<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Voleti nekoga je dar neba. Oženiti se nekim to znači potpisati ugovor. Onaj deo mene koji je voleo Esi, voleo je svim srcem, osetio je bol i strah kad se ponovo razbolela, i zamah silne radosti kad je pokazala znake oporavka. Imao sam puno prilika da ispoljim i jedno i drugo osećanje. Esi je dva puta umrla u toku operacije pre nego što sam ja uspeo da stignem kući, i jedanput, dvanaest dana kasnije, kad su morali ponovo da intervenišu. Tom prilikom su namerno izazvali kliničku smrt. Zaustavili rad srca i disanje, i održavali samo mozak u životu. I svaki put kad su je reanimacijom povratili plašio sam se pomisli da će ostati živa... jer ako bude živa to znači da bi mogla još jedanput da umre, a ja to ne bih mogao da podnesem. Međutim, lagano, s mukom, ona poče da dobija u težini, i Vilma mi je saopštila da se sreća preokrenula, kao kad ona spirala u Hiči- brodu počinje da se žari na pola puta, pa znate da ćete putovanje preživeti. Čitavo to vreme, nedelje za nedeljama, proveo sam cunjajući po kući, kako bih bio tu čim Esi bude mogla da me vidi.
<BR>&nbsp;&nbsp;&nbsp;&nbsp;&nbsp;I sve vreme, onaj deo mene koji je potpisao bračni ugovor sa njom ljutio se zbog ove obaveze, želeći da bude slobodan.
<BR>&nbsp;&nbsp;&nbsp;&nbsp;&nbsp;Kako to čovek da objasni? Bila je to dobra prilika da se pojavi osećanje krivice, a krivica je osećanje koje se kod mene pojavi vrlo lako... kao što mi je moj psihoanalitički program stalno ponavljao. A kada sam otišao da vidim Esi koja je izgledala kao sopstvena mumija, srce mi se ispunilo radošću i brigom, dok mi osećanje krivice i ljutnje zavezaše jezik. Dao bih svoj život da ona ozdravi. Ali ta strategija se činila praktično nemogućom, odnosno bar ja nisam video na koji bi se način to postiglo, dok je drugi deo mene, opterećen osećanjem krivice i neprijateljskog raspoloženja, želeo da bude slobodan i dalje uz Klaru, i smišljao kako bi nekako opet mogao da je pronađe.
<BR>&nbsp;&nbsp;&nbsp;&nbsp;&nbsp;Međutim, Esi se oporavljala, stvarno. I brzo se oporavljala. Upale kese ispod očiju popuniše se i ostadoše samo modrice. Cevi joj povadiše iz nizdrva. Jela je kao neko prase. Pred mojim očima počinjala je da se popunjava, grudi počeše da bubre, bokovi opet stekoše snagu da uzdrhte. "Moje čestitke doktoru", rekao sam Vilmi Liderman pošto sam je uhvatio kad je dolazila da poseti svog pacijenta.
<BR>&nbsp;&nbsp;&nbsp;&nbsp;&nbsp;Ona kiselo odgovori: "Da, dobro napreduje."
<BR>&nbsp;&nbsp;&nbsp;&nbsp;&nbsp;"Ne dopada mi se način na koji to kažete", rekoh. "U čemu je stvar?"
<BR>&nbsp;&nbsp;&nbsp;&nbsp;&nbsp;Ona ublaži ton. "Ništa, zaista, Robine. Svi su joj testovi u redu. Međutim, ona toliko žuri!"
<BR>&nbsp;&nbsp;&nbsp;&nbsp;&nbsp;"To je dobro, zar ne?"
<BR>&nbsp;&nbsp;&nbsp;&nbsp;&nbsp;"Do određene granice. A sada", dodala je, "moram da uđem da vidim svog pacijenta. Ustaće iz kreveta za koji dan i, možda se, vratiti na normalu za nedelju ili dve." Kako su to bile lepe vesti! A kako sam ih ja preko volje primio.
<BR>&nbsp;&nbsp;&nbsp;&nbsp;&nbsp;Tokom svih tih nedelja nešto se nadnosilo nada mnom. Ponekad je izgledalo kao zla kob, kao Pejter Herter koji ucenjuje čovečanstvo a ono nije u stanju da mu se odupre, ili kao da su se Hičiji ljutito uskomešali zato što smo provalili u njihov složeni privatni svet. Ponekad mi se činilo da je to dragocena šansa, primljena na dar, nove tehnologije, nove nade, nove čudesne stvari za istraživanje i korišćenje. Mislite da sam razlikovao nadanja od nespokojstva, je l' da? Nije tačno. I jedno i drugo me je đavolski plašilo. Kao što je govorio dobri stari Sigfrid fon Šrink, ja imam mnogo talenta kako za osećanje krivice tako i za osećanje nespokojstva.
<BR>&nbsp;&nbsp;&nbsp;&nbsp;&nbsp;A sve u svemu, imao sam prilično razloga za nespokojstvo. Ne samo zbog Esi. Kada dospete u izvesno životno doba stičete, meni se čini, pravo da vam neke stvari u životu budu u stabilnom stanju. Kao na primer? Kao na primer novac. Ja sam bio navikao na velike pare, a evo sad mi moj kompjuterski advokat govori kako moram da pazim kako trošim. "Ali ja sam Hansonu Boveru obećao milion u gotovu", kazao sam, "i ja ću mu ga isplatiti. Prodaj neku glavnicu."
<BR>&nbsp;&nbsp;&nbsp;&nbsp;&nbsp;"Prodao sam glavnicu, Robine!" Nije bio ljut. Nije bio tako programiran da bi mogao istinski da bude ljut, ali mogao je da bude potišten, i bio je.
<BR>&nbsp;&nbsp;&nbsp;&nbsp;&nbsp;"Pa onda prodaj još. S čim bi bilo najbolje raščistiti?"
<BR>&nbsp;&nbsp;&nbsp;&nbsp;&nbsp;"Nema toga što bi bilo 'najbolje'. Rudnici hrane su u gubitku zbog požara. Uzgajališta riba se još nisu oporavila od gubitka onih mladica. Kroz mesec ili dva..."
<BR>&nbsp;&nbsp;&nbsp;&nbsp;&nbsp;"Meni novac ne treba kroz mesec ili dva. Prodaj." I kad sam potpisao nalog i telefonirao Boveru kako bih znao gde da mu pošaljem njegov milion, on se izgleda iznenadio.
<BR>&nbsp;&nbsp;&nbsp;&nbsp;&nbsp;"Imajući u vidu korake koje preduzima Korporacija Kapija", kazao je on, "ja sam mislio da ćete odustati od našeg dogovora."
<BR>&nbsp;&nbsp;&nbsp;&nbsp;&nbsp;"Nagodba je nagodba", kazao sam ja. "Neka slovo zakona malo pričeka. Ono ne znači mnogo sve dok Kapija ima pravo preče kupovine nada mnom."
<BR>&nbsp;&nbsp;&nbsp;&nbsp;&nbsp;On smesta postade podozriv. Šta je to zbog čega ljudi postaju podozrivi baš onda kad se naročito trudim da budem ljubazan? "Zašto hoćete da odložite sprovođenje slova zakona?", upitao je, trljajući se uznemireno po temenu... je li opet bilo preplanulo od sunca?
<BR>&nbsp;&nbsp;&nbsp;&nbsp;&nbsp;"Ne da ja to 'hoću'", kazao sam, "jednostavno to je sve jedno. Čim vi povučete svoju sudsku zabranu i Kapija će odustati od svojih."
<BR>&nbsp;&nbsp;&nbsp;&nbsp;&nbsp;Pored Boverovog smrknutog lica, pojavila se moja sekretarica. Ona je izgledala kao Dobri Anđeo iz crtanog filma koji šapuće na uvo Boveru, ali, u stvari, se meni obratila: "Šezdeset sekundi do opomene g. Hertera", saopštila je.
<BR>&nbsp;&nbsp;&nbsp;&nbsp;&nbsp;Bio sam zaboravio da nam je stari Pejter poslao još jedno od svojih upozorenja četiri sata pre napada. Rekao sam Boveru: "Vreme je da se pripremimo za narednu ćušku Pejtera Hertera", i zaključio razgovor... baš mene briga da li se on setio, ja sam samo hteo da zaključim ovaj razgovor. Mnogo pripreme nije bilo potrebno. Bilo je promišljeno... ne, bilo je uljudno... od starog Pejtera što nam svaki put šalje opomenu, a onda stupa u dejstvo tačno na vreme. Međutim, opomena je bila važnija za pilote aviona i vozače automobila nego za one koji su sedeli kod kuće kao ja.
<BR>&nbsp;&nbsp;&nbsp;&nbsp;&nbsp;Međutim, tu je bila Esi. Provirio sam na vrata da vidim da možda ne prima infuziju, ili je kateteriziraju ili hrane. Ništa od toga. Ona je spavala... sasvim normalnim snom, njena duga tamno plava kosa bila je rasuta oko nje, i lagano je hrkala. I vraćajući se u udobnu stolicu ispred kompjuterskog pulta osetih u glavi Pejtera.
<BR>&nbsp;&nbsp;&nbsp;&nbsp;&nbsp;Postao sam odličan poznavalac ovakvih invazija uma. Nije to bila neka posebna veština. Čitava ljudska rasa je postala takva, u toku ovih dvanaest godina, još otkako je ono ludo dete, Von, počelo da odlazi na izlete na Fabriku hrane. Njegovi napadi su bili najgori, zato što su tako dugo trajali i zato što smo sa njim delili njegove snove. Snovi imaju moć; snovi su neka vrsta oslobođenog ludila. Nasuprot tome, onaj lagani "ubod" koji nam je poslala Žanina Herter nije bilo ništa, a doze Pejtera Hertera od tačno dva minuta nisu bile gore od semafora u saobraćaju... zastanete za trenutak, i nestrpljivo čekate da prođe, a zatim nastavljate svojim putem. Od Pejtera sam uvek osećao samo ono što je i on osećao... ponekad zavijanje u crevima kao kod starih ljudi, ponekad glad ili žeđ, jednom oslabelu, ljutitu seksualnu žudnju jednog starca, potpuno usamljenog. Kad sam seo, sećam se da sam u sebi rekao da se ovog puta nije osećalo uopšte ništa. Najviše bi se moglo uporediti sa laganom vrtoglavicom, kao kad dugo čučite na jednom mestu, pa kad ustanete morate da sačekate dok ne prođe. Ali nije prolazila. Osećao sam zamagljenost kao da gledam sa dva para očiju, i neodređen bes i nezadovoljstvo starca ... bez reči; samo nekakav zvuk, kao da mi neko šapuće nešto što ne mogu da čujem.
<BR>&nbsp;&nbsp;&nbsp;&nbsp;&nbsp;Nikako nije prestajalo. Zamagljenost se povećala. Počeo sam da se osećam nekako izdvojen, gotovo pomahnitao. Ona udvostručena slika pred očima, koja nikada nije oštra i jasna, počela je da prikazuje stvari koje nikada dotada nisam video. Ne realne stvari. Halucinantne stvari. Žene sa kljunovima kao u ptica grabljivica. Velika svetlucava metalna čudovišta koja su mi se kotrljala ispred očnih kapaka. Maštanja. Snovi.
<BR>&nbsp;&nbsp;&nbsp;&nbsp;&nbsp;Odmerena opominjuća doza u trajanju od dva minuta iskočila je iz koloseka. Kučkin sin je bio zaspao u onom ležaju.
<BR>&nbsp;&nbsp;&nbsp;&nbsp;&nbsp;Hvala Bogu što stari ljudi pate od nesanice! Ovo nije trajalo osam sati, samo nešto više od jednog.
<BR>&nbsp;&nbsp;&nbsp;&nbsp;&nbsp;Ali trajalo je šezdeset i nekoliko neprijatnih minuta. Kad sam osetio kako neželjeni snovi nestaju bez traga iz moje svesti, i kada sam bio siguran da su nestali, odjurio sam u Esinu sobu. Ona je bila potpuno budna, i ležala na jastucima. "Ja sam dobro, Robine", kazala je odmah. "San je bio zanimljiv. Prijatna promena u odnosu na moje sopstvene snove."
<BR>&nbsp;&nbsp;&nbsp;&nbsp;&nbsp;"Ubiću to staro kopile", rekoh ja.
<BR>&nbsp;&nbsp;&nbsp;&nbsp;&nbsp;Esi zatrese glavom i pogleda me sa širokim osmehom na licu. "Nije izvodljivo", reče ona.
<BR>&nbsp;&nbsp;&nbsp;&nbsp;&nbsp;Pa dobro, možda i nije. Ali čim sam se uverio da je Esi dobro, pozvao sam Alberta Ajnštajna: "Treba mi savet. Može li se uopšte išta učiniti da se zaustavi Pejter Herter?"
<BR>&nbsp;&nbsp;&nbsp;&nbsp;&nbsp;On se počeša po nosu.
<BR>&nbsp;&nbsp;&nbsp;&nbsp;&nbsp;"Misliš direktnom akcijom, pretpostavljam. Ne, Robine. Ne pomoću nečega čime sada raspolažemo."
<BR>&nbsp;&nbsp;&nbsp;&nbsp;&nbsp;"Neću to da čujem! Mora biti da nešto postoji!"
<BR>&nbsp;&nbsp;&nbsp;&nbsp;&nbsp;"Dabome, Robine", reče on polako, "ali mislim da ti postavljaš pitanje pogrešnom programu. Indirektni koraci bi mogli da imaju dejstva. Koliko sam ja razumeo, ti imaš neke nerešene probleme pravne prirode. Kad bi mogao da ih razrešiš, možda bi mogao da iziđeš u susret Herterovim zahtevima i na taj način ga zaustaviš."
<BR>&nbsp;&nbsp;&nbsp;&nbsp;&nbsp;"To sam pokušao! Stvar je upravo obrnuta, do sto đavola! Kad bih uspeo da nagovorim Hertera da prestane, onda bih ja možda nagovorio Korporaciju Kapija da mi vrati pravo nadzora. Za to vreme on nas sve dobro zavitlava, i ja želim da to prestane! Zar ne postoje neke smetnje koje bismo mogli da emitujemo?"
<BR>&nbsp;&nbsp;&nbsp;&nbsp;&nbsp;Albert je sisao svoju lulu. "Mislim da ne, Robe", rekao je napokon. "Nemam dovoljno podataka."
<BR>&nbsp;&nbsp;&nbsp;&nbsp;&nbsp;Mene je to zgranulo. "Ti se ne sećaš kako to izgleda?"
<BR>&nbsp;&nbsp;&nbsp;&nbsp;&nbsp;"Robine", reče on strpljivo. "Ja ne osećam ništa. Za tebe je važno da ne smetneš s uma da sam ja samo kompjuterski program. I pri tom nisam pravi program s kojim treba razgovarati o tačnoj prirodi signala koje šalje g. Herter... tvoj psihoanalitički program bi bio od veće pomoći. U analitičkom smislu ja znam šta se dogodilo... ja imam izmerene podatke o toj radijaciji. U iskustvenom smislu, nemam ništa. Na inteligentnu mašinu to ne deluje. A svako ljudsko biće osetilo je nešto. Postoje dokazi da su i sisari koji poseduju veći mozak... ostali primati, delfini, slonovi... takođe bili uznemireni; a možda i drugi sisari, mada su dokazi nepotpuni. Ali ja to nisam neposredno iskusio... Što se tiče emitovanja nekih smetnji, to da, možda bi se to moglo uraditi. Ali kakvo bi dejstvo to imalo, Robine? Vodi računa o tome da bi ometajući signal bio upućen sa neke obližnje tačke, a ne sa tačke udaljene dvadeset pet svetlosnih dana; ako g. Herter može da ga skrene s puta, šta bi jedan signal izbačen nasumce učinio okolnim punktovima?"
<BR>&nbsp;&nbsp;&nbsp;&nbsp;&nbsp;"Bilo bi opasno, pretpostavljam."
<BR>&nbsp;&nbsp;&nbsp;&nbsp;&nbsp;"Dabome, Robine. Verovatno opasnije nego što pretpostavljaš, ali ne mogu da kažem bez eksperimentalne provere. Subjekti bi morali da budu ljudska bića, a ja takve eksperimente ne mogu da obavljam."
<BR>&nbsp;&nbsp;&nbsp;&nbsp;&nbsp;Iza mene se začu Esin glas, koji reče s ponosom: "Da, naravno da ti ne možeš, jer ko bi to bolje znao od mene?"
<BR>&nbsp;&nbsp;&nbsp;&nbsp;&nbsp;Prišla mi je bila nečujno, hodajući bosa po debelom tepihu. Na sebi je imala dugačku kućnu haljinu, a kosa joj je bila uvijena u turban. "Esi, šta kog đavola ti radiš, zašto si ustala iz kreveta?" pobunio sam se ja.
<BR>&nbsp;&nbsp;&nbsp;&nbsp;&nbsp;"Moj krevet mi je užasno dosadio", odgovorila je ona, masirajući mi prstima uvo, "naročito zato što sam u njemu sama. Šta planiraš za večeras, Robine? Jer, ako bi me pozvao, ja bih volela da radim isto što i ti."
<BR>&nbsp;&nbsp;&nbsp;&nbsp;&nbsp;"Ali..." rekoh ja, "Esi..." rekoh, a u stvari sam hteo da kažem ili "Ti to još ne bi trebalo da radiš!" ili "Ne pred kompjuterom!" Nije mi dala priliku da rešim koju od ove dve stvari da kažem. Nagla se i priljubila svoj obraz uz moj, možda zato da bih mogao da osetim kako se ponovo bio zaokruglio.
<BR>&nbsp;&nbsp;&nbsp;&nbsp;&nbsp;"Robine", reče ona veselo, "meni je mnogo bolje nego što ti misliš. Možeš da pitaš doktorku, ako želiš. Ona će ti reći kako sam vrlo brzo prezdravila." Okrenu glavu da me na brzinu poljubi i dodade: "Imam neke svoje poslove koje hoću da obavim u toku narednih nekoliko sati. Molim te nastavi da dotle ćaskaš sa svojim programom. Sigurna sam da Albert ima da ti saopšti mnogo zanimljivih stvari, zar ne, Alberte?"
<BR>&nbsp;&nbsp;&nbsp;&nbsp;&nbsp;"Dabome, g-đo Brodhed", saglasi se program, veselo odbijajući dimove iz svoje lule.
<BR>&nbsp;&nbsp;&nbsp;&nbsp;&nbsp;"Pa, onda, to je sređeno." Ona me potapša po obrazu i okrete se od mene, i moram da kažem da ni najmanje nije izgledala bolesna dok je odlazila natrag u svoju sobu. Kućna haljina nije bila na njoj zategnuta, ali je isticala oblike njenog tela, a ti oblici njenog tela bili su zaista divni. Nisam mogao da poverujem da su skinute naslage zavoja s njene leve strane, ali oni se nisu primećivali.
<BR>&nbsp;&nbsp;&nbsp;&nbsp;&nbsp;Iza mojih leđa, moj program iz prirodnih nauka se nakašlja. Ja se okretoh, a on je, žmirkajući, odbijao dimove iz svoje lule.
<BR>&nbsp;&nbsp;&nbsp;&nbsp;&nbsp;"Tvoja žena vrlo dobro izgleda, Robine", reče on, mudro klimajući.
<BR>&nbsp;&nbsp;&nbsp;&nbsp;&nbsp;"Ponekad Alberte", uzvratih ja, "ne znam do koje si mere ti antropomorfan. No, dobro. Kakve to vrlo zanimljive stvari želiš da mi ispričaš?"
<BR>&nbsp;&nbsp;&nbsp;&nbsp;&nbsp;"Koje god želiš da čuješ, Robine. Da li da produžim da govorim o stvarima u vezi sa Pejterom Herterom? Postoje i neke druge mogućnosti kao, na primer, destrukcija. Hoću reći, ostavljajući za trenutak po strani pravne komplikacije, bilo bi moguće izdati naredbu brodskom kompjuteru, poznatom pod imenom Vera, da raznese rezervoare sa gorivom na orbitalnoj letelici."
<BR>&nbsp;&nbsp;&nbsp;&nbsp;&nbsp;"Ama nemoj, do đavola! Tako bismo uništili najveće blago koje smo dosad pronašli!"
<BR>&nbsp;&nbsp;&nbsp;&nbsp;&nbsp;"Dabome, Robine, i još gore od toga. Šansa da jedna spolja ubačena eksplozija ošteti instalacije koje upotrebljava g. Herter, vrlo je mala. To bi moglo samo da ga razbesni. Ili da ga tamo 'uklješti', pa da radi što hoće, do kraja života."
<BR>&nbsp;&nbsp;&nbsp;&nbsp;&nbsp;"Ostavi to! Zar nemaš nešto lepo da mi ispričaš?"
<BR>&nbsp;&nbsp;&nbsp;&nbsp;&nbsp;"U stvari, Robine", iskezi se on, "imam. Pronašli smo naš Rozetski kamen." On se rastvori u šarene tačkice i nestade. Kad se umesto njega na hologramu pojavi jedna sjajna masa vretenastog oblika, ljubičaste boje, on reče: "Ovako izgleda početak jedne knjige."
<BR>&nbsp;&nbsp;&nbsp;&nbsp;&nbsp;"Ne vidi se ništa!"
<BR>&nbsp;&nbsp;&nbsp;&nbsp;&nbsp;"Nisam još počeo prikazivanje", objasni on. Po visini, oblik me je nadmašivao, a debljina mu je bila otprilike upola manja. Zatim je počeo da se menja pred mojim očima; boja se proredila i postala providna, a onda su počele da se pojavljuju jedna, dve, tri pege, tačke jasno crvene boje koje se uskovitlaše i obrazovaše spiralu. Začulo se neko tužno cvrčanje, kao zvuk telemetrijskih instrumenata ili kao pojačano piskutanje malih tropskih majmuna. Onda se slika stabilizovala. Više se nije čuo nikakav zvuk. Albertov glas progovori:
<BR>&nbsp;&nbsp;&nbsp;&nbsp;&nbsp;"Ovo sam ja zaustavio sliku, Robine. Verovatno je ovo neki jezik, ali mi još nismo uspeli da iz njega izolujemo semantičke jedinice. Međutim, sam 'tekst' je jasan. Ima sto trideset sedam ovih sjajnih tačaka. A sad gledaj, pustiću knjigu da ide dalje."
<BR>&nbsp;&nbsp;&nbsp;&nbsp;&nbsp;Spirala sastavljena od 137 sićušnih zvezdica udvostručila se. Još jedan kotur tačkica podiže se iznad onih prvih i pope do vrha vretenastog oblika, i tamo ostade. Onaj jezik nalik na cvrčanje ponovo se začu a prvobitna spirala poče da se širi, i svaka tačkica poče da opisuje sopstvenu spiralnu putanju. Kad se to završilo videla se jedna velika spirala, sastavljena od 137 manjih spirala, sastavljenih od po 137 tačkica. Zatim cela ta šara crvene boje pređe u narandžastu boju i zaustavi se.
<BR>&nbsp;&nbsp;&nbsp;&nbsp;&nbsp;"Hoćeš li da pokušaš da ovo rastumačiš, Robine?"
<BR>&nbsp;&nbsp;&nbsp;&nbsp;&nbsp;"Pa, toliko baš ne umem da brojim. Ali čini se da je 137 puta 137, je l' tako?"
<BR>&nbsp;&nbsp;&nbsp;&nbsp;&nbsp;"Dabome, Robine. 137 na kvadrat, što znači ukupno 18.769 tačkica. A sad gledaj."
<BR>&nbsp;&nbsp;&nbsp;&nbsp;&nbsp;Kratke zelene linije presekoše spiralu na deset segmenata. Jedan segment se podiže, naviše, zatim se spusti na dno vretenastog oblika i opet dobi crvenu boju. "Ovo ne iznosi tačno deseti deo onog broja, Robine", reče Albert. "Kad se prebroji vidi se da ima 1840 tačkica na dnu. Sad ću da nastavim." Ponovo slika u sredini promeni boju, ovog puta postade žuta. "Obrati pažnju na gornji deo slike." Ja pažljivo pogledah, i videh da je prva tačkica postala narandžasta, treća žuta. A onda je slika u središnjem delu počela da rotira oko vertikalne ose obrazujući trodimenzionalni stub spirala. "Sad imamo ukupno 137 tačkica dignutih na kub u središnjoj figuri. Posle ovoga", reče Albert ljubazno, "postaje malo dosadno za gledanje. Pustiću da ide brže." I pustio je, i tačkaste šare su lepršale unaokolo pa se razdvajale, boje su se menjale od žute do tamnozelene kao avokado, od tamnozelene kao avokado do zelene, od zelene do vodeno plave, od vodeno plave do plave i tako redom kroz ceo spektar, gotovo dva puta. "Vidiš li šta sad imamo? Tri broja, Robine. 137 u sredini. 1840 dole u dnu, 137 na osamnaesti, što je grubo uzev isto što i 10 na trideset osmi, tamo na vrhu. Odnosno, redom, tri vandimenzionalna broja: strukturna konstanta, odnos između protona i elektrona i bron čestica u vasioni. Robine, upravo si slušao kratak kurs iz teorije čestica koji je održao nastavnik-specijalista za Hičije!"
<BR>&nbsp;&nbsp;&nbsp;&nbsp;&nbsp;Ja izrekoh, "Moj Bože!"
<BR>&nbsp;&nbsp;&nbsp;&nbsp;&nbsp;Albert se ponovo pojavio na ekranu, blistajući. "Tačno tako, Robine", rekao je.
<BR>&nbsp;&nbsp;&nbsp;&nbsp;&nbsp;"Ali Alberte! Da li to znači da umeš da pročitaš sve molitvene lepeze?"
<BR>&nbsp;&nbsp;&nbsp;&nbsp;&nbsp;On se snuždi. "Samo one najprostije", reče tužno. "Ova je, u stvari, bila najlakša. Ali ono što dolazi posle toga je sasvin jednostavno. Pročitaćemo sve lepeze i snimiti na trake. Tražićemo korespondance. Pravićemo semantičke hipoteze i testirati ih u svim kontekstima do kojih možemo da dođemo... uspećemo, Robine. Ali će možda malo potrajati."
<BR>&nbsp;&nbsp;&nbsp;&nbsp;&nbsp;"Ja ne želim da potraje", zarežao sam.
<BR>&nbsp;&nbsp;&nbsp;&nbsp;&nbsp;"Dabome, Robine, ali prvo se svaka lepeza mora pronaći, pa pročitati, pa snimiti na traku, pa kodirati radi upoređivanja mašinskim putem, a zatim..."
<BR>&nbsp;&nbsp;&nbsp;&nbsp;&nbsp;"Neću da slušam", rekao sam. "Samo nastavi tako... u čemu je stvar?"
<BR>&nbsp;&nbsp;&nbsp;&nbsp;&nbsp;Izraz lica mu se promenio. "Radi se o finansiranju, Robine", reče on izvinjavajući se. "Ovde se mašine mnogo koriste."
<BR>&nbsp;&nbsp;&nbsp;&nbsp;&nbsp;"Samo nastavi! Sve dok možeš. Narediću Mortonu da proda još koju glavnicu. Šta još ima?"
<BR>&nbsp;&nbsp;&nbsp;&nbsp;&nbsp;"Nešto lepo, Robine", zasmeja se on, i poče da se smanjuje sve dok ne postade samo malo lice u uglu holografa. Boje pokuljaše u središte displeja i pretopiše se u garnituru kontrolnih uređaja Hičija, prikazujući i jednu raznobojnu šaru na pet od ukupno deset polja. "Znaš šta je ovo, Robine? Ovde su predstavljeni svi letovi sa Kapije za koje se zna da su se završili na Hiči-nebu. Svi uzorci koje vidiš identični su kod svih sedam misija za koje se zna. Ostali se razlikuju, ali može se s pravom nagađati da oni nisu direktno povezani sa određivanjem kursa."
<BR>&nbsp;&nbsp;&nbsp;&nbsp;&nbsp;"Šta ti kažeš, Alberte?" zatražih ja njegovo mišljenje. Uhvatio me je nespremnog. Ustanovio sam da sam počeo da se tresem. "Hoćeš da kažeš da bismo ako kontrolne uređaje podesimo tačno prema ovoj šari mogli da odletimo do Hiči-neba?"
<BR>&nbsp;&nbsp;&nbsp;&nbsp;&nbsp;"Nula zarez devedeset pet odsto, da, Robine", zaklima on. "I ja sam već identifikovao tri svemirska broda, dva na Kapiji i jedan na Mesecu, koji prihvataju ovaj kurs."
<BR>&nbsp;&nbsp;&nbsp;&nbsp;&nbsp;Obukao sam džemper i krenuo u šetnju dole do vode. Nisam više ništa hteo da čujem.
<BR>&nbsp;&nbsp;&nbsp;&nbsp;&nbsp;Uređaj za veštačku kišu je bio uključen. Odbacio sam cipele kako bih mogao da osetim pod nogama natopljenu travu meku kao jastuk, i posmatrao kako neki dečaci love grgeče uz obalu Najaka, i pomislio sam: evo šta sam kupio izlažući svoj život opasnosti na Kapiji. A plativši Klarinim životom.
<BR>&nbsp;&nbsp;&nbsp;&nbsp;&nbsp;Pa onda: Da li želim sve ovo da rizikujem, i svoj život, opet?
<BR>&nbsp;&nbsp;&nbsp;&nbsp;&nbsp;Ali ovde se nije radilo o tome da li "želim". Ako bi jedan od onih brodova hteo da ide na Hiči-nebo, a ja mogao da platim donde put ili da se prokrijumčarim, ja bih krenuo.
<BR>&nbsp;&nbsp;&nbsp;&nbsp;&nbsp;Onda je progovorio zdrav razum, i ja sam shvatio da, ipak, ne bih mogao. Ne u mojim godinama. I ne imajući na umu stav Korporacije Kapija prema meni. I, u prvom redu, ne na vreme. Asteroid Kapija ima putanju koja zaklapa prav ugao sa ekliptikom za malo. Na njega se sa Zemlje stiže posle napornog i dugog putovanja; koristeći Hofmanove krive potrebno je dvadeset ili više meseci, pri forsiranom ubrzanju više od šest. Kroz šest meseci oni brodovi bi već otišli i vratili se natrag.
<BR>&nbsp;&nbsp;&nbsp;&nbsp;&nbsp;Ukoliko bi se vratili, razume se.
<BR>&nbsp;&nbsp;&nbsp;&nbsp;&nbsp;Jasna svest o tome donela mi je olakšanje ali isto tako i bolestan osećaj gubitka izmešan sa žudnjom.
<BR>&nbsp;&nbsp;&nbsp;&nbsp;&nbsp;Sigfrid fon Šrink mi nikada nije rekao kako da se oslobodim osećanja ambivalencije (odnosno krivice). Rekao mi je, doduše, kako da se s njima nosim. Recept se sastoji, uglavnom, u tome da se pusti da se dogode. Pre ili kasnije oni sami sagore. (Tvrdi on). U najmanju ruku, ne moraju imati parališuće dejstvo. I tako, puštajući da ovo osećanje ambivalencije istinja i pretvori se u pepeo, šetao sam istovremeno pored vode, sa zadovoljstvom udisao prijatan vazduh pod svodom kupole i sa osećanjem ponosa gledao kuću u kojoj živim, kao i ono krilo u kome se nalazi moja vrlo draga žena, s kojom već neko vreme imam čisto platonske odnose, a koja se, ja se nadam, odmara i oporavlja. Ne znam šta sad radi, ali to ne radi sama. Dva puta se neko dovezao taksijem sa stanice podzemne železnice. Obe osobe su bile ženskog pola; ali upravo se zaustavio još jedan taksi iz koga je izišao muškarac, koji se vrlo nesigurno osvrtao dok je taksi napravio krug i odjurio po sledećeg putnika. Nekako sam sumnjao da je došao kod Esi; ali nisam mogao da se setim nijednog razloga zbog koga bi došao k meni, ili bar zašto nije sa Harijetom mogao da obavi posao. I veoma sam se iznenadio kad se aparat koji se nalazio ispod strehe okrenuo u mom pravcu a iz njega se začuo Harijetin glas: "Robine? Izvesni g. Hagenbuš je stigao. Mislim da treba da ga primite."
<BR>&nbsp;&nbsp;&nbsp;&nbsp;&nbsp;Ovo uopšte nije ličilo na Harijetu. Ali ona je obično bila u pravu, pa tako ja pođoh preko travnjaka, isprah bose noge kod staklenih vrata i uvedoh toga čoveka u svoju radnu sobu. Bio je prilično stara "roba", sa ružičastom ćelom, potkresanim sedim zaliscima i brižljivim američkim izgovorom... ne onakvim kakav se obično sreće kod ljudi koji su rođeni u Sjedinjenim Državama. "Mnogo vam zahvaljujem što ste me primili, g. Brodhed", rekao je, pružajući mi podsetnicu na kojoj je pisalo:
<BR>&nbsp;&nbsp;&nbsp;&nbsp;&nbsp;Herr Doktor Advokat Wm. J. Haagenbusch
<BR>&nbsp;&nbsp;&nbsp;&nbsp;&nbsp;"Ja sam advokat Pita Hertera", kazao je. "Doleteo sam jutros iz Fankfurta pošto želim da se nagodimo."
<BR>&nbsp;&nbsp;&nbsp;&nbsp;&nbsp;Kako je to čudno s vaše strane gospodine, pomislio sam ja; zamislite samo doći lično da biste obavili posao! Ali ako je Harijeta želela da se sastanem s ovom starom personom ona je o tome verovatno razgovarala sa mojim advokatskim programom, pa stoga ja rekoh: "O kakvoj nagodbi je reč?"
<BR>&nbsp;&nbsp;&nbsp;&nbsp;&nbsp;On je čekao da ga ponudim da sedne. Ponudio sam ga. Pretpostavljao sam da je takođe očekivao da poručim kafu ili konjak za dve osobe, ali ja nisam imao posebnu želju da to učinim. On skide svoje rukavice od glatke crne kože, pogleda u svoje sedefasto obojene nokte pa reče: "Moj klijent traži 250.000,000 dolara koje treba uplatiti na poseban konto plus oslobađanje od bilo kakvog gonjenja. Ovu poruku sam primio u šifrovanom obliku juče."
<BR>&nbsp;&nbsp;&nbsp;&nbsp;&nbsp;Ja se glasno nasmejah. "Isuse, Hagenbuš, zašto to saopštavate meni? Ja nemam toliki novac!"
<BR>&nbsp;&nbsp;&nbsp;&nbsp;&nbsp;"Ne, Vi nemate", složio se on. "Osim novca uloženog u poslovno udruženje Herter-Hol i neke akcije u farmi riba, Vi nemate ništa sem dve-tri kuće i nešto lične pokretne imovine. Mislim da biste mogli da prikupite šest ili sedam miliona, ne računajući investiciju u Herter-Holove. Bog zna koliko bi to u ovom času moglo vredeti, kad se uzme sve u obzir."
<BR>&nbsp;&nbsp;&nbsp;&nbsp;&nbsp;Ja sam se zavalio u stolici i gledao ga. "Vi znate da sam se oslobodio onih turističkih poslova. Znači proverili ste šta imam. Samo ste zaboravili rudnike hrane."
<BR>&nbsp;&nbsp;&nbsp;&nbsp;&nbsp;"Ne, ne verujem, gospodine Brodhed. Koliko sam ja razumeo, ta glavnica je prodata danas posle podne."
<BR>&nbsp;&nbsp;&nbsp;&nbsp;&nbsp;Nije bilo naročito prijatno saznati da on o mom finansijskom položaju zna više od mene. Znači, Morton je i to morao da proda! Nisam imao vremena da u ovom času razmišljam kakve to ima implikacije, jer je Hegenbuš pogladio svoje zaliske i nastavio: "Situacija je sledeća, gospodine Brodhed. Ja sam svog klijenta upozorio da se iznuđen ugovor ne može primeniti. On uopšte više ne gaji nadu da bi svoje ciljeve mogao postići putem sporazuma sa Korporacijom Kapija, a čak i sa vašim poslovnim udruženjem. Stoga sam ja primio nove instrukcije od njega: da obezbedim trenutnu isplatu sume koju sam već naveo; da je deponujem na konto u banci, izričito na njegovo ime; i da mu ga predam kada, i ukoliko, se on vrati."
<BR>&nbsp;&nbsp;&nbsp;&nbsp;&nbsp;"Kapiji se neće sviđati da je ucenjuju", kazao sam. "Ipak, možda neće imati izbora."
<BR>&nbsp;&nbsp;&nbsp;&nbsp;&nbsp;"Zaista neće", saglasio se on. "Ono što u planu gospodina Hertera ne valja, to je što on neće funkcionisati. Ja sam uveren da će oni isplatiti novac. Takođe sam uveren da će moji telefonski razgovori biti prisluškivani, u moje kancelarije biće postavljeni prisluškivači, a ministarstva za pravosuđe u svakoj zemlji potpisnici ugovora sa Kapijom podići će tužbu protiv gospodina Hertera kad se vrati. Ja ne želim da me u tim tužbama navode kao saučesnika, gospodine Brodhed. Ja znam šta će se dogoditi. Oni će pronaći novac i uzeti ga natrag. Poništiće raniji ugovor sa gospodinom Herterom zbog njegove neposlušnosti. I poslaće ga... bar njega... na robiju."
<BR>&nbsp;&nbsp;&nbsp;&nbsp;&nbsp;"Vi ste u teškom položaju, gospodine Hagenbuš", rekao sam.
<BR>&nbsp;&nbsp;&nbsp;&nbsp;&nbsp;On se suvo zakikota. Pogled mu nije bio veseo. Gladio je za trenutak svoje zaliske a zatim je osuo: "Vi ne znate! Svakodnevno, dugačka naređenja, šifrovana! Zahtevajte ovo, garantujte ono, vi mi lično odgovarate za ono drugo! A onda ja uputim odgovor kome treba dvadeset pet dana da tamo stigne, a dotle je on već meni pre pedeset dana poslao nova naređenja i njegove misli su sasvim daleko na drugoj strani, pa mi onda on prebacuje i preti mi! On nije dobar čovek, a pogotovu nije mlad. Ja zaista ne verujem da će on doživeti da pokupi ijednu paru od ove ucene... Ali možda i hoće."
<BR>&nbsp;&nbsp;&nbsp;&nbsp;&nbsp;"Zašto s njim ne raskrstite?"
<BR>&nbsp;&nbsp;&nbsp;&nbsp;&nbsp;"Ja bih rado kad bih mogao! Ali ako ja s njim raskrstim, šta onda? Onda on uz sebe nema uopšte nikoga. Šta onda da radim, gospodine Brodhed? Pored toga..." sleže on ramenima, "on je davnašnji prijatelj. Išao je u školu sa mojim ocem. Ne, ne mogu s njim da raskrstim. Isto tako ne mogu da uradim ono što on traži. Ali Vi možda možete. Ne tako što ćete mu isplatiti četvrt milijarde dolara, ne, jer toliki novac Vi nikada niste ni imali. Ali možete da ga načinite svojim partnerom sa podjednakim pravima. Ja mislim da će... ne. Ja mislim da bi on to možda prihvatio."
<BR>&nbsp;&nbsp;&nbsp;&nbsp;&nbsp;"Ali ja sam već..." i tu stadoh. Ako Hagenbuš ne zna da sam ja polovinu svog imanja dao Boveru, ja mu to neću saopštiti. "Zašto ne bih i ja pogazio ugovor?" rekao sam.
<BR>&nbsp;&nbsp;&nbsp;&nbsp;&nbsp;On sleže ramenima. "Mogli biste. Ali ja mislim da nećete. Vi ste za njega pojam, gospodine Brodhed, i ja mislim da on u vas ima poverenja. Znate, meni se čini da znam šta on u svemu ovome želi. Da živi ovako kao Vi, odsad pa sve do kraja života."
<BR>&nbsp;&nbsp;&nbsp;&nbsp;&nbsp;On ustade. "Ne tražim da na sve ovo date svoj pristanak ovog časa", izjavio je. "Imam na raspolaganju možda dvadeset četiri časa pre nego što budem morao da pošaljem odgovor gospodinu Herteru. Molim Vas razmislite, a ja ću Vam se javiti kroz jedan dan."
<BR>&nbsp;&nbsp;&nbsp;&nbsp;&nbsp;Rukovao sam se sa njim, naredio Harijeti da mu pozove taksi, i zajedno sa njim sačekao da taksi priđe i da s njim odjuri u mrak.
<BR>&nbsp;&nbsp;&nbsp;&nbsp;&nbsp;Kad sam se vratio u svoju sobu, Esi je stajala kod prozora, zagledana u svetiljke koje su treperile na Tapanskom Moru. Najedanput sam shvatio ko je danas dolazio kod nje. Od dve posetiteljke, bar jedna je morala biti njena frizerka; ona njena duga, lepa žutomrka kosa, nalik na slapove Nijagare, ponovo je bila rastresena sve do struka, a kad se okrenula i pogledala me smešeći se, bila je to ona ista Esi koja je otputovala za Arizonu, pre toliko dugih nedelja.
<BR>&nbsp;&nbsp;&nbsp;&nbsp;&nbsp;"Toliko si se zadržao sa tim čovečuljkom", primetila je. "Mora biti da si ogladneo." Gledala je u mene tako za trenutak, a onda se zasmejala. Pretpostavljam da su pitanja koja su mi lebdela u glavi bila jasno ispisana na mom licu, jer ona poče redom na njih da odgovara. Prvo, večera je gotova. Nešto lagano, što možemo bilo kad da jedemo. Drugo, servirana je u našoj sobi tako da možeš da dođeš kod mene kad god hoćeš. I, treće, da, Robine, Vilma mi je potvrdila da je sve to sasvim u redu. Mnogo sam bolje nego što ti misliš, dragi moj Robine."
<BR>&nbsp;&nbsp;&nbsp;&nbsp;&nbsp;"Izgledaš stvarno da bolje ne može biti", uzvratih ja, i mora biti da sam se pritom nasmešio jer se njene bele, savršeno oblikovane obrve namrštiše.
<BR>&nbsp;&nbsp;&nbsp;&nbsp;&nbsp;"Smešno ti je što vidiš pohotljivu ženu?" pitala je.
<BR>&nbsp;&nbsp;&nbsp;&nbsp;&nbsp;"O, ne! Ne, uopšte se ne radi o tome", odgovorio sam, zagrlivši je. "Samo sam se pre nekoliko trenutaka pitao zašto bi neko želeo da živi ovako kao ja. Sad znam zašto."
<BR>&nbsp;&nbsp;&nbsp;&nbsp;&nbsp;I tako smo prvo vodili ljubav polako i oprezno, a onda kad sam video da nije tako krhka, postao sam grublji i nasrtljiviji. Zatim smo pojeli gotovo sve što je bilo spremljeno na stočiću za serviranje, pa smo se onda izležavali i ponovo grlili. Onda smo malo kao odremali, onako zagrljeni, a onda je Esi prokomentarisala, zagnjurena u moj potiljak: "Zaista odlično za jednog starog jarca, Robine. Nije loše čak i za jednog sedamnaestogodišnjaka."
<BR>&nbsp;&nbsp;&nbsp;&nbsp;&nbsp;Proteglio sam se i zevnuo, milujući je leđima po trbuhu i grudima. "A ti si mnogo žurila da se oporaviš", prokomentarisao sam ja.
<BR>&nbsp;&nbsp;&nbsp;&nbsp;&nbsp;Nije ništa odgovorila, samo se priljubila uz moj potiljak. Postoji nekakav radarski uređaj koji se ne može ni čuti ni videti, koji mi otkriva istinu. Ležao sam tako jedan trenutak, a onda sam se oslobodio i seo u krevet. "Najdraža moja Esi", kazao sam, "zašto mi ne kažeš?"
<BR>&nbsp;&nbsp;&nbsp;&nbsp;&nbsp;Ležala mi je nadohvat ruke, licem okrenuta prema mojim rebrima. "A šta to?" upita ona nevinim tonom.
<BR>&nbsp;&nbsp;&nbsp;&nbsp;&nbsp;"Ma hajde, Esi." Pošto nije odgovorila, rekao sam, "Zar moram da dižem Vilmu iz kreveta da bi mi kazala?"
<BR>&nbsp;&nbsp;&nbsp;&nbsp;&nbsp;Ona zevnu i uspravi se. Zevanje je bilo namešteno; jer kad me je pogledala, oči su joj imale potpuno budan izraz. "Vilma je jako konzervativna", kazala je, sležući ramenima. "Postoje neki lekovi koji ubrzavaju ozdravljenje, kao kortikosteroidi recimo, koje ona nije htela da mi da. Pri njihovoj upotrebi postoji izvestan mali rizik da će kroz mnogo godina izazvati neke posledice... međutim dotle, nema sumnje, medicinski komplet će već nešto pronaći, uverena sam. I zato sam uporno tražila. Ona se naljutila."
<BR>&nbsp;&nbsp;&nbsp;&nbsp;&nbsp;"Posledice! Misliš na leukemiju!"
<BR>&nbsp;&nbsp;&nbsp;&nbsp;&nbsp;"Da, može biti. Ali najverovatnije ne. I sigurno ne uskoro."
<BR>&nbsp;&nbsp;&nbsp;&nbsp;&nbsp;Ustao sam iz kreveta i onako go seo na ivicu da bih mogao bolje da je vidim. "Esi, zašto?"
<BR>&nbsp;&nbsp;&nbsp;&nbsp;&nbsp;Ona povuče palčeve ispod svoje duge kose i zabaci je unazad da bi mogla da uzvrati moj pogled. "Zato što mi se žurilo", odgovorila je. "Zato što, ti, na kraju krajeva, imaš pravo na ispravnu ženu. Zato što je neprijatno imati kateter, da ne kažem neestetski. Zato što je trebalo ja da odlučim i ja sam tako odlučila." Onda odbaci pokrivač i ponovo leže. "Pogledaj me pažljivo, Robine", ponudila mi je. "Nema čak ni ožiljaka! A unutra, ispod kože, sasvim dobro funkcionišem. Mogu da jedem, varim hranu, praznim creva, da vodim ljubav, začnem tvoje dete ako to budeš želeo. Ne na proleće ili možda dogodine. Sada."
<BR>&nbsp;&nbsp;&nbsp;&nbsp;&nbsp;I sve je to bilo tačno. Mogao sam sam da se uverim. Na njenom izduženom belom telu nije bilo tragova... to jest, bilo je malo; duž leve strane video se umetak nepravilnog oblika od belje kože. Ali morali ste dobro da zagledate da biste videli, a osim toga apsolutno ništa drugo što bi pokazivalo da je pre nekoliko nedelja bila nagnječena, i osakaćena, i, u stvari, mrtva.
<BR>&nbsp;&nbsp;&nbsp;&nbsp;&nbsp;Bilo mi je hladno. Ustao sam da nađem Esin penjoar a i ja svoj da obučem. Na stočiću za serviranje bilo je još malo vruće kafe. "I za mene", reče Esi dok sam sipao.
<BR>&nbsp;&nbsp;&nbsp;&nbsp;&nbsp;"Zar ne bi trebalo sad da odspavaš?"
<BR>&nbsp;&nbsp;&nbsp;&nbsp;&nbsp;"Kad budem umorna", reče ona promućurno, "to će se videti, jer ću da se okrenem i da zaspim. Odavno nismo bili ovako zajedno, Robine. Meni je lepo."
<BR>&nbsp;&nbsp;&nbsp;&nbsp;&nbsp;Prihvatila je šoljicu koju sam joj pružio gledajući u mene preko nje dok je srkutala kafu. "Ali tebi nije", primetila je.
<BR>&nbsp;&nbsp;&nbsp;&nbsp;&nbsp;"Kako da nije!" I bilo mi je lepo; ali me je iskrenost naterala da kažem: "Ponekad mi nije jasno, Esi. Zašto se dešava kad mi ti pokazuješ znake ljubavi da mi se u glavi mota nešto kao osećaj krivice?"
<BR>&nbsp;&nbsp;&nbsp;&nbsp;&nbsp;Ona spusti pored sebe šoljicu i zavali se na jastuk. "Želiš li o tome da mi pričaš, Robine?"
<BR>&nbsp;&nbsp;&nbsp;&nbsp;&nbsp;"Upravo sam ti ispričao." Zatim sam dodao: "Pretpostavljam da, ako ikoga treba da potražim i da mu to ispričam, onda je to stari Sigfrid fon Šrink."
<BR>&nbsp;&nbsp;&nbsp;&nbsp;&nbsp;"Njega možeš u svako doba da potražiš", reče ona.
<BR>&nbsp;&nbsp;&nbsp;&nbsp;&nbsp;"Hm. Ako počnem s njim ponovo, Bog zna da li ću ikada završiti. Uostalom, nije on program s kojim želim da razgovaram. Tolike se stvari događaju, Esi! A sve to bez mog učešća. Osećam kao da sam zaobiđen."
<BR>&nbsp;&nbsp;&nbsp;&nbsp;&nbsp;"Da", reče ona, "znam da se tako osećaš. Ima li nešto što bi radio da se više ne osećaš zaobiđen?"
<BR>&nbsp;&nbsp;&nbsp;&nbsp;&nbsp;"Pa... može biti", odgovorio sam. "Ono u vezi s Pejterom Herterom, na primer. Nosim se jednom ludom mišlju o kojoj bih hteo da porazgovaram s Albertom Ajnštajnom."
<BR>&nbsp;&nbsp;&nbsp;&nbsp;&nbsp;Ona klimnu. "Vrlo dobro, zašto da ne?" Sela je na ivicu kreveta. "Dodaj mi, molim te, moje papuče. Obavimo to sad odmah."
<BR>&nbsp;&nbsp;&nbsp;&nbsp;&nbsp;"Sada? Ali suviše je kasno. Ti ne bi trebalo da..."
<BR>&nbsp;&nbsp;&nbsp;&nbsp;&nbsp;"Robine", poče ona blago, "i ja sam razgovarala sa Sigfridom fon Šrinkom. Dobar je to program, mada ga nisam ja sastavila. Kaže da si ti dobar čovek, Robine, dobro prilagođena ličnost, plemenita, što sve ja mogu da posvedočim, a da ne govorimo koliko si sjajan ljubavnik i koliko je prijatno biti u tvom društvu. Hajdemo u tvoju radnu sobu." Uzela me je za ruku i tako smo ušli u veliku sobu koja je gledala na Tapansko More i seli ispod mog računarskog pulta na udoban dvosed. "Međutim", nastavila je, "Sigfrid kaže da imaš mnogo talenta da izmišljaš razloge kako nešto ne bi uradio. Sad ću da ti pomognem da s tim raščistiš. Daite gorod Polimat." Nije se obratila meni, nego uređajima na pultu, koji se smesta osvetliše. "Daj zajedno programe Albert i Sigfrid", naredila je. "Pretražuj arhive oba programa u interaktivnom stanju. Sad, Robine! Hajde da do kraja isteramo pitanja koja si postavio. Na kraju krajeva, i ja sam za njih zainteresovana."
<BR>&nbsp;&nbsp;&nbsp;&nbsp;&nbsp;Ova moja dugogodišnja supruga, ova S. Ja. Lavorovna kojom sam se oženio, najviše me iznenađuje u trenucima kad to najmanje očekujem. Namestila se udobno pored mene, držeći me za ruku, dok sam ja sasvim otvoreno govorio o stvarima koje bih radio a koje sam najviše želeo da uopšte ne želim. Nije u pitanju bio samo odlazak na Hiči-nebo i Fabriku hrane i sprečavanje starog Pejtera Hertera da napravi haos u svetu. Nego kuda bih ja mogao otići posle toga.
<BR>&nbsp;&nbsp;&nbsp;&nbsp;&nbsp;Međutim, u početku nije izgledalo da ću ma kuda da idem. "Alberte", kazao sam, "ti si mi rekao da si uspeo da podesiš kurs za let do Hiči-neba na osnovu podataka dobijenih sa Kapije. Možeš li ti to da uradiš i za Fabriku hrane?"
<BR>&nbsp;&nbsp;&nbsp;&nbsp;&nbsp;Njih dvojica su sedeli jedan pored drugog u PV aparatu. Albert je odbijao dimove iz svoje lule, Sigfrid je ćuteći i sa sklopljenim rukama, pažljivo slušao. On neće da progovori dok mu se ja ne obratim, a ja to nisam učinio. "Bojim se da ne mogu", reče Albert izvinjavajući se. "Imamo samo jedan poznati slučaj te vrste, kurs Triše Bover, a to sigurno nije dovoljno. Možda nula koma šest verovatnoće da bi brod tamo odleteo. A šta onda, Robine? Ne bi mogao da se vrati. Odnosno bar brod Triše Bover se nije vratio." On se udobno namesti i nastavi: "Postoje, razume se, neke alternative." On pogleda u Sigfrida fon Šrinka koji je sedeo pored njega. "Bilo je moguće izmanipulisati Herterov razum uz pomoć sugestije tako da on izmeni svoje planove."
<BR>&nbsp;&nbsp;&nbsp;&nbsp;&nbsp;"Je l' da bi to moglo da se uradi?" upitao sam ja, obraćajući se i dalje Albertu Ajnštajnu. On sleže ramenima, Sigfrid se malo promeškolji ali nastavi da ćuti.
<BR>&nbsp;&nbsp;&nbsp;&nbsp;&nbsp;"Oh, ne budi dete", izgrdi ga ona. "Odgovori, Sigfride."
<BR>&nbsp;&nbsp;&nbsp;&nbsp;&nbsp;"Gospoža Lavorovna", reče on, bacajući letimične poglede na mene, "ja mislim da ne bi. Verujem da je moj kolega pomenuo ovu mogućnost samo zato da bih ja mogao da je odbacim. Ja sam pažljivo proučio snimke emitovanih signala Pejtera Hertera. Simboli koje sadrže potpuno su jasni. Anđeoske žene sa kljunovima ptica grabljivica... šta predstavlja 'kukast nos', gospoža? Pomislite na Pejterovo detinjstvo, i na ono što je slušao o 'čišćenju' čovečanstva od zlih Jevreja. Ima tu i surovosti, i želje za kažnjavanjem. On je vrlo bolestan, u stvari, već je imao jedan infarkt, i više nije uračunljiv; on je, u stvari, sasvim podetinjio. Ni sugestija niti pozivanje na razum neće vredeti gospoža. Jedina mogućnost bi možda bila dugotrajna psihoanaliza. On verovatno na to ne bi pristao, kompjuter na brodu ne bi mogao to dobro da obavlja a, u svakom slučaju, nema ni dovoljno vremena. Ja vam ne mogu pomoći, gospoža, ne sa stvarnim izgledima na uspeh."
<BR>&nbsp;&nbsp;&nbsp;&nbsp;&nbsp;Nekada davno, davno, proveo sam dve-tri stotine, uglavnom vrlo neprijatnih sati, slušajući Sigfridov razložan glas, koji me je dovodio do ludila, i želeo sam da ga nikad više ne čujem. Ali, znate, nije to bilo tako loše.
<BR>&nbsp;&nbsp;&nbsp;&nbsp;&nbsp;Pored mene, Esi se promeškoljila. "Polimat", rekla je, "neka nam skuvaju još kafe." A meni je kazala: "Čini mi se da ćemo ovde ostati malo duže."
<BR>&nbsp;&nbsp;&nbsp;&nbsp;&nbsp;"Ne znam zašto bismo", usprotivih se ja. "Čini mi se da za moj problem ne postoji rešenje."
<BR>&nbsp;&nbsp;&nbsp;&nbsp;&nbsp;"Ako ti se tako čini", reče ona ležerno, "ne treba da pijemo kafu već možemo da se vratimo u krevet. Inače, meni se ovo baš sviđa, Robine."
<BR>&nbsp;&nbsp;&nbsp;&nbsp;&nbsp;Uostalom, zašto da ne? Ja, začudo, nisam bio ništa više pospan no Esi, bar na izgled. U stvari, osećao sam se sasvim čio i odmoran, a glava mi nikad nije bila bistrija. "Alberte", upitao sam, "da li napreduje čitanje Hiči-knjiga?"
<BR>&nbsp;&nbsp;&nbsp;&nbsp;&nbsp;"Ne baš mnogo, Robine", izvinjavao se on. "Ima još mnogo onakvih matematičkih podataka kakve si video, ali jezik je još uvek nerazumljiv... molim, Robine?"
<BR>&nbsp;&nbsp;&nbsp;&nbsp;&nbsp;Ja pucnuh prstima. Setio sam se nečega što mi se motalo negde u podsvesti. "Boga mu brojevi", kazao sam. "Oni brojevi koji su se pojavili u onoj knjizi. To su oni isti brojevi koje mrtvaci nazivaju 'boga mu brojevima'."
<BR>&nbsp;&nbsp;&nbsp;&nbsp;&nbsp;"Dabome, Robine", klimnu on potvrdno. "To su osnovne vandimenzionalne konstante svemira, to jest bar ovog našeg svemira. Međutim, radi se o Mahovom principu, koji ukazuje..."
<BR>&nbsp;&nbsp;&nbsp;&nbsp;&nbsp;"Ne sada, Alberte! Šta misliš kako su mrtvaci došli do njih?"
<BR>&nbsp;&nbsp;&nbsp;&nbsp;&nbsp;On je ćutao, i mrštio se. Istresao je lulu, bacio letimičan pogled na Sigfrida i onda rekao: "Moja bi pretpostavka bila da su se mrtvaci preko interfejsa spojili sa mašinskom inteligencijom Hičija. Bez sumnje je tako došlo do propuštanja informacija u oba pravca."
<BR>&nbsp;&nbsp;&nbsp;&nbsp;&nbsp;"I ja sam upravo tako mislio! Šta još pretpostavljaš da bi mrtvaci mogli znati?"
<BR>&nbsp;&nbsp;&nbsp;&nbsp;&nbsp;"To je vrlo teško reći. Njihove memorije su pune mana, znaš. U najboljem slučaju komuniciranje sa njima je bilo izuzetno teško a sada je potpuno prekinuto."
<BR>&nbsp;&nbsp;&nbsp;&nbsp;&nbsp;Ja se isprsih na stolici. "A šta ako opet uspostavimo vezu? Šta ako neko ode na Hiči-nebo da s njima porazgovara?"
<BR>&nbsp;&nbsp;&nbsp;&nbsp;&nbsp;On se nakašlja. Nastojeći da mu glas ne zvuči pokroviteljski, kazao je: "Robine, nekoliko članova Herter-Holove grupe, plus dečak, Von, nisu uspeli da dobiju jasne odgovore od njih na ova pitanja. Čak i naše inteligentne mašine nisu se baš sjajno pokazale... mada", on ipak dodade učtivo, "to je u prvom redu zbog toga što moramo da idemo na interfejs sa onim brodskim kompjuterom, Verom. Oni nisu dobro uskladišteni, Robine. Saleću ih razne ideje, iracionalni su i često pričaju bez veze."
<BR>&nbsp;&nbsp;&nbsp;&nbsp;&nbsp;Iza mene je stajala Esi sa poslužavnikom na kome je bila kafa sa šoljicama... gotovo nisam čuo zvonce iz kuhinje koje je javilo da je kafa gotova. "Pitaj ga, Robine", tražila je ona.
<BR>&nbsp;&nbsp;&nbsp;&nbsp;&nbsp;Nisam se pretvarao da ne razumem. "Do đavola", kazao sam "u redu, Sigfride. Ovo je tvoj delokrug rada. Kako da ih vešto nagovorimo da razgovaraju sa nama?"
<BR>&nbsp;&nbsp;&nbsp;&nbsp;&nbsp;Sigfrid se nasmeši i rasplete prste. "Prijatno je opet s tobom razgovarati, Robine", rekao je. "Želeo bih da ti uputim kompliment povodom tvog vrlo vidnog poboljšanja otkako smo poslednji put razgovarali..."
<BR>&nbsp;&nbsp;&nbsp;&nbsp;&nbsp;"Teraj dalje!"
<BR>&nbsp;&nbsp;&nbsp;&nbsp;&nbsp;"Naravno, Robine. Postoji jedna mogućnost. Čini se da je memorija onog jednog ženskog svemirskog istraživača, Henrijete, prilično kompletna, osim što je opsednuta, hoću reći, neverstvom svog muža. Mislim da kada bismo imali jedan kompjuterski program napisan na osnovu izvesnih podataka koje imamo o ličnosti njenog muža i kada bismo ih spojili preko interfejsa..."
<BR>&nbsp;&nbsp;&nbsp;&nbsp;&nbsp;"Da bude njen lažni muž?"
<BR>&nbsp;&nbsp;&nbsp;&nbsp;&nbsp;"U osnovi, tako nešto, Robine", klimnu on potvrdno. "Ne bi morao da bude baš isti kao njen muž. Zato što su mrtvaci uopšte uzev, tako slabo uskladišteni, bilo koji nepodesan odgovor mogao bi da prođe nezapaženo. Razume se, taj program bi bio sasvim..."
<BR>&nbsp;&nbsp;&nbsp;&nbsp;&nbsp;"Dosta, Sigfride. Možeš li ti da napišeš takav program?"
<BR>&nbsp;&nbsp;&nbsp;&nbsp;&nbsp;"Da. Uz pomoć tvoje supruge, da. "
<BR>&nbsp;&nbsp;&nbsp;&nbsp;&nbsp;"A kako ćemo posle toga da stupimo u kontakt sa Henrijetom?"
<BR>&nbsp;&nbsp;&nbsp;&nbsp;&nbsp;On pogleda iskosa u Alberta. "Verujem da u tome može da pomogne moj kolega."
<BR>&nbsp;&nbsp;&nbsp;&nbsp;&nbsp;"Dabome, Sigfride", reče Albert veselo, češući jednu nogu prstima druge noge. "Pod jedan. Sastaviti program, sa pomoćnim podacima. Pod dva. Ubaciti ga u PMLA-2 flip-procesor opremljen gigabit-memorijom koja obavlja brzo pretraživanje, povezanu sa potrebnim jedinicama. Pod tri. Stavi ga u jednu 'peticu' i lansiraj u pravcu Hiči-neba. Onda ga pomoću interfejsa poveži sa Henrijetom i počni ispitivanje. Ja bih tu dao, oh, možda nula koma devet verovatnoće da će da uspe."
<BR>&nbsp;&nbsp;&nbsp;&nbsp;&nbsp;Ja se namrštih. "Zašto svu tu mašineriju da šaljemo čak tamo?"
<BR>&nbsp;&nbsp;&nbsp;&nbsp;&nbsp;On strpljivo odgovori, "Zbog c-a, Robine. Brzine svetlosti. Pošto nemamo FTL radio-vezu, moramo da uputimo mašinu na lice mesta."
<BR>&nbsp;&nbsp;&nbsp;&nbsp;&nbsp;"Kompjuter Herter-Holovih ima FTL radio-stanicu."
<BR>&nbsp;&nbsp;&nbsp;&nbsp;&nbsp;"Suviše je glup, Robine. Suviše spor. A još ti nisam rekao najgoru stvar. Čitav taj elektronski sistem prilično je kabast, znaš. Taman će da napuni jednu 'peticu'. Što znači, stići će na Hiči-nebo sasvim sam, bez ikakve zaštite. A mi ne znamo ko će da ga dočeka na pristaništu."
<BR>&nbsp;&nbsp;&nbsp;&nbsp;&nbsp;Esi je ponovo sela pored mene, onako lepa i sva zainteresovana, i pružila mi šolju s kafom. Ja sam je uzeo mehanički i otpio jedan gutljaj. "Rekao si 'taman da napuni'", precizirao sam ja. "Da li to znači da bi mogao da stane i pilot?"
<BR>&nbsp;&nbsp;&nbsp;&nbsp;&nbsp;"Bojim se da ne, Robine. Ima mesta otprilike za još kojih sto pedeset kilograma."
<BR>&nbsp;&nbsp;&nbsp;&nbsp;&nbsp;"Moja težina je upola manja!" Osetio sam kako Esi budno sluša. Upravo smo stigli do onog mesta, upravo sada. Osetio sam da mi je u glavi bistrije i da sam sigurniji u sebe nego što sam nedeljama bio. Paraliza prouzrokovana neaktivnošću popuštala je iz minuta u minut. Tačno sam znao šta govorim, i bio veoma svestan šta to za Esi znači... ali nisam hteo da se zaustavim.
<BR>&nbsp;&nbsp;&nbsp;&nbsp;&nbsp;"To je tačno, Robine", složio se Albert, "ali želiš li da tamo stigneš mrtav? Tu su još hrana, voda, vazduh. Standardne količine potrebne za putovanje tamo i natrag, sa svim zalihama za regenerisanje, to bi bilo preko tri stotine kilograma, a za to jednostavno..."
<BR>&nbsp;&nbsp;&nbsp;&nbsp;&nbsp;"Prestani, Alberte", kazao sam. "Ti vrlo dobro znaš baš kao i ja da ne govorimo o putovanju tamo i natrag. Govorimo o, kako ono beše? O dvadeset dva dana. Toliko se leti do Henrijete. To je sve što mi je potrebno. Dovoljno za dvadeset dva dana. A onda ću stići na Hiči-nebo i ostalo nije važno."
<BR>&nbsp;&nbsp;&nbsp;&nbsp;&nbsp;Sigfrid je gledao sa vrlo zainteresovanim izrazom na licu, ali nije ništa govorio. Albert je izgledao zabrinut. Složio se, rekavši: "Pa, to je tačno, Robine. Ali je vrlo opasno. Uopšte nema manevarskog prostora za moguću grešku."
<BR>&nbsp;&nbsp;&nbsp;&nbsp;&nbsp;Ja sam zavrteo glavom. Bio sam odjezdio daleko ispred njega u svakom slučaju, daleko ispred mesta do koga je on bio spreman da ide. "Rekao si da na Mesecu ima jedna 'petica' koja prihvata tu destinaciju. Ima li tamo i kako-se-ono-zove, PMAL?"
<BR>&nbsp;&nbsp;&nbsp;&nbsp;&nbsp;"Nema, Robine", odgovori on, ali dodade tužno. "Međutim, ima jedan na Kuru, spreman za odašiljanje na Veneru."
<BR>&nbsp;&nbsp;&nbsp;&nbsp;&nbsp;"Hvala, Alberte", izgovorio sam, upola režeći jer sam ovu izjavu iz njega jedva izvukao, kao da mu vadim zub. A onda sam se zavalio u stolici i počeo da razmišljam o onome što je upravo rečeno.
<BR>&nbsp;&nbsp;&nbsp;&nbsp;&nbsp;Nisam samo ja slušao s napregnutom pažnjom. Esi pored mene spusti šoljicu. "Polimat", izdala je ona naredbu, "pretraži i daj nam Mortona, u interaktivnom režimu. Napred, Robine. Uradi ono što moraš da uradiš."
<BR>&nbsp;&nbsp;&nbsp;&nbsp;&nbsp;Iz aparata se začulo kako neko otvara vrata, i Morton je ušao, rukovao se sa Sigfridom i Albertom, bacajući letimičan pogled na mene preko ramena. Istovremeno je pretraživao podatke i po izrazu njegovog lica znao sam da mu se ne dopada ono što saznaje. Bilo mi je svejedno. Kazao sam: "Mortone! Postoji jedan PMAL-2 uređaj za obradu informacija u lansirnoj bazi u Gijani. Kupi ga za moj račun."
<BR>&nbsp;&nbsp;&nbsp;&nbsp;&nbsp;Okrenuo se prema meni. "Robine", rekao je joguneći se, "meni se čini da vi ne shvatate koliko brzo rasparčavate svoj kapital! Samo ovaj program košta preko hiljadu dolara za jedan minut korišćenja. Ja ću morati da prodam glavnicu..."
<BR>&nbsp;&nbsp;&nbsp;&nbsp;&nbsp;"Prodaj je!"
<BR>&nbsp;&nbsp;&nbsp;&nbsp;&nbsp;"Ne samo to. Ako planirate da sami platite put za sebe i taj kompjuter do Hiči-neba... nemojte! Nemojte čak ni da pomišljate na to! Prvo i prvo, to ne može da se izvede zbog Boverove sudske zabrane. Druga stvar, ako taj problem nekako zaobiđete, bićete izloženi kažnjavanju zbog nepoštovanja sudskih poziva a štete koje..."
<BR>&nbsp;&nbsp;&nbsp;&nbsp;&nbsp;"Nisam te o tome ništa pitao, Mortone. Pretpostavimo da uspem da Bover povuče sudsku zabranu. Da li bi me onda mogli sprečiti?"
<BR>&nbsp;&nbsp;&nbsp;&nbsp;&nbsp;"Da! Ali", dodao je ublažavajući ton, "možda bi mogli, postoje neke šanse da to ne učine. Bar ne na vreme. Pa ipak, kao vaš pravni savetnik, ja moram da kažem..."
<BR>&nbsp;&nbsp;&nbsp;&nbsp;&nbsp;"Ti ne moraš ništa da kažeš. Kupi taj kompjuter. Alberte i Sigfride, programirajte ga onako kako smo se dogovorili. Sad vas trojica izlazite odatle; hoću da dođe Harijeta. Harijeta? Rezerviši mi kartu, Kuru-Mesec, na istom brodu na kome će biti kompjuter koji mi Morton upravo kupuje, i to što pre. I za to isto vreme vidi da li možeš da pronađeš Bovera. Želim da razgovaram s njim. "Kad je ona klimnula potvrdno i iščezla, ja se okrenuh ka Esi. Oči su joj bile vlažne, ali se smešila.
<BR>&nbsp;&nbsp;&nbsp;&nbsp;&nbsp;"Jesi li videla?" rekao sam. "Sigfrid me ni jedanput nije oslovio sa 'Rob' ili 'Bobi'."
<BR>&nbsp;&nbsp;&nbsp;&nbsp;&nbsp;Ona me zagrli i privuče sebi. "Možda smatra da u ovom trenutku ne treba da te tretira kao bebu", kazala je. "A ni ja ne smatram, Robine. Misliš li ti da sam ja želela da se oporavim samo zato da bismo na brzinu vodili ljubav? Ne. Nego i zato da te ne drži ovde u u zatvoru jedna žena za koju ti smatraš da bi bilo ružno da je ostaviš. A i zato da bih mogla da se snađem", dodala je, "kad ti ionako budeš otišao."
<BR>&nbsp;&nbsp;&nbsp;&nbsp;&nbsp;Sleteli smo u Kajen po mrklom mraku i kiši koja je lila kao iz kabla. Bover me je čekao dok sam obavljao carinske formalnosti, upola zaspao u tapaciranoj fotelji u holu za izdavanje prtljaga. Zahvalio sam mu nekoliko puta što je došao da me dočeka, ali on je preko toga prešao. "Imamo samo dva sata", kazao je. "Idemo dalje."
<BR>&nbsp;&nbsp;&nbsp;&nbsp;&nbsp;Harijeta nam je iznajmila jedan helikopter. Uzleteli smo, iznad palmi u trenutku kad se sunce pomaljalo iz Atlantskog Okeana. Kad smo stigli u Kuru bio je već uveliko dan, a lunarni modul je stajao uspravno pored svog kontrolnog tornja. Bio je sićušan u poređenju sa džinovima koji se lansiraju iz baze u Kenediju ili Kaliforniji, međutim, u Gijanskom Svemirskom centru rakete imaju za jednu šestinu bolje radne karakteristike, budući da se on nalazi na samom polutaru, pa stoga ne moraju da budu velike. Kompjuter je već bio utovaren i valjano smešten, i Bover i ja se smesta ukrcasmo. Tresak. Potisak. Ukus doručka koji nije trebalo da pojedem u avionu vraćao mi se u grlo uz osećaj mučnine, a onda je počelo pravo putovanje.
<BR>&nbsp;&nbsp;&nbsp;&nbsp;&nbsp;Za let do Meseca potrebna su tri dana. Za to vreme spavao sam što sam više mogao, ostatak sam provodio u razgovoru sa Boverom. Bio je to najduži period koji sam tokom najmanje dvanaest poslednjih godina proveo van domašaja mojih komunikacionih uređaja, pa sam mislio da će mi se vreme otegnuti. Ono je proletelo munjevitom brzinom. Probudio sam se kad su pogašeni signali dali na znanje da se brzina leta smanjuje, i dok sam posmatrao kako se pred nama pomalja Mesec mesingane boje, već smo bili stigli.
<BR>&nbsp;&nbsp;&nbsp;&nbsp;&nbsp;Uzimajući u obzir koliko sam ja daleko putovao, začuđujuće je da nikada dotle nisam bio na Mesecu. Nisam znao kako tamo izgleda. Sve me je iznenadilo: ono osećanje da pocupkujem i propinjem se usled toga što težim koliko jedna gumena lutka, zvuk piskavog tenora koji je dopirao iz mojih usta u atmosferi koja sadrži dvadeset odsto helijuma. Oni nisu više udisali Hiči-smešu, tamo na Mesecu. Hiči-mašine za kopanje tunela prolazile su kao projektili kroz mesečevo stenje, a kako su sunčevu svetlost do mile volje koristili za pogonsku energiju nije ih ništa koštalo da ih pokreću. Jedini problem je bio ubacivati u tunele vazduh, i zbog toga su dodavali helijum... do koga se lakše i jeftinije dolazi nego do N2.
<BR>&nbsp;&nbsp;&nbsp;&nbsp;&nbsp;Vretenasti prokop Hičija na Mesecu nalazi se u blizini lansirne baze... odnosno, da kažem pravim redom, lansirna baza nalazila se tamo gde jeste, u blizini Fra Maura, jer su na tom mestu Hičiji najviše prokopavali pre milion godina. Sve je bilo ispod zemlje, čak i dokovi za pristajanje, skriveni i zaklonjeni u jednom prokopu. Dvojica američkih astronauta, Šepard i Mičel, proveli su jedan vikend švrljajući jedanput unaokolo na udaljenosti do dvesta kilometara od njega, ali ga nisu opazili. Sada je u vretenstom prostoru živelo više od hiljadu ljudi, a prokopi i novi tuneli granali su se u svim pravcima, dok je Mesečeva površina bila načičkana mikrotalasnim paraboličnim antenama i solarnim kolektorima i metalnim cevima. "Zdravo", rekoh ja prvom snažnijem čoveku koji se činio besposlen. "Kako se zoveš?"
<BR>&nbsp;&nbsp;&nbsp;&nbsp;&nbsp;On je komotno, dugačkim koracima grabio ka meni, držeći među zubima neupaljenu cigaru. "Zašto pitaš?" upita on.
<BR>&nbsp;&nbsp;&nbsp;&nbsp;&nbsp;"Ovim šatlom stigao je neki tovar. Hteo bih da se utovari na 'peticu' koja je sad u doku. Biće potrebno pet-šest ljudi da ti pomognu i verovatno jedan kran, a vrlo je hitno."
<BR>&nbsp;&nbsp;&nbsp;&nbsp;&nbsp;"Aha", reče no. "Imaš li ti napismeno ovlašćenje za to?"
<BR>&nbsp;&nbsp;&nbsp;&nbsp;&nbsp;"Pokzaću ti ga prilikom isplate", odgovorio sam. "A plaća se hiljadu dolara po čoveku, i deset hiljada dolara premije za tebe lično ako svršiš sve najviše za tri sata."
<BR>&nbsp;&nbsp;&nbsp;&nbsp;&nbsp;"Aha. Hajde da pogledamo tovar." Upravo su ga iznosili iz rakete. On ga je pažljivo zagledao, malo se češkao, malo premišljao. Umeo je on i da razgovara. Reč po reč pa se ispostavilo da se zove A. T. Volters, mlađi, i da se rodio u tunelima na Veneri. Sudeći po narukvici znao sam da je okušao sreću na Kapiji, a sudeći po tome što se na Mesecu prihvatao raznih poslova znao sam da sreću nije našao. Pa, nisam ni ja, prva dva puta; a onda je došlo do preokreta. Kakvog, to je teško reći. "Mogu ja ovo da uradim, Brodhed", izjavi on napokon, "ali nemamo na raspolaganju tri sata. Onaj šaljivdžija, Herter, najavio je ponovnu predstavu kroz otprilike devedeset minuta. Moraćemo ovo da obavimo pre toga."
<BR>&nbsp;&nbsp;&nbsp;&nbsp;&nbsp;"Utoliko bolje", kazao sam ja. "A sad, gde se nalazi kancelarija Korporacije Kapija?"
<BR>&nbsp;&nbsp;&nbsp;&nbsp;&nbsp;"Severni deo vretena", odgovori on. "Oni zatvaraju kroz pola sata."
<BR>&nbsp;&nbsp;&nbsp;&nbsp;&nbsp;Utoliko bolje, pomislih ja ponovo, ali nisam rekao naglas. Vukući za sobom Bovera, cupkao sam i propinjao se idući kroz tunel do velike špilje u obliku vretena u kojoj se nalazila glavna uprava za ovu oblast i usput objašnjavajući razloge naše posete, stigosmo do kancelarije direktora Lansirnog centra. "Biće vam potrebno jedno slobodno integrisano kolo za vezu sa Zemljom radi identifikacije", rekao sam joj. "Ja sam Robin Brodhed, a evo mog otiska palca. Ovo je Hanson Bover... da li biste hteli, Bover..." On pritisnu palac na pločicu, pored mog. "A sad recite šta treba", zatražih ja.
<BR>&nbsp;&nbsp;&nbsp;&nbsp;&nbsp;"Ja, Alan Bover", recitovao je on napamet, "ovim povlačim sudsku zabranu izrečenu zbog mene Robinu Brodhedu, iz Korporacije Kapija, a.d."
<BR>&nbsp;&nbsp;&nbsp;&nbsp;&nbsp;"Hvala", rekoh ja. "A sada, Direktorka, dok to overavate, evo potpisane kopije onoga što je Bover upravo izjavio, za vašu arhivu, plus plan misije. Prema mom ugovoru sa Korporacijom Kapija, koji možete da zatražite od vaših kompjutera, ja imam pravo da koristim Kapijinu opremu u vezi sa misijom grupe Herter- Hol. Ja ću to učiniti, a za tu svrhu potrebna mi je 'petica' koja se u ovom trenutku nalazi na lansirnom doku. Videćete iz plana za ovu misiju da ja nameravam da idem na Hiči-nebo, a odatle na Fabriku hrane, gde ću Pejtera Hertera onemogućiti da i dalje nanosi štetu Zemlji, a spašću i Herter-Holove i doneću dragocene podatke s Kapije koji će se obraditi i koristiti. Hteo bih da krenem u roku od jednog sata", dovrših ja svoju izjavu oštrim tonom.
<BR>&nbsp;&nbsp;&nbsp;&nbsp;&nbsp;E, za trenutak je izgledalo da će sve ići kako treba. Direktorka Lansirnog centra pogleda otiske palčeva na pločici, uze u ruku špulmu sa planom misije odmeravajući joj težinu, a onda se razrogačenih očiju zagleda u mene za trenutak, zinuvši. Začuo sam cvileći šum nekakvog isparljivog gasa koji ovde koriste u uređajima za zagrevanje, Karnoov ciklus koji se odvija ispod Fresnelovih sočiva, u reflektorima u obliku artišoke tik iznad nas. Uopšte ništa drugo nisam čuo. Tada ona uzdahnu i reče, "Senatore Pregler, da li ste sve ovo čuli?"
<BR>&nbsp;&nbsp;&nbsp;&nbsp;&nbsp;A iz vazduha iza njenog pisaćeg stola začulo se Preglerovo režanje. "Nego šta nego sam čuo, Mili. Recite Brodhedu da od toga nema ništa. Ne može da dobije brod."
<BR>&nbsp;&nbsp;&nbsp;&nbsp;&nbsp;Ona tri dana putovanja su me upropastila. Automatski su podaci iz pasoša javljeni unapred preko radio-veze, i rukovodeći ljudi su znali da ja dolazim još pre nego što je šatl krenuo iz Francuske Gijane. Slučaj je hteo da baš Pregler lično izađe da me dočeka; čak i da nije on došao, imali su dovoljno vremena da prime naređenje iz centra u Braziliji. Neko vreme sam verovao da bih baš zato što je Pregler u pitanju, mogao da ga nagovorim da to ne učini. Ali nisam mogao. Vikao sam prvo na njega iz sveg glasa trideset minuta, a drugih trideset sam ga moljakao. Nije vredelo. "Što se tiče vašeg plana misije, sve je u redu", priznao je on. "Ono što nije u redu, to ste vi. Vi nemate pravo da koristite opremu Kapije, zato što je Korporacija Kapija juče stekla pravo prvenstva nad vama, dok ste vi bili u vazduhu. Čak i da nije, Robine, ja vas ne bih pustio da idete. Vi ste suviše lično za ovu stvar vezani. A da ne govorimo o tome da ste prestari za takve stvari."
<BR>&nbsp;&nbsp;&nbsp;&nbsp;&nbsp;"Ja sam iskusan pilot sa Kapije!"
<BR>&nbsp;&nbsp;&nbsp;&nbsp;&nbsp;"Vi ste dozlaboga iskusni, Robine. I možda i pomalo ludi. Šta po vašem mišljenju jedan čovek može da uradi na Hiči-nebu? Ne, ne. Mi ćemo da iskoristimo vaš plan. Čak ćemo da vam isplatimo i kompenzaciju za pravo korišćenja... ako se plan sprovede. Ali to ćemo učiniti onako kako treba, sa same Kapije, poslaćemo najmanje tri kosmička broda, od kojih će dva biti puna mladih, zdravih, dobro naoružanih, neustrašivih momaka."
<BR>&nbsp;&nbsp;&nbsp;&nbsp;&nbsp;"Senatore", zalagao sam se ja, "pustite me da idem! Ako pošaljete ovaj kompjuter na Kapiju proći će više meseci... više godina!"
<BR>&nbsp;&nbsp;&nbsp;&nbsp;&nbsp;"Neće, ako ga sad odmah pošaljemo u jednoj 'petici', reče on. "Šest dana. Onda može odmah da poleti ponovo, u konvoju. Ali ne sa vama. Međutim", reče on razložno, "mi ćemo vam sigurno platiti za kompjuter kao i za program. Neka na tome ostane, Robine. Pustite nekog drugog da se izlaže opasnosti. Govorim vam kao prijatelj."
<BR>&nbsp;&nbsp;&nbsp;&nbsp;&nbsp;U redu, on je moj prijatelj i to obojica znamo, ali možda više ne onakav prijatelj kakav je nekad bio, pošto sam mu kazao šta može da uradi sa svojim prijateljstvom. Na kraju me je Bover odvukao odatle. Samo sam još video kako Senator sedi na ivici pisaćeg stola i razrogačeno gleda u mene, sa licem tamno crvenim od besa, i očima koje su izgledale gotove na plač.
<BR>&nbsp;&nbsp;&nbsp;&nbsp;&nbsp;"Baš je ovo maler, gospodine Brodhed", reče Bover saosećajno.
<BR>&nbsp;&nbsp;&nbsp;&nbsp;&nbsp;Ja sam se taman spremao da i njega "sredim", ali sam se na vreme zaustavio. Nije imalo nikakvog smisla. "Kupiću vam kartu za povratak do Kuruka", kazao sam.
<BR>&nbsp;&nbsp;&nbsp;&nbsp;&nbsp;On se nasmešio, pokazujući savršeno oblikovane veštačke zube ... znači potrošio je nešto para i na sebe. "Vi ste me načinili bogatim čovekom, gospodine Brodhed. Ja mogu sam da platim svoju kartu. Isto tako, ovde nisam bio ranije i verovatno neću više dolaziti, pa ću zato malo da ostanem."
<BR>&nbsp;&nbsp;&nbsp;&nbsp;&nbsp;"Kako hoćete."
<BR>&nbsp;&nbsp;&nbsp;&nbsp;&nbsp;"A vi, gospodine Brodhed? Kakvi su vaši planovi?"
<BR>&nbsp;&nbsp;&nbsp;&nbsp;&nbsp;"Nemam planova." Nisam nijedan mogao da smislim. Potrošio sam svoje programe. Ne mogu vam opisati kako se čovek usled toga oseća prazan. Bio sam prikupio svu svoju snagu za još jedan let tajanstvenim Hiči-brodom... pa dobro, ne baš toliko tajanstvenim kao kad sam bio svemirski istraživač na Kapiji. Ali, ipak, prilično jezovit poduhvat. Pred Esi sam postupio onako kako dugo nisam mogao da se rešim da postupim. A sve to uzalud.
<BR>&nbsp;&nbsp;&nbsp;&nbsp;&nbsp;Zurio sam zamišljeno kroz dugačak, prazan tunel gledajući u pravcu dokova. "Možda bih uspeo da se probijem pod paljbom", rekao sam.
<BR>&nbsp;&nbsp;&nbsp;&nbsp;&nbsp;"Gospodine Brodhed! To je... to je..."
<BR>&nbsp;&nbsp;&nbsp;&nbsp;&nbsp;"Oh, ne brinite. Neću to da uradim, i to uglavnom zato što su svi pištolji kojima bih iole umeo da rukujem već utovareni u 'peticu'. A sumnjam da će me pustiti unutra da uzmem jedan od njih."
<BR>&nbsp;&nbsp;&nbsp;&nbsp;&nbsp;On se upiljio u mene. "Pa", reče on, sumnjajući u to", "možda bi i vama prijalo da ovde provedete nekoliko dana..."
<BR>&nbsp;&nbsp;&nbsp;&nbsp;&nbsp;A onda mu se izraz lica promenio.
<BR>&nbsp;&nbsp;&nbsp;&nbsp;&nbsp;Ja sam to jedva primetio; osećao sam isto ono što i on oseća, a to je bilo dovoljno da zaokupi svu moju pažnju. Stari Pejter se opet nalazio u kauču. Bilo je gore nego ikada. Nisam prolazio samo kroz snove i maštanja... to su svi živi doživljavali. Osećao sam bol. Očajanje. Ludilo. U slepoočnicama sam imao osećaj užasnog pritiska, u rukama i grudima pekla je bolna vatra. Grlo mi je bilo suvo, a onda sam povratio nesvarene kisele ugruške.
<BR>&nbsp;&nbsp;&nbsp;&nbsp;&nbsp;Ovako nešto nikada nam još nije stiglo sa Fabrike hrane.
<BR>&nbsp;&nbsp;&nbsp;&nbsp;&nbsp;No to je zato što nikada ranije niko nije umro u kauču. Nije prestalo ni za minut, ni za deset minuta. Pluća su mi se nadimala dok sam željno udisao vazduh. Baš kao i Boverova. Baš kao i svačija, sva pluća do kojih su dopirali njegovi talasi. Bol nije popuštao; i svaki put kad je izgledalo da je dostigao jednu granicu, provalio bi nastup novog bola; a sve vreme osećao se užas, gnev, strašna patnja čoveka koji je znao da umire, a to mu je bilo mrsko.
<BR>&nbsp;&nbsp;&nbsp;&nbsp;&nbsp;Ali ja sam znao šta je to.
<BR>&nbsp;&nbsp;&nbsp;&nbsp;&nbsp;Znao sam šta je to, i znao sam šta mogu da učinim... šta bar moje telo može da učini, ako samo uspem dovoljno da se saberem da ga nateram da to učini. Primorao sam sebe da napravim jedan korak, pa zatim još jedan. Naterao sam sebe da otkasam s mukom niz onaj široki hodnik, u kome se Bover previjao na podu iza mene dok su se stražari teturali, potpuno nemoćni ispred mene. Projurio sam pored njih spotičući se, a sumnjam da su me uopšte primetili, i uleteo kroz uski hermetički poklopac lendera, i sručio se sav ugruvan i razdrman, naterujući samog sebe da zatvorim i zašipim ta vrata iznad glave.
<BR>&nbsp;&nbsp;&nbsp;&nbsp;&nbsp;I evo me u pogibeljno dobro poznatoj metalnoj rupi od kabine, okruženog komadima buđave, žutomrke plastike. Volters je, barem, obavio svoj deo posla. Nisam imao načina da mu platim, ali da je provukao ruku kroz otvor dok sam zatvarao vrata, bio bih mu dao čitav milion.
<BR>&nbsp;&nbsp;&nbsp;&nbsp;&nbsp;U jednom trenutku Pejter Herter je izdahnuo. Njegovom smrću patnja nije bila okončana. Samo je počela da se stišava. Nisam pre toga mogao da zamislim kako izgleda kad se nađete u duši nekoga ko je umro i ko oseća da je srce prestalo da mu radi, da mu creva popuštaju, a pouzdano osećanje da je smrt nastupila zarilo mu se u mozak. To traje mnogo duže nego što sam ja mislio da je moguće. Trajalo je sve vreme dok sam odvezivao lender i podigao ga uvis uz pomoć njegovih malih mlaznih motora na vodonični pogon do mesta odakle mogu da se aktiviraju Hiči- motori. Pritiskao sam i vukao naviše točkove za određivanje kursa sve dok se nije ukazala ona šara koju mi je Albert pokazao, a koju sam dobro zapamtio.
<BR>&nbsp;&nbsp;&nbsp;&nbsp;&nbsp;A onda čvrsto pritisnuh komandni taster, i vinuh se u visine. U brodu se osetilo trzanje i mučnina usled ubrzanja. Skupine zvezda koje sam video, jedva video kriveći vrat iza memorijskog uređaja, počeše da se stapaju. Sad me više niko nije mogao zaustaviti. Čak ni ja sam.
<BR>&nbsp;&nbsp;&nbsp;&nbsp;&nbsp;Prema svim podacima koje je Albert uspeo da prikupi, ovo putovanje će trajati tačno dvadeset dva dana. Što nije baš dugo... nije sem ako ste stisnuti u jednom brodu koji je već potpuno pun. Bilo je mesta za mene... manje-više. Mogao sam da se proteglim. Mogao sam da ustanem. Mogao bih čak i da legnem, ako bi mi ćudljivo kretanje broda dozvoljavalo da znam gde se nalazi "dole", i ako mi ne bi smetalo da se presavijem napola među onim metalnim delovima. Ono što nisam mogao, tokom ova dvadeset dva dana, to je da se krećem više od pola metra u bilo kom pravcu... ni kad jedem, ni kad spavam, ni kad se umivam ili vršim nuždu; ni kad radim bilo šta drugo.
<BR>&nbsp;&nbsp;&nbsp;&nbsp;&nbsp;Vremena sam imao na pretek da se prisetim kako su ovi letovi u Hiči-brodovima užasavajući, i da to dobro osetim na svojoj koži.
<BR>&nbsp;&nbsp;&nbsp;&nbsp;&nbsp;Vremena je bilo na pretek, takođe, i za učenje. Albert se postarao da za mene snimi sve one podatke, za koje nisam bio dovoljno bistar da ih sam zatražim, i sada su mi te trake stajale na raspolaganju za preslušavanje. One nisu bile naročito zanimljive, a ni reprodukcija nije bila bogzna kakva. Jedini memorijski uređaj bio je PMAL-2; mnoštvo pametnih podataka, ali malo slika. Nije bilo aparata za trodimenzionalni displej, samo jedan uređaj za prikazivanje slike kroz specijalne naočari koje sam koristio kad bi mi oči to dozvoljavale, odnosno ekran veličine dlana... kad ne bi.
<BR>&nbsp;&nbsp;&nbsp;&nbsp;&nbsp;U početku ga nisam koristio. Prosto sam ležao i spavao što sam mogao više. Delimično sam se oporavljao od traume prouzrokovane Pejterovom smrću, koja je tako užasavajuće ličila na moju sopstvenu. Delimično sam eksperimentisao sa sopstvenom svešću... dopuštajući sebi da osećam strah (a imao sam sve moguće razloge da ga osećam!), podstičući samog sebe da osećam krivicu. Postoje osećanja krivice za koja znam da su mi draga, na primer kad razmišljam o obavezama koje nisam izvršio i o datim rečima koje sam prenebregnuo. Bilo je puno takvih slučajeva za razmišljanje, počinjući sa Pejterom (koji bi gotovo sigurno bio u životu da ja nisam dao pristanak da krene u ovu ekspediciju) a završavajući se, ili bolje reći ne završavajući se, sa Klarom zaleđenom u onoj crnoj rupi... ne završavajući se zato što sam uvek mogao da se prisetim i drugih slučajeva. Ovo zadovoljstvo mi je ubrzo dojadilo. Na moje iznenađenje, ustanovio sam da osećanje krivice nema više moć da me savlada, kad ga propustim kroz svest; i tako mi je prošao prvi dan.
<BR>&nbsp;&nbsp;&nbsp;&nbsp;&nbsp;Onda sam prešao na preslušavanje traka. Pustio sam onog polu-Alberta, krutu, upola animiranu karikaturu od programa koji sam tako dobro poznavao i voleo, da mi drži predavanje o Mahovom principu i 'boga mu brojevima' i o još neobičnijim teoretskim razmatranjima astrofizičkih pojava o kojima nisam nikada ni sanjao. Nisam istinski slušao; puštao sam reči da teku pored mene, i tako je prošao drugi dan.
<BR>&nbsp;&nbsp;&nbsp;&nbsp;&nbsp;Zatim sam se, iz tog istog izvora, kljukao uskladištenim podacima koji su se ticali mrtvaca. Sve to sam već bio čuo. Sad sam ponovo preslušavao. Nisam imao ništa bolje da radim, i tako je prošao treći dan.
<BR>&nbsp;&nbsp;&nbsp;&nbsp;&nbsp;Onda su došla na red razna predavanja o Hiči-nebu i poreklu staraca kao i o mogućim strategijama koje treba upotrebiti u Henrijetinom slučaju i mogućim opasnostima koje prete od strane staraca kojih se treba čuvati, i to su bili treći, četvrti, i peti dan.
<BR>&nbsp;&nbsp;&nbsp;&nbsp;&nbsp;Počeo sam da se pitam kako ću da ispunim svih dvadeset dva dana, pa sam krenuo i ponovo preslušao sve te trake, i tako je prošao šesti dan, pa osmi, pa deseti; a jedanaestog dana..."
<BR>&nbsp;&nbsp;&nbsp;&nbsp;&nbsp;Jedanaestog dana sam potpuno isključio kompjuterski uređaj, cereći se u sebi na račun očekivanog uživanja.
<BR>&nbsp;&nbsp;&nbsp;&nbsp;&nbsp;To je bio dan kad sam se nalazio na pola puta. Pritešnjem raznim kaiševima koji su me sputavali, čekao sam onaj jedini događaj koji mi u ovom skučenom prostoru tokom ovog prokletog putovanja može doneti zadovoljstvo; erupciju svetlucavih zlatnih iskrica koja potiče od svetiljki u kristalnoj spirali koja će označiti da je došao trenutak zaokretanja. Nisam tačno znao kada će se to dogoditi. Možda ne u toku prvog sata toga dana (kao što i nije). Možda neće ni u toku drugog ili trećeg... i nije. Tokom tih sati nije, a nije ni tokom četvrtog, ili petog, niti bilo koga drugog sata. Jedanaestog dana to se uopšte nije dogodilo.
<BR>&nbsp;&nbsp;&nbsp;&nbsp;&nbsp;Kao ni dvanaestog.
<BR>&nbsp;&nbsp;&nbsp;&nbsp;&nbsp;Kao ni trinaestog.
<BR>&nbsp;&nbsp;&nbsp;&nbsp;&nbsp;Kao ni četrnaestog; i kada sam najzad iskucao na tastaturi podatke da bih proverio aritmetički račun koji me je mrzelo da obavim u glavi, kompjuter mi je saopštio ono što nisam želeo da čujem.
<BR>&nbsp;&nbsp;&nbsp;&nbsp;&nbsp;Bilo je prekasno.
<BR>&nbsp;&nbsp;&nbsp;&nbsp;&nbsp;Čak i ako bi momenat zaokretanja nastupio svakog časa... čak i tokom sledećeg minuta... neće biti dovoljno vode, hrane i vazduha da izdržim do kraja.
<BR>&nbsp;&nbsp;&nbsp;&nbsp;&nbsp;Čovek može da ekonomiše sa nekim stvarima. I ja počeh. Kvasio sam usne umesto da pijem, spavao sam koliko god sam mogao, disao što sam pliće umeo. I najzad je nastupio trenutak zaokretanja... devetnaestog dana. Sa zakašnjenjem od osam dana.
<BR>&nbsp;&nbsp;&nbsp;&nbsp;&nbsp;Zabave radi dao sam podatke kompjuteru, a od njega sam dobio jasan i ravnodušan odgovor.
<BR>&nbsp;&nbsp;&nbsp;&nbsp;&nbsp;Tačka koja označava polovinu puta nastupila je prekasno. Od sada pa za devetnaest dana brod može i da stigne na Hiči-nebo, ali ne noseći živoga pilota. Dotle ću najmanje šest dana biti mrtav.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
