<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Putovanje do vasionske stanice izgledalo je Vonu duže nego obično, zato što ga je nešto mučilo. Nedostajalo mu je društvo mrtvaca. Još više mu je nedostajalo nešto što nikada nije imao. Žena. Predstava o zaljubljenom Vonu bila je za njega samo nešto što je postojalo u njegovoj mašti, ali on je to maštanje želeo da pretvori u stvarnost. Tome su doprinele brojne knjige; Romeo i Đulijeta, pa Ana Karenjina, pa stari romantični kineski klasici.
<BR>&nbsp;&nbsp;&nbsp;&nbsp;&nbsp;Najzad je ovo maštanje prestalo kad je ugledao kako se približava vasionskoj stanici. Komandna tabla je zasvetlela dajući znak da počinje manevar pristajanja, linije na ekranu se izgubiše, a pojavi se naglo obris vasionske stanice. Samo obris nije bio isti kao obično. Ispod jednog kapka u doku video se nov brod, sa nekakvom čudnom neravnom strukturom privezanom uz bok brodskog trupa.
<BR>&nbsp;&nbsp;&nbsp;&nbsp;&nbsp;Šta bi ovo moglo da znači? Nakon pristajanja, Von proturi glavu kroz izlazni poklopac i osmotri okolinu, njušeći vazduh i osluškujući.
<BR>&nbsp;&nbsp;&nbsp;&nbsp;&nbsp;Posle nekog vremena, zaključio je da u blizini nema nikoga. Nije pokupio knjige i ostale svoje stvari sa broda. Odlučio je da bude u pripravnosti kako bi mogao što brže da pobegne ako zatreba, ali je rešio da i izvidi. Jednom prilikom, davno, bila je jedna osoba na stanici, i on misli da je bila ženskog pola. Mali Džim mu je onda pomogao da utvrdi o kakvoj je odeći reč. Možda bi sada trebalo da zapita Malog Džima za savet? Žvaćući neku voćku i pridržavajući se ovlaš za ogradu on krenu ka sanjaonici gde se okružen spravama za čitanje nalazio ležaj za uživanje.
<BR>&nbsp;&nbsp;&nbsp;&nbsp;&nbsp;I zastade.
<BR>&nbsp;&nbsp;&nbsp;&nbsp;&nbsp;Je li to bio neki zvuk? Smeh, ili krik, izdaleka?
<BR>&nbsp;&nbsp;&nbsp;&nbsp;&nbsp;On baci bobičavu voćku i za trenutak je stajao tako, dok su mu sva čula bila krajnje napeta. Zvuk se nije ponovio. Ali bilo je tu nešto... neki miris, vrlo slab, veoma prijatan, veoma čudan. Dosta sličan mirisu onog odevnog predmeta koji je bio pronašao i nosio sa sobom mnogo dana, sve dok se i poslednji trag mirisa nije izgubio, a onda ga je vratio na mesto na kome ga je našao.
<BR>&nbsp;&nbsp;&nbsp;&nbsp;&nbsp;Da li se to ta osoba vratila?
<BR>&nbsp;&nbsp;&nbsp;&nbsp;&nbsp;Von je počeo da drhti. Osoba! Prošlo je bilo dvanaest godina otkako je pomirisao ili dodirnuo neku osobu! A i onda samo svoje roditelje. Ali može biti da to nije osoba, možda je nešto drugo. Uputio se prema doku gde je bila ta druga osoba, lukavo izbegavajući glavne hodnike, žureći užim, manje direktnim putem kojim, kako je smatrao, neko ko je ovde stranac neće ići. Von je poznavao svaku stopu stanice, bar onaj njen deo gde je bilo moguće kretati se tako da se ne stigne do slepih zabravljenih zidova koje nije znao kako da otvori. Stigao je za samo nekoliko minuta na mesto na kome je prethodno brižljivo rasporedio otpatke koje je bio ostavio onaj posetilac.
<BR>&nbsp;&nbsp;&nbsp;&nbsp;&nbsp;Sve je bilo tu. Ali ne onako, to je uočio, kako je on ostavio. Neke stvari su podizane pa onda ispuštene.
<BR>&nbsp;&nbsp;&nbsp;&nbsp;&nbsp;Von je znao da to nije on učinio. Pored poštovanja pravila koje je sam sebi nametnuo, da stanicu ostavlja uvek tačno u onakvom stanju u kakvom je zatekao, kako niko nikada ne bi znao da je on tu dolazio, ovoga puta se posebno trudio da otpatke sredi tačno onako kako su bili ostavljeni. Znači na stanici ima još nekoga.
<BR>&nbsp;&nbsp;&nbsp;&nbsp;&nbsp;A on je dosta daleko od svog broda.
<BR>&nbsp;&nbsp;&nbsp;&nbsp;&nbsp;Brzo ali oprezno, vratio se u zonu dokova s one druge strane, zastajući na svakom mestu gde su se hodnici ukrštali da bi osmotrio, omirisao i oslušnuo. Stigao je do broda ali je kod ulaznog kapka zastao kolebajući se, neodlučno. Da beži ili da pretraži?
<BR>&nbsp;&nbsp;&nbsp;&nbsp;&nbsp;Međutim, miris je sada bio jači i neodoljiv.
<BR>&nbsp;&nbsp;&nbsp;&nbsp;&nbsp;Korak po korak on se odvažio da krene jednim dugačkim, slepim hodnikom, spreman da se u svakom času povuče.
<BR>&nbsp;&nbsp;&nbsp;&nbsp;&nbsp;Glas! Šaputanje, jedva čujno. Ali šaputanje. Zavirio je iza jednog ulaznog otvora, a srce mu je zalupalo. Osoba! Pribijena uza zid, držeći metalnu spravu na usnama, ukočeno zureći u njega s užasom. Osoba se razvika na njega: "Nemoj slučajno da prilaziš bliže!" Ali on to nije mogao sve i da je hteo; potpuno se bio ukočio. Ovo nije samo osoba. Ovo je ženska osoba! Dijagnostički znaci bili su jasni, onakvi kako mu ih je Mali Džim objasnio: dva ispupčenja na grudima, ispupčenja oko kukova a suženje oko struka, glatko čelo bez izbočenja nad očnim jabučicama... da, žensko! I mlado. I obučeno tako da su joj gole noge i, oh, gole ruke; glatka kosa svezana u veliki rep, velike oči koje su ga razrogačeno gledale.
<BR>&nbsp;&nbsp;&nbsp;&nbsp;&nbsp;Von je reagovao onako kako je bio naučio da treba. Lagano je kleknuo, razgrnuo odeću i drhtao od uzbuđenja usled ovakvog nadražaja.
<BR>&nbsp;&nbsp;&nbsp;&nbsp;&nbsp;Gotovo nije ni čuo glasove troje ljudi koji su dotrčali. Tek kad je bio gotov ustao je, doveo u red odeću i učtivo se na njih nasmešio dok su se oni okupili oko mlade ženske osobe, razgovarajući između sebe uzbuđeno i gotovo histerično. "Zdravo", rekao je. "Ja sam Von." Pošto nisu reagovali, on je pozdrav ponovio na španskom i na kantonskom narečju, i izređao bi i ostale jezike koje je znao da ona druga ženska osoba nije istupila i kazala:
<BR>&nbsp;&nbsp;&nbsp;&nbsp;&nbsp;"Zdravo, Vone. Ja sam Dorema Herter-Hol... zovu me Lervi. Radujemo se što te vidimo."
<BR>&nbsp;&nbsp;&nbsp;&nbsp;&nbsp;Tokom svih petnaest godina Vonovog života nikada nije bilo dvanaest toliko uzbudljivih časova, toliko zastrašujućih i toliko neviđeno ushićujućih kao što su bili ovi. Toliko pitanja! Toliko stvari da se ispriča i čuje. Toliko ustreptalog zadovoljstva što može da dodirne ove ljude, i da ih omiriše i da oseti njihovo prisustvo... Oni su znali tako neverovatno malo, i tako zaprepašćujuće mnogo... nisu znali kako da uzmu hranu iz pregrada, nisu upotrebili nikad kauč za sanjanje, nikad nisu videli nekog starca ili razgovarali sa nekim mrtvacem. Međutim, znali su za vasionske brodove i velike gradove, šetnje pod otvorenim nebom ("nebo?" trebalo mu je dugo da shvati o čemu govore) i kako se Vodi Ljubav. Video je da je mlađa ženska osoba bila voljna da mu to bolje pokaže, ali starija nije želela da ova to učini; kako je to čudno. Izgleda da starija muška osoba nije ni s kim vodila ljubav; to je bilo još čudnije. Međutim, sve je to zajedno bilo čudno, i on je premirao od ushićenja i užasa pred tolikim čudnim stvarima. Pošto su dugo pričali, i on im pokazao neke od majstorija na vasionskoj stanici a oni njemu zauzvrat neke od čudesnih stvari na svom brodu (neku stvar nalik na mrtvaca, koja međutim nikad nije bila živa; fotografije ljudi sa Zemlje; WC)... posle svih tih čudesnih stvari, ona osoba po imenu Lervi izdala je naređenje da svi odu na spavanje. On se odmah uputio prema kauču za sanjanje, ali ona mu je ponudila da ostane s njima a on nije mogao da odbije; mada se stalno budio iz sna, dršćući i njušeći unaokolo i gledajući unezvereno u bledo-plavu svetlost.
<BR>&nbsp;&nbsp;&nbsp;&nbsp;&nbsp;Toliko uzbuđenja mu je naškodilo. Kad su se oni svi već probudili, on se i dalje tresao, i bio tako izlomljen kao da uopšte nije spavao. Ne mari. Pitanja i preklapanja su odmah otpočela ponovo:
<BR>&nbsp;&nbsp;&nbsp;&nbsp;&nbsp;"A ko su mrtvaci?"
<BR>&nbsp;&nbsp;&nbsp;&nbsp;&nbsp;"Ne znam. Hajde da ih pitamo. Možda... ponekad oni sebe nazivaju 'svemirskim istraživačima'. Dolaze sa nekakvog mesta koje se zove Kapija."
<BR>&nbsp;&nbsp;&nbsp;&nbsp;&nbsp;"A ovo mesto gde se sada nalazimo, da li je to artefakt Hičija?"
<BR>&nbsp;&nbsp;&nbsp;&nbsp;&nbsp;"Hičija?" On se zamislio; ovu reč je već čuo, odavno, ali nije znao šta znači. "Mislite staraca?"
<BR>&nbsp;&nbsp;&nbsp;&nbsp;&nbsp;"Kako ti starci izgledaju?" On nije umeo da ih opiše rečima, pa su mu opet dali blok za skiciranje a on je pokušao da nacrta velike klimave čeljusti, zapuštene brade, i kako bi koji crtež završio oni bi ga dograbili i odnosili do sprave koju su zvali "Vera".
<BR>&nbsp;&nbsp;&nbsp;&nbsp;&nbsp;"Ova sprava liči na mrtvace", izjavio je, a oni se opet stuštiše sa pitanjima:
<BR>&nbsp;&nbsp;&nbsp;&nbsp;&nbsp;"Hoćeš da kažeš da su mrtvaci kompjuteri?"
<BR>&nbsp;&nbsp;&nbsp;&nbsp;&nbsp;"Šta je to 'kompjuter'?"
<BR>&nbsp;&nbsp;&nbsp;&nbsp;&nbsp;Onda bi neko vreme pitanja bila upravljena u njihovom smeru i oni su mu objašnjavali šta znači "kompjuter", i predsednički izbori, i groznica na svakih 130 dana. Sve to vreme tumarali su po brodu, a on je objašnjavao ono što je o njemu znao. Von se mnogo umorio. On jedva da je poznavao osećaj umora, jer u svom vanvremenskom životu kad mu se spavalo on je spavao i nije ustajao dok se ne ispava. I taj osećaj mu se nije dopadao, kao ni izgrebano grlo, ili glavobolja koju je takođe osećao. Ali bio je suviše uzbuđen da bi mogao da prekine, naročito kad su mu ispričali o onoj ženskoj osobi po imenu Triša Bover. "Ona je bila ovde? Ovde na svemirskoj stanici? I nije ostala?"
<BR>&nbsp;&nbsp;&nbsp;&nbsp;&nbsp;"Ne, Vone. Nije znala da ćeš ti da dođeš. Mislila je da će umreti ako ostane." Kako je to strašna šteta. Mada je njemu, izračunao je Von, bilo samo deset godina kad je ona došla, mogao je da joj pravi društvo. I ona njemu. On bi je hranio i brinuo se za nju i odveo bi je da vidi starce i mrtvace, i osećao bi se tako srećan.
<BR>&nbsp;&nbsp;&nbsp;&nbsp;&nbsp;"Pa, kuda je onda ona otišla?" upitao je.
<BR>&nbsp;&nbsp;&nbsp;&nbsp;&nbsp;Iz nekog razloga, ovo pitanje je njima bilo neprijatno. Zgledali su se. Malo posle Lervi je kazala; "Ukrcala se na brod, Vone."
<BR>&nbsp;&nbsp;&nbsp;&nbsp;&nbsp;"I vratila na Zemlju?"
<BR>&nbsp;&nbsp;&nbsp;&nbsp;&nbsp;"Ne. Još nije. To je veoma dugačko putovanje za brod kakav je bio njen. Duže nego što bi bila u stanju da preživi."
<BR>&nbsp;&nbsp;&nbsp;&nbsp;&nbsp;Mlađi čovek Pol, onaj koji je bio Lervin partner u seksu, nastavio je. "Ona je još na putu, Vone. Mi ne znamo tačno gde je. Čak nismo sigurni ni da je živa. Ona se zamrzla."
<BR>&nbsp;&nbsp;&nbsp;&nbsp;&nbsp;"Znači da je mrtva?"
<BR>&nbsp;&nbsp;&nbsp;&nbsp;&nbsp;"Ovaj... verovatno nije živa. Ali ukoliko je pronađu, možda mogu da je vrate u život. Ona se nalazi u komori za zamrzavanje na svom brodu, na minus četrdeset stepeni. Telo joj za izvesno vreme neće istrunuti, verujem. I ona je verovala. U svakom slučaju, ona je smatrala da tako ima najviše šansi."
<BR>&nbsp;&nbsp;&nbsp;&nbsp;&nbsp;"Ja sam joj mogao pružiti bolje šanse", reče Von snuždeno. A onda se razvedrio. Tu je bila ona druga ženska, Žanina, koja nije bila zamrznuta. Želeći da je impresionira, kazao je: "To je boga mu broj."
<BR>&nbsp;&nbsp;&nbsp;&nbsp;&nbsp;"Kako? Kakav broj?"
<BR>&nbsp;&nbsp;&nbsp;&nbsp;&nbsp;"Boga mu broj, Žanina. Mali Džim ih pominje. Kad kažeš 'minus četrdeset' ne moraš da kažeš da li Celzijusa ili Farenhajta, jer su oni isti". Zacerekao se na svoj vic.
<BR>&nbsp;&nbsp;&nbsp;&nbsp;&nbsp;Oni se ponovo zgledaše. Von je shvatio da nešto nije u redu, ali on se iz sekunde u sekundu osećao sve čudnije, smušenije, umornije. Mislio je da oni možda nisu razumeli vic, pa je rekao: "Hajde da pitamo Malog Džima. Tu je on odmah kad se pođe ovim hodnikom, tamo gde se nalazi kauč za sanjanje."
<BR>&nbsp;&nbsp;&nbsp;&nbsp;&nbsp;"Tu je? Kako to?" raspitivao se stariji čovek, Pejter.
<BR>&nbsp;&nbsp;&nbsp;&nbsp;&nbsp;Von nije odgovorio; nije se osećao dovoljno dobro da bi bio siguran šta govori a, pored toga, bilo je lakše da im pokaže. Naglo se odvojio od njih i uputio ka sanjaonici. Dok su oni stigli za njim već je bio uključio spravu i pozvao broj sto dvanaest. "Mali Džime?" probao je; a onda, preko ramena: "Ponekad neće da govori. Molim vas, imajte strpljenja." Ali ovog puta imao je sreće, i mrtvačev glas se vrlo brzo odazvao.
<BR>&nbsp;&nbsp;&nbsp;&nbsp;&nbsp;"Von? Jesi li to ti?"
<BR>&nbsp;&nbsp;&nbsp;&nbsp;&nbsp;"Naravno da sam ja, Mali Džime. Hteo bih da mi pričaš o boga mu brojevima."
<BR>&nbsp;&nbsp;&nbsp;&nbsp;&nbsp;"Dobro, Vone. 'Boga mu brojevi' su brojevi koji predstavljaju više od jedne veličine, pa kad primetiš tu koincidenciju ti kažeš, 'Boga mu'. Neki boga mu brojevi su trivijalni. Neki su može biti od transcendentalnog značaja. Neki religiozni ljudi smatraju da su boga mu brojevi dokaz o postojanju Boga. A to da li Bog postoji ili ne, to mogu samo u širokim potezima da opišem i..."
<BR>&nbsp;&nbsp;&nbsp;&nbsp;&nbsp;"Nemoj, Mali Džime. Molim te pričaj samo o boga mu brojevima."
<BR>&nbsp;&nbsp;&nbsp;&nbsp;&nbsp;"Dobro, Vone. Sad ću ti nabrojati nekoliko najprostijih boga mu brojeva. Nula zarez pet stepeni. Minus četrdeset stepeni. Sto trideset sedam. Dve hiljade dvadeset pet. Deset na trideset deveti. Napiši po jedan pasus o svakome od njih, navodeći karakteristike koje ih čine boga mu brojevima i..."
<BR>&nbsp;&nbsp;&nbsp;&nbsp;&nbsp;"Prestani, prestani", skičao je Von, a glas mu je bio još viši zato što ga je u grlu tako peklo. "Ovo nije čas u razredu."
<BR>&nbsp;&nbsp;&nbsp;&nbsp;&nbsp;"A-ha," reče mrtvac tužno, "u redu. Nula zarez pet stepeni je ugaoni prečnik kako Sunca tako i Meseca viđenih sa Zemlje. Boga mu! Kako je čudno što su isti, ali i korisno, zato što delom zbog ove koincidencije na Zemlji postoje pomračenja Sunca i Meseca. Minus četrdeset stepeni je temperatura koja je ista na Celzijusovoj i Farenhajtovoj skali. Boga mu. Dve hiljade dvadeset pet je zbir kubova celih brojeva, jedan na kub plus dva na kub plus tri na kub i tako dalje do devet na kub, kad se sve sabere. A to je i zbir tih brojeva dignut na kvadrat. Boga mu. Deset na trideset deveti... toliko je gravitaciona sila slabija od elektromagnetne. A toliko iznosi i starost vaseljene izražena kao vandimenzionalni broj. To je i kvadratni koren broja čestica vidljivog svemira, to jest, onog dela svemira u odnosu na Zemlju u kome je Hablova konstanta manja od nula koma pet. Takođe... nema veze, ali boga mu! Boga mu, boga mu, boga mu. Na ovim b.m. brojevima P.A.M. Dira je konstruisao svoju Hipotezu o velikim brojevima, na osnovu koje je zaključio da sila teže mora da slabi sa povećanjem starosti vaseljene. Eto, to ti je boga mu broj!"
<BR>&nbsp;&nbsp;&nbsp;&nbsp;&nbsp;"Izostavio si sto trideset i sedam", optužio ga je dečak.
<BR>&nbsp;&nbsp;&nbsp;&nbsp;&nbsp;Mrtvac se zacerekao. "A, dobar si ti, Vone. Hteo sam da vidim da li slušaš šta govorim. Sto trideset sedam je Edingtonova strukturna konstanta, naravno, koja se stalno pojavljuje u nuklearnoj fizici. Ali ne samo to. Pretpostavimo da uzmeš njegovu inverziju, to jest, jedan kroz sto trideset sedam, i to iskažeš kao decimalni broj. Prve tri cifre su nula nula sedam broj Džemsa Bonda kojim se on identifikuje kao ubica. To ti je ta smrtonosnost vaseljene! Prvih osam cifara su Klarkov Palindrom, nula zarez nula sedam dva devet devet dva sedam nula. To je ta simetrija. Smrtonosna i dvosmerna, to je ta strukturna konstanta! Ili", razmišljao je, "možda bi trebalo da kažem, to je ta inverzija. Što bi podrazumevalo da je sama vaseljena inverzija toga? Naime, i dobra i nepravična? Pomozi mi, Vone. Nisam siguran kako da protumačim ovaj simbol."
<BR>&nbsp;&nbsp;&nbsp;&nbsp;&nbsp;"O, dosta, dosta", rekao je Von ljutito. "Prestani i odlazi". Bio je razdražljiv i loman, bolesniji nego što je ikada bio, čak više nego kad su mu mrtvaci davali injekcije. "Tako on priča u nedogled", izvinjavao se on ostalima. "Zato s njim obično i ne razgovaram odavde."
<BR>&nbsp;&nbsp;&nbsp;&nbsp;&nbsp;"On ne izgleda dobro", rekla je Lervi zabrinuto svome mužu, a onda se obratila Vonu. "Da li se ti dobro osećaš?" On zavrte glavom, jer nije znao šta da odgovori.
<BR>&nbsp;&nbsp;&nbsp;&nbsp;&nbsp;Pol je rekao, "Treba da legneš. Ali... šta si hteo da kažeš onim 'odavde'. Gde je, ovaj, Mali Džim?"
<BR>&nbsp;&nbsp;&nbsp;&nbsp;&nbsp;"O, on je na glavnoj stanici", rekao je Von slabim glasom, kijajući.
<BR>&nbsp;&nbsp;&nbsp;&nbsp;&nbsp;"Hoćeš da kažeš..." Pol jedva proguta pljuvačku. "Ali ti si rekao da se donde putuje brodom četrdeset pet dana. To mora da je vrlo daleko."
<BR>&nbsp;&nbsp;&nbsp;&nbsp;&nbsp;Onaj stari, Pejter, povika: "Radio-veza? Da li ti s njima razgovaraš preko radio-veze? Radio-veze brže od svetlosti?"
<BR>&nbsp;&nbsp;&nbsp;&nbsp;&nbsp;Von sleže ramenima. Pol je bio u pravu; njemu je bio potreban odmor, a tu je bio kauč, na kome se on uvek dobro osećao i na kome se lepo odmarao.
<BR>&nbsp;&nbsp;&nbsp;&nbsp;&nbsp;"Reci mi, dečko!" povika stari. "Ako ti imaš ispravan FTL1 ----------
<BR>&nbsp;&nbsp;&nbsp;&nbsp;&nbsp;1 FTL je skraćenica načinjena od engleskih reči faster-than- light, tj., brži od svetlosti (Prim. prev.) radio... Premija..."
<BR>&nbsp;&nbsp;&nbsp;&nbsp;&nbsp;"Vrlo sam umoran", reče Von promuklo. "Moram da odspavam." Osećao je kako pada. Izmakao je njihovim rukama, pao između njih i sručio se na kauč, uronivši u okrepljujući ležaj, koji se nad njim sklopio.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
