<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Kad je zvonce najavilo dolazak elektronske pošte preko brodskog kompjutera, Pejter se brzo i potpuno probudio. To je prednost koju donosi starost jer je san "plitak" i čovek se odmah razbudi. Mnogo prednosti ionako nema. On ustade, ispra usta, obavi posao u toaletu, opra ruke, a zatim ponese do terminala dva paketa s hranom. "Pokaži mi prispelu poštu", naredi on, nastavljajući da žvaće nešto što je imalo ukus prokislog ječmenog hleba a trebalo je da bude slatka kifla.
<BR>&nbsp;&nbsp;&nbsp;&nbsp;&nbsp;Kad je video šta je stiglo elektronskom poštom, njegovog dobrog raspoloženja nestade. Uglavnom su to bila beskonačna naređenja u vezi sa misijom. Šest pisama je bilo za Žaninu, po jedno za Pola i Doremu, a za njega samo jedna peticija adresirana na Schwarze Peter... a i potpisana od strane osam stotina trideset đaka iz Dortmunda, koji ga mole da se vrati i postane njihov B_rgermeister. "Glupačo jedna!" grdio je on kompjuter. "Zašto me budiš zbog ovakvih trica?" Vera nije odgovorila jer joj on nije ostavio dovoljno vremena da ga prepozna i pretraži po svojim sporim magnetnim mehurovima kako bi pronašla njegovo ime. Mnogo pre nego što je ona uspela to da uradi, on poče da se žali; "A i ova hrana je kao za svinje! Smesta da si se pobrinula za to!"
<BR>&nbsp;&nbsp;&nbsp;&nbsp;&nbsp;Sirota Vera obrisala je naredbu da pokuša da protumači njegovo prvo pitanje i strpljivo se usredsredila na drugo: "U sistemu za reciklažu nalazi se količina materija ispod optimalnog nivoa", rekla je ona, "... g. Herter. Pored toga, moja rutinska procedura obrade podataka već izvesno vreme je u stanju preopterećenosti. Mnogi programi su odloženi."
<BR>&nbsp;&nbsp;&nbsp;&nbsp;&nbsp;"Nemoj više da odlažeš pitanje hrane", zarežao je on, "ili ćeš me ubiti, i onda nema više." On sumornim tonom naredi da mu prikaže naredbe u vezi sa misijom dok se upinjao da sažvaće do kraja svoj doručak. Pristigle naredbe su se nizale dobrih deset minuta na ekranu. Kako samo imaju sjajnih ideja za njega, oni dole na Zemlji! I kad bi samo mogao da se ustostruči, možda bi mogao da posvršava stoti deo poslova koje oni nabrajaju. Pred kraj nije više ni gledao, dok je brižljivo izbrijavao svoje rumeno staro lice i četkao proređenu kosu. Zašto je sistem za reciklažu ispražnjen, pa sad ne može da funkcioniše kako treba? Zato što su se njegove kćeri i njihovi partneri digli i otišli, pa su otišli i njihovi korisni nusproizvodi, kao i sva voda koju je Von pokrao iz sistema. Pokrao! Da, nema druge reči za to. Takođe su odneli i pokretnu jedinicu za bio-testiranje, pa je sada postojao samo jedan sampler u toaletu koji je nadgledao njegovo zdravstveno stanje, a šta bi on znao da kaže o groznici ili srčanoj aritmiji, ako se kod njega pojave? Takođe su odneli sve osim jedne kamere, pa sad on mora tu jednu da nosi sa sobom kud god krene. Takođe su odneli...
<BR>&nbsp;&nbsp;&nbsp;&nbsp;&nbsp;Odneli su sebe, i Schwarze Peter je, prvi put u životu, bio sam samcit.
<BR>&nbsp;&nbsp;&nbsp;&nbsp;&nbsp;Ne samo da je bio sam, nego je bio nemoćan da to izmeni. Ako se njegovi vrate, oni će to učiniti kad oni budu hteli, a nikako ranije. Sve dotle on je rezervna jedinica, drveni vojnik, program u pripravnosti. Njemu su dali ogroman broj zadataka, ali pravo središte akcije nalazilo se na nekom drugom mestu.
<BR>&nbsp;&nbsp;&nbsp;&nbsp;&nbsp;U svom dugom životu Pejter je naučio kako da bude strpljiv, ali nije naučio kako da u tome uživa. Došlo mu je da pobesni što mora da čeka! Da čeka pedeset dana da stigne odgovor sa Zemlje na njegova savršeno razumna pitanja i predloge. Da čeka da mu porodica i onaj mangup od dečka stignu tamo kuda su krenuli (ako uopšte stignu) i da mu se jave (ako budu izvoleli). Čekanje i nije tako strašna stvar ako je čoveku preostalo dovoljno života za čekanje. Međutim, koliko je realno uzev, njemu preostalo? Pretpostavimo da ga udari kap. Pretpostavimo da se pojave simptomi raka. Pretpostavimo da bilo koji deo one komplikovane interakcije... koja nateruje da mu srce kuca a krv struji i creva se pokreću i mozak razmišlja... otkaže na bilo kom mestu. Šta onda?
<BR>&nbsp;&nbsp;&nbsp;&nbsp;&nbsp;A jednog dana do toga će sigurno doći, jer Pejter je star. Toliko je puta slagao koliko mu je godina da više ni sam nije bio siguran. Nisu čak ni njegova deca znala; priče koje je on pričao o mladosti svoga dede bile su, u stvari, priče o njemu samome. Starost sama po sebi nije mu smetala. Medicinski komplet sve to može da sredi, popravi ili zameni, sve dok sam mozak ne bude oštećen, a Pejterov mozak je bio u najboljoj formi, zar nije on taj koji je smišljao i smislio kako da ih ovamo dovede?
<BR>&nbsp;&nbsp;&nbsp;&nbsp;&nbsp;"Ali ovde" nije bilo medicinskog kompleta, i starost nije bila nimalo nevažna.
<BR>&nbsp;&nbsp;&nbsp;&nbsp;&nbsp;Nije on više bio dečak! Ali nekada jeste bio, i još tada je znao da će jednom, jednog dana, posedovati baš ono što sad poseduje: ključ za ono za čim srce žudi. Gradonačelnik Dortmunda? Pa to nije ništa! Mršavi mladi Pejter, najmanji rastom i najmlađi u svom odredu "hitlerjugend" pa ipak njihov predvodnik, obećao je sebi da će imati mnogo više od toga. Čak je znao da će to ispasti nešto nalik na ovo, pojaviće se neka značajna futuristička stvar, a on će jedini biti u stanju da otkrije polugu kojom se njome može upravljati, nalik na oružje, nalik na sekiru, nalik na kosu, kojom bi kaznio ili pokosio ili prepravio svet. Pa evo, sad je tu! A šta on radi? On čeka. To nikad nije tako bilo, u pričama za dečake Juvea i Gejla i Dominika i Francuza Verna. Ljudi u njima nisu se tako trošili bez otpora.
<BR>&nbsp;&nbsp;&nbsp;&nbsp;&nbsp;Ali šta, na kraju krajeva, može čovek da radi?
<BR>&nbsp;&nbsp;&nbsp;&nbsp;&nbsp;I tako dok je čekao da se odgovor na ovo pitanje sam javi, pridržavao se uobičajenog dnevnog reda. Jeo je četiri lagana obroka dnevno, svakog drugog dana po jedan obrok UVKA-hrane, metodično diktirajući Veri svoje utiske o ukusu i sastavu hrane. Naredio je Veri da projektuje novi pokretni uređaj za bio- testiranje od raznih otpadaka instrumenata sa senzorima koji nisu bili potrebni, i sastavljao ga je deo po deo, već prema tome kad je ona imala vremena da dovrši delove projekta. Svako jutro, radio je deset minuta vežbe s tegovima, a svako poslepodne gimnastičke vežbe. Metodično je prepešačio svaku stazu na Fabrici hrane, zavlačeći pri tom svoju ručnu kameru u najmanju pukotinu. Sastavljao je dugačka pisma sa pritužbama za svoje gospodare na Zemlji, i lukavo isticao zašto bi dobro bilo da prekine ovu misiju i vrati se na Zemlju čim uspe da prikupi svoju porodicu, i stvarno je otposlao jedno ili dva. Slao je žustre i odsečne direktive svome advokatu u Štutgartu, šifrovane, obrazlažući svoj položaj, zahtevajući reviziju ugovora. A više od svega, krojio je planove. I to najviše o TrSumeplatz-u.
<BR>&nbsp;&nbsp;&nbsp;&nbsp;&nbsp;Samo retko nije mislio na njega, na to mesto za sanjanje i na njegove zapanjujuće mogućnosti. Kad bi bio potišten i mrzovoljan, pomišljao je da bi Zemlji baš i trebalo da on popravi kauč i pozove Vona da im ponovo pošalje one napade groznice. Kad bi osetio da je dovoljno jak i odlučan otišao bi da ga pogleda, da vidi poklopac kako visi sa jednog ukrasnog ispupčenja na zidu, dok su šarke i šrafovi stalno bili kod njega u džepu. Kako bi lako bilo doneti jedan pištolj-plamenik i odseći ga sa zida, nagurati sve to u brod zajedno sa telekomunikacionim sistemom za mrtvace, kao i sve one ostale stvari i dragocenosti koje bi pronašao; a onda se odlepiti i krenuti ka Zemlji, na dugačku, sporu spiralnu vožnju koja će mu doneti... šta će mu doneti? Bože na nebesima, a šta neće! Slavu! Moć! Blagostanje! Sve one stvari koje mu i inače pripadaju... tako je, kao i njegovu zakonitu imovinu, samo ako se na vreme vrati da može u svemu da použiva.
<BR>&nbsp;&nbsp;&nbsp;&nbsp;&nbsp;Bilo mu je zlo na tu pomisao. Sat je bez prekida otkucavao, otkucavao. Svakog minuta bio je za minut bliži kraju života. Svaki sekund proveden u čekanju bio je sekund ukraden od srećnog života u gospodstvu i raskoši koje je zaradio. Prisiljavao se da jede, sedeći na ivici svoje odaje i čežnjivo gledajući u komandnu ploču broda. "Hrana se nije popravila, Vera!" viknuo je optužujućim tonom.
<BR>&nbsp;&nbsp;&nbsp;&nbsp;&nbsp;Prokleta sprava nije odgovarala. "Vera! Moraš nešto da učiniš u vezi s hranom!" I dalje nije odgovarala, još nekoliko sekundi.
<BR>&nbsp;&nbsp;&nbsp;&nbsp;&nbsp;Zatim je izrekla samo: "Trenutak, molim... g. Herter." Dovoljno da se čoveku smuči. U stvari, on i jeste osećao neku muku, sad je razaznao. Zurio je neprijateljskog pogleda u jelo koje je uporno gurao sebi u usta, a koje je trebalo da bude nekakva šnicla, ili bar nešto što je moguće sličnije tome (koliko su to Verine ograničene sposobnosti za rekombinovanje dozvoljavale), a imalo ukus viskija ili kiselog kupusa, ili obadvoje. Spustio je činiju na pod.
<BR>&nbsp;&nbsp;&nbsp;&nbsp;&nbsp;"Nije mi dobro", izjavio je.
<BR>&nbsp;&nbsp;&nbsp;&nbsp;&nbsp;Pauza. Zatim: "Trenutak, molim... g. Herter." Jadna glupava Vera je samo toliko bila sposobna da kaže. Ona je upravo u svojim procesorima obrađivala seriju poruka primljenih sa Zemlje, nastojala da vodi razgovor sa mrtvacima preko radio-veze brže od brzine svetlosti, šifrovala i emitovala sopstvene telemetrijske podatke... sve u isto vreme. Jednostavno nije imala vremena za njegovu muku i gađenje. Ali nije se moglo poreći da se on osećao sve nelagodnije: iznenadna navala pljuvačke ispod jezika, brzo podrhtavanje dijafragme. Jedva je stigao do toaleta, i, tamo, sve povratio. Poslednji put je opsovao. Nije želeo da doživi da vidi ona bogomprokleta organska jedinjenja prerađena još jednom za prolazak kroz njegova creva. Kad je bio siguran da više neće da povraća on je paradnim korakom otišao do pulta i pritisnuo dugme za poništavanje naredbi. "Sve funkcije ostaju u stanju pripravnosti, osim ove", izdao je naredbu. "Smesta pregledaj moj bio-test."
<BR>&nbsp;&nbsp;&nbsp;&nbsp;&nbsp;"Vrlo dobro", rekla je ona hitro, "...g. Herter." Za trenutak zavladala je tišina dok se jedinica za bio-testiranje u WC-šolji nekako snalazila analizirajući ono što je Pejter tamo upravo izručio. "Vi imate trovanje hranom", glasio je izveštaj. "...g. Herter."
<BR>&nbsp;&nbsp;&nbsp;&nbsp;&nbsp;"Tako, je li! Pa to sam ja već znao. A šta treba da radim?"
<BR>&nbsp;&nbsp;&nbsp;&nbsp;&nbsp;Pauza, dok je njen maleni mozak razmišljao o problemu. "Kad biste mogli da dodate vodu u postrojenje, proces fermentacije i reciklaže bio bi bolji", rekla je ona, "...g. Herter. Najmanje sto litara. Došlo je do velikog gubitka usled isparavanja u znatno povećanom prostoru koji sad postoji, kao i usled toga što su osobe koje su sa vama izvukle veće količine. Moja preporuka je da u postrojenju popunite količinu vode što je moguće pre."
<BR>&nbsp;&nbsp;&nbsp;&nbsp;&nbsp;"Ali ona nije dobra za piće, čak ni za svinje!"
<BR>&nbsp;&nbsp;&nbsp;&nbsp;&nbsp;"Rastvorene materije predstavljaju problem", priznala je ona. "Stoga preporučujem da se bar polovina dodate vode prvo destiluje. Postrojenje bi trebalo da bude u stanju da se postara za preostali deo rastvorenih materija... g. Herter."
<BR>&nbsp;&nbsp;&nbsp;&nbsp;&nbsp;"Bože na nebesima! Zar sad treba još da konstruišem sud za destilovanje i da postanem vodonoša? A šta ćemo sa pokretnom jedinicom za bio-analizu, pa da se to više ne ponavlja?"
<BR>&nbsp;&nbsp;&nbsp;&nbsp;&nbsp;Vera je razmatrala ovo pitanje za trenutak. "Da, mislim da bi to bilo zgodno", složila se ona. "Ako želite, ja ću da obezbedim tehnički crtež. Takođe... g. Herter, možda biste mogli da više koristite UVKA-hranu, pošto čini se ne reagujete odviše negativno na nju."
<BR>&nbsp;&nbsp;&nbsp;&nbsp;&nbsp;"Osim činjenice naravno da ona ima ukus keksa za pse", podrugivao se on. "Vrlo dobro. Napravi odmah tehnički crtež. Hoću to odštampano, uz korišćenje postojećeg materijala, da li razumeš?"
<BR>&nbsp;&nbsp;&nbsp;&nbsp;&nbsp;"Da... g. Herter." Kompjuter je ćutao izvesno vreme, praveći spisak rezervnih delova i materijala, smišljajući spojeve koji će biti potrebni za obavljanje posla. Bio je to ogroman posao za Verinu ograničenu inteligenciju. Pejter nasu šolju vode i ispra njome usta, zatim sav smrknut izvadi iz odmota jednu od najmanje neprivlačnih UVKA-tabli i odgrize jedan ugao za probu. Dok je čakao da vidi da li neće ponovo da povrati iskrsla mu je u pameti mogućnost da će on, u stvari, može biti da umre ovde, i to sam. Nije imao čak ni opciju koju je smatrao da ima, da se prepusti slučaju i vrati na Zemlju sam... ali ne, bar dok prvo ne dopuni vodu kako mu je naređeno, i dok sve ostalo ne obezbedi od mogućeg kvara.
<BR>&nbsp;&nbsp;&nbsp;&nbsp;&nbsp;Pa ipak, ta pomisao je svakog dana postajala sve primamljivija...
<BR>&nbsp;&nbsp;&nbsp;&nbsp;&nbsp;Zacelo, to bi značilo prepustiti slučaju svoje kćeri i svog zeta.
<BR>&nbsp;&nbsp;&nbsp;&nbsp;&nbsp;Ali da li će se oni ikada vratiti? Pretpostavimo da se ne vrate. Pretpostavimo da je taj neuljudni dečko okrenuo pogrešan prekidač, ili da mu je nestalo goriva. Ili bilo šta drugo. Pretpostavimo, ukratko, da su umrli. Mora li znači i on da vene na čokotu dok i sam ne umre? A kakve bi koristi od toga imalo čovečanstvo, ako bi on ovde propao, pa bi cela stvar morala da se pokuša sa nekom novom posadom... a on, Schwarze Peter, izigran i neće dobiti novčanu nagradu, izigran i neće doći do slave i moći, izigran od samog života?
<BR>&nbsp;&nbsp;&nbsp;&nbsp;&nbsp;Ili... pade mu na pamet jedna misao... postoji li neka druga opcija? Ova, prokleta bila, Fabrika hrane tako čvrsto stoji na svom kursu. Šta ako bi on pronašao komandne uređaje koji je drže na tom pravcu? Šta ako bi dokučio kako da promeni taj pravac tako da ga ona prenese na Zemlju ne za tri godine i više, nego smesta, za nekoliko dana. Zacelo, time bi presudio svojoj porodici, zar ne? Ali možda i ne! Možda će se oni vratiti, ukoliko se uopšte budu vratili, baš na Fabriku hrane ma gde se ona nalazila. Čak i ako je u orbiti oko Zemlje! O kako bi to na čudesan način rešilo sve probleme odjedanput...
<BR>&nbsp;&nbsp;&nbsp;&nbsp;&nbsp;On baci preostali deo paketa u klozetsku šolju, da bi popunio rezerve organskih materija. Du bist verr_ckt, Peter!" zareža on u sebi. Slaba tačka u ovom snu nije se mogla prenebregnuti: on je svim silama nastojao, ali kontrolni uređaji na Fabrici hrane nisu mogli da se pronađu.
<BR>&nbsp;&nbsp;&nbsp;&nbsp;&nbsp;Zvuk printera, nalik na cvrčanje pržene slanine, spasao ga je od ovakvih misli. On istrže papir iz mašine i za trenutak je nad njim smrknuto zastao. Toliko posla! Dvadeset sati, u najmanju ruku! I nisu posredi samo sati, nego je tu reč o teškom fizičkom poslu! Moraće da izađe u kosmički prostor da uzme cevi sa potpornika koje su pridržavale pomoćne predajnike, da ih preseče, pa da ih unese unutra; i tek onda da počne da ih zavaruje i uvija u spiralu. I to samo za odsek za kondenzovanje tečnosti u destilatoru! Video je kako počinje da se trese...
<BR>&nbsp;&nbsp;&nbsp;&nbsp;&nbsp;Jedva je stigao do toaleta na vreme. "Vera!" zakreštao je. "Za ovo mi je potrebna terapija!"
<BR>&nbsp;&nbsp;&nbsp;&nbsp;&nbsp;"Odmah... g. Herter. Da. U kutiji sa medicinskim priborom naći ćete tablete sa oznakom..."
<BR>&nbsp;&nbsp;&nbsp;&nbsp;&nbsp;"Glupačo! Kutija s tim priborom odneta je u Trantaliju!"
<BR>&nbsp;&nbsp;&nbsp;&nbsp;&nbsp;"O, da... g. Heter. Samo časak. Da. Ja sam programirala izradu odgovarajućih lekova za vas. Za njihovu pripremu biće potrebno oko dvadeset minuta."
<BR>&nbsp;&nbsp;&nbsp;&nbsp;&nbsp;"Za dvadeset minuta ja mogu i da umrem", režao je on. Ali tu pomoći nije bilo i on je sedeo pušeći se od besa tokom tih dvadeset minuta, dok mu se pritisak dizao. Bolest, glad, usamljenost, premor, ljutnja, strah. Bes! Baš u ovo poslednje na kraju se sve slilo. Bes! Mnogo vektora. Jedan vektorski proizvod. Kad je Verina "apoteka" počela da izbacuje njegove pilule, ona je potisnula sve ostalo. Progutao ih je pohlepno i otišao u svoju sobu da vidi šta će se dalje dogoditi.
<BR>&nbsp;&nbsp;&nbsp;&nbsp;&nbsp;U stvari, izgleda da su one delovale. Ležao je nauznak dok mu se vatra u stomaku nije smirila, i neprimetno je utonuo u san.
<BR>&nbsp;&nbsp;&nbsp;&nbsp;&nbsp;Kad se probudio osećao se bolje, bar u fizičkom smislu. Okrenuo se, oprao zube, iščetkao svoju proređenu žutu kosu, i tek tada je primetio da je oko Verinog pulta upaljeno čitavo božićno drvce od alarmnih svetiljki. Na ekranu jasno crvenim slovima bilo je ispisano:
<BR>
<BR>&nbsp;&nbsp;&nbsp;&nbsp;&nbsp;URGENTAN ZAHTEV
<BR>&nbsp;&nbsp;&nbsp;&nbsp;&nbsp;ZA PRELAZAK U NORMALAN REŽIM RADA
<BR>
<BR>&nbsp;&nbsp;&nbsp;&nbsp;&nbsp;On se cerekao u sebi. Bio je zaboravio da poništi poništenje naredbi. Kad je izdao naredbu računaru da se vrati svojim poslovima došlo je trenutno do eksplozije zvonjave i zvonaca svetljenja signalnih lampica, pokuljali su otkucani listovi hartije kao vodopad iz štampača i začuo se jedan glas. Njegove starije kćeri, iz Verine memorije unete na traku: "Zdravo, tatice. Žao nam je što nismo mogli da te dobijemo i da ti javimo da smo dobro stigli. Sad krećemo u istraživanje. Zvaću te kasnije."
<BR>&nbsp;&nbsp;&nbsp;&nbsp;&nbsp;Pošto je Pejter Herter voleo svoju porodicu, radost zbog njihovog bezbednog dolaska do odredišta ispunila mu je srce i krepila ga... satima. Gotovo cela dva dana. Ali radost ne može da buja u životu punom nerviranja i briga. Razgovarao je sa Lervi... dvaput; najviše po trideset sekundi oba puta. Vera prosto nije mogla duže da održi vezu. Vera je bila pod još većim pritiskom i od samog Pejtera, s obzirom na sve one poskidane delove i prepravke koje je doživela, održavanja dvosmerne komunikacije izmeđi Hiči-neba i Zemlje, odlaganja radne naredbe vrhunskog prioriteta kad bi se pojavila neka vest još vrhunskijeg prioriteta. Radio-veza s onim Hiči-objektom nije mogla da propusti veću količinu informacija, pa tako ćaskanje između oca i kćeri nije moglo biti dozvoljeno.
<BR>&nbsp;&nbsp;&nbsp;&nbsp;&nbsp;Što nije bilo nepravično, priznao je Pejter. Takve čudesne stvari koje su pronalazili! Ono što je bilo nepravično to je da je on sam iz toga isključen. Ono što je bilo nepravično to je da je usred ove značajne i vrlo hitne komunikacije, Vera našla vremena da mu dostavi neku papazjaniju od naredbi namenjenih njemu lično. Nijedna nije bila razumna. Neke je bilo nemoguće sprovesti. Namestite ponovo potisne rakete. Napravite popis UVKA- hrane. Povratnom poštom dostavite kompletne analize paketa dužine 2 cm, širine 3 cm, visine 12,5 cm, uvijenih u crveni i ljubičasti omot. Ne podnosite nepotrebne analize! Dostavite analizu metalurškog sastava "kauča za sanjanje". Ne pokušavajte da obavite proučavanje fizičkog sastava "kauča za sanjanje". Ispitajte mrtvace u pogledu pogonskih uređaja Hičija. Ispitajte mrtvace u pogledu kontrolnih tabli. Ispitajte mrtvace. Kako je to bilo lako zapovediti! A kako teško obaviti taj posao, kad oni lupetaju i grde i trućaju i jadikuju kad uopšte uspe da ih čuje, a najčešće mu je i inače zabranjeno da koristi FTL integrisana kola za prenos glasa. Neka naređenja sa Zemlje bila su međusobno protivrečna, dok je većina pristizala bez ikakvog reda, sa zastarelim oznakama prioriteta. A neka nisu uopšte stigla. Ubrzo su se integrisana kola u memoriji sirote Vere približila tački preopterećenja, i ona je pokušala da se oslobodi nepotrebnih podataka tako što ih je izbacivala u obliku odštmpanih listova, pa neka se on sa njima nekako snađe; ali iz toga su nastali drugi problemi, jer je uređaj za reciklažu koji je obezbeđivao papir za štampanje bio onaj isti koji je za njega obezbeđivao hranu, a zalihe organskih materija bile su već iscrpene. Stoga je Pejter morao da otvara i baca u toalet UVKA-hranu a onda da se prihvata rada na prekapniku za destilaciju.
<BR>&nbsp;&nbsp;&nbsp;&nbsp;&nbsp;Čak i da je Vera imala vremena za njega, on nije imao dovoljno vremena za Veru. Navlači skafandar za izlazak u svemir. Obilazi oko trupa Fabrike hrane. Odseci cevi pa ih priveži. Vraćaj se s mukom nazad na brod, uvek se odupirući onom gadnom, tvrdoglavom potisku same Fabrike hrane dok se ona bacaka tamo- amo. Preostalo mu je samo toliko vremena da ponekad baci pogled na slike koje su pristizale sa Hiči-neba. Vera ih je prikazivala redom kako su stizale, jedan po jedan kadar; zatim bi brzo nestajale da naprave mesto za nove, i ako Pejter nije bio u blizini one bi prošle a da ih on ne vidi. Pa ipak, video je dosta, dobri bože! Mrtvaci tako su nezanimljivi. Hodnici na Hiči-nebu. Starci... Pejteru gotovo prestade da kuca srce dok je posmatrao veliko široko lice jednog starca na ekranu. Međutim, vremena je bilo tek da baci pogled, a zatim je dovršio prekapnik pa će sad morati da se prihvati drugog posla. Da napravi jednu obramicu. Da prošije plastične čaršave (opet oduzima nešto od uređaja za reciklažu) da bi napravio kofe. Da nestrpljivo čuči pored jedinog ispravnog... jedva ispravnog... izvora vode, i da drži mekani prstenasti otvor ispod slavine i tako hvata u te džakove smrdljivu vodu koja je samo curila. Da tegli vodu natrag, pa jednu polovinu da sipa u preklapnik, a drugu u rezervoar uređaja za reciklažu. Da spava kad stigne. Da jede kad samog sebe primora. Da se stara za svoje lične važne poruke koje su tu i tamo dolazile, i kad je bio suviše iscrpen da se bavi bilo kakvim fizičkim poslovima. Još jedna poruka iz Dortmunda, ovog puta tri stotine opštinskih radnika... glupava Vera, da mu ona dostavlja takve tričarije! Šifrovano saopštenje od strane njegovog advokata, što znači pola sata je potrebno za dešifrovanje. A evo šta kaže: "Nastojim osigurati povoljnije uslove. Ne obećavam ništa. Izvestite o pristanku na sve direktive." Kakva svinja! Pejter je, psujući seo ispred pulta, tresnuo dugme za poništavanje ostalih komandi i izdiktirao svoj odgovor:
<BR>&nbsp;&nbsp;&nbsp;&nbsp;&nbsp;"Potpuni pristanak na sve glupave direktive će mi doći glave, a šta onda?" I on je ovo poslao sasvim slobodno; neka Brodhed i Korporacija Kapija izvuku iz ovoga kakav god hoće zaključak!
<BR>&nbsp;&nbsp;&nbsp;&nbsp;&nbsp;A možda poruka i ne sadrži laž. Tokom cele ove žurbe i naprezanja, Pejter nije imao vremena da misli na bolove i mučninu. Jeo je UVKA-hranu, kao i nove uredne porcije koje su ponovo počele da pristižu iz uređaja za reciklažu. Čak i kad su imale grozan miris... nekad na terpentin, nekad na buđ... njemu nije bilo muka. Stanje nije bilo idealno. Pejter je znao da mu stres i adrenalin pomažu da izdrži, ali doći će trenutak kad će za to morati da plati. Međutim, činilo mu se da nema načina da izbegne plaćanje kad dođe vreme.
<BR>&nbsp;&nbsp;&nbsp;&nbsp;&nbsp;I tako, kad je najzad procesor za pripremanje hrane ponovo dosta dobro funkcionisao, i kad je uspeo da nekako uhvati korak sa sopstvenim najprešnijim naredbama, on je seo ispred Verinog pulta i gotovo da je već zadremao kad je ugledao nešto najčudnije na svetu. Gledao je smrknuto, ne shvatajući. Šta to onaj idiotski dečko radi sa molitvenom lepezom? Zašto je na sledećoj slici gura u onu glupu stvar koja izgleda kao držač za cveće? A onda je počela da se iscrtava sledeća slika na ekranu, i Pejter glasno uzviknu. Iznenada se na slici pojavila nekakva knjiga... na japanskom, ili kineskom, reklo bi se.
<BR>&nbsp;&nbsp;&nbsp;&nbsp;&nbsp;Bio je već izvan broda i na pola puta do TrSumeplatz-a i tek onda je njegov svesni deo mozga sasvim razgovetno shvatio ono što je jedan njegov deo već bio smesta ukapirao. Molitvene lepeze! One su sadržavale informacije! Nije se zapitao zašto bi te informacije bile na nekom zemaljskom jeziku, ili bar prividno zemaljskom. Shvatio je ono bitno. Bio je rešen da se sam uveri. Dahćući, stigao je do odaje i grozničavo počeo da kopa po "lepezama". Kako se to radi? Zašto za ime boga nije sačekao da bolje vidi, da bude siguran kako se to radi? Ali evo tu su ti svećnjaci, ili saksije za cveće, ili već što god bilo; on prvu lepezu koja mu je došla do ruke ugura u najbližu spravu. I ništa.
<BR>&nbsp;&nbsp;&nbsp;&nbsp;&nbsp;Probao je tako šest zaredom, prvo s užeg kraja, pa sa šireg kraja, na sve moguće načine, pre nego što mu je palo na pamet da možda sve sprave za čitanje nisu ispravne. I kad je probao drugu spravu lepeza mu se gotovo istrgla iz ruke i smesta se pojavila svetlost. Ugledao je šest igračica sa crnim maskama na licu i u crnim trikoima, i začuo pesmu koju nije čuo godinama.
<BR>&nbsp;&nbsp;&nbsp;&nbsp;&nbsp;Bio je to jedan PV zabavni program prenet na traku! Ne. Čak ni to. Bilo je to nešto još starijeg datuma. Mnogo godina starije, otprilike iz prvih godina posle otkrića asteroida Kapija; njegova druga žena je još bila živa, a Žanina se još nije rodila, kad se ova pesma pojavila. I to na običnoj staroj televiziji, pre nego što su piezoelektrična Hiči-kola bila ugrađena u komunikacione sisteme za potrebe ljudskih bića. Možda se nalazila u biblioteci nekog svemirskog istraživača na Kapiji, bez sumnje jednog od mrtvaca, pa je na neki način preneta u molitvenu lepezu.
<BR>&nbsp;&nbsp;&nbsp;&nbsp;&nbsp;Kakva prevara!
<BR>&nbsp;&nbsp;&nbsp;&nbsp;&nbsp;Ali tada se prisetio da je bilo na hiljade molitvenih lepeza, na Zemlji, u tunelima na Veneri, na samoj Kapiji; gde god su bili Hičiji, oni su ih za sobom ostavljali. Bez obzira odakle ova jedna potiče, većinu ostalih mora biti da su za sobom ostavili Hičiji! A već samo to, dragi Bože, već samo to vredi više od same Fabrike hrane, jer to je ključ za celokupno znanje Hičija! Kakva će to biti premija!
<BR>&nbsp;&nbsp;&nbsp;&nbsp;&nbsp;Likujući, Pejter okuša još jednu lepezu (stari film), pa još jednu (sveščica pesama, ovog puta na engleskom, od nekog po imenu Eliot), pa još jednu. Kako je ovo odvratno! Ako je iz ovoga Von dobio predstave o tome šta je ljubav, neki lascivni istraživač na Kapiji koji je poneo ovu pornografiju da mu prođe vreme, nije čudo što se tako skaredno ponašao! Međutim, nije mogao dugo da ostane ljut, pošto je bilo toliko stvari zbog kojih je mogao da se raduje. On istrgnu lepezu iz aparata za čitanje i u tišini začu iz daljine slabašni zvuk Verinog zvonceta kojim je oglašavala da ima nešto najhitnije da saopšti.
<BR>&nbsp;&nbsp;&nbsp;&nbsp;&nbsp;Sam zvuk je izazvao u njemu strah još i pre nego što je stigao natrag na brod, još i pre nego što je zatražio da mu se saopšti poruka i začuo glas svoga zeta, sav prepadnut i hrapav:
<BR>&nbsp;&nbsp;&nbsp;&nbsp;&nbsp;"Najhitnije poništiti ostale naredbe! Predati poruku Pejteru Herteru i smesta relejom obavestiti Zemlju! Lervi, Žaninu, i Vona su uhvatili Hičiji, a čini mi se da sad dolaze po mene."
<BR>&nbsp;&nbsp;&nbsp;&nbsp;&nbsp;Prednost ove novonastale situacije, i to jedina, bila je u tome što je sad, otkako više ne pristižu poruke sa Hiči-neba, Vera bila u stanju lakše da se nosi sa svojim preopterećenim programima. Pejter je strpljivo izmolio da mu pokaže sve slike emitovane pre nego što je bila snimljena Polova poruka, i tako je video grupu Hičija u dnu hodnika, nejasno gušanje, pet-šest puta je pokazana tavanica hodnika, pa nešto što je mogao da bude Vonov potiljak... a zatim ništa. Odnosno ništa što bi bilo nešto. Pejter nije mogao znati da je kameru strpao jedan od staraca u svoju bluzu, ali mogao je da vidi da se ništa ne vidi: nejasne jezive senke, moguće nekakva tkanina.
<BR>&nbsp;&nbsp;&nbsp;&nbsp;&nbsp;Pejter je osećao da mu je u glavi bistro. Ali i prazno. Nije hteo da misli na to koliko je njegov život najedanput postao prazan. Pažljivo je programirao Veru da ponovi verbalne poruke i da odabere one koje su važne, pa ih je ponovo sve preslušao. Tu nije bilo mesta ni za kakvu nadu. Čak ni kad je najzad nova slika počela da se sastavlja na ekranu, pa onda još jedna, pa još jedna. Pola tuceta kadrova potpuno nerazumljivih, možda pesnica stavljena na sočivo, možda snimak golog poda. A onda, u jednom uglu poslednje slike, nešto što je ličilo na... na šta? Na Sturmkampfwagen iz njegovog najranijeg detinjstva? A zatim je nestalo, i kamera se ponovo našla negde odakle se nije videlo ništa, i tako je to potrajalo još pedeset kadrova.
<BR>&nbsp;&nbsp;&nbsp;&nbsp;&nbsp;Ono što je bilo naročito upadljivo bilo je nepostojanje bilo kakvog traga njegovih kćeri, niti Vona. A što se tiče Pola, starac nije imao pojma gde je; posle one poslednje poruke, nestao je.
<BR>&nbsp;&nbsp;&nbsp;&nbsp;&nbsp;U jednom neželjenom kutku mozga prostrujalo mu je saznanje da bi sada on mogao biti, da verovatno jeste, jedini preživeli u ovoj misiji, pa prema tome bilo kakve premije namenjene svima njima sada su samo njegove.
<BR>&nbsp;&nbsp;&nbsp;&nbsp;&nbsp;Zadržao se malo na ovoj pomisli. Ali ona mu ništa nije značila. Sad je tek bio beznadežno usamljen, usamljeniji nego ikada, usamljen baš kao Triša Bover zamrznuta za večita vremena u pogrešnoj orbiti koja je nikuda neće odvesti. Možda bi mogao da se vrati na Zemlju po svoju novčanu nagradu. Možda bi mogao da se sačuva i da ne umre. Ali kako da se sačuva da ne poludi? Pejteru je bilo potrebno mnogo vremena da bi zaspao. Nije se bojao da zaspi. Bojao se buđenja i kad se to dogodilo bilo je upravo onako užasno kao što se bojao da će biti. U prvom trenutku, bio je to dan kao svaki drugi dan, i tek posle podužeg protezanja i zevanja koje je obavio na miru prisetio se šta se dogodilo. "Pejteru Herteru", obratio se samome sebi glasno, "ti si sam na ovom prokletom mestu, i ti ćeš ovde da umreš, tako sam." Primetio je da razgovara sam sa sobom. Već.
<BR>&nbsp;&nbsp;&nbsp;&nbsp;&nbsp;Po ustaljenoj navici, kao svih ovih godina, umio se, isprao usta, očetkao kosu i zatim natenane ištrickao neposlušne dlačice oko ušiju i na zatiljku. Nije bilo važno šta radi, i inače. Izašavši iz toaleta, otvorio je dva paketa UVKA-hrane i pojeo ih metodično pre nego što je zapitao Veru da li ima nekih poruka sa Hiči-neba. "Nema", odgovorila je ona, "g. Herter, ali ima veći broj radnih naloga odozdo."
<BR>&nbsp;&nbsp;&nbsp;&nbsp;&nbsp;"Kasnije", kazao je. Nisu bili važni. Reći će mu da uradi stvari koje je već uradio, možda. Ili će mu reći da uradi stvari koje nema namere da uradi, možda da se otisne napolje, da ponovo namesti potisne rakete, da pokuša još jedanput. Međutim, Fabrika hrane će, razume se, da se odupre svakom potiskivanju suprotnim potiskom jednake jačine i nastaviće da se kreće uz svoje lagano ubrzanje ka Bogu, On će znati kuda, radi Boga, On će znati zašto. U svakom slučaju, ništa što bude dolazilo sa Zemlje tokom narednih pedeset dana neće biti od značaja za ovu novu stvarnost.
<BR>&nbsp;&nbsp;&nbsp;&nbsp;&nbsp;A pre nego što protekne pedeset dana...
<BR>&nbsp;&nbsp;&nbsp;&nbsp;&nbsp;Pre nego što protekne pedeset dana, šta? "Govoriš kao da imaš izbor između više opcija, Pejteru Herteru!" izgrdi on samoga sebe.
<BR>&nbsp;&nbsp;&nbsp;&nbsp;&nbsp;Pa, možda ih i ima, pomisli, samo kad bi mogao da ih dokuči. U međuvremenu, najbolje će za njega biti da čini ono što je uvek činio. Da se brižljivo doteruje. Da obavlja poslove za koje smatra da su razumni. Da se pridržava svojih ustaljenih navika. Naučio je tokom svih ovih decenija života da je najbolji trenutak za njega da creva prazni oko četrdeset pet minuta posle uzimanja doručka; sad je otprilike bio taj trenutak; znači sad je pravo vreme. Dok je čučao u toaletu osetio je opet slabašan, jedva primetan trzaj i namrgodio se. Bilo je neprijatno kad se dešavaju stvari čiji uzrok mu je nepoznat, i to tako da ga prekidaju u poslu koji je obavljao, s uobičajenom efikasnošću. Razume se, čovek ne može da tvrdi da ima mnogo ličnog udela u funkcionisanju sfinktera koji su bili kupljeni i presađeni sa nekog nesrećnog (ili gladnog) davaoca, ili želuca koji je ceo uzet od nekog drugog davaoca. Pa ipak, Pejter je osećao zadovoljstvo što tako dobro funkcioniše.
<BR>&nbsp;&nbsp;&nbsp;&nbsp;&nbsp;Ti si bolesno zainteresovan za rad svojih creva, rekao je sam sebi, ali u sebi.
<BR>&nbsp;&nbsp;&nbsp;&nbsp;&nbsp;Isto tako u sebi... činilo se da nije tako strašno razgovarati sa samim sobom, sve dok se to ne čini naglas... uzeo je samog sebe u odbranu. To nije neopravdano, mislio je. To je samo zato što mu je uzorak uzet u toaletu, od strane jedinice za bio-testiranje, uvek bio pred očima. Tokom tri i po godine ona je nadgledala sve proizvode izlučene iz njihovih organizama. Razume se, to i mora da čini! Kako inače da vodi računa o njihovom zdravstvenom stanju? A ako je pristojno da jedna mašina meri i ocenjuje nečiji izmet, zašto to ne bi bilo pristojno i za tvorca toga izmeta?
<BR>&nbsp;&nbsp;&nbsp;&nbsp;&nbsp;Glasno je rekao, cereći se: Du bist verr_ckt, Peter Herter!"
<BR>&nbsp;&nbsp;&nbsp;&nbsp;&nbsp;Klimnuo je u znak slaganja sa samim sobom dok se brisao i zakopčavao odelo, pošto je sve sabrao u glavi. Da. On je bio lud.
<BR>&nbsp;&nbsp;&nbsp;&nbsp;&nbsp;Prema merilima običnih ljudi.
<BR>&nbsp;&nbsp;&nbsp;&nbsp;&nbsp;Ali koji je to običan čovek ikada bio u položaju u kome se sada nalazi Pejter Herter?
<BR>&nbsp;&nbsp;&nbsp;&nbsp;&nbsp;Prema tome, ako je neko rekao da je on lud, na kraju krajeva, taj nije rekao ništa što je od važnosti. Šta su bila ta merila običnih ljudi u odnosu na Schwarze Petera-a? O njemu se moglo prosuđivati samo poređenjem sa izuzetnim ljudima... a kakva je to šarena banda! Narkomani i pijanci. Preljubnici i izdajnici. Tiko Brae je imao nos od gutaperke, ali niko ga zbog toga nije potcenjivao. Reichsf_hrer nije jeo meso. Fridrih Veliki je provodio mnoge sate, koje je mogao da posveti upravljanju svojim carstvom, komponujući muziku za neke tamo tingl-tangl kamerne ansamble. On priđe računaru i zapita: "Vera, kakav je to bio udarac pre nekoliko minuta?"
<BR>&nbsp;&nbsp;&nbsp;&nbsp;&nbsp;Kompjuter nije odmah odgovorio, upoređujući njegov opis sa svojim telemetrijskim podacima. "Nisam sasvim sigurna... g. Herter. Ali momenat inercije se poklapa ili sa uzletanjem ili sa pristajanjem jednog od teretnih svemirskih brodova koji su primećeni."
<BR>&nbsp;&nbsp;&nbsp;&nbsp;&nbsp;Stajao je tako jedan trenutak držeći se za ivicu stolice ispred pulta. "Budalo jedna!" drao se. "Zašto mi niko nije rekao da je to moguće?"
<BR>&nbsp;&nbsp;&nbsp;&nbsp;&nbsp;"Izvinite... g. Herter", pravdala se ona. "Analiza koja predočava ovu mogućnost otkucana je za vas na papiru. Možda ste je prevideli."
<BR>&nbsp;&nbsp;&nbsp;&nbsp;&nbsp;"Budalo jedna", reče on opet, samo ovog puta nije bio siguran kome se obraća. Brodovi, razume se! Sve vreme se podrazumevalo da ono što Fabrika hrane proizvodi mora nekuda da se šalje. Isto tako se podrazumevalo da brodovi moraju da se vraćaju prazni da bi se ponovo napunili. Za koga? Kuda idu?
<BR>&nbsp;&nbsp;&nbsp;&nbsp;&nbsp;To nije bilo važno. Važno je bilo pojmiti da se oni možda neće uvek vraćati prazni.
<BR>&nbsp;&nbsp;&nbsp;&nbsp;&nbsp;Na to se dalje nadovezalo poimanje da se zna da je najmanje jedan brod koji je bio na Fabrici hrane, sada bio na Hiči-nebu. A ako se vrati, ko odnosno šta bi moglo biti u njemu?
<BR>&nbsp;&nbsp;&nbsp;&nbsp;&nbsp;Pejter je protrljao ruku koja je počela da ga boli. Boli ili ne boli, možda bi ipak mogao nešto da učini! Imao je pred sobom nekoliko nedelja pre nego što taj brod ikako može da se vrati. Mogao bi... šta? A, da! Mogao bi da postavi barikadu u ovom hodniku. Mogao bi nekako da dogura mašine, zalihe... sve što ima masu... i da ga blokira, tako da kad se vrati, ako se vrati, bilo ko da je u njemu biće zaustavljen, ili bar zadržan izvesno vreme. A početi treba sad odmah.
<BR>&nbsp;&nbsp;&nbsp;&nbsp;&nbsp;Nije više odlagao, krenuo je u potragu za stvarima od kojih će da načini barikadu.
<BR>&nbsp;&nbsp;&nbsp;&nbsp;&nbsp;Nije bilo teško pokrenuti čak i vrlo masivne predmete, pri malom potisku na Fabrici hrane. Ali, bilo je zamorno. Ruke su ga i dalje bolele. I vrlo brzo, dok je gurao jedan plavičasti metalni predmet nalik na kratak, zdepast čun u pravcu doka, postao je svestan nekog čudnog čulnog nadražaja koji je, činilo se, dolazio iz zubnih korenova, gotovo kao početak zubobolje; pod jezikom poče da mu luči obilna pljuvačka.
<BR>&nbsp;&nbsp;&nbsp;&nbsp;&nbsp;Pejter je zastao i duboko udahnuo vazduh, prisiljavajući sebe da se opusti.
<BR>&nbsp;&nbsp;&nbsp;&nbsp;&nbsp;Nije vredelo. Znao je on da neće vredeti. Posle nekoliko trenutaka pojavio se bol u grudima, prvo neodređen, kao da mu neko saonikom prelazi preko grudne kosti, zatim mučan, jak pritisak koji ga je gnječio, kao da je saonik bio na njemu a na sankama čovek težak stotinu kilograma.
<BR>&nbsp;&nbsp;&nbsp;&nbsp;&nbsp;Bio je suviše udaljen od Vere da bi tražio da mu da neki lek. Moraće da sačeka da prođe. Ako je lažna stenokardija, ostaće živ. Ako je srčana blokada, neće. Seo je miran i strpljiv, i čekao da vidi da li će biti ono prvo ili ono drugo, a osećanje gneva u njemu je raslo. Nije fer!
<BR>&nbsp;&nbsp;&nbsp;&nbsp;&nbsp;Baš sve to zajedno nije fer! Pet hiljada astronomskih jedinica odavde, spokojno i mirno, ljudi su obavljali svoje poslove, a niti su znali niti hajali što ona osoba koja je mogla toliko toga da im donese... koja im je već donela!... možda umire, u samoći i u bolovima.
<BR>&nbsp;&nbsp;&nbsp;&nbsp;&nbsp;Da li bi oni mogli da budu zahvalni? Da li bi mogli da pokažu znake poštovanja, obzira, makar obične pristojnosti?
<BR>&nbsp;&nbsp;&nbsp;&nbsp;&nbsp;Možda bi im dao priliku. Ako bi se na taj način odazvali, da, on bi im doneo poklone za kakve nikada nisu čuli. Ali ako bi bili nevaljali i neposlušni...
<BR>&nbsp;&nbsp;&nbsp;&nbsp;&nbsp;Onda bi im Schwarze Peter doneo tako užasne poklone da bi se čitav svet tresao i cepteo od straha! U oba slučaja, oni ga nikada ne bi zaboravili... samo ako preživi ovo što mu se sada događa.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
