<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Manje od dva sata... groznica nikada dotle nije kraće trajala. Niti je ikada bila tako žestoka. Onaj jedan procenat najpodložnijeg stanovništva prosto je bio onesposobljen tokom četiri sata, a gotovo svi su bili snažno pogođeni.
<BR>&nbsp;&nbsp;&nbsp;&nbsp;&nbsp;Ja sam bio jedan od srećnika, jer sam se posle napada groznice samo našao zarobljen u svojoj sobi, sa samo jednom čvorugom na glavi od pada sa stolice. Nisam bio uklješten u nekom havarisanom autobusu, zgnječen u nekoj avionskoj nesreći, udaren nekim zalutalim automobilom, niti sam iskrvario na smrt na nekom operacionom stolu dok su se hirurzi i bolničarke bespomoćno previjali na podu. Pretrpeo sam samo jedan sat, pedeset jedan minut i četrdeset četiri sekunde jadnog deliričnog stanja, a i to je bilo ublaženo jer sam ga delio sa jedanaest milijardi drugih ljudi.
<BR>&nbsp;&nbsp;&nbsp;&nbsp;&nbsp;Razume se, svako od ovih jedanaest milijardi ljudi pokušavao je da se nakako javi nekome, svi u isto vreme, pa su komunikacione veze bile potpuno zagušene. Harijeta se pojavila na aparatu da bi mi saopštila da imam najmanje dvadeset pet poziva sa raznih strana... od strane mog naučnog programa, mog jurističkog programa, tri ili četiri od mog knjigovodstvenog programa u vezi sa mojim posedima, i veći broj od strane pravih, živih ljudi. Nijedan od njih, saopštila mi je izvinjavajući se kad sam je zapitao, nije bio od Esi; veze sa Tusonom bile su u ovom trenutku u potpunom prekidu, a ni ja nisam mogao da pozovem odavde. Ludilo nije zahvatilo nijedan računar. Nikada ih nije zahvatalo. Nešto bi se jedino pokvarilo kad bi se neka živa osoba ubacila u integrisana kola, radi održavanja ili neke izmene u modelu. Međutim, pošto se to statistički dešavalo milion puta u minutu, negde u svetu, u vezi sa ovim ili onim računarom, nije bilo čudo što je bilo potrebno da prođe izvesno vreme da stvari krenu svojim uobičajenim tokom.
<BR>&nbsp;&nbsp;&nbsp;&nbsp;&nbsp;U svakom poslu posao je na prvom mestu; morao sam da stavim stvari ponovo u pokret. Dao sam Harijeti spisak prioriteta hijerarhijskim redom, a ona je počela da mi podnosi izveštaje. Kratak bilten iz rudnika hrane: nema znatnih oštećenja. Nekretnine: nekoliko manjih požara i poplava, ništa važno. Neko je ostavio otvorenu branu u fabrici riba pa je šest stotina miliona mladica otplivalo u nepovrat u otvoreno more; ali ja sam i inače u njima imao samo mali broj akcija. Sve u svemu, ja sam se iz groznice izvukao u vrlo, vrlo dobrom stanju, smatrao sam, tj. u svakom slučaju mnogo bolje nego mnogi drugi. Groznica je pogodila Indijski podkontinent posle ponoći onog istog dana kad je Bengalski Zaliv doživeo jedan od najgorih naleta uragana za pedeset poslednjih godina. Broj žrtava bio je ogroman. Napori spasilačkih ekipa bili su obustavljeni tokom dva časa. Desetine, možda čak stotine, miliona ljudi jednostavno nisu uspeli da se domognu neke uzvišice, pa je južni Bangladeš bio preplavljen leševima. Dodajte tome eskploziju u jednoj rafineriji u Kaliforniji, jednu železničku nesreću u Velsu, i nekoliko još neprijavljenih nesreća... kompjuterski sistemi još nisu bili objavili procenu o broju žrtava, ali je u novinskim izveštajima njihov broj bio veći nego ikada.
<BR>&nbsp;&nbsp;&nbsp;&nbsp;&nbsp;Kad sam završio sve naj-najhitnije poslove, liftovi su ponovo proradili. Više nisam bio zarobljen. Gledajući kroz prozor, video sam da su vašingtonske ulice ponovo u normalnom stanju. S druge strane, moj odlazak u Tuson bio je pod znakom pitanja. Pošto je polovina mlaznih aviona koristila režim automatskog pilotiranja tokom dva časa, došlo je do ozbiljnog utroška goriva, pa su avioni sletali gde su stigli, tako da su se sad nalazili na svakojakim mestima. Redovi letenja su se pokarabasili. Harijeta mi je obezbedila najbolje mesto što je mogla, ali tek u podne sledećeg dana. Esi nisam mogao uopšte da pozovem, jer su veze još bile zakrčene. To je bila mala neprijatnost, ne pravi problem. Kad bih zaista želeo da stupim u vezu, imao sam na raspolaganju mogućnosti... bogataši uvek uživaju određene privilegije. Ali bogataši imaju i svoja zadovoljstva, a ja sam bio odlučio da Esi iznenadim neočekivanim dolaskom.
<BR>&nbsp;&nbsp;&nbsp;&nbsp;&nbsp;U međuvremenu, imao sam slobodnog vremena.
<BR>&nbsp;&nbsp;&nbsp;&nbsp;&nbsp;A sve to vreme moj naučni program jedva je čekao da mi saopšti gomilu vesti. To je bilo kao poslastica posle spanaća sa džigericom. Odlagao sam je dok ne budem imao vremena za fino, poduže ćaskanje; taj trenutak je došao. "Harijeta", kazao sam, "daj ga sad." I Albert Ajnštajn se u oscilatornom kolu formirao i naginjući se napred, trzao se od uzbuđenja. "Šta ima novo, Ale", upitao sam ga, "nešto lepo?"
<BR>&nbsp;&nbsp;&nbsp;&nbsp;&nbsp;"Dabome, Robine! Utvrdili smo odakle dolazi groznica... sa Fabrike hrane!"
<BR>&nbsp;&nbsp;&nbsp;&nbsp;&nbsp;Bila je to moja greška. Da sam pustio Alberta da mi odmah kaže šta je hteo, ne bih bio otprilike poslednji čovek na Zemlji koji je doznao da je mesto sa koga dolazi sva ona nevolja moje vlasništvo. To je bila prva stvar koja mi je postala jasna, i ja sam razmišljao o mogućim obavezama s tim u vezi i odmeravao povoljne strane dok mi je on objašnjavao koji su dokazi. Prvi i neopozivi, razume se, bio je prijem poruke sa lica mesta tj. sa Fabrike hrane, glavom. Ali to smo mogli znati još odavno. "Da sam samo pažljivo izračunao vreme nastupa bolesti", grdio je Albert samog sebe, "mogli smo taj izvor da lociramo pre više godina. A bilo je tu i mnoštvo drugih znakova, saglasnih sa njihovom fotonskom prirodom."
<BR>&nbsp;&nbsp;&nbsp;&nbsp;&nbsp;"Kakvom prirodom?"
<BR>&nbsp;&nbsp;&nbsp;&nbsp;&nbsp;"Oni su elektromagnetni, Robine", objasnio je. Sabio je duvan u lulu i pružio ruku da uzme šibicu. "Ti, razume se, shvataš da je to utvrđeno pomoću vremena potrebnog za transmisiju signala. Mi smo primili taj nekakav signal koji prouzrokuje ludilo istovremeno sa prenosom onoga što se događalo."
<BR>&nbsp;&nbsp;&nbsp;&nbsp;&nbsp;"Čekaj malo. Ako Hičiji imaju radio brži od svetlosti, zašto to nije isto?"
<BR>&nbsp;&nbsp;&nbsp;&nbsp;&nbsp;"E, Robine! Kad bismo to mogli znati!" zažmirio je on, paleći lulu. "Ja mogu samo da nagađam..." puf, puf, puf, "da taj poseban efekat nije kompatibilan sa njihovim drugim tipom transmisije, ali o razlozima za to u ovom trenutku ne mogu čak da iznesem ni teorijske pretpostavke. A, razume se", nastavio je, "istovremeno se nameću izvesna pitanja na koja za sada nemamo uopšte odgovore."
<BR>&nbsp;&nbsp;&nbsp;&nbsp;&nbsp;"Razume se", rekao sam ja, ali ga nisam pitao koja su to pitanja. Nešto drugo mi je bilo u glavi. "Alberte. Daj reprodukcije brodova i svemirskih stanica sa kojih si dobio informacije iz kosmosa."
<BR>&nbsp;&nbsp;&nbsp;&nbsp;&nbsp;"Dabome, Robine." Lepršava kosa i izbrazdano veselo lice nestadoše, a holograf se istog časa ispuni prikazom cirkumsolarnog kosmičkog prostora. Devet planeta. Pojas prašine koji je predstavljao pojas asteroida, i daleko iza njih praškasti školjkasti omotač koji je predstavljao Ortovu maglinu. I oko četrdeset obojenih sjajnih tačaka. Prikaz je dat u logaritamskoj veličini da bi sve moglo da stane, dok su planete i artefakti bili ogromno uvećani. Albertov glas je objašnjavao: "Četiri zelena broda pripadaju nama, Robine. Jedanaest plavih objekata su instalacije Hičija; među njima okrugli su samo detektovani, do zvezdastih smo dprli i na njima su uglavnom ljudske posade. Svi ostali brodovi pripadaju drugim komercijalnim firmama ili vladama."
<BR>&nbsp;&nbsp;&nbsp;&nbsp;&nbsp;Pažljivo sam gledao u grafikon. Samo mali broj treperavih svetlih tačaka nalazio se u relativnoj blizini zelenog broda i plave zvezde koja je predstavljala Fabriku hrane. "Alberte? Ako bi neko hteo da uputi još jedan brod ka Fabrici hrane, koji bi mogao najbrže da stigne?"
<BR>&nbsp;&nbsp;&nbsp;&nbsp;&nbsp;On se pojavio u donjem uglu projekcije, mršteći se i sišući čibuk. Jedna tačka zlatne boje u blizini Saturnovih prstenova poče da treperi. "Ima jedan brazilski patrolni brod koji upravo kreće sa Tetisa koji bi mogao da stigne za osamnaest meseci", rekao je. "Ja sam pokazao samo brodove koji su na mojoj radio- lokaciji. Ima i nekoliko drugih..." nove svetle tačke zatreperiše po celom hologramu, "koji bi mogli brže, pod uslovom da imaju odgovarajuće količine goriva i namirnica. Ali nijedan ne bi mogao stići za manje od godinu dana."
<BR>&nbsp;&nbsp;&nbsp;&nbsp;&nbsp;Uzdahnuh. "Isključi ovo, Alberte", kazao sam. "Stvar je u tome što smo upali u nešto što ja nisam očekivao."
<BR>&nbsp;&nbsp;&nbsp;&nbsp;&nbsp;"Šta to, Robine?" upitao je, ispunjavajući ponovo holograf i skrstivši udobno ruke preko stomaka.
<BR>&nbsp;&nbsp;&nbsp;&nbsp;&nbsp;"Taj čaurasti ležaj. Ja to ne razumem. Čak ne vidim ni čemu on služi. Čemu služi, Alberte? Imaš li ti neku ideju?"
<BR>&nbsp;&nbsp;&nbsp;&nbsp;&nbsp;"Dabome, Robine", rekao je on, klimajući veselo glavom. "Moje najbolje pretpostavke su prilično malog stepena verovatnoće, ali to je samo zato što ima tako mnogo nepoznanica. Recimo ovako. Pretpostavi da si ti Hiči... recimo, nešto kao neki antropolog... koji na oku drži jednu civilizaciju u razvoju. Za evoluciju je potrebno mnogo vremena, i ti nećeš prosto da sediš tamo i posmatraš. Ono što bi ti želeo je da na brzinu obaviš procenu, na primer svakih hiljadu godina, nekakvu 'štih' probu. E sad, uz pomoć nečega kao što je taj ležaj, mogao bi prosto da pošalješ nekoga da skokne do Fabrike hrane s vremena na vreme, možda svakih hiljadu godina ili više; popne se na taj kauč, i trenutno dobije predstavu o tome šta se dešava. Za samo nekoliko minuta." Zastao je da bi za trenutak razmislio pre nego što nastavi. "Zatim... ali ovo je spekulacija bazirana na pretpostavci... ja joj ne bih čak ni određivao stepen verovatnoće uopšte... zatim, ako bi našao nešto zanimljivo, mogao bi da nastaviš da istražuješ. Mogao bi čak i nešto drugo da uradiš. Ovo je zbilja daleka pretpostavka, Robine. Mogao bi čak i da sugerišeš neke stvari. Ležaljka predaje signale i prima signale, tako dolazi do groznice. Možda ona može da prenosi i ideje. Nama je poznato da su se tokom ljudske istorije veliki pronalasci pojavljivali u raznim delovima sveta, na izgled nezavisno jedni od drugih, možda istovremeno. Da nisu to sugestije Hičija, uz pomoć tog kauča?"
<BR>&nbsp;&nbsp;&nbsp;&nbsp;&nbsp;Sedeo je tamo, odbijajući dimove iz svoje lule i smešeći se na mene, a ja sam razmišljao o onome što je rekao.
<BR>&nbsp;&nbsp;&nbsp;&nbsp;&nbsp;Sva razmišljanja ovog sveta nisu mogla od toga da naprave nešto čisto šaljivo. Uzbudljivo, možda. Ali ne nešto što bi vas razgalilo. Svet se u bitnim crtama izmenio otkako su prvi astronauti otkrili nastambe Hičija na Veneri, i što smo više istraživali promene su bivale sve veće. Jedan izgubljeni dečak, koji se igrao nečim što nije shvatao, uvaljivao je više od deset godina čitavu ljudsku rasu u ponovljene napade ludila. Ako bismo mi nastavili da se igramo stvarima koje ne razumemo, šta bi nam Hičiji dali na bis?"
<BR>&nbsp;&nbsp;&nbsp;&nbsp;&nbsp;A da i ne govorimo o tugaljivosti Albertove napomene da nas ova stvorenja špijuniraju već stotinama hiljada godina... i možda nam čak bacaju po neku mrvu, tu i tamo, da vide šta ćemo s njom da uradimo.
<BR>&nbsp;&nbsp;&nbsp;&nbsp;&nbsp;Rekao sam Albertu da me obavesti sada i o svemu ostalom što zna o događajima na Fabrici hrane i, dok je on nabrajao činjenice iz oblasti fizike, ja sam pozvao Harijetu. Ona se pojavila u uglu holografa, upitno me pogledala, i primila moj nalog za večeru dok je Albert i dalje pokazivao i govorio šta je znao. On je neprestano nadgledao sve prenose čak i za vreme dok je o njima obaveštavao, i tako mi je pokazao odabrane scene sa dečakom, s Hertet-Holovima, pa slike unutrašnjosti artefakta. Taj prokleti predmet je i dalje odlučno išao svojim putem. Prema najboljim procenama kursa leta, on se sada kretao u pravcu nove skupine kometa, udaljene nekoliko miliona milja... pri sadašnjoj brzini kretanja stići će tamo kroz nekoliko meseci. "A šta će onda biti?" upitao sam.
<BR>&nbsp;&nbsp;&nbsp;&nbsp;&nbsp;Albert je slegao ramenima u znak izvinjenja. "Verovatno će onda ostati tamo dok ne iskoristi sve UVKA sastojke, Robine."
<BR>&nbsp;&nbsp;&nbsp;&nbsp;&nbsp;"Pa, onda, možemo li da je pomerimo?"
<BR>&nbsp;&nbsp;&nbsp;&nbsp;&nbsp;"Nema dokaza, Robine. Ali moguće je. Kad smo već kod toga, ja imam jednu teoriju o kontrolnim uređajima na svemirskim brodovima Hičija. Kad neki od njih stigne do artefakta koji je u pogonu... Fabrike hrane, Kapije, bilo kog drugog... uređaji se 'otključaju' i onda kurs može da se izmeni. Bilo kako bilo, ja mislim da se to možda dogodilo g-đi Patriši Bover... a to, takođe, ima izvesne jasne implikacije", namignu on.
<BR>&nbsp;&nbsp;&nbsp;&nbsp;&nbsp;Ne volim da neki kompjuterski program pomisli da je pametniji od mene. "Hoćeš da kažeš da možda ima veliki broj nasukanih astronauta sa Kapije, rasutih po celoj Galaksiji zato što su se njihovi komandni uređaji 'otključali' i oni nisu znali kako da se vrate?"
<BR>&nbsp;&nbsp;&nbsp;&nbsp;&nbsp;"Dabome, Robine", reče on odobravajući. "To je možda objašnjenje za ono što Von naziva 'mrtvacima'. Primili smo i neke razgovore sa njima, uzgred rečeno. Njihovi odgovori su ponekad sasvim neracionalni, a razume se mi smo hendikepirani time što sa njima ne možemo da budemo u interakciji. Ali zaista izgleda da oni jesu, ili da su bili, ljudska bića."
<BR>&nbsp;&nbsp;&nbsp;&nbsp;&nbsp;"Je l' ti to hoćeš da kažeš da su oni bili živi?"
<BR>&nbsp;&nbsp;&nbsp;&nbsp;&nbsp;"Dabome, Robine, odnosno bar u onom smislu u kome je glas Enrika Karuza na traci nekada bio glas živog napolitanskog tenora. Da li su sada 'živi' zavisi od toga kako ih definišeš. To isto pitanje možeš da postaviš i u vezi..." puf, puf, "sa mnom."
<BR>&nbsp;&nbsp;&nbsp;&nbsp;&nbsp;"Uh." Razmišljao sam za trenutak. "Zašto su tako luckasti?"
<BR>&nbsp;&nbsp;&nbsp;&nbsp;&nbsp;"Zbog nesavršenosti kopije, rekao bih. Ali to nije ono što je važno." Sačekao sam da povuče dim iz lule i tako se spremi da mi kaže šta je važno. "Izgleda prilično izvesno, Robine, da je kopiranje izvedeno nekim očitavanjem... hemijskim putem... stvarnih mozgova svemirskih istraživača."
<BR>&nbsp;&nbsp;&nbsp;&nbsp;&nbsp;"Misliš, Hičiji su ih ubili i izručili njihove mozgove u bocu?"
<BR>&nbsp;&nbsp;&nbsp;&nbsp;&nbsp;"Sigurno da ne, Robine! Prvo, usudio bih se da pretpostavim da su svemirski istraživači pre umrli prirodnom smrću nego da su bili ubijeni. To bi dovelo do degradacije hemijskog sastava uskladištenog mozga i doprinelo degradiranju kvaliteta informacija. I sigurno nisu stavljeni u bocu! U neku vrstu hemijskog analognog računara, možda. Ali poenta je u ovome, kako se sve to slučilo?"
<BR>&nbsp;&nbsp;&nbsp;&nbsp;&nbsp;Ja sam zaječao. "Hoćeš da poništim tvoj program, Ale? Ja bih sve ovo mogao da dobijem brže direktno od video-sinoptičkog uređaja.
<BR>&nbsp;&nbsp;&nbsp;&nbsp;&nbsp;"Dabome da bi mogao, Robine, ali ne bi", on namignu, "možda bilo isto toliko zabavno. Bilo kako bilo, postavlja se pitanje, kako su to Hiči imali opremu za očitavanje ljudskog mozga? Razmisli malo, Robine. Čini se vrlo malo verovatno da bi po hemijskom sastavu Hičiji bili isti kao ljudska bića. Slični, to da. Znamo, uzimajući u obzir opšte podatke, šta su na primer udisali i šta su jeli. U osnovnim crtama njihov hemijski sastav bio je nalik našem. Međutim, peptidi su veoma kompleksni molekuli. Izgleda krajnje neverovatno da bi jedinjenje koje predstavlja, na primer, sposobnost da se lepo svira na jednom Stradivarijusu, ili čak usvajanje higijenskih navika, moglo biti isto u njihovom hemijskom sastavu kao u našem." Spremio se da ponovo pripali lulu kad je uhvatio moj pogled i na brzinu dodao: "Pa bih ja zaključio, Robine, da ove sprave nisu bile projektovane za mozgove Hičija."
<BR>&nbsp;&nbsp;&nbsp;&nbsp;&nbsp;Trgao sam se na te reči. "Nego za ljude, je l'? Ali zašto? Kako? Kako su znali? Kada..."
<BR>&nbsp;&nbsp;&nbsp;&nbsp;&nbsp;"Molim te, Robine. Po tvojim instrukcijama, tvoja žena me je programirala tako da izvodim krupne dedukcije na osnovu malobrojnih podataka. Stoga ja ne mogu da odbranim sve što kažem. Ali", dodao je, klimajući mudro glavom, "ovo je moje mišljenje, to da."
<BR>&nbsp;&nbsp;&nbsp;&nbsp;&nbsp;"Isuse", rekoh ja. Nije izgledalo da ovome želi nešto da doda, pa sam prešao preko toga i prešao na sledeću zabrinjavajuću stvar. "A kako stoji sa starcima? Jesu li oni ljudska bića, šta misliš?"
<BR>&nbsp;&nbsp;&nbsp;&nbsp;&nbsp;On je lupkanjem ispraznio lulu i mašio se za duvankesu. "Ja ne bih rekao", kazao je najzad.
<BR>&nbsp;&nbsp;&nbsp;&nbsp;&nbsp;Nisam ga pitao šta je alternativna mogućnost. Nisam želeo da čujem.
<BR>&nbsp;&nbsp;&nbsp;&nbsp;&nbsp;Kad je Albert za trenutak prestao da govori, rekao sam Harijeti da uključi moga pravnog savetnika. Doduše, nisam mogao sa njim odmah da razgovaram jer mi je upravo stigla večera a konobar je bio ljudsko biće. On je želeo da me pita kako sam prošao za vreme groznice, da bi mogao da mi ispriča kako je on prošao, a za to je bilo potrebno vreme. Najzad sam seo ispred holografa, počeo da sečem pileći odrezak i kazao: "Izvoli, Mortone, kaži mi šta ima loše novo?"
<BR>&nbsp;&nbsp;&nbsp;&nbsp;&nbsp;On je rekao izvinjavajući se: "Znate spor sa onim Boverom?"
<BR>&nbsp;&nbsp;&nbsp;&nbsp;&nbsp;"Sa kakvim Boverom?"
<BR>&nbsp;&nbsp;&nbsp;&nbsp;&nbsp;"Sa mužem Triše Bover. Ili udovcem, zavisno od toga kako tu stvar posmatrate. Mi smo najavili da ćemo se pojaviti na sudu, samo na žalost sudija je imao jak napad groznice i... eto tako. On nije u pravu što se tiče zakona, Robine, ali on je odbio naš zahtev da se odredi datum saslušanja i podneo zahtev da se sprovede skraćeni postupak."
<BR>&nbsp;&nbsp;&nbsp;&nbsp;&nbsp;Prestao sam da žvaćem. "Može li on to da učini?" zauralo sam s ustima punim najfinije retke piletine.
<BR>
<BR>&nbsp;&nbsp;&nbsp;&nbsp;&nbsp;"Ovaj, pa da, odnosno on je to već učinio. Ali mi ćemo ga suzbiti na višoj instanci, samo što je tako nešto komplikovanije. Njen advokat je prilikom iznošenja argumenata, istakao da je Triša, u stvari, poslala izveštaj o misiji. Otuda se postavlja pitanje da li je ona obavila svoju misiju razumete? U međuvremenu ..."
<BR>&nbsp;&nbsp;&nbsp;&nbsp;&nbsp;Ponekad mi se čini da je Morton programiran suviše kao ljudsko biće; taj stvarno zna kako da razvuče diskusiju. "Šta u međuvremenu, Mortone?"
<BR>&nbsp;&nbsp;&nbsp;&nbsp;&nbsp;"Pa, eto, posle ove najnovije, ah, epizode, izgleda da se pojavila još jedna zamršena stvar. Korporacija Kapija želi da se aktivnost uspori dok ne vidi jednostavno kako stvari stoje sa tom goznicom, pa su prihvatili uručenje sudske zabrane. Ni Vi ni Fabrika hrane, a.d. niste više u položaju da nastavite eksploataciju fabrike."
<BR>&nbsp;&nbsp;&nbsp;&nbsp;&nbsp;Ja sam se razbesneo. "Koješta, Mort! Hoćeš da kažeš nećemo moći da je koristimo pošto je dovučemo čak odozgo iz njene orbite?"
<BR>&nbsp;&nbsp;&nbsp;&nbsp;&nbsp;"Bojim se da hoću da kažem i više od toga", izvinjavao se on. "Vama je naloženo da prestanete da je pomerate. Naloženo vam je da ni na koji način ne ometate njene normalne aktivnosti, do objavljivanja sudske presude. To je Boverovo delo, i to zbog toga što ćete, ako je osujetite u proizvodnji hrane premeštanjem u neku drugu skupinu kometa, Vi ugroziti njegove interese. E sad, mi to možemo da poništimo, siguran sam. Ali dotle će Korporacija Kapija već preduzeti neke korake da se sve aktivnosti obustave dok oni ne stave groznicu pod kontrolu."
<BR>&nbsp;&nbsp;&nbsp;&nbsp;&nbsp;"O, Bože." Spustih viljušku. Više nisam bio gladan. "Jedina dobra stvar je", rekao sam, "što je to naređenje koje ne može da se sprovede u delo."
<BR>&nbsp;&nbsp;&nbsp;&nbsp;&nbsp;"Zato što će biti potrebno da prođe tako mnogo vremena da poruka stigne do Herter-Holovih, da, Robine", klimao je on glavom. "S druge..."
<BR>&nbsp;&nbsp;&nbsp;&nbsp;&nbsp;On nestade, fiju. Skliznuo je dijagonalno preko aparata, a pojavila se Herijeta. Izgledala je strašno. Ja imam dobre programe koji su moji pomoćnici. Ali oni ne donose uvek dobre vesti. "Robine!" povikala je. "Stigla je poruka iz Opšte bolnice u Arizoni... u pitanju je vaša žena!"
<BR>&nbsp;&nbsp;&nbsp;&nbsp;&nbsp;"Esi? Esi? Je li bolesna?"
<BR>&nbsp;&nbsp;&nbsp;&nbsp;&nbsp;"O, gore od toga, Robine. Potpuni prestanak telesnih funkcija. Nastradala je u automobilskoj nesreći. Sad je održavaju veštački, ali... nema prognoze, Robine. Ona ne reaguje."
<BR>&nbsp;&nbsp;&nbsp;&nbsp;&nbsp;Nisam iskoristio svoj privilegovani položaj. Nisam hteo da gubim vreme. Otišao sam pravo u vašingtonsko sedište Korporacije Kapija, a oni su otišli kod Sekretara za odbranu, a ovaj je nekako našao jedno mesto za mene u jednom bolničkom avionu koji je poleteo iz Bolinga kroz dvadeset pet minuta, i uspeo sam.
<BR>&nbsp;&nbsp;&nbsp;&nbsp;&nbsp;Let je trajao tri sata, a ja sam sve vreme puta bio u stanju obamrlosti. U avionu nije bilo komunikacionih uređaja koje su mogli da koriste putnici. Nisam ih čak ni želeo. Želeo sam samo da stignem tamo. Kad je moja majka umrla i ostavila me bolelo me je, ali ja sam bio siromašan i smušen i sviknut na bolove. Kada je ljubav mog života, odnosno u svakom slučaju žena koja je činilo se postala ljubav mog života, pošto je pouzdano otišla i ostavila me... a nije sasvim umrla, zato što je upala u neku strašnu astrofizičku anomaliju i zauvek otišla van domašaja... i to je bolelo. Ali mene je u to vreme ionako sve bolelo. Nisam bio navikao na sreću, nisam stekao naviku. Postoji Karneoov zakon i kod bola. On se meri ne apsolutnim veličinama već razlikom koja postoji između izvora i okoline, a moja okolina je već dugo bila suviše bezbedna i suviše lagodna da bih mogao ovako nešto da podnesem. Bio sam u šoku.
<BR>&nbsp;&nbsp;&nbsp;&nbsp;&nbsp;Opšta bolnica je bila zgrada ukopana u zemlju u pustinji izvan Tusona. Sve što se videlo kad smo joj se približili bile su solarne instalacije na "krovu", ali se ispod njih nalazilo šest podzemnih spratova sa bolničkim sobama, laboratorijama i operacionim salama. Sve je bilo prepuno. Tuson je grad u koji zaposleni dolaze iz predgrađa, a ludilo je nastupilo u vreme saobraćajne gužve.
<BR>&nbsp;&nbsp;&nbsp;&nbsp;&nbsp;Kad sam najzad uspeo da zaustavim jednu bolničarku i postavim joj pitanje, čuo sam da je Esi još na aparatu za reanimaciju, ali da će on biti svakog časa isključen. Posredi je bio trijažni postupak. Aparati su mogli biti bolje iskorišćeni za druge bolesnike, koji su imali više izgleda od nje.
<BR>&nbsp;&nbsp;&nbsp;&nbsp;&nbsp;Sramota me je da kažem kako su se brzo ideje o pravičnosti okrenule naglavačke kad je u pitanju bila moja sopstvena žena priključena na takav aparat. Pronašao sam lekarski kabinet... lekar ga neće moći koristiti izvesno vreme... izbacio jednog službenika zdravstvenog osiguranja koji je privremeno sedeo za njegovim stolom i počeo da telefoniram. Već sam dobio vezu sa dva senatora istovremeno pre nego što je Harijeta upala s izveštajem od strane našeg medicinskog programa. Esin puls počeo je da reaguje. Sad smatraju da su joj izgledi da preživi dovoljno dobri pa je bilo opravdano da joj daju mogućnost da još izvesno vreme ostane priključena na aparat.
<BR>&nbsp;&nbsp;&nbsp;&nbsp;&nbsp;Razume se, pomogao je medicinski komplet. Međutim, u čekaonici su sve klupe bile pune ljudi koji su čekali da dođu na red kod lekara, i ja po vrpcama oko vrata primetih da ima još ljudi obuhvaćenih programom kompletne medicinske usluge; bolnica je bila prosto zatrpana.
<BR>&nbsp;&nbsp;&nbsp;&nbsp;&nbsp;Nisam mogao da uđem da je vidim. Na odeljenju za intenzivnu negu pisalo je "Zabranjene posete", a takve posete obuhvatale su čak i mene; na vratima je bio jedan policajac iz Tusona, koji se mučio da ostane budan posle vrlo dugačkog, napornog dana, i koji se osećao jadno. Ja sam nervozno premetao stvari na pisaćem stolu odsutnog lekara, dok nisam otkrio liniju zatvorenog kola koja je bila povezana s Odeljenjem za intenzivnu negu, pa sam je ostavio uključenu. Nisam mogao da vidim kako je Esi. Nisam čak sa sigurnošću mogao da kažem koja je od onih umotanih mumija bila ona. Ali sam nastavio da gledam. Harijeta je pozivala s vremena na vreme da mi saopšti sitnije novosti. Nije se zadržavala na porukama sa izrazima simpatije i zabrinutosti; takvih je poruka bilo mnogo, ali Esi je za Robineta Brodheda napisala poseban program koji se bavio osobama koje rasipaju vreme, tako da se Harijeta posetiocima samo zabrinuto osmehivala uz jedno 'hvala' ne pokušavajući da me dovodi s njima u direktnu vezu. Esi je vrlo vešto umela da pravi takve programe...
<BR>&nbsp;&nbsp;&nbsp;&nbsp;&nbsp;Prošlo vreme. Kad sam shvatio da o Esi razmišljam u prošlom vremenu, osećao sam se stvarno strašno.
<BR>&nbsp;&nbsp;&nbsp;&nbsp;&nbsp;Sat kasnije jedna bolničarka me je pronašla i dala mi bujon i krekere, a nešto kasnije otišao sam do toaleta gde sam u redu čekao četrdeset pet minuta; i to je otprilike bila sva zabava koju sam imao na trećem spratu Opšte bolnice dok, najzad, jedna mala bolnička pomoćnica nije promolila glavu kroz vrata i kazala: "Senjor Brodhed? Por favor." Policajac je još stajao pred vratima Odeljenja za intenzivnu negu, i hladio se svojim velikim znojavim kaubojskim šeširom kako bi ostao budan, ali pošto je mene mala bolnička pomoćnica vodila, čvrsto me držeći za ruku, on se nije usprotivio.
<BR>&nbsp;&nbsp;&nbsp;&nbsp;&nbsp;Esi je bila u komori sa komprimovanim vazduhom. Preko lica joj se nalazilo parče neke providne materije tako da sam mogao da vidim kako joj iz nozdrve izlazi crevo, dok joj se na levoj strani lica nalazio povez od vate. Oči su joj bile zatvorene. Njenu kosu boje starog zlata zavili su u mrežu. Nije bila pri svesti.
<BR>&nbsp;&nbsp;&nbsp;&nbsp;&nbsp;Dozvoljeno mi je bilo da ostanem samo dva minuta, što je zaista prekratko vreme. Čak nisam mogao da razaznam čemu služe svi ti grudvasti, nezgrapni predmeti koji su se videli pod delimično prozračnim delom mehura, a uopšte nije bilo vremena da se Esi pridigne i da mi nešto kaže ili da promeni izraz lica. Čak uopšte da ima neki izraz na licu.
<BR>&nbsp;&nbsp;&nbsp;&nbsp;&nbsp;Napolju, u hodniku, njen doktor mi je posvetio šezdeset sekundi. Bio je to omanji, trbušasti stari crnac sa kontaktnim sočivima plave boje, koji je pogledao u ceduljicu da vidi s kim to razgovara. "O, da, g. Brekhed", kazao je. "Vaša supruga ima odličnu negu, reaguje na terapiju, ima malo izgleda da će doći svesti nakratko predveče."
<BR>&nbsp;&nbsp;&nbsp;&nbsp;&nbsp;Nisam se trudio da ispravim grešku u svom imenu već sam odabrao tri pitanja sa vrha liste: "Da li će trpeti bolove? Šta joj se dogodilo? Da li joj je nešto potrebno?... mislim, bilo šta."
<BR>&nbsp;&nbsp;&nbsp;&nbsp;&nbsp;On je uzdahnuo i protrljao oči. Očigledno su mu sočiva suviše dugo stajala unutra. "Što se bolova tiče za njih možemo da se postaramo, i ona već koristi usluge medicinskog kompleta. Rekli su mi da ste vrlo uvažen čovek, g. Breket. Ali vi ovde ne možete ništa da uradite. Sutra ili prekosutra, možda će joj nešto biti potrebno. Danas, ne. Cela leva stana tela joj je smrskana kad su se kola podvukla pod autobus. Bila je presavijena gotovo napola i u tom polažju je provela šest ili sedam sati, dok je nisu izvukli."
<BR>&nbsp;&nbsp;&nbsp;&nbsp;&nbsp;Nisam bio svestan da sam pustio glas, ali doktor je čuo nešto. Izraz umerenog saosećanja probio se kroz kontaktna sočiva dok je zurio u mene. "U stvari, to je za nju bilo povoljno, znate. To joj je verovatno spaslo život. To što je bila zgnječena bilo je kao da je imala tampone sa strane, inače bi iskrvavila do smrti." On je žmirkajući čitao sa komadića hartije koji je držao u ruci. "Hm. Biće joj potreban, čekajte da vidim, novi zglob u kuku. Zamena za dva rebra. Osam, deset, četrnaest... možda dvadeset kvadratnih inča nove kože, a i prilična količina tkiva za levi bubreg. Smatram da će nam biti potreban transplantat."
<BR>&nbsp;&nbsp;&nbsp;&nbsp;&nbsp;"Ako uopšte ima nešto..."
<BR>&nbsp;&nbsp;&nbsp;&nbsp;&nbsp;"Uopšte nema ništa, g. Bleket", rekao je on, savijajući hartiju. "Ništa sada. Molim vas, idite. Dođite oko šest ako hoćete, pa ćete možda moći s njom da porazgovarate jedan trenutak. Ali ovoga časa potreban nam je prostor koji vi zapremate."
<BR>&nbsp;&nbsp;&nbsp;&nbsp;&nbsp;Harijeta je već bila sredila u hotelu da se Esine stvari premeste iz njene sobe u apartman na poslednjem spratu, a takođe je po njenom nalogu već donet i toaletni pribor i nešto presvlake. Ja sam se tamo zavukao. Nisam želeo da izlazim. Nije mi bilo prijatno da gledam vesele pijance za šankom u holu, niti ulice pune ljudi koji su se iz groznice izvukli bez povrede a koji su želeli da jedni dugima ispričaju kako su za dlaku izbegli opasnost.
<BR>&nbsp;&nbsp;&nbsp;&nbsp;&nbsp;Naterao sam sebe da jedem. Zatim sam naterao sebe da spavam. Uspeo sam u tome, ali nisam uspeo da duže odspavam. Ušao sam u kadu punu vrele vode, i dugo se kupao dok mi je svirala tiha muzika; ovo je, u stvari, bio sasvim prijatan hotel. Ali kad se posle Stravinskog začuo Karl Orf, ti pohotljivi, razuzdani Katulusovi stihovi naterali su me da pomislim kad sam ih poslednji put slušao sa mojom pohotljivom, razuzdanom, i u ovom trenutku, teško razmrskanom ženom.
<BR>&nbsp;&nbsp;&nbsp;&nbsp;&nbsp;"Isključi ovo", odbrusio sam i uvek budna Harijeta prekide muziku usred takta.
<BR>&nbsp;&nbsp;&nbsp;&nbsp;&nbsp;"Da li hoćete da saslušate poruke, Robine?" upitala je s istog reproduktora.
<BR>&nbsp;&nbsp;&nbsp;&nbsp;&nbsp;Izbrisao sam se brižljivo, a onda rekao: "Samo jedan čas. Možda i hoću." Osušen, iščetkane kose, obučen u čistu odeću, seo sam ispred hotelskog komunikacionog uređaja. Nisu bili baš toliko preljubazni da svojim gostima obezbede trodimenzionalne holograme, ali Harijeta mi se činila sasvim dovoljno poznata dok je zurila u mene sa ravne holografske ploče. Ponovo me je umirivala u pogledu Esi. Ona stalno vrši video-kontrolu, i za sada sve ide dosta dobro... ne izuzetno, razume se. Ali dosta dobro. Esina prava doktorka od krvi i mesa pojavila se na slici, i Harijeta mi predade njenu snimljenu poruku. Poruka je bila: ne treba da brinete Robine. Odnosno, tačnije, nemojte da brinete baš onoliko koliko mislite da treba.
<BR>&nbsp;&nbsp;&nbsp;&nbsp;&nbsp;Harijeta mi je bila pripremila takođe i nekoliko poslovnih poruka. Odobrio sam još pola miliona dolara za gašenje požara u rudnicima hrane, dao nalog Mortonu da sredi sa Korporacijom Kapija kad će da saslušaju našeg čoveka iz Brazilije, rekao mom berzanskom posredniku šta da proda kako bih imao na raspolaganju više likvidnih sredstava za slučaj da se pojave dosad neprijavljeni gubici prouzrokovani groznicom. Zatim sam saslušao izveštaje svojih najzanimljivijih programa, ostavljajući za kraj Albertov najnoviji sinoptički pregled vesti sa Fabrike hrane. Sve ovo sam uradio kao što vidite, vrlo sabrano i uspešno. Prihvatio sam činjenicu da se Esini izgledi da preživi stalno pomalo poboljšavaju, i zato nije bilo potrebno da energiju trošim na jadikovanje. A nisam u potpunosti sebi ni dozvolio da shvatim koliko je komada mesa i kostiju izvađeno iz divnog tela moje ljubljene, čime sam uštedeo raznovrsne troškove, a osećanja nisam hteo da istražujem.
<BR>&nbsp;&nbsp;&nbsp;&nbsp;&nbsp;U jednom razdoblju svoga života, duži niz godina, podvrgavao sam se psihoanalizi, i tada sam otkrio da imam mnogo mesta u glavi koja mi se nisu baš dopadala. Ne mari. Kad ih jednom izvidiš i pogledaš ih... jeste, prilično su loša, ali bar su sad izvađena, nisu više unutra gde ti truju nervni sistem. Moj stari psihijatrijski program, Sigfrid fon Šrink, govorio je da je to kao kad prazniš creva.
<BR>&nbsp;&nbsp;&nbsp;&nbsp;&nbsp;Bio je u pravu, u određenim granicama... jedna od stvari koju nisam voleo kod Sigfrida bila je što je bio tako nepodnošljivo i pouzdano u pravu, maltene gotovo uvek. Ono što nije kazao to je da čovek nikada ne prestaje da prazni creva. Kod mene se i dalje pojavljivao novi izmet, a, znate, bez obzira koliko ste se toga nagledali, nikad ne možete da ga zavolite.
<BR>&nbsp;&nbsp;&nbsp;&nbsp;&nbsp;Isključio sam Harijetu; ostala je samo u pripravnosti u slučaju da naiđe nešto hitno, dok sam ja izvesno vreme gledao humoristički program na piezoviziji. Smešao sam sebi jedno piće u dobro opremljenom baru apartmana, pa zatim još jedno. Niti sam gledao PV, niti mi je prijalo piće. Iz moje glave upravo je nadolazio još jedan veliki grumen fekalija. Moja najdraža ljubljena žena ležala je izubijana i polomljena na Odeljenju za intenzivnu negu, a ja tu razmišljam o nekoj drugoj osobi.
<BR>&nbsp;&nbsp;&nbsp;&nbsp;&nbsp;Isključio sam step-igračice i pozvao Alberta Ajnštajna. On se smesta pojavio na ploči, sa belom lepršavom kosom i svojom starom lulom u ruci. "Izvoli, Robine, šta želiš?" smešio se dobroćudno.
<BR>&nbsp;&nbsp;&nbsp;&nbsp;&nbsp;"Želim da mi pričaš o crnim rupama", rekao sam.
<BR>&nbsp;&nbsp;&nbsp;&nbsp;&nbsp;"Dabome, Robine. Samo što sam ti o tome već mnogo puta pričao, znaš..."
<BR>&nbsp;&nbsp;&nbsp;&nbsp;&nbsp;"Idi bestraga, Alberte. Hoću da mi pričaš. I to bez mnogo matematike. Hoću prosto da mi ih objasniš na najjednostavniji način." Ovih dana ću da kažem Esi da prepravi Albertov program tako da bude malo manje idiosinkratičan.
<BR>&nbsp;&nbsp;&nbsp;&nbsp;&nbsp;"Dabome, Robine", reče on, ne obraćajući pažnju na moju zlovolju. Nabrao je čupave veđe. "A-ha", rekao je. "U-uh. E, pa hajde da vidimo."
<BR>&nbsp;&nbsp;&nbsp;&nbsp;&nbsp;"Je l' to za tebe teško pitanje?" upitao sam, više iznenađeno nego sarkastično.
<BR>&nbsp;&nbsp;&nbsp;&nbsp;&nbsp;"Naravno da nije, Robine. Samo sam razmišljao odakle da počnem. Pa eto, počnimo sa svetlošću. Ti znaš da se svetlost sastoji od čestica koje se nazivaju fotoni. Ona ima masu, i vrši pritisak..."
<BR>&nbsp;&nbsp;&nbsp;&nbsp;&nbsp;"Ne moraš čak odatle da počneš, Alberte, molim te."
<BR>&nbsp;&nbsp;&nbsp;&nbsp;&nbsp;"U redu. Ali crna rupa nastaje tako što oslabi pritisak koji vrši svetlost. Uzmimo jednu veliku zvezdu... plavu, klase O, recimo. Mase deset puta veće od sunčeve. Istroši svoje nuklearno gorivo tako brzo da živi samo oko milijardu godina. Ono što kod nje sprečava kolaps je pritisak usled radijacije... zovimo ga "svetlosni pritisak"... koji potiče od nuklearne reakcije vodonika koji se u njoj stapa u helijum. Međutim, onda joj ponestane vodonik. Pritisak nestaje. Nastupa kolaps. I to tako brzo, vrlo brzo, Robine, možda za samo nekoliko sati. Zvezda, koja je ranije imala nekoliko miliona kilometara u prečniku, sad sasvim iznenada ima samo trideset kilometara. Je l' ti dovde jasno, Robine?"
<BR>&nbsp;&nbsp;&nbsp;&nbsp;&nbsp;"Čini mi se. Hajde, nastavi."
<BR>&nbsp;&nbsp;&nbsp;&nbsp;&nbsp;"Eto", rekao je, paleći lulu i odbijajući dva-tri dima... uvek se pitam da li mu to stvarno prija!... "to je jedan od načina na koji nastaju crne rupe. Klasičan način, možemo da kažemo. Zapamti to, a sad prelazimo na sledeću stvar: brzinu umicanja."
<BR>&nbsp;&nbsp;&nbsp;&nbsp;&nbsp;"Znam šta je brzina umicanja."
<BR>&nbsp;&nbsp;&nbsp;&nbsp;&nbsp;"Dabome, Robine", zaklima on, "stari svemirski istraživač sa Kapije, nije ni čudo. E, dobro. Kad si bio na Kapiji, pretpostavimo da si bacio kamen sa površine. On bi se možda vratio natrag, jer čak i jedan asteroid ima izvesnu gravitacionu silu. Ali kad bi mogao da ga baciš dovoljno brzo... možda brzinom od četrdeset ili pedeset kilometara na čas... on se ne bi vratio. Dostigao bi brzinu umicanja i jednostavno odleteo zauvek. Na Mesecu, morao bi da ga baciš još mnogo brže, recimo brzinom od dva do tri kilometara u sekundi. Na Zemlji, još brže od toga... brže od jedanaest kilometara u sekundi.
<BR>&nbsp;&nbsp;&nbsp;&nbsp;&nbsp;E, sad", nastavi on, pruživši ruku da bi izbacio žišku iz lule i ponovo je pripalio, "kad bi ti"... tup, tup, "kad bi ti bio na površini nekog objekta koji ima vrlo, vrlo jaku gravitacionu silu, situacija bi bila gora. Pretpostavi da je sila teže tolika da je brzna umicanja istinski velika, recimo trista deset hiljada kilometara u sekundi. Ne bi mogao tako brzo da baciš kamen. Čak se ni svetlost ne kreće tako brzo! Znači čak ni svetlost..." puf, puf, "ne može da pobegne, jer je njena brzina manja od ove za deset hiljada kilometara. A kao što znamo, ako svetlost ne može da se otrgne, onda ništa ne može da se otrgne; tako kaže Ajnštajn. Izvini što sam sujetan." On mi, u stvari, namignu preko svoje lule. "I to je crna rupa. Ona je crna pošto uopšte ne može da zrači svetlost."
<BR>&nbsp;&nbsp;&nbsp;&nbsp;&nbsp;"A kako stoji stvar sa brodovima Hičija? Oni se kreću brzinom većom od brzine svetlosti."
<BR>&nbsp;&nbsp;&nbsp;&nbsp;&nbsp;Albert tužno razvuče usne u osmeh. "Tu si me uhvatio, Robine. Međutim, mi ne znamo na koji način se oni kreću brže od svetlosti. Možda Hiči može da se izvuče iz crne rupe, ko zna? Ali nemamo dokaza da je to do sada ikad i činio."
<BR>&nbsp;&nbsp;&nbsp;&nbsp;&nbsp;Razmišljao sam o ovome koji trenutak. "Pa ipak", rekao sam.
<BR>&nbsp;&nbsp;&nbsp;&nbsp;&nbsp;"Da, jeste, Robine", složio se on. "Problem kretanja brzinom većom od brzine svetlosti i problem istrzanja iz crne rupe, u suštini predstavljaju jedan isti problem." Zaćutao je. Dugo je ćutao. Onda je rekao, izvinjavajući se: "Smatram da je ovo otprilike sve što možemo suvislo da kažemo o ovoj temi, za sada."
<BR>&nbsp;&nbsp;&nbsp;&nbsp;&nbsp;Ustao sam i smešao još jedno piće, ostavljajući ga da tamo sedi i strpljivo odbija dimove iz svoje lule. Ponekad je bilo teško da se setim da tamo, u stvari, ničega nema, ničega osim nekoliko interferograma kolimirane svetlosti, napravljenih uz pomoć nekoliko tona metala i plastike. "Alberte", kazao sam, "reci mi nešto. Za vas kompjutere smatra se da ste brzi kao munje. Zbog čega onda tebi treba ponekad tako dugo da daš odgovor? Prosto da bi bilo upečatljivije?"
<BR>&nbsp;&nbsp;&nbsp;&nbsp;&nbsp;"Pa, Bobe, ponekad je to razlog", rekao je on malo posle, "kao ovaj put. Međutim, nisam siguran da ti razumeš koliko je meni teško da 'ćaskam'. Ako tražiš informacije, recimo, o crnim rupama, za mene nije nimalo teško da ti ih dam. Po šest miliona bitova u sekundi, ako hoćeš. Ali da ih prikažem na način na koji će tebi biti shvatljivo, a naročito da to bude u obliku razgovora, za to je potrebno više od samog pretraživanja datoteke. Ja moram da pretražujem uskladištene tekstove i razgovore unete na trake da bih pronašao reči. Moram da izvršim poređenje analogija i metafora sa tvojim sopstvenim mentalnim nazorima. Moram da se u svom ponašanju držim onih okvira kakve mi određuju tvoji normativi, i da odaberem odgovarajući ton za određenu vrstu naših ćaskanja. To nije lako, Robine."
<BR>&nbsp;&nbsp;&nbsp;&nbsp;&nbsp;"Pa ti si vispreniji nego što izgledaš, Alberte", rekao sam.
<BR>&nbsp;&nbsp;&nbsp;&nbsp;&nbsp;On je lagano lupkao lulom i gledao u mene ispod svoje bujne neuredne kose. "Nećeš se ljutiti, Bobe, ako ja kažem to isto za tebe?"
<BR>&nbsp;&nbsp;&nbsp;&nbsp;&nbsp;Završio sam razgovor sa njim rekavši mu: "Ti si, Alberte, dobra stara mašina." Opružen na mekanom ležaju skoro sam zaspao sa čašom u ruci. Pomogao mi je, ako ništa drugo, da zaboravim na Esi nakratko, mada me je u glavi nešto mučilo. Negde, nekada, istu ovu stvar rekao sam već jednom drugom programu, a nisam mogao da se setim kada je to bilo.
<BR>&nbsp;&nbsp;&nbsp;&nbsp;&nbsp;Harijeta me je probudila obaveštavajući me da je na liniji naša doktorka... ne kompjuterski program, nego prava, živa dr. sci. med. Vilma Liderman, koja je u određenim razmacima dolazila da proveri da li aparati dobro obavljaju svoj posao. "Robine", kazala je, "čini mi se da je Esi izvan opasnosti."
<BR>&nbsp;&nbsp;&nbsp;&nbsp;&nbsp;"Pa to je... sjajno!" kazao sam, misleći u sebi da bi bolje bilo da sam reči kao "sjajno" čuvao za trenutak kad budem siguran da su prikladne, jer sad nisu pokazivale moja stvarna osećanja. Naš program je već pretražio podatke Opšte bolnice, razume se. Vilma je o Esinom stanju zdravlja znala isto toliko koliko i mali crnac s kojim sam razgovarao... i... o, razume se, ubacila celu Esinu istoriju bolesti nazad u datoteku Opšte bolnice. Vilma je ponudila da sama odleti donde ako mi to želimo. Ja sam joj odgovorio da je ona doktor, a ne ja, a ona mi je kazala da će ona angažovati jednu svoju koleginicu sa Kolumbija univerziteta, koja je u Tusonu, da mesto nje vodi nadzor nad Esi.
<BR>&nbsp;&nbsp;&nbsp;&nbsp;&nbsp;"Samo nemojte večeras da idete da je posetite, Robine", kazala je. "Razgovarajte s njom preko telefona ako želite... ja to preporučujem kao lek... ali nemojte da je zamarate. Do sutra... verujem, biće nešto jača."
<BR>&nbsp;&nbsp;&nbsp;&nbsp;&nbsp;I tako sam ja pozvao Esi, i razgovarao sa njom tri minuta... bila je vrlo slaba, ali je znala šta se oko nje događa. A zatim sam se vratio na spavanje, i upravo u trenutku kad sam zapadao u san setio sam se da me je Albert oslovio sa "Bobe".
<BR>&nbsp;&nbsp;&nbsp;&nbsp;&nbsp;Postojao je jedan drugi program s kojim sam bio u prijateljskim odnosima, nekada davno, koji me je ponekad oslovljavao sa "Robin", ponekad sa "Bob", pa čak i sa "Bobi". Nismo odavno razgovarali, jer nisam osećao potrebu za njim; ali možda sam počeo da je osećam.
<BR>&nbsp;&nbsp;&nbsp;&nbsp;&nbsp;Medicinski komplet... to vam je medicinski komplet. Obuhvata sve živo. Ako postoji način da vas održe u dobrom zdravlju, a naročito da vas održe u životu, onda je to prava stvar. A ima mnogo načina da se to postigne. Medicinski komplet staje više stotina hiljada dolara godišnje. Nema baš mnogo ljudi koji mogu sebi da ga priušte... negde ispod jedne desetine jednog procenta čak i u razvijenim zemljama. Ali, on vam zauzvrat daje mnogo. Tačno posle ručka sledećeg dana, dao mi je Esi.
<BR>&nbsp;&nbsp;&nbsp;&nbsp;&nbsp;Vilma je kazala da je stanje dobro, što su potvrdili i svi ostali. Tuson se bio dovoljno oporavio. Grad je prebrodio krizu izazvanu pojavom groznice. Gradske "strukture" su se vratile normalnom obavljanju poslova, što je značilo da su opet počele da isporučuju svetu ono što je bilo naručeno. Tako su u podne jedna privatna bolnička kola dopremila krevet, aparat za veštačko disanje, uređaj za dijalizu, i ostale potrepštine. U dvanaest i trideset, ekipa bolničarki uselila se u apartman preko puta našeg, a u dva i četvrt vozio sam se tovarnim liftom u kome se nalazilo šest kubnih metara tehničke opreme, u čijem se središtu nalazila moja draga, to jest moja žena.
<BR>&nbsp;&nbsp;&nbsp;&nbsp;&nbsp;Od ostalih stvari koje je obezbedio medicinski komplet, tu su bili lekovi za umirenje bolova i sredstva za stimulisanje, kortikosteroidi koji sprečavaju kortikosteroide da oštete ćelije, četiri stotine kilograma cevi smeštenih ispod kreveta da motre na sve što će Esi da uradi, i da joj priteknu u pomoć ukoliko ne može to da uradi. Samo za premeštanje iz bolničkih kola u spavaću sobu bio je potreban jedan i po sat, a dotle je Vilmina koleginica sa studija nadgledala ekipu stažera i dežurnih bolničarki. Mene su za to vreme izbacili napolje, pa sam dole u hotelskom holu popio dve kafe i posmatrao liftove u obliku suze kako idu gore-dole. Kad su me obavestili da mogu da se vratim u apartman, naišao sam u holu na lekara iz bolnice. On je uspeo da se malo ispava i sad je na nosu imao starinske naočari umesto kontaktnih sočiva. "Nemojte je zamarati", kazao je.
<BR>&nbsp;&nbsp;&nbsp;&nbsp;&nbsp;"Već mi je dosadilo da to slušam."
<BR>&nbsp;&nbsp;&nbsp;&nbsp;&nbsp;On razvuče usne u osmeh i pozva me da popijem i treću kafu. Ispostavilo se da je vrlo simpatičan čovek, i da je bio najbolji košarkaški centar u Tempeu, za vreme studija u Arizoni. Meni se lično dopadaju ljudi visoki sto šezdeset centimetara koji se odlučuju da igraju košarku, i tako se nas dvojica rastadosmo kao prijatelji. To me je najviše od svega umirilo. On tako nešto ne bi dozvolio da nije bio prilično siguran da će Esi uspeti da se izvuče.
<BR>&nbsp;&nbsp;&nbsp;&nbsp;&nbsp;U tom trenutku još nisam shvatao koliko će "izvlačenja" njoj tek biti potrebno.
<BR>&nbsp;&nbsp;&nbsp;&nbsp;&nbsp;Ona je bila smeštena ispod mehura sa komprimovanim vazduhom, pa tako nisam mogao dobro da vidim koliko je iscrpena. Dežurna bolničarka je prešla u dnevnu sobu pošto me je zamolila da ne zamaram Esi suviše, pa smo nas dvoje malo porazgovarali. U stvari, ništa naročito. S. Ja. nije od onih pričljivih osoba. Zapitala me je šta ima novo u vezi sa Fabrikom hrane, pa kad sam joj o tome dao "sinoptički" pregled u trajanju od trideset sekundi ona je zapitala kakve su vesti u vezi sa napadom groznice. U trenutku kad sam završio izlaganje o tome u četiri ili pet hiljada reči kao odgovor na njeno pitanje koje se sastojalo od jedne rečenice, postalo mi je jasno da je govorenje istinski naporno i da ne treba da je zamaram.
<BR>&nbsp;&nbsp;&nbsp;&nbsp;&nbsp;Međutim ona je govorila, čak je govorila povezano i razgovetno, i nije izgledala zabrinuta; i tako sam se ja vratio svom poslu za pultom.
<BR>&nbsp;&nbsp;&nbsp;&nbsp;&nbsp;Na njemu je bila uobičajena gomila izveštaja koje je trebalo pregledati i bilo je mnoštvo odluka koje je trebalo doneti. Kad je to bilo gotovo slušao sam malo Albertov najnoviji raport o Fabrici hrane a onda sam shvatio da je vreme da idem na spavanje.
<BR>&nbsp;&nbsp;&nbsp;&nbsp;&nbsp;Dugo sam ležao budan u krevetu. Nisam osećao nemir. Nisam osećao iscrpenost. Prosto sam pustio da napetost iz mene iščili. Čuo sam kako bolničarka u dnevnoj sobi ide tamo-amo. S druge strane, iz Esine sobe, dopirao je neprekidni lagani šum i klokotanje aparata koji su moju ženu održavali u životu. Stvari su mi izmicale. Nisam bio u stanju sve da shvatim. Nisam još sasvim dobro razumeo da je pre četrdeset osam sati Esi več bila mrtva. Kaput. Otpisana. Ne više među živima. Da nije bilo medicinskog kompleta, i mnogo sreće, ja bih sad negde otprilike birao šta ću da obučem za njen pogreb.
<BR>&nbsp;&nbsp;&nbsp;&nbsp;&nbsp;U glavi mi je jedna mala grupa ćelija shvatala ovu činjenicu i razmišljala, ovaj, znate, može biti, da bi možda sve bilo mnogo zgodnije da je nisu vratili u život.
<BR>&nbsp;&nbsp;&nbsp;&nbsp;&nbsp;Ovo nije imalo nikakve veze sa činjenicom da ja Esi volim, mnogo volim, i želim joj samo dobro, da sam bio u šoku kad sam čuo da je unesrećena. One malobrojne ćelije u mozgu govorile su u svoje ime. Svaki put kad bi ovo pitanje iskrslo, bučna većina ćelija glasala je za ljubav prema Esi, u svakoj anketi, kako god bile upitane.
<BR>&nbsp;&nbsp;&nbsp;&nbsp;&nbsp;Ja nikada nisam bio sasvim načisto šta reč "ljubav" znači. Posebno ne kad se radi o meni. Upravo pre nego što sam zaspao, pomislio sam za trenutak da pozovem Alberta i zamolim ga da mi objasni. Ali nisam. Albert nije pravi program koji odgovara na takva pitanja, a ja nisam želeo da pitanje postavim pravom programu.
<BR>&nbsp;&nbsp;&nbsp;&nbsp;&nbsp;Sinoptički izveštaji su i dalje pristizali, pa sam tako pratio odvijanje priče koja se događala na Fabrici hrane, i osećao sam se kao neki anahronizam. Pre dva stoleća, engleski i španski pomorci su ploveći oko sveta obavljali poslove udaljeni i po mesec-dva od mesta operacija. Nije bilo kablovskih niti satelitskih veza. Njihova naređenja odašiljana su jedrenjacima, a odgovori su stizali... kad su stizali. Voleo bih da mogu tako da se strpim. Pedeset dana koliko je trebalo da vesti stignu do Herter-Holovih i da se vrate do nas, meni su izgledali kao večnost. Razume se, ja sam smesta uputio naređenja kako da se ponašaju. Koja pitanja da postave onom dečaku, Vonu. Na koji način treba da pokušaju da skrenu Fabriku hrane sa njenog kursa. Pet hiljada astronomskih jedinica daleko, oni su radili ono što je njima palo na pamet, a dok moje naredbe stignu do njih sva pitanja će biti sporna.
<BR>&nbsp;&nbsp;&nbsp;&nbsp;&nbsp;Kako se Esino stanje popravljalo, tako se popravljalo i moje raspoloženje. Njeno srce pumpalo je krv bez pomoći sa strane. Pluća su se punila vazduhom, normalno. Uklonili su mehur za regulaciju pritiska i sad sam mogao da je dotaknem i da je poljubim u obraz, dok se ona interesovala za tekuće događaje. Kao uostalom i sve ovo vreme; kad sam joj rekao da je baš šteta što je propustila onu konferenciju, ona me je smešeći se pogledala. "Sve je snimljeno na traci, dragi Robine; ja sam je preslušavala dok si ti bio zauzet."
<BR>&nbsp;&nbsp;&nbsp;&nbsp;&nbsp;"Ali ti nisi mogla da čitaš svoj rad..."
<BR>&nbsp;&nbsp;&nbsp;&nbsp;&nbsp;"Misliš? Zašto da ne? Ja sam napisala za tebe program 'Robinet Brodhed', zar nisi znao da sam i za sebe napisala jedan? Konferencija se pojavila na hologramu i projekcija S. Ja. Lavorovne-Brodhed pročitala je integralni tekst. Uz puno odobravanja. Čak je odgovarala i na pitanja", hvalila se ona, "pošto sam pozajmila tvog Alberta."
<BR>&nbsp;&nbsp;&nbsp;&nbsp;&nbsp;Zaista, ona je zadivljujuća osoba, to sam oduvek znao. Problem je bio u tome što sam ja očekivao da je ona u zadivljujućem stanju, a kad sam porazgovarao sa njenim lekarom on me je "rashladio". On se stalno nalazio između našeg apartmana i Opšte bolnice, i ja sam ga zapitao da li mogu da je vodim kući. Oklevao je, pre nego što je odgovorio, zureći u mene kroz plava kontaktna sočiva. "Da, verovatno", kazao je. "Ali nisam siguran da vi razumete koliko su teške njene povrede, g. Brodhed. Ovo što se sada kod nje događa to je samo skupljanje izvesnih zaliha snage, koje će joj biti potrebne."
<BR>&nbsp;&nbsp;&nbsp;&nbsp;&nbsp;"Pa da, znam, doktore. Biće tu još jedna operacija..."
<BR>&nbsp;&nbsp;&nbsp;&nbsp;&nbsp;"Ne. Ne jedna, g. Brodhed. Mislim da će vaša supruga provesti još skoro dva meseca u operacionim salama i na oporavku. A ja ne bih želeo da vi steknete uverenje da je dobar ishod nešto što je sasvim izvesno", držao mi je on predavanje. "U svakom trenutku ima rizika, a pred njom su još neki vrlo nezgodni trenuci. Budite nežni prema njoj, g. Brodhed. Mi smo kod nje obavili reanimaciju posle jednog prestanka rada srca. Ja ne garantujem da se to može postići svaki put."
<BR>&nbsp;&nbsp;&nbsp;&nbsp;&nbsp;Tako sam otišao da vidim Esi u nešto manje veselom raspoloženju i da nastavim da budem nežan.
<BR>&nbsp;&nbsp;&nbsp;&nbsp;&nbsp;Bolničarka je stajala pored kreveta, i one su obadve gledale Esine filmove sa konferencije stručnjaka za kompjutere na dvodimenzionalnom ekranu. Pošto je Esin aparat bio povezan sa velikim trodimenzionalnim interaktivnim holografskim aparatom koji sam ja bio premestio u svoju sobu, u uglu se upalio žuti signal, znak za mene. Harijeta je imala nešto što je htela da mi saopšti. To je moglo da sačeka; kad signal počne da pulsira i da se pojačava i postane crvene boje onda je u pitanju nešto važno, a u tom trenutku Esi je od svega drugog bila najvažnija. "Možete malo da nas ostavite same, Alma", rekla je Esi. Bolničarka me je pogledala i slegla ramenima kao da kaže "zašto da ne", i onda sam ja prineo stolicu pored kreveta i uhvatio Esi za ruku.
<BR>&nbsp;&nbsp;&nbsp;&nbsp;&nbsp;"Radujem se što mogu opet da te dotaknem", rekao sam.
<BR>&nbsp;&nbsp;&nbsp;&nbsp;&nbsp;Kad se zacereka, Esin glas je dubok i nepristojan. Bilo mi je prijatno da ga čujem. "Biće više toga za dve nedelje", kazala je. "Dotle, niko ne brani ljubljenje."
<BR>&nbsp;&nbsp;&nbsp;&nbsp;&nbsp;I tako sam je, razume se, poljubio... toliko jako da je nešto mora biti registrovano na njenim aparatima, pošto je bolničarka promolila glavu kroz vrata da vidi šta se dešava. Međutim, nije nas ona prekinula. Mi smo to učinili sami. Esi je ispružila desnu ruku... leva je još bila u gipsu, koji je pokrivao ko bi znao šta... i sklonila svoju šatiranu tamnoplavu kosu sa lica. "Vrlo lepo", iznela je svoj sud. "Želiš li da vidiš šta to Harijeta ima da ti kaže?"
<BR>&nbsp;&nbsp;&nbsp;&nbsp;&nbsp;"Ne baš naročito."
<BR>&nbsp;&nbsp;&nbsp;&nbsp;&nbsp;"Nije istina", kazala je. "Ti si razgovarao sa doktorom Benom, i on ti je rekao da budeš nežan sa mnom. Ali ti si uvek takav sa mnom, Robine, samo što to ne primećuju svi." Ona se široko nasmeši i okrenu glavu ka ploči. "Harijeta!" pozvala je. "Evo Robina ovde."
<BR>&nbsp;&nbsp;&nbsp;&nbsp;&nbsp;Do toga časa nisam znao da će se moja sekretarica... kompjuterski program... odazvati na komandu moje žene kao što se odaziva na moju komandu. Ali isto tako nisam znao ni da može da pozajmi moj naučni program. Naročito bez mog znanja. Kad Harijetino veselo i zainteresovano lice ispuni ekran ja sam joj rekao: "Ako je u pitanju posao onda ćemo kasnije... sem ako ne može da čeka."
<BR>&nbsp;&nbsp;&nbsp;&nbsp;&nbsp;"O, ne, nipošto", rekla je Harijeta. "Samo Albert ne može da sačeka. Ima neke vesti sa Fabrike hrane."
<BR>&nbsp;&nbsp;&nbsp;&nbsp;&nbsp;"Preći ću u drugu sobu", kazao sam, ali Esi stavi svoju slobodnu ruku na moju.
<BR>&nbsp;&nbsp;&nbsp;&nbsp;&nbsp;"Ne. Ovde, Robine. I mene to zanima."
<BR>&nbsp;&nbsp;&nbsp;&nbsp;&nbsp;Rekao sam zato Harijeti da krene, i Albertov glas se začuo. Ali se nije videlo Albertovo lice. "Pogledaj ovo", rekao je Albert, i ekran se ispuni porodičnim portretom u nekakvom američkom gotskom stilu. Jedan čovek i jedna žena... to jest ne... jedan mužjak i jedna ženka, stajali su jedno pored drugog. Imali su lica i ruke i noge, a ženka je imala grudi. Oboje su imali retke brade i dugačku kosu upletenu pozadi, odeveni u odeću nalik na sari omotan oko tela, sa raznobojnim tačkama koje su osvežavale bezbojnu tkaninu.
<BR>&nbsp;&nbsp;&nbsp;&nbsp;&nbsp;Zaustavio sam dah. Bio sam iznenađen ovim slikama.
<BR>&nbsp;&nbsp;&nbsp;&nbsp;&nbsp;Albert se pojavio u donjem uglu ekrana. "Oni nisu 'pravi', Robine", rekao je. "Sliku je generisao kompjuter na brodu prema Vonovom opisu. Međutim, dečko kaže da su dosta dobro nacrtani."
<BR>&nbsp;&nbsp;&nbsp;&nbsp;&nbsp;Progutao sam pljuvačku i pogledao Esi. Morao sam da dođem nekako do daha pre nego što sam zapitao: "Je l' ovako... je l' ovako izgledaju Hičiji?"
<BR>&nbsp;&nbsp;&nbsp;&nbsp;&nbsp;On se namrštio sišući čibuk. Spodobe na ekranu svečano su se okretale ukrug, kao da igraju neki lagani narodni ples, tako da smo mogli da ih osmotrimo sa svih strana. "Ne poklapa se baš sve kako treba, Robine. Recimo, čuveno pitanje zadnjice Hičija. Mi imamo neke delove njihovog nameštaja, na primer, stolice ispod kontrolnih tabli na njihovim brodovima. Na osnovu njih utvrđeno je da zadnjice Hičija nisu nalik na zadnjice ljudskih bića, jer na stolicama ima mesta za jedan veliki deo, koji verovatno kao kod ose, visi ispod karlice između nogu. Na slici koju je nacrtao kompjuter nema ničega nalik na to. Ali... Okamov princip, Robine."
<BR>&nbsp;&nbsp;&nbsp;&nbsp;&nbsp;"Ako ti samo dam dovoljno vremena, ti ćeš to da objasniš", prokomentarisao sam ja.
<BR>&nbsp;&nbsp;&nbsp;&nbsp;&nbsp;"Dabome, Robine, ali to je zakon logike koji ti je verujem poznat. U odsustvu dokaza, najbolje je držati se najprostije teorije. Nama su poznate samo dve inteligentne rase u istoriji univerzuma. Ovi ljudi čini se ne pripadaju našoj rasi... oblik lobanje, naročito vilice, je drukčiji; imaju trouglastu arkadu, više nalikuju na majmune nego na ljudska bića, dok su im zubi sasvim neobični. Stoga je verovatno da pripadaju onoj drugoj rasi."
<BR>&nbsp;&nbsp;&nbsp;&nbsp;&nbsp;"Jeste pomalo jezivo", kazala je Esi. I bilo je. Naročito za mene, jer mogli biste reći da sam ja za ovo odgovoran. Ja sam bio taj koji je naredio Herter-Holovima da krenu tamo gore i da osmatraju. I ako pri tom naiđu na Hičije...
<BR>&nbsp;&nbsp;&nbsp;&nbsp;&nbsp;Nisam bio pripravan da razmišljam šta bi to moglo da znači.
<BR>&nbsp;&nbsp;&nbsp;&nbsp;&nbsp;"A kako stoji stvar sa mrtvacima? Imaš li nešto da kažeš o njima?"
<BR>&nbsp;&nbsp;&nbsp;&nbsp;&nbsp;"Dabome, Robine", odgovori on, klimajući glavom koja je bila nalik na metlicu za prašinu načinjenu od perja. "Pogledaj ovo."
<BR>&nbsp;&nbsp;&nbsp;&nbsp;&nbsp;Slika iščeznu, a na ekranu se pojavi sledeći tekst:
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ O MISIJI
<BR>&nbsp;&nbsp;&nbsp;&nbsp;&nbsp;Svemirski brod 5-2, Let 08D31. Posada A. Mičam, D. Filgren, H. Mičam.
<BR>&nbsp;&nbsp;&nbsp;&nbsp;&nbsp;Misija je imala naučni karakter, posada mala zbog nošenja instrumenata i računarske opreme. Obezbeđeni uslovi života za najviše 800 dana. Brod se nije javio ni posle 1200 dana, pretpostavlja se da je izgubljen.
<BR>
<BR>&nbsp;&nbsp;&nbsp;&nbsp;&nbsp;"U pitanju je bila premija od samo pedeset hiljada dolara... što nije mnogo, ali je to bila jedna od prvih misija sa Kapije", rekao je Albert. "Onaj po imenu H. Mičam izgleda da je 'mrtvac' koga Von zove Henrijeta. Ona je bila neki S.O.D. astrofizičar... znaš, Robine, uradila 'Sve Osim Disertacije'. Tu je zabrljala. Kad je pokušala da je odbrani, rekli su joj da je u njoj više psihologije nego fizike, i tako je otišla na Kapiju. Ime pilota je bilo Doris, što se slaže, a druga osoba je bio Henrijetin suprug. Arnold."
<BR>&nbsp;&nbsp;&nbsp;&nbsp;&nbsp;"Znači, jednog od njih ste identifikovali? Oni su stvarno bili stvarni?"
<BR>&nbsp;&nbsp;&nbsp;&nbsp;&nbsp;"Dabome, Robine... nula devedeset devet odsto sigurno, u svakom slučaju. Ovi mrtvaci ponekad kao da nisu pri zdravoj pameti", požalio se Albert, pojavljujući se ponovo na ploči. "A razume se, mi nemamo mogućnosti da ih direktno ispitujemo. Brodski kompjuter zaista nije dorastao takvom zadatku. Međutim, pored toga što su proverena imena, misija je takođe bila odgovarajuća. Radilo se o astrofizičkom istraživanju, i kad Henrijeta govori stalno se navraća na teme iz astrofizike. Kad se odbiju teme o seksu, hoću da kažem", namignu on, češkajući se po obrazu čibukom. "Evo na primer, 'Strelac A Zapadno'... izvor radio talasa u središtu Galaksije. 'NGC 1199' Džinovska galaksija eliptičnog oblika, u sastavu jedne velike skupine. 'Prosečna radijalna brzina globularnih čestica'... u našoj galaksiji, to je negde oko 50 kilometara u sekundi. 'Snažan crveni pomak spektralnih linija OSO'..."
<BR>&nbsp;&nbsp;&nbsp;&nbsp;&nbsp;"Ne moraš da mi daš kompletan spisak", upadoh ja. "Da li znaš šta ovo sve znači? Hoću da kažem, kad bi ti govorio o ovim stvarima, o čemu bi to govorio?"
<BR>&nbsp;&nbsp;&nbsp;&nbsp;&nbsp;Pauza... ali kratka; on nije sad pretraživao celokupnu literaturu o ovom predmetu, to je već bio uradio pre toga. "O kosmologiji", rekao je. "Mislim da bih posebno govorio o klasičnoj Hojl-Epik-Gamovljevoj kontroverziji; to će reći, o pitanju da li je vasiona zatvorena, ili beskonačna, ili ciklična. Da li je u stabilnom stanju, ili ja započela velikim praskom."
<BR>&nbsp;&nbsp;&nbsp;&nbsp;&nbsp;Ponovo je zastao, ovoga puta da bi meni dopustio da razmislim. Ja sam razmislio, ali bez mnogo uspeha. "Ne čini se da tu ima mnogo da se razmišlja", rekao sam.
<BR>&nbsp;&nbsp;&nbsp;&nbsp;&nbsp;"Možda nema, Robine. Ali ipak je nekako povezano sa tvojim pitanjem o crnim rupama."
<BR>&nbsp;&nbsp;&nbsp;&nbsp;&nbsp;Idi bestraga, ti računaru jedan, pomislio sam, ali nisam to izrekao. On je izgledao kao nevino jagnješce, dok je odbijao dimove iz svoje stare lule, smiren i ozbiljan. "To će zasad biti sve", rakao sam odlučno, i ostao zagledan u prazan ekran još dugo pošto je on nestao, za slučaj da me Esi zapita zašto sam se raspitivao o crnim rupama.
<BR>&nbsp;&nbsp;&nbsp;&nbsp;&nbsp;Ali nije. Ponovo se zavalila na jastuk, i posmatrala ogledala na tavanici. Posle nekog vremena kazala je: "Robine, dragi, znaš li šta bih želela?"
<BR>&nbsp;&nbsp;&nbsp;&nbsp;&nbsp;Bio sam spreman na sve. "Šta, Esi?"
<BR>&nbsp;&nbsp;&nbsp;&nbsp;&nbsp;"Želela bih da mogu da se izvučem."
<BR>&nbsp;&nbsp;&nbsp;&nbsp;&nbsp;Ja sam samo smogao snage da kažem "O." Osećao sam se kao izduvani balon... ne; kao da sam nokautiran. Bio sam pripravan da se branim... nežno i pažljivo, razume se, zbog Esinog zdravstvenog stanja. A nisam morao. Uhvatio sam je za ruku. "Brinuo sam zbog tebe", kazao sam.
<BR>&nbsp;&nbsp;&nbsp;&nbsp;&nbsp;"Da, i ja sam", rekla je ona prozaično. "Kaži mi, Robine, da li je istina da goznica počinje od nekakvog mentalnog zraka Hičija?"
<BR>&nbsp;&nbsp;&nbsp;&nbsp;&nbsp;"Nešto tako, pretpostavljam. Albert kaže da je elektromagnetni, ali to je sve što znam da ti kažem." Milovao sam vene na njenoj nadlanici dok se ona nemirno pomicala. Ali samo od vrata naviše.
<BR>&nbsp;&nbsp;&nbsp;&nbsp;&nbsp;"Uplašena sam zbog Hičija, Robine", kazala je.
<BR>&nbsp;&nbsp;&nbsp;&nbsp;&nbsp;"To je vrlo razumno. Čak trezveno. Što se mene tiče, ja sam polumrtav od straha." U stvari, i bio sam; u stvari, ja sam drhtao. Mala žuta svetiljka je zatreperila u uglu ekrana.
<BR>&nbsp;&nbsp;&nbsp;&nbsp;&nbsp;"Neko želi da razgovara s tobom, Robine."
<BR>&nbsp;&nbsp;&nbsp;&nbsp;&nbsp;"Neka pričekaju. Ja razgovaram ovog časa sa ženom koju volim."
<BR>&nbsp;&nbsp;&nbsp;&nbsp;&nbsp;"Hvala, Robine? Ako se bojiš Hičija isto onoliko kao ja, kako to da teraš dalje ovu stvar?"
<BR>&nbsp;&nbsp;&nbsp;&nbsp;&nbsp;"E, pa, dušo, kakvog drugog izbora imam? Nas razdvaja pedeset 'mrtvih' dana. Ono što smo upravo čuli je prastara, vest stara dvadeset pet dana. Ako bih im rekao da prekinu i da smesta krenu kući, prošlo bi dvadeset pet dana dok bi ta naredba satigla do njih."
<BR>&nbsp;&nbsp;&nbsp;&nbsp;&nbsp;"Da, svakako. Ali kad bi mogao da se zaustaviš, bi li ti to uradio?" Nisam odgovorio na ovo pitanje. Osećao sam se vrlo čudno ... pomalo uplašen, što nije ličilo na mene, uopšte. "A šta ako se mi Hičijima ne sviđamo, Robine?"
<BR>&nbsp;&nbsp;&nbsp;&nbsp;&nbsp;Kako je to bilo dobro pitanje! Ja sam ga sebi postavljao još od prvog dana kad sam razmišljao o tome da sednem u neki svemirski brod na Kapiji i da se otisnem u samostalno istraživanje. Šta ako bismo se sreli sa Hičijima a ne bismo im se sviđali? Šta ako bi nas oni zgnječili kao mušice, mučili nas, porobili nas, vršili na nama eksperimente... šta ako bi nas jednostavno ignorisali? Ne ispuštajući iz vida žutu tačku, koja je počela lagano da pulsira, rekao sam, materinski brižno: "Ma nema, u stvari, mnogo izgleda da nam nanesu neko zlo..."
<BR>&nbsp;&nbsp;&nbsp;&nbsp;&nbsp;"Meni nije potrebno da me neko teši, Robine!" Bila je u upadljivo razdražljivom raspoloženju, a bio sam i ja. Nešto se od toga sigurno videlo na monitorima, jer je bolničarka ponovo navirila, neodlučno zastala na vratima, pa onda otišla.
<BR>&nbsp;&nbsp;&nbsp;&nbsp;&nbsp;Ja sam rekao: "Esi, ulog je suviše veliki. Sećaš li se kad smo bili lane u Kalkuti?" Išli smo na jedan od njenih seminara, ali smo skratili boravak jer nismo mogli da podnesemo prizore bede u gradu sa dve stotine miliona kukavnih siromaha.
<BR>&nbsp;&nbsp;&nbsp;&nbsp;&nbsp;Osećao sam kako me posmatra, mršteći se. "Da, znam, umiranje od gladi. Uvek se umiralo od gladi, Robine."
<BR>&nbsp;&nbsp;&nbsp;&nbsp;&nbsp;"Ali ne ovako! Ne onako kako će uskoro umirati, ako se nešto ne dogodi da to spreči! Već pucaju šavovi na ovoj planeti. Albert kaže..." zastao sam. U stvari, nisam želeo da joj kažem šta Albert o tome govori. U Sibiru se više ne uzgajaju kulture, njegovo slabašno tlo liči na pustinju Gobi usled preterane eksploatacije. Površinski sloj tla na američkom Srednjem zapadu iznosi nekoliko centimetara, a čak i rudnici iz kojih se dobijala hrana, samo s krajnjim naporom uspevali su da zadovolje tražnju. Po Albertovim rečima imamo na raspolaganju možda još deset godina.
<BR>&nbsp;&nbsp;&nbsp;&nbsp;&nbsp;Signalna lampica sad je bila crvene boje i treperila je upadljivo, ali ja nisam želeo da prekidam svoj govor. "Esi", kazao sam, "ako uspemo da stavimo Fabriku hrane u pogon, bićemo u stanju da obezbedimo UVKA-hranu za sve gladne ljude, a to znači da nikada više neće biti umiranja od gladi. To je samo početak. Ako uspemo da dokučimo kako da izgradimo Hiči-brodove, i nateramo ih da lete kuda mi hoćemo... onda ćemo moći da kolonizujemo nove planete. Mnogo novih planeta. I više od toga. Uz pomoć tehnologije Hičija moći ćemo da zauzmemo sve asteroide u sunčevom sistemu i pretvorimo ih u Kapije. Da izgradimo svemirska naselja. Teraformne planete. Moći ćemo da stvorimo raj za milion puta veći broj stanovnika na Zemlji, koji će trajati još milion godina!"
<BR>&nbsp;&nbsp;&nbsp;&nbsp;&nbsp;Zaustavio sam se pošto sam shvatio da je to što govorim obično brbljanje. Bio sam tužan i buncao sam, bio sam zabrinut i ... osećao sam pohotu; a po izrazu Esinog lica reklo bi se da se i ona osećala čudno. "To su veoma dobri razlozi, Robine", počela je, i dotle je samo i stigla. Signalna svetiljka jasno crvene boje treperila je snažno kao pulsar; a onda je nestala a na ekranu se pojavilo zabrinuto lice Alberta Ajnštajna. Ne sećam se da se ikada pojavio bez prethodnog poziva.
<BR>&nbsp;&nbsp;&nbsp;&nbsp;&nbsp;"Robine", povikao je, "ponovio se napad groznice!"
<BR>&nbsp;&nbsp;&nbsp;&nbsp;&nbsp;Ja ustadoh sa kreveta tresući se. "Ali nije vreme", glupavo sam se usprotivio.
<BR>&nbsp;&nbsp;&nbsp;&nbsp;&nbsp;"Već se dogodilo, Robine, i prilično je neobičan. Kritičan momenat bio je, čekaj da vidim, tačno pre oko stotinu sekundi. Ja verujem... da", klimnuo je on, kao da sluša šta mu govori neki nečujni glas, "sad upravo prolazi."
<BR>&nbsp;&nbsp;&nbsp;&nbsp;&nbsp;I, u samoj stvari, ja sam se već osećao manje čudno. Nijedan napad do sada nije bio tako kratak, i nijedan nije bio sasvim nalik na ovaj. Očigledno je neko drugi isprobavao kauč.
<BR>&nbsp;&nbsp;&nbsp;&nbsp;&nbsp;"Alberte", kazao sam, "pošalji hitnu poruku na Fabriku hrane. Smesta prestanite, ponovi reč smesta, da koristite kauč u bilo koje svrhe. Razmontirajte ga ako je moguće i to tako da ne bude nepovratno oštećen. Bićete lišeni svih novčanih nagrada i premija ukoliko još koji put prekršite ovu naredbu. Jesi zapisao?"
<BR>&nbsp;&nbsp;&nbsp;&nbsp;&nbsp;"I već poslao, Robine", rekao je on, i nestao.
<BR>&nbsp;&nbsp;&nbsp;&nbsp;&nbsp;Esi i ja smo se neko vreme gledali oči u oči. "Ali nisi im rekao da napuste istraživanje i da se vrate kući", kazala je ona napokon.
<BR>&nbsp;&nbsp;&nbsp;&nbsp;&nbsp;Slegao sam ramenima. "Time se ništa ne menja", odgovorio sam.
<BR>&nbsp;&nbsp;&nbsp;&nbsp;&nbsp;"Ne menja se", složila se. "A naveo si mi i vrlo dobre razloge, Robine. Ali, da li su to baš tvoji razlozi?"
<BR>&nbsp;&nbsp;&nbsp;&nbsp;&nbsp;Nisam ništa odgovorio.
<BR>&nbsp;&nbsp;&nbsp;&nbsp;&nbsp;Znao sam šta Esi smatra mojim razlozima za nastavak istraživanja Hiči-svemira, bez obzira na groznice ili troškove ili rizike. Ona je smatrala da moji razlozi imaju ime, i da je to ime Džil-Klara Mojnlin. Ni sam ponekad nisam siguran da li ona u ovome greši.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
