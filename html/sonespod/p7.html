<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Ma gde da se nalazila u brodu, Lervi je stalno imala na umu pegavu sivu šaru na video-ploči. Ništa što bi mogla da prepozna, ali ona je to ništa već viđala, i to mesecima bez prekida.
<BR>&nbsp;&nbsp;&nbsp;&nbsp;&nbsp;Dok su leteli brzinom većom od brzine svetlosti na putu ka raju Hičija, bili su sami. Svemirsko prostranstvo oko njih bilo je prazno, izuzev te šljunkaste, promenljive sive šare. One su predstavljale svemir. Čak i na dugom putu do Fabrike hrane nisu bili toliko usamljeni. Oko njih su bar bile zvezde. Čak i planete. U zoni tau ili već u nekom takvom ludačkom delu svemira kroz koji su Hiči-brodovi leteli ili ispod koga su se probijali ili oko koga su obilazili, nije postojalo ništa. Poslednji put se nalazila u tolikom praznom prostoru za vreme misija sa Kapije, a to za nju uopšte nisu bile prijatne uspomene.
<BR>&nbsp;&nbsp;&nbsp;&nbsp;&nbsp;Ovaj brod je bio najveći od svih koje je dotad videla. Najveća "petica" sa Kapije mogla je da primi posadu od pet ljudi. U ovaj je moglo da se smesti dvadeset ili više ljudi. Imao je osam zasebnih odseka. Tri namenjena teretu koji su se punili automatski (objasnio im je Von) proizvodima sa Fabrike hrane dok je brod stajao u doku. Dva su izgleda bila odeljenja za spavanje, ali ne i namenjena ljudskim bićima. Ako su "postelje" koje su se izvlačile iz zida bile stvarno postelje, onda su bile suviše male za odrasla ljudska bića. Za jedan odeljak Von je rekao da je njegov, i pozvao je Žaninu da ga sa njim deli. Kad je Lervi na ovu zamisao stavila zabranu on je mrzovoljno popustio, i tako su oni stanovali odvojeno, u onom stilu "dečaci u jednoj sobi, devojke u drugoj". Najveća prostorija, smeštena u matematički centar broda, imala je oblik valjka koji se postepeno sužavao na oba kraja. U njemu nije bilo ni poda ni tavanice, osim što su ispred kontrolne table bila postavljena tri sedišta. Kako je površina na kojoj su pričvršćena bila zakrivljena, sedišta su bila nagnuta jedno prema drugom. Bila su jednostavna, ista kao ona na koje je Lervi bila navikla gledajući ih mesecima: dve ravne metalne ploče, spojene u obliku slova V. "Na brodovima sa Kapije mi smo preko njih stavljali platnene gurtne", izjavila je Lervi.
<BR>&nbsp;&nbsp;&nbsp;&nbsp;&nbsp;"Šta su 'gurtne'?" pitao je Von; i pošto su mu objasnili, on je rekao: "To je dobra ideja. Ja ću to da uradim idući put. Mogu da ukradem malo tkanine od staraca."
<BR>&nbsp;&nbsp;&nbsp;&nbsp;&nbsp;Kao i u brodovima Hičija, kontrolni uređaji bili su gotovo automatski. Bilo je tuce izbočenih točkića u jednom nizu, i raznobojne svetiljke pored svakog točkića. Prilikom njihovog pokretanja (ne daj bože da bi ih iko dotakao tokom leta; to je bilo sigurno samoubistvo), svetiljke su menjale boju i jačinu, i na njima su se pojavljivale trake svetlih i tamnih spektralnih linija. One su označavale kurs leta. Čak ni Von nije umeo da ih protumači, a kamoli Lervi i ostali. Međutim, od vremena kad je Lervi bila na Kapiji, po cenu mnogih života svemirskih istraživača, visokoumni stručnjaci bili su sakupili priličnu količinu podataka. Neke boje označavale su da su izgledi dobri da se otkrije nešto vredno. Neke su se odnosile na dužinu trajanja leta za koji je kurs bio određen. Neke... mnoge... bile su unete u arhivu kao 'strogo zabranjena upotreba' jer je svaki svemirski brod koji je sa takvim kursom zašao u zonu gde se leti brže od svetlosti zauvek i ostajao tamo. Ili negde drugde. Nije se, barem, nikada vratio na Kapiju. Po navici, a i zato što im je to bila dužnost, Lervi je fotografisala svaku promenu na kontrolnim svetiljkama i video-ekranu čak i kad se na ekranu nije pokazivalo ništa što je ona smatrala važnim. Jedan sat posle poletanja sa Fabrike hrane, zvezde su počele da se skupljaju u treperavu sjajnu tačku. Dostigli su brzinu svetlosti. A onda je i ta tačka nestala. Slika na ekranu pretvorila se u sivo blato poprskano kišnim kapljicama, i takva je ostala.
<BR>&nbsp;&nbsp;&nbsp;&nbsp;&nbsp;Za Vona, razume se, ovaj brod je bio prosto njegov dobro poznati "školski autobus", kojim se on prevozio tamo i natrag sve otkako je bio dovoljno odrastao da je mogao da pritisne dugme za poletanje. Pol nikada dotle nije bio u pravom Hiči-brodu, pa je danima bio presenećen. Nije bila ni Žanina, ali jedno čudo više nije predstavljalo ništa neobično u njenom četrnaestogodišnjem životu. Za Lervi, to je bilo nešto drugo. Bila je to veća verzija svemirskih brodova u kojima je ona zadobila svoje svemirske narukvice... i još nešto vrlo dragoceno... i stoga je bilo zastrašujuće.
<BR>&nbsp;&nbsp;&nbsp;&nbsp;&nbsp;Od toga osećanja nije mogla da se otrgne. Nije mogla da ubedi samu sebe da je bar ovo putovanje rutinski prelet tamo i natrag. Upoznala je veliki strah srljajući u nepoznato kao pilot na Kapiji. Otiskivala se pridržavajući se po ovom ogromnom... relativno ogromnom... prostoru (gotovo stotinu i pedeset kubnih metara!), i sekirala se. Nije samo blatnjava boja na video-ekranu privlačila njenu pažnju. Bio je tu i blistavi zlatasti romb veći od odraslog čoveka, za koji se smatralo da krije u sebi pogonske uređaje FTL, i za koji se znalo da eksplodira u paramparčad ako se otvori. Bila je tu kristalna, staklena spirala koja bi se s vremena na vreme usijala (niko nije znao zašto) i na kojoj su se pojavljivale sićušne usijane pege na početku svakog putovanja, i u još jednom vrlo važnom trenutku.
<BR>&nbsp;&nbsp;&nbsp;&nbsp;&nbsp;Taj trenutak je Lervi iščekivala. I kada je, tačno dvadeset četiri dana, pet sati i pedeset šest minuta posle polaska sa Fabrike hrane, zlatasta spirala zatreperila i počela da svetli, ona nije mogla da ne odahne glasno sa velikim olakšanjem.
<BR>&nbsp;&nbsp;&nbsp;&nbsp;&nbsp;"Šta je sad?" zapištao je Von podozrivo.
<BR>&nbsp;&nbsp;&nbsp;&nbsp;&nbsp;"Samo to da smo sad na pola puta", kazala je ona, zapisujući vreme u svoj brodski dnevnik. "To je tačka zaokretanja. Na to motriš u svemirskom brodu sa Kapije. Ako si stigao do pola puta a potrošio si samo četvrtinu svojih zaliha onda znaš da ti one neće usput ponestati i ostaviti te da umreš od gladi na povratku kući."
<BR>&nbsp;&nbsp;&nbsp;&nbsp;&nbsp;Von se nadurio. "Zar nemaš poverenja u ono što ja kažem, Lervi? Nećemo umreti od gladi."
<BR>&nbsp;&nbsp;&nbsp;&nbsp;&nbsp;"Prijatno je znati da je to sigurno tako", nasmejala se ona, ali zatim osmeh iščeze s njenog lica jer je pomislila na to šta li ih čeka na kraju ovog puta.
<BR>&nbsp;&nbsp;&nbsp;&nbsp;&nbsp;Tako su provodili dane, najbolje što su umeli, s tim što je svako svakome išao na živce po hiljadu puta na dan. Pol je naučio Vona da igra šah, da ne bi stalno mislio na Žaninu. Von je strpljivo... češće nestrpljivo... ponavljao stalno iz početka sve što je znao da im ispriča o raju Hičija i njegovim žiteljima.
<BR>&nbsp;&nbsp;&nbsp;&nbsp;&nbsp;Spavali su što su više mogli. Pored Pola, u susednoj ležaljci, Vonovi mladićki sokovi strujali su i ključali. On se prevrtao i bacakao pri povremenim, sasvim malim ubrzanjima broda, želeći da je sam i da može da radi one stvari koje su izgleda zabranjene kad niste sami... odnosno, želeći da nije sam, nego sa Žaninom, i da može da radi one još bolje stvari koje su mu opisivali Mali Džim i Henrijeta. Henrijetu je pitao bezbroj puta kakva je uloga osobe ženskog pola pri takvom sjedinjavanju. Na ovo pitanje uvek je odgovarala, čak i kad nije htela ni o čemu drugom da razgovara; ali gotovo nikada na takav način koji je Vonu bio od koristi. Bilo kako da je počinjala rečenicu, one su se gotovo uvek završavale u suznim navraćanjima na temu groznog izdajstva od strane njenog muža i one kamenjarke, Doris.
<BR>&nbsp;&nbsp;&nbsp;&nbsp;&nbsp;On, čak, nije znao ni kako se u fizičkom smislu žensko razlikuje od muškarca. Slike i reči nisu bile dovoljne da to objasne. Pred kraj putovanja radoznalost je nadjačala stečene kulturne navike, i on je preklinjao Žaninu ili Lervi, svejedno koja će biti, da mu dozvole da vidi svojim očima. Bez dodirivanja uopšte. "Ti, prljava životinjo", postavila je Žanina dijagnozu. Ona se nije ljutila. Smešila se. "Sačekaj da dođe tvoje vreme, dečko, imaćeš već prilike."
<BR>&nbsp;&nbsp;&nbsp;&nbsp;&nbsp;Ali za Lervi to nije bilo zabavno, i kad se Von snuždeno udaljio ona i njena sestra imale su, za njih dve neuobičajeno dug razgovor. Dogod je Žanina mogla da izdrži. "Lervi, dušo", rekla je ona na kraju, "ja znam. Ja znam da mi je samo petnaest godina... hoću da kažem, skoro petnaest... i da ni Von nije mnogo stariji. Ja znam da ne želim da zatrudnim dok sam četiri godine udaljena od bilo kog doktora, povrh toga uzimajući u obzir i sve ono ostalo što ne znam kako bismo podneli... ja sve to znam. Ali ja sam tvoja bistra musava mala sestrica. Kad pričaš nešto što vredi slušati ja slušam. Prema tome, baš mene briga za tebe, draga moja Lervi." Smešeći se zadovoljno, ona krenu za Vonom, ali se onda zaustavila i vratila da poljubi Lervi. "Ti i tata", kazala je, "oboje me izluđujete. Ali ja vas oboje volim mnogo... i Pola, takođe."
<BR>&nbsp;&nbsp;&nbsp;&nbsp;&nbsp;Nije samo Von bio za to kriv, to je Lervi znala. Svi su oni ispuštali prejak vonj. U svem tom njihovom znoju i izlučevinama bilo je dovoljno feromona da se i kaluđer raspomami, a kamoli čedno dete u osetljivom dobu. A to tek nije bila Vonova krivica, u stvari, baš suprotno. Da on nije onoliko navaljivao, oni ne bi poneli ovoliko vode na put; da nisu poneli, bili bi još prljaviji i znojaviji nego posle ovih racionisanih trljanja sunđerom, umesto kupki. Kad dobro razmisle, najzad, prenagljeno su krenuli sa Fabrike hrane. Pejter je imao pravo.
<BR>&nbsp;&nbsp;&nbsp;&nbsp;&nbsp;Začudo, Lervi je shvatila da joj stari, u stvari, nedostaje. U brodu su bili potpuno odsečeni od bilo kakvih veza sa spoljnim svetom. Šta li radi? Da li je još zdrav? Oni su morali da ponesu pokretnu jedinicu za bio-testiranje... imali su samo tu jednu, a za četvoro ljudi je potrebnija nego za jednoga. Međutim, ni to baš nije bilo istina, jer je taj aparat budući nepovezan sa brodskim kompjuterom stajao kao sjajna, nepomična zgrudvana masa, i takav će ostati sve dok ne uspostave radio-vezu sa Verom sa Hiči-neba... a u međuvremenu, šta li se dešava sa njenim ocem?
<BR>&nbsp;&nbsp;&nbsp;&nbsp;&nbsp;Bilo je čudno ali Lervi je volela tog starog čoveka, i verovala je da i on voli nju. On je to pokazivao na sve moguće načine samo ne rečima. Zahvaljujući njegovom novcu i ambiciji oni su pre svega i dospeli dotle da svi zajedno polete na Fabriku hrane, pošto im je on platio učešće za put dajući i poslednju paru, ako ne i svu svoju ambiciju. On je bio taj koji je platio njen put na Kapiju, a kad su joj se nade izjalovile, nije joj prebacivao. Odnosno nije direktno, i nije mnogo.
<BR>&nbsp;&nbsp;&nbsp;&nbsp;&nbsp;Posle šest nedelja provedenih u Vonovom brodu, Lervi je počela da oseća kako se privikava. Osećala se čak prijatno, ne računajući razne mirise i sekiracije i brige; bar sve dotle dok nije previše razmišljala o putovanjima na kojima je stekla onih pet svemirskih narukvica na Kapiji. Malo je tu bilo lepih uspomena.
<BR>&nbsp;&nbsp;&nbsp;&nbsp;&nbsp;Lervino prvo putovanje pokazalo se kao promašaj. Četrnaest meseci provedenih na putovanju da bi stigla u orbitu oko neke planete koja je sagorela u erupciji jedne nove. Možda je tamo nekad nešto i bilo. Ničega nije bilo kad je Lervi stigla, sama samcita, u trenutku kad je već počela sama sa sobom da razgovara u brodu namenjenom jednom putniku. Ovo ju je izlečilo od solo letova, i tako je sledeći bio u "trojci". Opet ništa. I dalje uvek ništa. Proslavila se na Kapiji po tome, bila je izuzetna osoba, među rekorderima po broju letova i isto toliko promašaja. Njoj se ova čast nije sviđala, ali tek poslednje putovanje bilo je istinski gadno.
<BR>&nbsp;&nbsp;&nbsp;&nbsp;&nbsp;Prava katastrofa.
<BR>&nbsp;&nbsp;&nbsp;&nbsp;&nbsp;Pre nego što su uopšte stigli do odredišta, ona se probudila iz nervoznog, nemirnog sna da bi ugledala oko sebe užas. Žena koja joj je postala posebno bliska lebdela je pored nje sva krvava, druga žena, takođe mrtva, nalazila se u blizini, dok su se dva muškarca, koji su sačinjavali ostali deo posade od pet članova, vrišteći borili prsa u prsa i uzajamno se kasapili.
<BR>&nbsp;&nbsp;&nbsp;&nbsp;&nbsp;Prema propisima Korporacije Kapija, sav novac koji se ostvari prilikom nekog putovanja dele između sebe preživeli na ravne časti. Njen saputnik Stratos Kristijanides bio je rešio da on bude jedini preživeli.
<BR>&nbsp;&nbsp;&nbsp;&nbsp;&nbsp;U stvari, on nije preživeo. Izgubio je u borbi sa njenim ljubavnikom Hektorom Posambijem. Pobednik je, zajedno sa Lervi, stigao na cilj i našao... ponovo... ništa. Tinjavog crvenog gasnog džina. Jadnog malog pratioca binarne zvezde klase M. Bez mogućnosti da se stigne do jedine detektovane, ogromne, metanom obavijene planete, nalik na Jupiter, a da se u tom pokušaju ne nastrada.
<BR>&nbsp;&nbsp;&nbsp;&nbsp;&nbsp;Lervi se posle toga vratila na Zemlju sasvim pokunjena, i za nju u izgledu nije bilo druge prilike. Pejter je bio taj koji joj je tu priliku pružio, a ona je smatrala da je neće nikada više imati. Sto i nešto hiljada dolara, koliko ga je koštalo da joj plati put do Kapije, dobro je okrnjilo novac koji je uspeo da sakupi tokom šezdeset ili sedamdeset godina... ona nije tačno znala koliko... svoga života. Bila ga je izneverila. I ne samo njega. I tako je prihvatila, zato što je bio dobar i popustljiv i nije je mrzeo... činjenica je da je on stvarno voleo svoju kćer... kao ni dobrodušnog, nezlobivog Pola i glupavu malu Žaninu. Na svoj način, Pejter ih je sve voleo.
<BR>&nbsp;&nbsp;&nbsp;&nbsp;&nbsp;A zauzvrat je dobijao tako malo, smatrala je Lervi.
<BR>&nbsp;&nbsp;&nbsp;&nbsp;&nbsp;Protrljala je zlovoljno svoje narukvice. Skupo ju je koštalo da ih dobije.
<BR>&nbsp;&nbsp;&nbsp;&nbsp;&nbsp;Nije se osećala spokojno zbog oca, kao ni zbog onoga što ih je očekivalo.
<BR>&nbsp;&nbsp;&nbsp;&nbsp;&nbsp;Vodila je ljubav sa Polom i to je pomagalo da im prođe vreme ... kad bi bili uvereni da ne moraju da nadziru ono dvoje mladih po petnaestak minuta. Za Lervi to nije bilo kao kad je vodila ljubav sa Hektorom, čovekom koji je hteo da se njome oženi. Čovekom koji je molio da ponovo s njim krene na put i da podeli s njim život. Mali rastom, snažan, uvek aktivan, uvek čio, u krevetu prava mećava, blag i strpljiv kad je ona bila bolesna ili razdražljiva ili preplašena... ima stotinu razloga zbog kojih je trebalo da se uda za Hektora. A samo jedan, stvarno, zbog koga nije. U trenutku kad se trgla iz onog strašnog sna zatekla je Hektora i Stratosa kako se rvaju. Dok je ona posmatrala, Stratos je izdahnuo.
<BR>&nbsp;&nbsp;&nbsp;&nbsp;&nbsp;Hektor joj je objasnio da je Stratos izgubio kontrolu i pokušao sve da ih pobije: ali ona je spavala kad je klanica počela. Jedan od dvojice muškaraca očigledno je pokušao da pobije svoje saputnike.
<BR>&nbsp;&nbsp;&nbsp;&nbsp;&nbsp;Ali, ona nikad nije saznala koji od njih.
<BR>&nbsp;&nbsp;&nbsp;&nbsp;&nbsp;On joj je ponudio brak i u trenutku kad su stvari bile najmračnije i najprljavije, dan uoči povratka na Kapiju sa tog tužnog putovanja. "Mi se stvarno sjajno slažemo, Dorema", rekao je on, obgrlivši je, tešeći je. "Samo nas dvoje i niko više. Čini mi se da ovo ne bih mogao da podnesem u prisustvu onih ostalih. Idući put imaćemo više sreće! Hajde zato da se uzmemo, molim te!"
<BR>&nbsp;&nbsp;&nbsp;&nbsp;&nbsp;Ona je zarila bradu u njegovo čvrsto, toplo rame boje kakaoa. "Moraću da razmislim dušo", kazala je, osećajući kako je ruka koja je ubila Stratosa masira po vratu.
<BR>&nbsp;&nbsp;&nbsp;&nbsp;&nbsp;I tako Lervi nije bila nezadovoljna kad se putovanje okončalo i Žanina je pozvala da izađe iz svog odeljka, sva usplahirena i uzbuđena: velika staklena spirala ispunjavala se usijanim tačkicama zlataste boje koje su vrcale na sve strane, brod se trzao na jednu pa na drugu stranu kao da je neodlučan; tačkasto sivo blato nestalo je sa video-ekrana a videle su se zvezde. I još nešto drugo. Video se objekat koji je mestimično svetlucao plavičastom bojom usred nezanimljive sive šare. Imao je oblik limuna i okretao se lagano. Lervi nije mogla da stekne predstavu o njegovoj veličini sve dok nije opazila da površina objekta nije nezanimljiva. Sićušne izbočine štrčale su ovde-onde, i u najmanjima od njih ona prepoznade brodove koje je videla na Kapiji, "jedinice" i "trojke", a eno jedne "petice"; limun je mora biti imao više od jednog kilometra u dužinu! Von se, cereći se ponosito, smestio u središnju pilotsku stolicu (postavljenu sada posebnom tkaninom, čega se on nikada ne bi setio), i uhvatio za komandne poluge. Lervi nije imala kud, morala je da mu dozvoli. Von je ovakav manevar izvodio celog svog života. S nekakvom grubom spretnošću, uz treskanje i udaranje on je naveo brod u spiralnu putanju naniže koja je bila u skladu sa laganim obrtanjem sivog limuna sa plavim očima, našao se pred jednim dokom, pristao uz njega, zakočio, i pogledao u njih očekujući aplauz. Stigli su na nebo Hičija.
<BR>&nbsp;&nbsp;&nbsp;&nbsp;&nbsp;Fabrika hrane bila je veličine jednog oblakodera; međutim, ovo ovde bio je čitav svet. Možda je, kao Kapija, u prošlosti bio asteroid; ali ako je to tačno, oblik mu je bio toliko doterivan i prepravljan da nije bilo ni traga od prvobitne strukture. Bio je to jedan kubni kilometar mase. Rotirajuća planina. Koliko tu ima da se istražuje! Koliko tu ima da se nauči!
<BR>&nbsp;&nbsp;&nbsp;&nbsp;&nbsp;I koliko stvari kojih se treba bojati.
<BR>&nbsp;&nbsp;&nbsp;&nbsp;&nbsp;Šunjali su se, ili se paradno prsili, po starim hodnicima, i Lervi u jednom času opazi kako grčevito drži za ruku svoga muža. A on joj uzvraća stisak. Naterala je sebe da pažljivo gleda okolo i komentariše. Bočni zidovi bili su išarani žilicama jasno crvene boje koje su se presijavale. Tavanica je bila od dobro poznatog Hiči-metala užarene plavičaste boje. Na podu... to uistinu nije bio pod; osećali su na njemu svoju težinu, ali je ona iznosila samo deseti deo one koju su imali na Zemlji... u humkama u obliku romba bilo je nešto nalik na zemlju na kojoj su rasle biljke. "Bobičasto voće", dobaci im Von ponosito preko ramena, uputivši se ka jednom grmu koji mu je dopirao do struka na kome su među smaragdnim lišćem visili neki maljavi predmeti. "Možemo ovde da stanemo i jedemo malo voća ako hoćete."
<BR>&nbsp;&nbsp;&nbsp;&nbsp;&nbsp;"Ne sada", kazala je Lervi. Desetak koraka dalje u hodniku se nalazio još jedan zasađeni romb, koji je imao sivozelene rašljike i mekane, zgnječene pupoljke u obliku karfiola. "Šta je ovo?"
<BR>&nbsp;&nbsp;&nbsp;&nbsp;&nbsp;On je ćuteći gledao u nju. Bilo je jasno da smatra da je pitanje glupo. "Ovo nije dobro za jelo", piskutao je izražavajući prezir. "Probajte bobičasto voće. Vrlo je ukusno."
<BR>&nbsp;&nbsp;&nbsp;&nbsp;&nbsp;I tako su se zaustavili na mestu gde su se spajali hodnici sa crvenim zidovima od kojih je jedan sada imao plavu boju. Ljuštili su mrko-zelenu maljavu kožicu sa bobičastog voća i jeli sočno meso... prvo samo za probu, a onda sa zadovoljstvom... dok im je Von objašnjavao geografiju ovog raja Hičija. Ovo ovde su crveni hodnici, i to je najbolje mesto. Ovde ima hrane, ima gde da se spava; a tu je i brod u blizini, a starci ovamo nikada ne zalaze. Ali zar ne dolutaju katkad sa svojih uobičajenih mesta da beru bobičasto voće? Da, razume se da dolutaju! Ali nikada (glas mu se pope za još pola oktave) ovamo. To se nikada nije dogodilo. A tamo su plavi. Glas mu opade, i u jačini i u visini. Tamo starci zalaze vrlo često, odnosno bar u neke delove. Ali tu je sve mrtvo. Kad prostorija sa mrtvacima ne bi bila u plavoj zoni on tamo ne bi nikada ni išao. Lervi, koja se zagledala u hodnik u čijem je pravcu on pokazivao, oseti studenu jezu prastarih vremena. Izgledao je kao Stounhendž ili Giza ili Angkor Vat. Čak su i tavanice bile nekako tmaste, a biljke retke i slabačke. Zeleni su, nastavio je on, sasvim dobri, ali nisu u ispravnom stanju. Slavine za vodu ne funkcionišu. Biljke su se osušile. A zlatni... Sa lica mu je nestao zadovoljan izraz kad je progovorio o zlatnim. U njima žive starci. Kad mu ne bi bile potrebne knjige, i ponekad odeća, on nikada ne bi odlazio u zlatne, mada su ga mrtvaci uvek na to nagovarali. Nije želeo da vidi starce.
<BR>&nbsp;&nbsp;&nbsp;&nbsp;&nbsp;Pol se nakašlja da pročisti grlo i reče: "Ali ja mislim da ćemo morati to da učinimo, Vone."
<BR>&nbsp;&nbsp;&nbsp;&nbsp;&nbsp;"Zašto?" zapiskuta dečak. "Oni nisu zanimljivi."
<BR>&nbsp;&nbsp;&nbsp;&nbsp;&nbsp;Lervi ga uhvati za ruku. "Šta je s tobom, Vone?" upitala ga je blago, videvši mu izraz lica. Sve što je osećao, Vonu se videlo na licu. Nikada nije imao potrebe da savlada veštinu pretvaranja.
<BR>&nbsp;&nbsp;&nbsp;&nbsp;&nbsp;"On izgleda uplašen", prokomentarisao je Pol.
<BR>&nbsp;&nbsp;&nbsp;&nbsp;&nbsp;"On nije uplašen!" odvrati Von. "Vi ne razumete; nije zanimljivo ići u zlatne!"
<BR>&nbsp;&nbsp;&nbsp;&nbsp;&nbsp;"Vone, dušo", kazala je Lervi, "stvar je u tome što se isplati izložiti se opasnosti da bi se otkrilo što više o Hičijima. Ne znam da li umem da ti objasnim šta to za nas znači, ali da ti kažem da ćemo za to bar dobiti novac. Mnogo novca.
<BR>&nbsp;&nbsp;&nbsp;&nbsp;&nbsp;"On ne zna šta znači 'novac'", prekide je Pol nestrpljivo. "Vone. Slušaj sada. Ovako ćemo da uradimo. Reci nam kako nas četvoro možemo bezbedno da istražimo zlatne hodnike."
<BR>&nbsp;&nbsp;&nbsp;&nbsp;&nbsp;"Nas četvoro uopšte ne možemo! Jedna osoba može. Ja mogu", hvalisao se on. Bio je ljut, i to je pokazivao. Taj Pol! Vonova osećanja prema njemu bila su pomešana, ali većim delom nepovoljna. Kad je razgovarao sa Vonom, Pol je birao reči tako pažljivo... tako s prezrenjem. Kao da je smatrao da Von nije dovoljno inteligentan da razume. Kad su Von i Žanina bili zajedno, Pol se uvek nalazio u blizini. Ako je Pol uzorak muškaraca ljudskog roda, onda se Von nije ponosio što je i on to isto. "Ja sam u zlatne išao mnogo puta", hvalisao se on, "zbog knjiga, ili bobičastog voća, ili prosto da gledam ludorije koje oni izvode. Oni su tako smešni! Ali nisu ni sasvim glupi, znate. Ja mogu da idem tamo bez opasnosti. Jedna osoba može. Možda mogu dve osobe, ali ako svi budemo otišli oni će nas sigurno videti."
<BR>&nbsp;&nbsp;&nbsp;&nbsp;&nbsp;"Pa šta?" kazala je Lervi.
<BR>&nbsp;&nbsp;&nbsp;&nbsp;&nbsp;Von je slegnuo ramenima kao da se brani. Nije zaista znao odgovor na ovo pitanje, osim što je znao da je njegov otac bio uplašen. "Oni nisu zanimljivi", ponavljao je, opovrgavajući samog sebe.
<BR>&nbsp;&nbsp;&nbsp;&nbsp;&nbsp;Žanina je olizala prste i bacila isisanu kožicu bobičaste voćke pored grma. "Vi baš nemate veze, ljudi", uzdahnula je ona, "Vone, gde dolaze ti starci?"
<BR>&nbsp;&nbsp;&nbsp;&nbsp;&nbsp;"Do kraja zlatnih, uvek. Ponekad i u plave ili zelene."
<BR>&nbsp;&nbsp;&nbsp;&nbsp;&nbsp;"U redu, ako oni vole ovo bobičasto voće, i ako ti znaš na koje mesto oni dolaze da ga beru, zašto ne bismo tamo postavili kameru? Tako mi možemo da vidimo njih. Oni ne mogu da vide nas."
<BR>&nbsp;&nbsp;&nbsp;&nbsp;&nbsp;Von zapišta pobedonosno. "Razume se! Vidite, Lervi, nije potrebno da idemo tamo! Žanina je u pravu, samo..." oklevao je... "Žanina? Šta je to kamera?"
<BR>&nbsp;&nbsp;&nbsp;&nbsp;&nbsp;Dok su išli, Lervi je svaki put morala da prikuplja snagu da bi prošla mesto gde se hodnici presecaju, i stalno je pažljivo zagledala u svaki hodnik. Međutim, ništa nisu čuli, i ništa nisu videli što se kreće. Bilo je mirno baš kao na Fabrici hrane kad su prvi put na nju stupili, i isto toliko čudnovato. Čudnovatije. Osvetljene iscrtane šare na svakom zidu, humke sa nasadima... a iznad svega, užasavajuća pomisao da se tu negde nalaze živi Hičiji. Kad su spustili kameru u jedan grm bobičastog voća na mestu gde su se spajale zelena, plava i zlatna zona, Von ih je pogurao u pravcu prostorije u kojoj su živeli mrtvaci. To je bila najvažnija stvar: da stignu do radio-stanice kojom će ponovo doći u dodir sa ostalim svetom. Bez obzira što je taj ostali svet bio samo stari Pejter, koji se ozlojeđeno vrteo po Fabrici hrane. Ako ni toliko ne mogu da učine, rezonovala je Lervi, onda uopšte nemaju razloga ni da budu ovde, pa bi trebalo da se vrate na brod i krenu pravo kući; nije imalo nikakvog smisla vršiti istraživanja ako ne mogu da pošalju izveštaj o tome šta su pronašli!
<BR>&nbsp;&nbsp;&nbsp;&nbsp;&nbsp;I tako ih je Von, čija se hrabrost uvećavala u upravnoj srazmeri sa povećanjem udaljenosti od staraca, proveo kroz jedan deo zelenih hodnika, pa zatim kroz nekoliko nivoa plavih, sve do jednih širokih plavih vrata. "Hajde da vidimo da li rade", kazao je on važno, i stao na jednu metalnu prečagu ispred vrata. Vrata su oklevala, pa se čuo uzdah i onda su se uz škripanje otvorila pred njima i Von ih je, sav zadovoljan, poveo unutra.
<BR>&nbsp;&nbsp;&nbsp;&nbsp;&nbsp;Ovo mesto izgledalo je kao da je namenjeno ljudskim bićima. Ma koliko bilo čudno. Čak je i mirisalo na ljudska bića, bez sumnje zato što je Von ovde proveo tako mnogo vremena tokom svog kratkog života. Lervi je od Pola uzela jednu mikrokameru i postavila je na rame. Kroz mali aparat šiknula je traka iza sočiva, snimajući jednu osmougaonu prostoriju sa tri račvaste Hiči-stolice, od kojih su dve bile polomljene, i zamrljanim zidom na kome su bili instrumenti karakteristični za Hičije... ispupčenja sa raznobojnim svetiljkama. Čulo se lagano škljocanje i zujanje, jedva primetno, iza pregradnog zida. Von pokaza na njega rukom. "Ovde unutra", kazao je, "žive mrtvaci. Ukoliko je 'žive' prava reč za ono što oni rade." On se zacerekao.
<BR>&nbsp;&nbsp;&nbsp;&nbsp;&nbsp;Lervi uperi kameru prema stolicama i izbočenim dugmadima ispred njih, zatim prema kupastom, kandžama izgrebanom objektu ispod zamrljanog zida. On je dopirao do visine grudi i imao je mekane, zgnječene valjke na kojima se kotrljao. "Šta je ovo, Vone?"
<BR>&nbsp;&nbsp;&nbsp;&nbsp;&nbsp;"Njime me mrtvaci ponekad ulove", promrmljao je on. "Ne koriste ga često. Vrlo je star. Kad se pokvari, treba mu čitava večnost da se popravi."
<BR>&nbsp;&nbsp;&nbsp;&nbsp;&nbsp;Pol je oprezno zagledao ovu spravu, pa se sklonio u stranu. "Uključi sad svoje prijatelje, Vone", naredio je.
<BR>&nbsp;&nbsp;&nbsp;&nbsp;&nbsp;"Naravno. To nije mnogo teško", hvalisao se Von. "Posmatrajte me pažljivo, pa ćete videti kako se to radi." On je seo sasvim bezbrižno na onu nepolomljenu stolicu, i namršteno pogledao u kontrolnu tablu. "Pozvaću vam Malog Džima", odlučio je, i palcem počeo da okreće kontrolnu dugmad pred sobom. Svetiljke na zamrljanom zidu zatreptaše, i Von reče: "Probudi se, Mali Džime. Neko želi s tobom da se upozna."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Von se natmurio, pogledao u ostale ovlaš preko ramena i onda je naredio: "Mali Džime! Smesta mi se javi!" On se napući i pljunu iz punih usta na zid. Lervi je sad bilo jasno odakle potiču mrlje, ali nije ništa kazala.
<BR>&nbsp;&nbsp;&nbsp;&nbsp;&nbsp;Jedan tužan glas začu se iznad njihovih glava: "Zdravo, Vone."
<BR>&nbsp;&nbsp;&nbsp;&nbsp;&nbsp;"To je već bolje", zapiskuta Von, uz širok osmeh gledajući u ostale. "A sada, Mali Džime, reci mojim prijateljima nešto zanimljivo, ili ću te ponovo pljunuti."
<BR>&nbsp;&nbsp;&nbsp;&nbsp;&nbsp;"Voleo bih da si uljudniji", uzdahnu onaj glas, "ali 'ajde dobro. Čekaj da razmislim. Na devetoj planeti sunca Saif postoji jedna stara civilizacija. Njihovi vladari pripadaju klasi trgovaca izmetom, i oni svoju moć pokazuju tako što izmet odnose iz domova samo onih građana koji su pošteni, marljivi, pametni, i koji redovno plaćaju porez. Na svoj najvažniji praznik, koji zovu Proslava sv. Gautama, najmlađa devojka iz svake porodice kupa se u suncokretovom ulju, stavlja lešnik među zube, i ritualno..."
<BR>&nbsp;&nbsp;&nbsp;&nbsp;&nbsp;"Mali Džime", prekide ga Von, "je l' ovo istinita priča?"
<BR>&nbsp;&nbsp;&nbsp;&nbsp;&nbsp;Pauza. "U metaforičnom smislu, jeste", odgovori Mali Džim nabusito.
<BR>&nbsp;&nbsp;&nbsp;&nbsp;&nbsp;"Baš si glup", izgrdio je Von mrtvaca, "i ja se stidim pred svojim prijateljima. Saslušaj me. Ovo je Dorema Herter-Hol, koju ćeš zvati Lervi, i njena sestra Žanina Herter. I Pol. Pozdravi ih."
<BR>&nbsp;&nbsp;&nbsp;&nbsp;&nbsp;Dugačka pauza. "Zar ovde ima još živih ljudskih bića?" upita glas sa nevericom.
<BR>&nbsp;&nbsp;&nbsp;&nbsp;&nbsp;"Pa upravo sam ti rekao da ima!"
<BR>&nbsp;&nbsp;&nbsp;&nbsp;&nbsp;Još jedna duga pauza, a onda, "Zbogom, Vone", reče glas tužno, i više nije hteo da govori bez obzira koliko mu je Von glasno naređivao ili koliko je besno pljuvao u zid.
<BR>&nbsp;&nbsp;&nbsp;&nbsp;&nbsp;"Hriste bože", progunđao je Pol. "Je l' on uvek ovakav?"
<BR>&nbsp;&nbsp;&nbsp;&nbsp;&nbsp;"Ne, nije", zapištao je Von. "Ali ponekad je još gori. Hoćete da vam probam nekog drugog?"
<BR>&nbsp;&nbsp;&nbsp;&nbsp;&nbsp;"Jesu li oni bolji?"
<BR>&nbsp;&nbsp;&nbsp;&nbsp;&nbsp;"Pa, nisu", priznao je Von. "Mali Džim je najbolji."
<BR>&nbsp;&nbsp;&nbsp;&nbsp;&nbsp;Pol zatvori oči u očajanju, a onda ih je otvorio i pogledao u Lervi. "Kako je ovo vraški divno", kazao je. "Znaš li o čemu počinjem da razmišljam? Počinjem da razmišljam kako je tvoj otac bio u pravu. Trebalo je da ostanemo na Fabrici hrane."
<BR>&nbsp;&nbsp;&nbsp;&nbsp;&nbsp;Lervi duboko udahnu vazduh. "Da, ali nismo", istakla je ona. "Mi smo sad ovde. Recimo da ostanemo još četrdeset osam sati, a onda... onda ćemo da... odlučimo šta da radimo."
<BR>&nbsp;&nbsp;&nbsp;&nbsp;&nbsp;Mnogo pre nego što je isteklo tih četrdeset osam sati bili su odlučili da ovde ostanu. Bar za izvesno vreme. Ovde na nebu Hičija bilo je prosto suviše stvari da bi ga tek tako napustili.
<BR>&nbsp;&nbsp;&nbsp;&nbsp;&nbsp;Značajan činilac pri donošenju ovakve odluke bila je namera da prvo uspostave FTL radio-vezu sa Pejterom. Nikome nije palo na pamet da zapita Vona da li to što je mogao da poziva Hiči-nebo sa Fabrike hrane podrazumeva da može da uputi poziv i u obrnutom pravcu. Ispostavilo se da ne može. Nikada nije imao razloga da to pokuša, pošto tamo nije bilo nikoga ko bi mu se odazvao na telefonski poziv. Lervi je uposlila Žaninu da zajedno sa njom prenese nekoliko najpotrebnijih stvari sa broda, trudeći se stalno da odagna potištenost i zabrinutost, a kad se vratila našla je Pola i Vona kako likuju od zadovoljstva. Uspeli su da uspostave vezu. "Kako je on?" zapitala je Lervi smesta.
<BR>&nbsp;&nbsp;&nbsp;&nbsp;&nbsp;"O, misliš tvoj otac? On je dobro", kazao je Pol. "Reklo bi se da je nakrivo nasađen... uostalom, pomisli samo... razdražljivost zbog boravka u zatvorenom prostoru, pretpostavljam. Bilo je oko milion poruka. On ih je nekako sklepao sve zajedno i sve sam ih snimio na traku... ali biće nam potrebno nedelju dana da ih preslušamo." Preturao je po stvarima koje su Žanina i Lervi donele s broda dok nije pronašao alat koji je tražio. Sastavljao je digitalni predajnik slike, kako bi mogao da iskoristi FTL integrisana kola za prenos glasa. "Možemo da emitujemo samo pojedinačne kadrove", rekao je, zagledan u aparat. "Ali, ako ovde ostanemo duže, možda ću uspeti da smislim kako da odavde šaljem slike u automatskim serijama. A dotle, imamo glas i... o, da. Stari je rekao da vas poljubim umesto njega."
<BR>&nbsp;&nbsp;&nbsp;&nbsp;&nbsp;"Pa, onda znači da ćemo ostati ovde izvesno vreme", kazala je Žanina.
<BR>&nbsp;&nbsp;&nbsp;&nbsp;&nbsp;"Mislim da će biti dobro da prenesemo još stvari sa broda", složila se njena sestra. "Vone? Gde ćemo da spavamo?"
<BR>&nbsp;&nbsp;&nbsp;&nbsp;&nbsp;I dok je Pol radio na telekomunikacionim vezama, Von i dve žene su preneli sve najnužnije stvari u nekoliko odaja koje su se nalazile u crvenim hodnicima. Von im je pokazivao šta sve tu ima. U zidovima su se nalazili ležaji veći od onih koje su imali na brodu... dovoljno veliki, u stvari, čak i za Pola, ako sam hoće da savije kolena. U jednoj prostoriji bio je toalet, ne baš projektovan za potrebe ljudskih bića. Odnosno ne za ljudska bića novijeg datuma. Instalacije su se prosto sastojale od metalnih proreza na podu, nalik na čučavce u Istočnoj Evropi. Na jednom mestu moglo je čak i da se kupa. Taj uređaj je bio nešto između bare i kade, dok se u zidu iza njega nalazilo nešto nalik na tuš ili mali vodopad. Kad se uđe unutra mlaka voda počinje da teče. Posle toga su svi mirisali mnogo bolje. Von se, posebno, kupao napadno često, ponekad počinjući da se svlači kako bi se ponovo okupao pre nego što bi mu se poslednje kapljice vode osušile na vratu posle prethodnog kupanja. Mali Džim mu je pričao kako je kupanje običaj među lepo vaspitanim ljudima. Osim toga, on je opazio da Žanina to redovno radi. Lervi ih je oboje samo gledala, prisećajući se koliko je bilo teško naterati Žaninu da se okupa tokom dugog putovanja sa Zemlje, i nije ništa govorila.
<BR>&nbsp;&nbsp;&nbsp;&nbsp;&nbsp;Budući da je bila pilot, pa stoga i kapetan, Lervi je sebe proglasila za šefa ekspedicije. Polu je naložila da uspostavi i održava telekomunikacione veze sa njenim ocem na Fabrici hrane, uz Vonovu pomoć oko korišćenja mrtvaca. Žanini je naložila da, uz njenu i Vonovu pomoću, preuzme kućne poslove kao što je pranje njihove odeće u mlakoj vodi u kadi. Vonu je naložila da, uz pomoć bilo koga od njih ko je slobodan, obilazi bezbedne delove Hiči- neba i pravi snimke koje će emitovati Pejteru i na Zemlju. Vonu je obično Žanina pravila društvo. Kad je još neko bio slobodan, on bi pratio dvoje mladih, ali to se retko događalo.
<BR>&nbsp;&nbsp;&nbsp;&nbsp;&nbsp;Žanini je to, izgleda, bilo svejedno. Kod nje se i dalje ponavljalo uzbuđenje kad bi se našla u društvu sa Vonom ali joj se nije žurilo da napravi sledeći korak, sem da bi se dotakli. Ili kad bi ga uhvatila kako bulji u nju. Ipak, njena sanjarenja i maštanja zamenjivala su gotovo u potpunosti prelazak na taj sledeći stupanj, bar za sada. Ona se igrala s mrtvacima, i grickala bobičasto voće sa mrkom korom i zelenim mesom, i obavljala svoje domaćičke poslove, čekajući da još malo odraste.
<BR>&nbsp;&nbsp;&nbsp;&nbsp;&nbsp;Nije bilo mnogo prigovora zbog Lervinog preuzimanja komande, pošto je ona vodila računa da članovima svog "odreda" dodeli poslove koje su oni ionako rado obavljali, i tako je njoj ostao dosadan posao oko pregledanja zakasnelih naređenja i ubeđivanja od strane Pejtera i sa daleke Zemlje.
<BR>&nbsp;&nbsp;&nbsp;&nbsp;&nbsp;Telekomunikacione veze bile su sve samo ne dobre. Lervi nije cenila njihovu brodsku Veru sve dok nije morala da se snalazi bez nje. Nije mogla više da naredi da joj se prvo daju najvažnije poruke, niti da da kompjuteru da ih razvrsta po temama. Nije bilo nijednog kompjutera koji bi mogla da koristi osim onog preopterećenog u njenoj sopstvenoj glavi. Poruke su pristizale potpuno ispreturane, a kad je slala odgovor, ili emitovala izveštaje preko releja povezanog sa Zemljom, uopšte nije bila sigurna da su stizale tamo kuda su bile upućene.
<BR>&nbsp;&nbsp;&nbsp;&nbsp;&nbsp;Mrtvaci su, čini se, imali memoriju uglavnom za očitavanje podataka, interaktivnog tipa, ali ograničenu. Pored toga, njihova integrisana kola bila su u dar-maru usled neizbežnih pokušaja da se upotrebe za komuniciranje sa Fabrikom hrane, zadatak za koji oni nisu bili projektovani. (Ali za šta su, u stvari, bili projektovani? Ko ih je projektovao?) Von je praskao i pretvarao se da sve zna, kao pravi stručnjak, a onda je tužno priznao da oni više ne rade ono što bi trebalo da rade. Ponekad bi uključio Malog Džima a javila bi se Henrijeta, a ponekad bivši profesor engleske književnosti po imenu Vilard; jedanput se javio glas koji dotle nije nikad čuo, drhtav i šaputav, gotovo jedva čujan, koji je mrmljao sasvim beslovesno. "Idi u zlatni", cvilela je Henrijeta, džandrljivo, kao i uvek, a onda bi je bez pauze nadjačao gusti tenor Malog Džima: "Ubiće te! Oni ne vole brodolomnike!"
<BR>&nbsp;&nbsp;&nbsp;&nbsp;&nbsp;To je bilo užasno. Naročito zato što ih je Von uveravao da je Mali Džim uvek bio najrazumniji od svih mrtvaca. Lervi se čudila što nije još više uplašena, ali toliko je bilo uzbuđenja i užasnih stvari oko njih da se već bila privikla. I njena integrisana kola bila su u dar-maru.
<BR>&nbsp;&nbsp;&nbsp;&nbsp;&nbsp;A tek poruke! Tokom petominutnog dobrog prijema, Pol je snimio materijal koji će se preslušavati četrnaest sati. Naredbe primljene odozdo: "Pošaljite izveštaj o svim kursevima na šatlu. Pokušajte da pribavite uzorke tkiva Hičija & staraca. Zamrznite i stavite u skladište lišće bobičastog voća, plodove, peteljke. Preduzmite mere krajnjeg opreza." Pola tuceta pojedinačnih saopštenja stiglo je od njenog oca; osećao se usamljen; nije se osećao dobro; ne može sasvim da kontroliše svoje zdravlje jer su oni odneli pokretnu jedinicu za bio-testiranje; zasipaju ga oštrim naređenjima sa Zemlje. Obaveštenja sa Zemlje: njihovi prvi izveštaji su primljeni, analizirani i protumačeni, i onda sledi bezbroj predloga za nastavak određenih programa. Trebalo bi da ispitaju Henrijetu u vezi sa njenim pominjanjem kosmoloških fenomena... brodska Vera je tu napravila pravu zbrku, a Vera sa Zemlje ne može da bude na vezi s njima u realnom vremenskom intervalu, a stari Pejter ne poznaje dovoljno astrofiziku da bi mogao da postavlja prava pitanja, pa to treba da učine oni. Oni treba sve mrtvace da ispitaju da vide čega se sećaju u vezi sa Kapijom i svojim misijama... pod uslovom da se ičega sećaju. Treba da pokušaju da utvrde kako su živi svemirski istraživači postali programi smešteni u kompjutersku memoriju. Treba da... treba sve da urade. I to sve odjednom. A gotovo ništa od toga nije bilo moguće uraditi; uzorci tkiva Hičija, pazi, molim te! Kad bi ponekad neka poruka bila jasna i lične prirode i bez izvoljevanja, Lervi bi je smatrala dragocenom.
<BR>&nbsp;&nbsp;&nbsp;&nbsp;&nbsp;Neke poruke su bile iznenađujuće. Pored pisama Žanininih obožavalaca i stalno ponavljane molbe da se dostavi bilo kakvo obaveštenje koju je upućivao udovac Triše Bover, jedno pismo je bilo lično za Lervi, od Robineta Brodheda:
<BR>&nbsp;&nbsp;&nbsp;&nbsp;&nbsp;"Dorema, znam da ste se uvalili u velike teškoće. Vaša cela misija je uopšte smatrana za važnu i opasnu, a sad se pokazalo da je milion puta važnija i opasnija. Ja od vas očekujem samo da date sve od sebe. Ja nemam ovlašćenje da poništavam naređenja Korporacije Kapija. Ne mogu da izmenim krajnje ciljeve koji su vam postavljeni. Ali želim da znate da sam na vašoj strani. Doznajte sve što možete. Nastojte da se ne nađete u situaciji iz koje ne možete da se izvučete. A ja ću sa svoje strane učiniti sve što mogu da budete najbolje i najbogatije nagrađeni. Stvarno to mislim, Dorema. Dajem vam svoju reč."
<BR>&nbsp;&nbsp;&nbsp;&nbsp;&nbsp;Bila je to čudna poruka, i neobično dirljiva. Lervi se veoma iznenadila i što Brodhed zna njen nadimak. Njih dvoje nisu baš bili bliski prijatelji. U vreme kad su ona i njena porodica išli na razgovore u vezi sa odlaskom na Fabriku hrane, sreli su Brodheda u više mahova. Ali njihov odnos je bio kao između vladara i poniznog molioca, i nije baš bilo nekog međuljudskog prijateljskog odnosa. Niti se on njoj naročito dopadao. On jeste bio ljubazan i otvoren... galantni multimilioner, ležeran u ponašanju, koji, međutim, tačno zna kuda odlazi svaki njegov dolar i kako se odvija svaki projekat u kome ima udela. Njoj se nije sviđalo što je štićenica jednog nastranog finansijskog božanstva.
<BR>&nbsp;&nbsp;&nbsp;&nbsp;&nbsp;I, istini za volju, na te sastanke je odlazila s izvesnim predrasudama. Čula je ona za Robineta Brodheda mnogo pre nego što je ušao u njen život. U vreme kad je Lervi bila na asteroidu Kapija i letela u njegovim brodovima, jednom prilikom je putovala u "trojci" sa jednom starijom ženskom osobom koja je opet nekada bila saputnica Džil-Klare Mojnlin. Od te žene Lervi je čula priču o Brodhedovoj poslednjoj misiji, onoj koja ga je načinila multimilionerom. Bilo je tu nešto podozrivo. Devetoro ljudi je nastradalo u toj misiji. Brodhed je jedini preživeli putnik. A jedna od žrtava bila je Klara Mojnlin u koju je (prema pričanju starije žene) Brodhed bio zaljubljen. Možda je ono što je sama Lervi doživela u misiji u kojoj je gotovo cela posada nastradala obojilo na neki način njena osećanja. Tek ona su bila takva, kakva su bila.
<BR>&nbsp;&nbsp;&nbsp;&nbsp;&nbsp;Ono što je naročito čudno u toj Brodhedovoj misiji je to što "nastradali" možda nije prava reč kad su u pitanju žrtve. Ta Klara i ostali upali su u neku crnu rupu, i možda su i sad tamo, možda su čak još živi... zarobljenici usporenog vremena, možda samo nekoliko časova stariji posle svih godina koje su otada protekle:
<BR>&nbsp;&nbsp;&nbsp;&nbsp;&nbsp;Prema tome, šta se skrivalo u toj Brodhedovoj poruci Lervi? Da li ih on to tera da pokušaju da pronađu način na koji bi moglo da se prodre u tamnicu u kojoj je zatočena Džil-Klara Mojnlin? Da li je i sam on svestan toga? To Lervi nije znala, ali prvi put je o svom poslodavcu pomislila kao o ljudskom biću. Ta pomisao je bila uzbudljiva. Zbog nje Lervi nije osećala da se manje plaši, već možda da je manje usamljena. Kad je stigla sa poslednjim snimljenim trakama kod Pola, u odaju s mrtvacima, da ih on velikom brzinom presnimi i emituje čim stigne, ona se zadržala pored njega, zagrlila ga i privukla sebi, što ga je veoma iznenadilo.
<BR>&nbsp;&nbsp;&nbsp;&nbsp;&nbsp;Dok se vraćala u prostoriju sa mrtvacima iz jedne izviđačke šetnje s Vonom, Žanini je nešto govorilo da treba da se kreće polako i tiho. Zavirila je unutra, niko je nije čuo, i ugledala je kako njena sestra i zet udobno smešteni sede naslonjeni na zid, napola osluškujući ludačko brbljanje mrtvaca, napola ćaskajući nevezano među sobom. Ona se okrenula, stavila prst na usta i odvela Vona odatle. "Čini mi se da žele da budu sami", objašnjavala je ona. "Uostalom, umorila sam se. Hajde da se malo odmorimo."
<BR>&nbsp;&nbsp;&nbsp;&nbsp;&nbsp;Von sleže ramenima. Našli su jedno zgodno mesto na razmeđi hodnika nekoliko desetina metara dalje, i on se zamišljeno smesti pored devojčice. "Je l' se oni to sad sparuju?" upitao je.
<BR>&nbsp;&nbsp;&nbsp;&nbsp;&nbsp;"Nemoj da lupetaš, Vone. Ti stalno misliš samo na jednu istu stvar." Ali nije bila ljuta, i dozvolila mu je da joj se približi, sve dok se njegova ruka nije našla nadomak njenih grudi. "Prestani", rekla je blago.
<BR>&nbsp;&nbsp;&nbsp;&nbsp;&nbsp;On odmače ruku. "Ti se mnogo uzbuđuješ, Žanina", rekao je on, dureći se.
<BR>&nbsp;&nbsp;&nbsp;&nbsp;&nbsp;"Oh, sklanjaj se." Ali kad se on pomerio samo nekoliko milimetara, ona mu opet priđe bliže. Ona se potpuno zadovoljavala time što je on želi i spokojno je verovala da kad se bilo šta bude dogodilo, kao što će se to "bilo šta" izvesno pre ili posle dogoditi, to će biti onda kad ona bude htela. Gotovo dva meseca provedena uz Vona... i ona ga je zavolela, čak je u njega imala poverenja, a ostalo može da pričeka. Bilo joj je prijatno kad su zajedno.
<BR>&nbsp;&nbsp;&nbsp;&nbsp;&nbsp;Čak i kad se on durio. "Ti se ne takmičiš kako treba", žalio se.
<BR>&nbsp;&nbsp;&nbsp;&nbsp;&nbsp;"Takmičim u čemu, za ime božje?"
<BR>&nbsp;&nbsp;&nbsp;&nbsp;&nbsp;"Treba da razgovaraš sa Malim Džimom", rekao je on strogo. "On će te naučiti koje su strategije bolje u trci za razmnožavanjem. On je meni detaljno objasnio mušku ulogu, i tako sam ja siguran da umem uspešno da se takmičim. Razume se, tvoja uloga je drukčija. U osnovi, najbolje što bi mogla da uradiš to je da dopustiš da se s tobom sparim."
<BR>&nbsp;&nbsp;&nbsp;&nbsp;&nbsp;"Da, to si već rekao. Znaš šta, Vone? Ti suviše pričaš."
<BR>&nbsp;&nbsp;&nbsp;&nbsp;&nbsp;On je zaćutao za trenutak, zbunjen. Nije mogao da se brani od ove optužbe. On čak nije ni znao zašto bi to bila optužba. Tokom skoro celog svog života jedini način opštenja sa drugima za njega je bio razgovor. Preslišao se još jednom šta je sve naučio od Malog Džima, i onda mu se izraz lica razvedrio. "Sad znam. Ti želiš da se prvo ljubimo", kazao je.
<BR>&nbsp;&nbsp;&nbsp;&nbsp;&nbsp;"Ne! Ne želim da se 'prvo' ljubimo i skidaj to tvoje koleno s moje bešike."
<BR>&nbsp;&nbsp;&nbsp;&nbsp;&nbsp;On je nerado oslobodi. "Žanina", objašnjavao je, "fizički kontakt je bitna stvar u 'ljubavi'. To važi za niže vrste isto kao i za nas. Psi njuše. Primati se miluju. Reptili se obavijaju jedan oko drugog. Čak se i ružini izdanci privijaju uz zrele biljke, kaže Mali Džim, mada on smatra da ta manifestacija nije seksualne prirode. Ali ti ćeš izgubiti trku u razmnožavanju ako ne vodiš računa, Žanina."
<BR>&nbsp;&nbsp;&nbsp;&nbsp;&nbsp;Ona se zakikota. "S kim ću izgubiti? Sa starom mrtvom Henrijetom?" Ali on se bio natmurio pa se ona ražalila nad njim. Uspravila se i izjavila, sasvim blagim tonom: "Ti imaš neke zaista pogrešne predstave, je l' znaš? Poslednja stvar koju želim, čak i ako ikada uopšte dođe do te tvoje proklete obljube, to je da se udesim na ovakvom jednom mestu."
<BR>&nbsp;&nbsp;&nbsp;&nbsp;&nbsp;"Udesiš?"
<BR>&nbsp;&nbsp;&nbsp;&nbsp;&nbsp;"Da ostanem u drugom stanju", objasnila mu je ona. "Dobiti tu prokletu trku u razmnožavanju. Baš me briga. O, Vone", rekla je, trljajući nosem njegovo teme, "ti baš nemaš pojma. Budi siguran da ćemo se ti i ja do mile volje sparivati, pre ili kasnije, i možda ćemo se čak i venčati, ili tako nešto, i dobićemo tu prastaru trku u razmnožavanju, imaćemo mi čitavu gomilu potomaka. Ali za sada, ti si samo mali slinavko, isto kao i ja. Ti ne želiš da se razmnožavaš. Ti samo želiš da vodiš ljubav."
<BR>&nbsp;&nbsp;&nbsp;&nbsp;&nbsp;"Pa da, tako je, jeste, ali Mali Džim..."
<BR>&nbsp;&nbsp;&nbsp;&nbsp;&nbsp;"Hoćeš li da zaćutiš već jednom o tom Malom Džimu?" Ustala je i posmatrala ga za trenutak, a onda mu je nežno kazala: "Znaš šta? Ja odoh u mrtvačku sobu. A zašto ti ne bi otišao da malo čitaš knjigu dok se ne ohladiš?"
<BR>&nbsp;&nbsp;&nbsp;&nbsp;&nbsp;"Baš si ti glupa!" izgrdi je on. "Ovde nemam knjige, ni čitača."
<BR>&nbsp;&nbsp;&nbsp;&nbsp;&nbsp;"O, za ime Božje! Onda idi negde i izgubi se dok se ne povratiš."
<BR>&nbsp;&nbsp;&nbsp;&nbsp;&nbsp;Von je pogledao u nju, zatim u svoj sveže oprani kilt, na kome se videla bleda, vlažna mrlja, koja se širila. Razvukao je usne u osmeh. "Mislim da mi to više nije potrebno", rekao je.
<BR>&nbsp;&nbsp;&nbsp;&nbsp;&nbsp;Kad su se vratili, Pol i Lervi se nisu više umiljato privijali jedno uz drugo, ali je Žanina zapazila da su bili u većoj slozi nego obično. Ono što je Lervi sa svoje strane mogla da otkrije na Vonu i Žanini bilo je manje opipljivo. Zamišljeno ih je posmatrala, nameravajući da ih upita šta oni to smeraju, ali je odustala. Pol je, u svakom slučaju, bio više zainteresovan za ono što su upravo bili otkrili. Rekao je: "Hej klinci, čujte ovo." Otkucao je Henrijetin broj, sačekao da njen plačni glas izgovori neodređeno 'zdravo', a onda je upitao: "Ko si ti?"
<BR>&nbsp;&nbsp;&nbsp;&nbsp;&nbsp;Glas je postao jači. "Ja sam analogna računska mašina", reče glas odlučno. "Kad sam bila živa ja sam bila supruga Arnolda Mičama sa misije Orbita sedamdeset četiri, dan devetnaesti. Diplomirala sam prirodne nauke, magistrirala na Univerzitetu u Tulejnu, doktorirala na Pensilvanijskom univerzitetu, a moja uža specijalnost je astrofizika. Posle dvadeset dva dana leta, pristali smo uz nekakav artefakt a zatim su nas njeni žitelji zarobili. U trenutku kad sam umrla imala sam trideset osam godina, dve godine manje od..." glas je oklevao, "od Doris Filgren, našeg pilota, koja..." ponovo je oklevala, "koju... sa kojom je izgleda moj muž... sa kojom je imao vezu... sa kojom..." Glas je sada jecao, i Pol ga isključi.
<BR>&nbsp;&nbsp;&nbsp;&nbsp;&nbsp;"Dakle, ne traje dugo", rekao je, "ali imamo ga. Stara glupava Vera ju je nekako dovela u vezu sa stvarnošću. I ne samo nju. Želiš li da saznaš ime svoje majke, Vone?"
<BR>&nbsp;&nbsp;&nbsp;&nbsp;&nbsp;Dečak je buljio u njega, širom otvorenih očiju. "Ime moje majke?" zapištao je.
<BR>&nbsp;&nbsp;&nbsp;&nbsp;&nbsp;"Ili bilo koga drugoga. Malog Džima, na primer. On je, u stvari, bio pilot aviona sa Venere koji je stigao na Kapiju, a odande došao ovamo. Zove se Džejms Kornvel. Vilard je predavao engleski jezik. Proneverio je novac, uzevši iz đačkog fonda da bi platio kartu do Kapije... i nije se baš mnogo usrećio, zar ne. Stigao je ovamo na svom prvom putovanju. Kompjuteri sa Zemlje su napisali program na osnovu koga je Vera obavila ispitivanje, i sad još na tome radi, i... šta ti je, Vone?"
<BR>&nbsp;&nbsp;&nbsp;&nbsp;&nbsp;Dečak je lizao usne. "Ime moje majke?" ponovio je.
<BR>&nbsp;&nbsp;&nbsp;&nbsp;&nbsp;"Oh, izvini", izvinio se Pol, setivši se da treba da bude ljubazan. Nije mu ni palo na pamet da će u pitanju biti Vonova osećanja. "Zvala se Elfega Zamora. Ali izgleda da ona nije jedna od mrtvaca, Vone. Ne znam zašto. A tvoj otac... e, to ti je nešto čudno. Tvoj pravi otac umro je još pre nego što je ona došla ovamo. Čovek koga ti pominješ mora biti da je bio neko drugi, ali ja ne znam ko. Možeš li da pretpostaviš štogod?" Von je slegao ramenima. "Mislim, zašto tvoja majka ili, pretpostavljam da bi ga tako zvao, tvoj očuh nisu izgleda uskladišteni u memorije kompjutera?" Von raširi ruke.
<BR>&nbsp;&nbsp;&nbsp;&nbsp;&nbsp;Lervi mu je prišla. Jadni dečko! Saosećajući u njegovoj tuzi, ona ga obgrli rukom i reče: "Pretpostavljam da je ovo za tebe šok, Vone. Sigurna sam, međutim, da ćemo još mnogo toga saznati." Ona rukom pokaza na gomilu krša, rikordera, enkodera i procesora razbacanih po nekada praznoj prostoriji. "Sve što otkrijemo emituje se na Zemlju", rekla je. On je gledao u nju učtivo, ne shvatajući baš šta hoće da kaže, dok je ona objašnjavala šta su ogromno složeni uređaji za obradu informacija dole na Zemlji, i kako se sistematski u njima analiziraju, kompariraju, sravnjuju, i tumače i najmanji podaci dobiveni sa Fabrike hrane i Hiči-neba... a da i ne pominjemo sve druge najsitnije podatke, ma iz kog izvora poticali. A onda se umešala Žanina.
<BR>&nbsp;&nbsp;&nbsp;&nbsp;&nbsp;"O, ostavi ga na miru. On sasvim dovoljno razume", rekla je uviđavno. "Pusti ga prosto da se svikne na tu ideju." Preturala je po ormančiću sa hranom da bi našla jedan od onih sivo-zelenih paketića, i uzgred je kazala: "Šta mislite, zašto ona sprava pišti?"
<BR>&nbsp;&nbsp;&nbsp;&nbsp;&nbsp;Pol je oslušnuo, a zatim je otrčao do hrpe raznoraznih drangulija. Monitor povezan sa njihovim ručnim kamerama emitovao je slab signal. Bip, bip, bip. On ga okrete tako da svi mogu da gledaju sliku, psujući u sebi.
<BR>&nbsp;&nbsp;&nbsp;&nbsp;&nbsp;Bila je to kamera koju su ostavili pored grma sa bobičastim voćem da strpljivo snima nepromenjen prizor ali da da alarmni signal kad god otkrije da se nešto kreće.
<BR>&nbsp;&nbsp;&nbsp;&nbsp;&nbsp;I otkrila je. Jedno lice mrko ih je posmatralo.
<BR>&nbsp;&nbsp;&nbsp;&nbsp;&nbsp;Lervi je osetila kako drhti od užasa. "Hiči", prošaputala je.
<BR>&nbsp;&nbsp;&nbsp;&nbsp;&nbsp;Ali ako je tako, ovo lice nije odavalo da se iza njega krije um sposoban da naseli jednu galaksiju. Kao da je išao četvoronoške, zabrinuto piljeći u kameru, dok se iza njega nalazilo još četvoro ili petoro istih kao on. Na licu nije imao bradu. Čelo mu je bilo zavaljeno ka lobanji prekrivenoj nekim paperjem; više obrastao dlakama po licu nego po glavi. Da je na lobanji imao i potiljačni greben, ličio bi na gorilu. Sve u svemu, dosta je ličio na crtež koji je brodski kompjuter rekonstruisao prema Vonovom opisu, ali je bio sirovijeg izgleda, više nalik na životinju. Pa ipak, ovo nisu bile životinje. Kad se lice malo pomerilo u stranu, Lervi je videla da drugi, okupljeni oko grma sa bobičastim voćem, imaju na sebi nešto što životinje nikada same od sebe ne nose. Imali su na sebi odeću. U njoj su se čak nazirali tragovi modnih detalja, raznobojne zakrpe prišivene na njihove tunike, nešto nalik na tetovirane znake na otkrivenim delovima kože, čak i niska nazubljenih perli oko vrata jednog mužjaka. "Pretpostavljam", izjavila je Lervi, nesigurno, "da čak i Hičiji mogu vremenom da se degenerišu. A oni su baš imali dovoljno vremena."
<BR>&nbsp;&nbsp;&nbsp;&nbsp;&nbsp;Slika poče vrtoglavo da se obrće. "Proklet bio", odreza Pol. "Nije toliko degenerisan da ne primeti kameru. Sad ju je podigao. Vone! Misliš li ti da oni znaju da smo mi ovde?"
<BR>&nbsp;&nbsp;&nbsp;&nbsp;&nbsp;Dečak je ravnodušno slegao ramenima. "Naravno da znaju. Odmah su saznali, znate. Samo ih to jednostavno ne zanima."
<BR>&nbsp;&nbsp;&nbsp;&nbsp;&nbsp;Lervi se zagrcnu. "Šta hoćeš time da kažeš, Vone? Kako znaš da neće krenuti u potragu za nama?"
<BR>&nbsp;&nbsp;&nbsp;&nbsp;&nbsp;Slika se smirila; starac koji je podigao kameru pružio je sad drugome. Von je posmatrao šta se dešava, zatim je kazao: "Rekao sam vam, oni gotovo nikada ne dolaze u ovaj deo plavih. Odnosno nikada u crvene; a nemaju razloga da idu u zelene. Tamo ništa nije ispravno, ne rade čak ni oluci za dopremanje hrane niti čitači. Skoro uvek se zadržavaju u zlatnim. Osim kad tamo pojedu sve bobičasto voće, pa hoće još."
<BR>&nbsp;&nbsp;&nbsp;&nbsp;&nbsp;Sa monitora se začuo nekakav cvileći glas, i slika je ponovo počela da se okreće u kovitlac. Zaustavila se tačno na jednoj ženki, koja je sisala prst; i koja je zatim zlokobno pružila ruku prema kameri. Slika se okrenula pa onda nestala. "Pole! Šta su to uradili?"
<BR>&nbsp;&nbsp;&nbsp;&nbsp;&nbsp;"Slomili je, pretpostavljam", rekao je on pošto nije uspeo da ponovo dobije sliku mada je pritiskao raznu dugmad. "Postavlja se pitanje šta mi sad da radimo? Zar nismo bili dosta ovde? Zar ne bi trebalo da pomišljamo na odlazak?"
<BR>&nbsp;&nbsp;&nbsp;&nbsp;&nbsp;Lervi je o tome i te kako razmišljala. Svi su razmišljali. Ali ma koliko pažljivo da su ispitivali Vona, dečko je tvrdoglavo tvrdio da nemaju čega da se boje. Starci ga nikada nisu gnjavili u hodnicima sa crvenom vlaknastom sjajnom šarom na zidovima. On ih nikada nije spazio u zelenima... mada, razume se, on je tamo retko išao i inače. Retko u plavim. I, a da, razume se, oni su znali da se ovde nalaze ljudska bića... mrtvaci su ga ubedili da starci imaju sprave kojima osluškuju, a ponekad i posmatraju, sve oko sebe... kad nisu polomljene, razume se. Ali jednostavno njih to mnogo ne zanima. "Ako ne idemo u zlatne oni nam neće dosađivati", rekao je samouvereno. "Osim, naravno, ako odande ne izađu."
<BR>&nbsp;&nbsp;&nbsp;&nbsp;&nbsp;"Vone", zareža Pol, "ne mogu ti reći koliko se zbog tvojih reči osećam siguran."
<BR>&nbsp;&nbsp;&nbsp;&nbsp;&nbsp;Pokazalo se međutim da je to samo bio dečakov način da kaže da su izgledi da tako bude vrlo dobri. "Ja odlazim u zlatne samo radi uzbuđenja", hvalisao se on. "I zbog knjiga. I nikad me nisu uhvatili, znate."
<BR>&nbsp;&nbsp;&nbsp;&nbsp;&nbsp;"A šta ako Hičiji dođu ovamo radi uzbuđenja ili knjiga?" pitao je Pol.
<BR>&nbsp;&nbsp;&nbsp;&nbsp;&nbsp;"Zbog knjiga! Pa šta bi oni radili s knjigama? Zbog bobičastog voća, može biti. Ponekad se dovezu na mašinama. Mali Džim kaže da su te sprave za popravku polomljenih stvari. Ali ne uvek. A te mašine ne rade baš dobro, niti često. Osim toga čuju se iz daljine!"
<BR>&nbsp;&nbsp;&nbsp;&nbsp;&nbsp;Svi su ćutali jedan trenutak, i zgledali se. Onda je Lervi kazala: "Evo šta ja mislim. Hajde da ostanemo ovde nedelju dana. Čini mi se da na taj način ne iskušavamo svoju sreću suviše. Mi imamo, šta je Pole?... još pet kamera. Postavićemo ih svuda unaokolo i povezati sa monitorom. Ako dobro pazimo, možda ćemo moći tako da ih sakrijemo da ih Hičiji ne pronađu. Istražićemo sve crvene hodnike, jer oni su bezbedni, i koliko možemo plavih i zelenih. Prikupićemo uzorke. Napraviti snimke... ja bih da dobro pogledam te mašine za vršenje popravki. Kad uradimo što više možemo od svega ovoga, onda... onda ćemo videti koliko nam još vremena ostaje. A onda ćemo doneti odluku da li da idemo u zlatne."
<BR>&nbsp;&nbsp;&nbsp;&nbsp;&nbsp;"Ali ne duže od nedelju dana. Od ovog časa", ponovio je Pol. Nije navaljivao. Samo je proveravao da li je dobro razumeo.
<BR>&nbsp;&nbsp;&nbsp;&nbsp;&nbsp;"Ne duže", potvrdila je Lervi, a Žanina i Von su zaklimali glavom.
<BR>&nbsp;&nbsp;&nbsp;&nbsp;&nbsp;Pa ipak, četrdeset osam sati kasnije bili su u zlatnoj zoni.
<BR>&nbsp;&nbsp;&nbsp;&nbsp;&nbsp;Bili su odlučili da zamene izlomljenu kameru, i tako su, svo četvoro, krenuli istim putem do trostrukog raskršća gde raste grm sa bobičastim voćem, na kome nije bilo zrelog ploda. Von je išao napred, držeći za ruku Žaninu, ali se zatim ona odvojila da bi se sagla i pogledala ostatke nekadašnje kamere. "Dobro su je tresnuli", iščuđavala se. "Nisi nam rekao da su tako snažni, Vone. Pogledajte, je l' ovo krv?"
<BR>&nbsp;&nbsp;&nbsp;&nbsp;&nbsp;Pol je otrže iz njene ruke, poče da je obrće, i namršti se kad ugleda neku crnu sasušenu naslagu duž jedne ivice. "Reklo bi se da su pokušavali da je otvore", kazao je. "Mislim da ja to ne bih mogao golim rukama. Mora da mu se omakla pa se posekao."
<BR>&nbsp;&nbsp;&nbsp;&nbsp;&nbsp;"O, da", piskutao je Von rasejano, "oni su vrlo snažni." Pažnja mu više nije bila usmerena na kameru. Zurio je u dubinu dugačkog zlatnog hodnika, njušeći vazduh, osluškujući više neke udaljene šumove nego slušajući šta oni ovde govore.
<BR>&nbsp;&nbsp;&nbsp;&nbsp;&nbsp;"Zbog tebe sam tako nervozna", kazala je Lervi. "Da li ti nešto čuješ?"
<BR>&nbsp;&nbsp;&nbsp;&nbsp;&nbsp;On, razdražen, sleže ramenima. "Prvo se oseti miris pre nego što im se čuju glasovi, ali, ne, ne osećam nikakav miris. Nisu mnogo blizu. I ja se ne plašim! Ja ovamo često dolazim, da uzmem knjige ili da gledam smešne stvari koje oni rade."
<BR>&nbsp;&nbsp;&nbsp;&nbsp;&nbsp;"Pa, naravno", rekla je Žanina, uzimajući staru kameru od Pola dok je on žurno tražio mesto gde da sakrije novu. Nije bilo mnogo zgodnih mesta. Dekor Hičija bio je oskudan.
<BR>&nbsp;&nbsp;&nbsp;&nbsp;&nbsp;Von se šepurio. "Ja sam išao ovim hodnikom sve donde dokle se vidi!" hvalisao se. "Čak i mesto gde se nalaze knjige je čak tamo dole... vidite li? Neke su u hodniku."
<BR>&nbsp;&nbsp;&nbsp;&nbsp;&nbsp;Lervi je pogledala, ali nije bila sigurna šta je Von hteo da kaže. Nekoliko desetina metara odatle nalazila se gomila svetlucave starudije, ali knjiga nije bilo. Pol, odlepljujući traku sa jedne konzole da bi je zalepio što više na zidu, reče: "Kako samo galamiš o tim tvojim knjigama. Video sam ih ja, znaš, Mobi Dik i Doživljaji Don Kihota. Šta bi Hičiji mogli s njima da rade?"
<BR>&nbsp;&nbsp;&nbsp;&nbsp;&nbsp;Von zapiskuta dostojanstveno; "Vi ste glupi, Pole. To su one koje su mi dali mrtvaci, to nisu prave knjige. Ovo su prave knjige."
<BR>&nbsp;&nbsp;&nbsp;&nbsp;&nbsp;Žanina ga pogleda radoznalo, a onda zađe malo u hodnik. "Ovo nisu knjige", obavestila je ona preko ramena.
<BR>&nbsp;&nbsp;&nbsp;&nbsp;&nbsp;"Naravno da jesu! Ja sam ti rekao da jesu!"
<BR>&nbsp;&nbsp;&nbsp;&nbsp;&nbsp;"Ne, nisu. Dođi da vidiš", Lervi otvori usta da je pozove da se vrati, zatim je oklevala, pa ipak krenula za njom. Hodnik je bio prazan, a Von nije izgledao uznemiren više nego obično. Na pola puta do svetlucave razbacane gomile, ona je videla u šta Žanina gleda, brzo joj se pridružila i podigla jednu s poda.
<BR>&nbsp;&nbsp;&nbsp;&nbsp;&nbsp;"Vone", kazala je, "ja sam ovo već imala prilike da vidim. Ovo su molitvene lepeze Hičija. Na Zemlji ih ima na stotine."
<BR>&nbsp;&nbsp;&nbsp;&nbsp;&nbsp;"Ne, ne!" ljutio se on. "Zašto vi kažete da ja lažem?"
<BR>&nbsp;&nbsp;&nbsp;&nbsp;&nbsp;"Ja ne kažem da ti lažeš, Vone." Ona odmota predmet koji je držala u ruci. Imao je oblik kupastog smotuljka od plastike; lako se otvorio u njenoj ruci, ali čim ga je pustila ponovo se zatvorio. Ovo je bio najčešći artefakt preostao iz kulture Hičija; bilo ih je na desetine u napuštenim tunelima na Veneri, a donosili su ih i svemirski istraživači sa Kapije sa svake uspešne misije. Niko nikada nije uspeo da utvrdi šta su Hičiji s njima radili, i tako su samo Hičiji znali da li je ime koje im je dato odgovarajuće ili ne. "Njih nazivaju 'molitvenim lepezama', Vone."
<BR>&nbsp;&nbsp;&nbsp;&nbsp;&nbsp;"Ne, ne", ljutito je piskutao, uzimajući je od nje, uputivši se paradnim korakom u jednu odaju. "Ne koriste se za molitvu. Nego za čitanje. Evo ovako." Počeo je da umeće svitak u jednu spravu u obliku lale na zidu, zatim je bolje pogledao, pa je bacio na pod. "Ova nije dobra", rekao je, preturajući po gomili lepeza na podu. "Čekajte. Da. Ni ova ne valja, ali na njoj se bar razaznaje šta je." Stavio je svitak u lalu. Nešto je hitro zalepršalo u elektronskoj napravi i lala zajedno sa svitkom je nestala. Obavio ih je obojeni oblak u obliku limuna, a ukazala se slika broširane knjige, otvorene na jednoj stranici ispisanoj uspravnim redovima ideograma. Neki "plehani" glas... ljudski glas! ...poče da deklamuje nešto stakato, na nekom izrazito tonskom jeziku.
<BR>&nbsp;&nbsp;&nbsp;&nbsp;&nbsp;Lervi nije mogla da razume reči, ali posle dve godine provedene na Kapiji, bila je pravi kosmopolita. Zadihano je rekla: "Ja... ja mislim da je ovo japanski! A ovo liči na haiku poeziju! Vone, šta rade Hičiji sa knjigama na japanskom?"
<BR>&nbsp;&nbsp;&nbsp;&nbsp;&nbsp;On reče s visine: "To u stvari nisu napravili starci, Lervi, to su samo kopije drugih knjiga. Sve dobre su ovakve. Mali Džim kaže da su sve trake i knjige mrtvaca, svih mrtvaca, čak i onih koji nisu više ovde, uskladištene u njima, i ja ih stalno čitam."
<BR>&nbsp;&nbsp;&nbsp;&nbsp;&nbsp;"Bože moj", kazala je Lervi. "Koliko puta sam ih imala u rukama a da nisam znala čemu služe."
<BR>&nbsp;&nbsp;&nbsp;&nbsp;&nbsp;Pol zavrte glavom zapanjeno. On pruži ruku ka užarenoj slici da izvadi lepezu iz lale. Ona izađe sasvim lako; slika iščeze a glas zastade usred sloga, dok je on prevrtao svitak u rukama. "Ovo mi uopšte nije jasno", rekao je. "Svi naučnici na svetu pokušali su da dokuče čemu ovo služi. Kako je moguće da se niko nikada nije dosetio?"
<BR>&nbsp;&nbsp;&nbsp;&nbsp;&nbsp;Von sleže ramenima. Više nije bio ljut; radovao se što je uspeo da ovim ljudima pokaže kako zna mnogo više od njih. "Možda su i oni glupi", pištao je on. Zatim, velikodušno; "Ili možda raspolažu samo onima koje niko ne može da razume... izuzev možda staraca, ako bi se uopšte potrudili da ih čitaju."
<BR>&nbsp;&nbsp;&nbsp;&nbsp;&nbsp;"Imaš li možda pri ruci neku takvu, Vone?" zapitala je Lervi.
<BR>&nbsp;&nbsp;&nbsp;&nbsp;&nbsp;On mrzovoljno sleže ramenima. "Ja se nikad oko njih ne trudim", objasnio je on. "Međutim, ako mi ne verujete..." prevrtao je po onim gomilama, sa izrazom lica koji je jasno davao na znanje da samo gube vreme baveći se stvarima koje je on već ispitao i utvrdio da su nezanimljive. "Da. Mislim da je ovo jedna od tih što ne vrede."
<BR>&nbsp;&nbsp;&nbsp;&nbsp;&nbsp;Kad je stavio u lalu, hologram koji se pojavio bio je sjajan ... i zagonetan. Bilo ga je isto tako teško dešifrovati kao i igru raznobojnih svetiljki na kontrolnim uređajima u kosmičkim letelicama Hičija. Još teže. Čudne raznobojne treperave linije koje su se međusobno uvijale, naglo sa raspršiše, a zatim se ponovo međusobno približiše. Ako je ovo bio pisani oblik nekog jezika, onda se on razlikovao od svih zapadnjačkih alfabeta koliko i klinasto pismo. Još i više. Svi jezici na Zemlji imali su neke zajedničke karakteristike, ako ništa drugo bar su svi predstavljani simbolima na ravnoj površini. Ovaj kao da je trebalo da se 'čita' sa trodimenzionalne slike. I bio je propraćen nekakvim isprekidanim zvukom nalik na zujanje komarca, kao telemetrijski prenos programa koji se, greškom, prima preko džepnog radio-prijemnika. Sve u svemu, utisak je bio obeshrabrujući.
<BR>&nbsp;&nbsp;&nbsp;&nbsp;&nbsp;"Nisam ni mislio da će vam se dopasti", primeti Von zlobno.
<BR>&nbsp;&nbsp;&nbsp;&nbsp;&nbsp;"Isključi ga, Vone", rekla je Lervi; a zatim dodala energično; "Mi želimo da ponesemo što je moguće više ovih stvari. Pole, skini košulju. Stavi u nju koliko može da ti stane, i odnesi ih u sobu sa mrtvacima. Ponesi i tu staru kameru; stavi je u jedinicu za bio-testiranje; vidi da li može da analizira Hiči- krv!
<BR>&nbsp;&nbsp;&nbsp;&nbsp;&nbsp;"A šta ćete vi da radite?" upitao je Pol. Ali, već je skinuo košulju i trpao u nju svetlucave "knjige".
<BR>&nbsp;&nbsp;&nbsp;&nbsp;&nbsp;"Sad ćemo mi odmah. Samo ti idi napred, Pole. Von? Možeš li da ih razlikuješ... mislim, koje su one oko kojih se ti ne trudiš?"
<BR>&nbsp;&nbsp;&nbsp;&nbsp;&nbsp;"Naravno da mogu, Lervi. One su mnogo starije, ponekad su malo oštećene... evo vidite."
<BR>&nbsp;&nbsp;&nbsp;&nbsp;&nbsp;"U redu. Vas dvoje, skinite i vi gornji deo odela... koliko treba da se napravi džak za prenošenje. Hajde samo. Čedni ćemo biti nekom drugom prilikom", kazala je ona skidajući svoje odelo. Ostala je u prslučetu i gaćicama, i vezala rukave i nogavice odela. Mogla je u to da smesti najmanje pedeset ili šezdeset lepeza, računala je u sebi... a sa Vonovom tunikom i Žanininom haljinom, moći će da ponesu najmanje polovinu svih ovih predmeta. I to će biti dovoljno. Neće ona da bude gramzljiva. Ionako je bilo još mnogo takvih na Fabrici hrane... mada su to verovatno one koje je Von tamo preneo, odnosno samo one koje je on mogao da razume. "Ima li aparata za čitanje na Fabrici hrane, Vone?"
<BR>&nbsp;&nbsp;&nbsp;&nbsp;&nbsp;"Naravno", odgovorio je on. "Zašto bih inače odnosio knjige tamo?" On je ljutito prebirao po lepezama mrmljajući za sebe dok je dobacivao najstarije, "nekorisne", Žanini i Lervi. "Meni je zima", žalio se.
<BR>&nbsp;&nbsp;&nbsp;&nbsp;&nbsp;"Svima nam je zima. Ti bi mogla da nosiš prsluče, Žanina", rekla je, gledajući namršteno u svoju sestru.
<BR>&nbsp;&nbsp;&nbsp;&nbsp;&nbsp;Žanina je odgovorila, ljuteći se opravdano, "Nisam nameravala da se skidam. Von ima pravo. I meni je zima."
<BR>&nbsp;&nbsp;&nbsp;&nbsp;&nbsp;"Neće to dugo da traje. Požuri, Vone. I ti, Žanina, hajde da vidimo koliko brzo možemo da proberemo ove Hiči knjige." Sad je njeno odelo bilo gotovo napunjeno, i Von, smrknut ali i dostojanstven u svom kiltu, poče da trpa lepeze u svoju tuniku. Moglo bi, kalkulisala je Lervi, i u kilt da stane još nekoliko desetina. Na kraju krajeva on ima donji veš ispod kilta. Ali, zaista su dosta pokupili. Pol je već bio odneo najmanje trideset ili četrdeset. U njeno odelo je izgleda stalo skoro sedamdeset pet. U svakom slučaju, uvek su mogli da se vrate i pokupe još, ako budu hteli.
<BR>&nbsp;&nbsp;&nbsp;&nbsp;&nbsp;Lervi nije mislila da će hteti. Što je dosta dosta je. Bilo šta drugo da rade na Hiči-nebu, već su bili otkrili jednu stvar od neprocenjive vrednosti. Molitvene lepeze su knjige! Kad se to zna, onda je dobiveno pola bitke; sa takvim saznanjem, naučnici će sigurno naći načina da odgonetnu tajnu kako da ih pročitaju. Ako ne budu na visini svog zadatka, postoje aparati za čitanje na Fabrici hrane; u najgorem slučaju, oni mogu da pročitaju svaku lepezu Veri preko daljinske veze, da šifriraju sliku i ton, i emituju sve to zajedno na Zemlju. Možda bi mogli i da odšrafe nekako jedan od aparata za čitanje iz zida, i da ga ponesu kad krenu natrag... A natrag će krenuti, u to je Lervi odjednom bila sigurna. Ako ne nađu put i način da pomere Fabriku hrane sa njene putanje, oni će je ostaviti. Niko za to ne može da ih krivi. Oni su dosta učinili. Ako treba još nešto da se učini, neka krenu druge grupe istraživača, a dotle... dotle će oni doneti poklone bogatije od svih onih koje su ljudska bića donela otkako je otkriven asteroid Kapija! Biće na odgovarajući način nagrađeni, u to nema nikakve sumnje... ima čak i reč Robineta Brodheda. Prvi put otkako su se otisnuli sa Meseca u plamenu hemijskog pogonskog goriva svojih raketa nosača, Lervi je počela o sebi da misli ne kao o nekome ko pokušava da se dokopa nagrade, već kao o nekome ko ju je dobio. A kako će se tek radovati njen otac...
<BR>&nbsp;&nbsp;&nbsp;&nbsp;&nbsp;"Sad je dosta", rekla je, pomažući Žanini da nosi džak prepun molitvenih lepeza. "Hajde da ih prenesemo pravo na brod."
<BR>&nbsp;&nbsp;&nbsp;&nbsp;&nbsp;Žanina je stiskala nespretni zavežljaj na svojim malim grudima i pokupila slobodnom rukom još nekoliko lepeza. "Po glasu bi se reklo da ti polaziš kući", kazala je.
<BR>&nbsp;&nbsp;&nbsp;&nbsp;&nbsp;"Možda i polazim", razvuče Lervi usta u širok osmeh. "Naravno, moraćemo da sazovemo sastanak i da donesemo odluku... Vone? Šta ti je?"
<BR>&nbsp;&nbsp;&nbsp;&nbsp;&nbsp;On je stajao na vratima, sa košuljom punom lepeza pod miškom. Izgledalo je kao da se skamenio. "Čekali smo predugo", prošaputao je, zureći kroz hodnik. "Eno staraca kod bobičastog voća."
<BR>&nbsp;&nbsp;&nbsp;&nbsp;&nbsp;"O, ne." Ali to je bila istina. Lervi oprezno izviri u hodnik i vide da oni tamo stoje, buljeći naviše u kameru koju je Pol postavio na zidu. Jedan pruži ruku i bez po muke je istrgnu dok je ona posmatrala. "Vone? Ima li neki drugi put koji vodi kući?"
<BR>&nbsp;&nbsp;&nbsp;&nbsp;&nbsp;"Ima, kroz zlatne, ali..." Počeo je da njuši vazduh. "Čini mi se da ih ima i tamo. Osećam ih po mirisu, da, čujem ih!" I to je takođe bilo istina: Lervi je začula slabo veselo, sitno groktanje, sa mesta gde hodnik skreće.
<BR>&nbsp;&nbsp;&nbsp;&nbsp;&nbsp;"Nemamo izbora", rekla je. "Na onoj strani odakle smo došli ima ih samo dvojica. Mi ćemo na prepad prosto da se probijemo pored njih. Hajdemo!" Još uvek noseći u rukama trake, ona gurnu ono dvoje ispred sebe. Možda su Hičiji snažni, ali Von je pričao da su spori. Sa malo, sasvim malo sreće...
<BR>&nbsp;&nbsp;&nbsp;&nbsp;&nbsp;Nisu imali nimalo sreće. Čim su stigli do proširenog dela ona je videla da ih ima više od dvojice, još pola tuceta više; stajali su i gledali u njih ispred ulaza u ostale hodnike. "Pol!" viknu ona pred kamerom. "Mi smo uhvaćeni! Idi na brod, i ako se mi ne izvučemo..." Više ništa nije mogla da kaže, jer su oni navalili na nju; o, da, bili su snažni!
<BR>&nbsp;&nbsp;&nbsp;&nbsp;&nbsp;Gurali su ih tako kroz pet-šest nivoa njihovi porobljivači po jedan sa svake strane, dok su nedotupavno ćurlikali međusobno, ne obraćajući pažnju na njihovo otimanje i njihove priče. Von nije govorio ništa. Pustio je da ga vuku kako im je volja, sve do jedne velike otvorene odaje u obliku vretena, gde ih je čekalo još jedno tuce staraca i jedna ogromna, plavom bojom osvetljena mašina koja je ćuteći sedela iza njih. Da li su Hičiji prinosili žrtve? Ili su obavljali opite na svojim zarobljenicima? Da li će završiti kao oni mrtvaci, koji trabunjaju opsednuti nekim idejama, spremni za sledeću grupu posetilaca? Lervi je sva ova pitanja smatrala zanimljivim, i ni na jedno od njih nije imala odgovor. Još nije osećala strah. Njena osećanja su zaostajala za događajima; pa tek nedavno bila se prepustila osećanju pobede; da bi shvatila ovaj poraz moraće da prođe malo vremena.
<BR>&nbsp;&nbsp;&nbsp;&nbsp;&nbsp;Starci su među sobom ćurlikali, pokazujući rukama na zarobljenike, hodnike, veliku mašinu koja je ćutala, kao borbeni tenk bez topova. Kao noćna mora. Lervi ništa od svega nije razumela, mada je situacija bila dovoljno jasna. Posle nekoliko minuta koliko je trajalo nerazumljivo brbljanje, gurnuli su ih u jednu sobicu, u kojoj su se... gle čuda!... nalazili njima dobro poznati predmeti. Iza zatvorenih vrata Lervi je po njima preturala... odeća; jedan šah; neka davno sasušena hrana. U prednjem delu jedne cipele nalazio se podeblji zamotuljak brazilskih novčanica, u vrednosti preko četvrt miliona dolara, procenjivala je. Znači oni nisu ovde prvi zarobljenici! Ali nigde u ovom kršu nije bilo nečega što bi ličilo na oružje. Okrenula se ka Vonu, koji je bled, drhtao. "Šta će se dogoditi?" pitala je zapovedničkim tonom.
<BR>&nbsp;&nbsp;&nbsp;&nbsp;&nbsp;On je mahao glavom kao što to čine starci. Bio je to jedini odgovor koji je mogao da da. "Moj otac..." poče on, ali je morao prvo da proguta pljuvačku. "Oni su moga oca jedanput uhvatili, i, tačno je, posle su ga pustili. Ali mislim da to nije pravilo, jer mi je otac rekao da nikada ne smem da dopustim da me uhvate."
<BR>&nbsp;&nbsp;&nbsp;&nbsp;&nbsp;Žanina reče: "Bar se Pol izvukao. Možda... možda on može da dovede nekoga u pomoć..." Ali tu je prekinula, ne očekujući da joj neko odgovori. Svaki potvrdan odgovor bio bi puka fantazija, kad se pomisli da bi svakoj letelici kao što je njihova bilo potrebno četiri godine da stigne do Fabrike hrane. Ako bi pomoć i stigla, to ne bi bilo brzo. Ona poče da pretražuje po staroj odeći. "Možemo bar da obučemo nešto od ovoga", kazala je. "Hajde, Vone, oblači se."
<BR>&nbsp;&nbsp;&nbsp;&nbsp;&nbsp;Lervi pođe za njenim primerom, a onda se zaustavi kad začu neki čudan zvuk. To se njena sestra gotovo smejala! "Šta je tako smešno?" odreza ona.
<BR>&nbsp;&nbsp;&nbsp;&nbsp;&nbsp;Žanina navuče neki džemper peko glave pre nego što je odgovorila. Bio joj je preveliki, ali topao. "Upravo sam pomislila na naređenja koja smo dobili", kazala je. "Da obezbedimo uzorke Hiči-tkiva, znate? E, pa ispalo je... da su oni umesto toga obezbedili naše. I to u kompletu."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
