<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Esi je bila najvažnija od svega. Sedeo sam pored njenog kreveta svaki put kad bi posle operacije izišla iz operacione sale... što je bilo četrnaest puta tokom šest nedelja... i svaki put joj je glas bio sve slabiji, a ona sama sve mršavija. Mene su za to vreme svi progonili, odbrana protiv tužbe u Braziliji stajala je loše, izveštaji sa Fabrike hrane su me zasipali, požar u radionicama hrane još nije bio ugašen. Ali Esi je apsolutno dolazila na prvo mesto. Harijeta je u tom smislu imala određene instrukcije. Ma gde da se nalazim, bilo da sam budan ili da spavam, ako bi me Esi potražila dobila bi vezu sa mnom istog časa. "O da, g-đo Brodhed, Robin će vam se odmah javiti. Ne, ne uznemiravate ga. Upravo se probudio pošto je malo odspavao." Ili, sada je upravo između dva sastanka, ili evo upravo dolazi preko travnjaka sa Tapanskog Mora, ili bilo šta što Esi neće odvratiti od razgovora sa mnom tog istog trenutka. A onda bih ja odlazio u zamračenu sobu, sav pocrneo od sunca i nasmejan i odmoran, i govorio bih joj kako ona dobro izgleda. Moju sobu za bilijar su bili pretvorili u pravu operacionu salu, izneli knjige iz biblioteke koja se nalazila u susednoj sobi i pretvorili je u njenu spavaću sobu. Tu joj je bilo prilično udobno. Bar tako je govorila.
<BR>&nbsp;&nbsp;&nbsp;&nbsp;&nbsp;U stvari, nije uopšte tako loše izgledala. Stavili su joj udlage i presadili kosti, i ubacili u nju dve-tri kile raznih delova i tkiva. Čak su joj vratili i kožu na mesto, odnosno pretpostavljam transplantirali joj nečiju kožu. U licu je izgledala odlično, osim što je s jedne strane imala mali zavoj, preko koga je četkom začešljavala svoju šatiranu plavu kosu. "Dakle, pastuve moj", pozdravila bi me, "kako ide?"
<BR>&nbsp;&nbsp;&nbsp;&nbsp;&nbsp;"Sasvim dobro, sasvim dobro. Malo sam se uželeo", kazao bih ja, trljajući je nosem po vratu. "A kako si ti?"
<BR>&nbsp;&nbsp;&nbsp;&nbsp;&nbsp;"Sasvim dobro." Tako smo se uzajamno umirivali; i nismo lagali, znate. Njoj je svakog dana bilo sve bolje, tako su mi rekli lekari. Meni je svaki dan bilo... ne znam kako je meni svaki dan bilo. Ali, jedva bih dočekao da dođe jutro. Živeo sam sa samo pet sati noćnog sna. Nikad umoran. Nikad se nisam bolje osećao u životu.
<BR>&nbsp;&nbsp;&nbsp;&nbsp;&nbsp;Pa ipak, ona je svaki put bila sve mršavija. Lekari su mi rekli šta moram da radim, pa sam izdao nalog Harijeti a ona je reprogramirala naš jelovnik. Prestali smo da jedemo salate i pečene odreske. Za doručak nema više kafe i voćnih sokova, nego tvoroznyikyi... kolačići sa kravljim sirom, palačinke sa krem- sirom, i puno vrelog kakaoa. Za ručak kavkaski pilav od jagnjetine. Pečena divlja kokoš u sosu od pavlake za večeru. "Ti ćeš me razmaziti, Robine dušo", optuživala me je, a ja sam odgovarao:
<BR>&nbsp;&nbsp;&nbsp;&nbsp;&nbsp;"Samo ću te ugojiti. Ne podnosim mršave žene."
<BR>&nbsp;&nbsp;&nbsp;&nbsp;&nbsp;"Da, u redu. Ali ima nešto što se zove preterani nacionalizam. Zar ne postoji nešto što goji a da nije rusko jelo?"
<BR>&nbsp;&nbsp;&nbsp;&nbsp;&nbsp;"Čekaj dok dođe slatkiš", cerekao sam se ja. "Kolač sa jagodama i šlagom." I to duplom porcijom šlaga iz Devonšira. Bolničarka mi je objasnila da, iz psiholoških razloga, treba početi sa malim porcijama na velikom tanjiru. Esi bi uporno jela sve do kraja, a kako smo postepeno povećavali porcije tako je ona svaki dan jela sve veće količine. Nije prestala da gubi u težini. Ali, sada je to bilo znatno usporeno, i posle šest nedelja lekari su izrazili mišljenje da se njeno stanje, uz određene rezerve, može smatrati stabilnim. Gotovo stabilnim.
<BR>&nbsp;&nbsp;&nbsp;&nbsp;&nbsp;Kad sam joj saopštio ovu dobru vest ona je, u stvari, bila na nogama... privezana za cevi koje su se nalazile pod krevetom, ali u stanju da hoda po sobi. "I vreme je", kazala je, naginjući se da me poljubi. "E, sad. Ti se suviše baviš kod kuće."
<BR>&nbsp;&nbsp;&nbsp;&nbsp;&nbsp;"Za mene je to zadovoljstvo", rekoh ja.
<BR>&nbsp;&nbsp;&nbsp;&nbsp;&nbsp;"To je vrlo ljubazno", rekla je ona trezveno. "Meni je vrlo drago što si stalno bio ovde, Robine. Ali sada kad je meni skoro sasvim dobro, moraš i ti da završavaš neke poslove napolju."
<BR>&nbsp;&nbsp;&nbsp;&nbsp;&nbsp;"Pa i ne moram. Odlično se služim telekomunikacionim uređajima u kompjuterskoj sobi. Razume se, bilo bi lepo kad bismo nas dvoje mogli nekuda da odemo zajedno. Mislim da ti još nisi bila u Braziliji. Možda kroz nekoliko nedelja..."
<BR>&nbsp;&nbsp;&nbsp;&nbsp;&nbsp;"Ne. Ne kroz nekoliko nedelja. I ne sa mnom. Ako je potrebno da nekuda odeš, molim te da to učiniš, Robine."
<BR>&nbsp;&nbsp;&nbsp;&nbsp;&nbsp;Ja sam oklevao. "Pa eto, Morton kaže da bi to moglo da bude korisno."
<BR>&nbsp;&nbsp;&nbsp;&nbsp;&nbsp;Ona hitro zaklima i pozva Harijetu, "G. Brodhed putuje u Braziliju sutra ujutru. Rezervišite mesto itd."
<BR>&nbsp;&nbsp;&nbsp;&nbsp;&nbsp;"Svakako, g-đo Brodhed", oglasila se Harijeta sa pulta iza Esinog kreveta. Zatim je nestala sa ekrana isto tako brzo kao što se pojavila dok je Esi pružila ruke da me zagrli.
<BR>&nbsp;&nbsp;&nbsp;&nbsp;&nbsp;"Ja ću se postarati da sa Brazilijom uspostavim dobre veze", obećala je, "a Harijeta će dobiti instrukcije da te stalno obaveštava o tome kako sam. Evo ovako, Robine. Ako mi zatrebaš bićeš odmah obavešten."
<BR>&nbsp;&nbsp;&nbsp;&nbsp;&nbsp;Ja joj rekoh na uvo, "Pa..."
<BR>&nbsp;&nbsp;&nbsp;&nbsp;&nbsp;Ona promrmlja zagnjurena u moje rame; "Nema tu 'pa'. To je sređeno i, Robine? Volim te mnogo."
<BR>&nbsp;&nbsp;&nbsp;&nbsp;&nbsp;Albert mi kaže da je svaka poruka koju pošaljem preko radio- veze, u stvari, dugačka, tanka niska fotona, nalik na koplje bačeno u kosmički prostor. Serija saopštenja u trajanju od 30 sekundi je devet miliona kilometara duga kolona, u kojoj fotoni jure brzinom svetlosti, i koja je nanizana celom dužinom u savršenom poretku. Ali čak i takvom dugačkom, brzom, tankom koplju potrebna je čitava večnost da stigne na udaljenost od 5.000 astronomskih jedinica. Groznici u kojoj je bila povređena moja žena bilo je potrebno 25 dana da stigne dovde. Naređenja da prestanu da se glupiraju s onim kaučem bila su prešla tek delić puta pre nego što su nam poslali drugi napad groznice, onaj koji nam je napakovala devojčica Žanina. Lagan, doduše. Naša poruka sa čestitkama Herter-Holovima povodom prispeća na Fabriku hrane, tamo negde iza Plutonove orbite, prošla je nezapaženo pored one u kojoj su nas oni obaveštavali da su se pokupili i otišli da se prošepure po Hiči-nebu. Dosad su tamo stigli; a naša poruka kako tamo da postupe odavno je već stigla na Fabriku hrane s tim da bude preko releja poslata dalje... jedanput se desilo da su dva događaja vremenski bila dovoljno bliska da bi nekako bila dovedena u međusobnu vezu.
<BR>&nbsp;&nbsp;&nbsp;&nbsp;&nbsp;Ali u trenutku kad mi budemo saznali kako su dovedeni u vezu, od tog događaja će već proći dvadeset pet dana. Kakva gnjavaža! Želeo sam mnoge stvari sa Fabrike hrane, ali ono što sam u ovom trenutku želeo najviše od svega bio je taj radio- prijemnik brži od svetlosti. Čudo je bilo da tako nešto postoji! Ali kad sam prekoreo Alberta što se tu načisto bio prevario, on se nasmešio onim blagim, smernim osmejkom, zadenuo lulu iza uva i rekao: "Dabome, Robine, ako misliš na onu vrstu iznenađenja koju čovek oseća kad se ispostavi da je jedna neverovatna mogućnost nešto što u stvarnosti postoji. Ali to je uvek postojalo kao mogućnost. Sećaš se. Svemirski brodovi Hičija uvek su bili u stanju da nepogrešivom tačnošću stižu do pokretnih ciljeva. To ukazuje na mogućnost uspostavljanja gotovo trenutnih veza među astronomski udaljenim tačkama... dakle, na radio-vezu bržu od svetlosti."
<BR>&nbsp;&nbsp;&nbsp;&nbsp;&nbsp;"Pa zašto mi onda o tome nisi govorio?" upitao sam.
<BR>&nbsp;&nbsp;&nbsp;&nbsp;&nbsp;On krišom privuče nogu i stopalom počeša članak na drugoj, bosoj nozi. "To je bila samo jedna mogućnost, Robine, procenjena samo kao nula zarez nula pet odsto. Dovoljan uslov, ali ne nužan. Jednostavno nismo imali dovoljno dokaza, do sada."
<BR>&nbsp;&nbsp;&nbsp;&nbsp;&nbsp;Mogao sam da ćaskam s Albertom i na putu za Braziliju. Ali putovao sam redovnom linijom... avioni kompanije nisu dovoljno brzi za ovakve razdaljine... a ja volim da budem s Albertom tamo gde mogu da ga vidim dok razgovaramo, i tako sam proveo vreme u razgovoru sa Mortonom, u dugim poslovnim razgovorima. I razume se bio u vezi sa Harijetom, koja je imala naređenje da se javlja svakog sata, osim kad spavam, i da me ukratko obaveštava o tome kakvo je Esino stanje.
<BR>&nbsp;&nbsp;&nbsp;&nbsp;&nbsp;Čak i hipersonični let, od deset hiljada kilometara na čas, mora malo da potraje, pa sam tako imao vremena da obavim puno poslova. Morton je tražio da sa njim provedem što god mogu više vremena, uglavnom pokušavajući da me odgovori od susreta sa Boverom. "Morate ga uzeti ozbiljno, Robine", gunđao je on kroz slušalicu u mom uvetu. "Bovera zastupaju Anđelos, Karpenter i Gutman, a oni su pravi moćnici, i imaju istinski dobre savetodavne pravne programe."
<BR>&nbsp;&nbsp;&nbsp;&nbsp;&nbsp;"Bolje od tebe?"
<BR>&nbsp;&nbsp;&nbsp;&nbsp;&nbsp;Oklevanje. "Pa... nadam se da ne, Robine."
<BR>&nbsp;&nbsp;&nbsp;&nbsp;&nbsp;"Reci mi nešto, Mortone. Ako Bover nema bogzna kakve izglede na uspeh, zašto se ove moćne ličnosti trude oko njega?"
<BR>&nbsp;&nbsp;&nbsp;&nbsp;&nbsp;Mada nisam mogao da ga vidim, znao sam da će Morton navući onaj svoj odbranaški izraz, napola se izvinjavajući, a napola govoreći vi-laici-to-ne-razumete. "Njegovi izgledi nisu baš tako slabi, Robine. A naši se dosad nisu naročito dobro pokazali. Sve to uzima veće razmere nego što smo mi prvobitno ocenili. Ja pretpostavljam da će im po njihovom mišljenju, veze pomoći da se zabašure neke slabe tačke... i isto tako pretpostavljam da će tražiti neki urnebesno veliki honorar za nepredviđene izdatke. Za vas bi mnogo bolje bilo da zataškate neke od svojih slabih tačaka nego da rizikujete u ovoj stvari sa Boverom, Robine. Vaš dobar prijatelj senator Pregler nalazi se ovog meseca u nadzornom komitetu. Idite prvo do njega."
<BR>&nbsp;&nbsp;&nbsp;&nbsp;&nbsp;"Ići ću ja do njega, ali ne prvo", kazao sam Mortonu i isključio ga dok smo kružili i pripremali se za sletanje. Ugledao sam visoku upravnu zgradu Korporacije Kapija koja je zasenjivala glupavu ravnu tanjirastu strukturu iznad Predstavničkog Doma, a tamo dalje uz jezero presijavali su se limeni krovovi Slobodnog Grada. Stigli smo u pravi čas. Moj zakazani sastanak s udovcem (ili, suprugom, zavisno od toga kako na to gledate) Triše Bover bio je kroz nešto manje od jednog časa, a ja zaista nisam želeo da na njega zakasnim.
<BR>&nbsp;&nbsp;&nbsp;&nbsp;&nbsp;Nije bilo ni potrebno. Već sam sedeo za stolom u bašti hotela Brazilija Palas kad je on stigao. Mršav. Visok. Proćelav. On sede pored mene nervozno, kao da se očajno žuri, ili očajno želi da je na nekom drugom mestu. Ali kad sam mu ponudio da zajedno ručamo, deset minuta je razgledao jelovnik i onda je poručio sve živo što je bilo upisano. Salatu od sirove palmine srži, male slatkovodne račiće iz jezera, pa sve tamo do divnog svežeg ananasa dopremljenog avionom iz Rija. "Ovo je moj omiljeni hotel u Braziliji", obavestio sam ga ljubazno, gostoljubivo, dok je sosom prelivao palminu srž. "Star. Ali dobar. Pretpostavljam da ste već razgledali grad?"
<BR>&nbsp;&nbsp;&nbsp;&nbsp;&nbsp;"Ja ovde živim već osam godina, gospodine Brodhed."
<BR>&nbsp;&nbsp;&nbsp;&nbsp;&nbsp;"A, tako." Nisam znao gde ovaj kučkin sin živi, za mene je on bio samo ime koje donosi neku neprijatnost. "Na putu ovamo, primio sam kratak izveštaj sa Fabrike hrane. Ekipa Herter-Holovih dobro napreduje, pronašli su neke izvanredne stvari. Da li ste čuli da smo četiri mrtvaca identifikovali zapravo kao svemirske istraživače sa Kapije?"
<BR>&nbsp;&nbsp;&nbsp;&nbsp;&nbsp;"Gledao sam nešto u vezi s tim na PV, da, gospodine Brodhed. Vrlo uzbudljivo."
<BR>&nbsp;&nbsp;&nbsp;&nbsp;&nbsp;"Više od toga, Bover. To može da izmeni čitav svet oko nas... a i mi možemo grdno da se obogatimo." On je klimnuo potvrdno glavom, s ustima punim salate. Usta su mu i dalje stalno bila puna, i nisam nikako uspevao da ga izazovem da nešto kaže. "U redu", rekoh, "zašto ne bismo odmah prešli na poslovne razgovore? Ja želim da odustanete od one sudske zabrane."
<BR>&nbsp;&nbsp;&nbsp;&nbsp;&nbsp;On je žvakao i gutao. Spremajući se da strpa sledeći zalogaj rakova nabodenih na viljušku, on reče: "Ja to znam, gospodine Brodhed", i napuni usta.
<BR>&nbsp;&nbsp;&nbsp;&nbsp;&nbsp;Ja otpih lagano veliki gutljaj vina sa mineralnom vodom i rekoh, dobro kontrolišući svoj glas i ton; "Gospodine Bover, ja mislim da vi ne razumete u čemu je problem. Ja ne želim da vas ućutkam. Mi ćemo obojica biti na gubitku ako vi tražite da ta zabrana ostane i dalje na snazi." Ponovo sam sa njim pretresao ceo slučaj, obazrivo, tačno onako kako me je Morton detaljno poučio. Pomenuo sam: intervenciju Korporacije Kapija, suverenu državnu vlast koja daje pravo nad privatnom svojinom za javno korišćenje, problem oko povinovanja sudskoj odluci kad vaša saglasnost može da stigne do odgovarajućih ljudi tek mesec i po dana posle njihovog odlaska i kad su oni već ne znam ni ja šta uradili, sporazumno poravnanje u sporu. "Pokušavam da vam objasnim", rekao sam, "o kakvoj velikoj stvari se radi. Suviše velikoj da bi između nas dvojice postojalo neslaganje. Oni neće da se bakću oko nas, Bover. Oni će prosto da idu dalje i da nas liše prava na svojinu."
<BR>&nbsp;&nbsp;&nbsp;&nbsp;&nbsp;Bover nije prestao da žvaće, ali je slušao, i kad najzad nije imao šta više da žvaće otpio je gutljaj iz šoljice s kafom i rekao: "Mi zaista nemamo o čemu da diskutujemo, gospodine Brodhed."
<BR>&nbsp;&nbsp;&nbsp;&nbsp;&nbsp;"I te kako imamo!"
<BR>&nbsp;&nbsp;&nbsp;&nbsp;&nbsp;"Nemamo, ukoliko obojica ne smatramo da imamo", podvukao je on, "a ja smatram da nemamo. Vi pomalo grešite u nekim stvarima o kojima govorite. Ja ne posedujem više sudsku zabranu. Ja posedujem sudsku presudu".
<BR>&nbsp;&nbsp;&nbsp;&nbsp;&nbsp;"Koju ja mogu da oborim za tili..."
<BR>&nbsp;&nbsp;&nbsp;&nbsp;&nbsp;"Da, možda možete. Ali nikako ne za bilo šta 'tili'. Sudski proces će teći svojim tokom, a to će potrajati. Neću da pravim nikakvu nagodbu. Triša je platila za sve što će iz ovoga da proiziđe. Pošto ona nije među nama da brani svoja prava, pretpostavljam da to moram ja da učinim."
<BR>&nbsp;&nbsp;&nbsp;&nbsp;&nbsp;"Ali to će nas obojicu skupo stajati!"
<BR>&nbsp;&nbsp;&nbsp;&nbsp;&nbsp;"To već može da bude. Tako kaže i moj advokat. On mi je savetovao da ne dolazim na ovaj sastanak."
<BR>&nbsp;&nbsp;&nbsp;&nbsp;&nbsp;"Zašto ste onda došli?"
<BR>&nbsp;&nbsp;&nbsp;&nbsp;&nbsp;On pogleda u ostatke svoga ručka, pa zatim u fontane u dvorištu. Trojica istrživača-povratnika sa Kapije sedela su na ivici ribnjaka u kome se voda presijavala, a pored njih jedna malo pripita Varigova stjuardesa; pevali su i bacali mrvice filovanih kolača zlatnim ribicama. Oni su se obogatili. "Za mene ovo predstavlja prijatnu promenu, gospodine Brodhed", kazao je.
<BR>&nbsp;&nbsp;&nbsp;&nbsp;&nbsp;Sa prozora moga apartmana, negde visoko u novom Palas Taueru, mogao sam da vidim šiljate vrhove katedrale kako blješte na suncu. To je bilo lepše nego da gledam sliku mog pravnog savetnika na ekranu monitora, jer on me je sekirao. "Možda ste čitav ovaj slučaj prejudicirali, Robine. Meni se čini da ne razumete kolike razmere on sada dobija."
<BR>&nbsp;&nbsp;&nbsp;&nbsp;&nbsp;"Pa to sam ja rekao Boveru."
<BR>&nbsp;&nbsp;&nbsp;&nbsp;&nbsp;"Ne, ne, Robine. Nije ovde u pitanju samo akcionarsko društvo Robin Brodhed, čak ne ni samo Korporacija Kapija. Vlada se umešala. I to ne samo potpisnici Konvencije o Kapiji. Ovo može da stigne čak do Ujedinjenih Nacija."
<BR>&nbsp;&nbsp;&nbsp;&nbsp;&nbsp;"O, hajde molim te, Mortone. Zar oni to mogu da učine?"
<BR>&nbsp;&nbsp;&nbsp;&nbsp;&nbsp;"Naravno da mogu, Robine. Suverena državna vlast koja daje pravo nad privatnom svojinom za javno korišćenje. Vaš prijatelj Bover takođe otežava stvar. Podneo je zahtev da po ovom sporu nadzorno lice preuzme staranje kako o vašoj ličnoj tako i o imovini Korporacije, da bi se ostvarilo njeno valjano korišćenje."
<BR>&nbsp;&nbsp;&nbsp;&nbsp;&nbsp;Kučkin sin. On je sigurno za to već znao dok je jeo ručak koji sam mu ja platio. "Šta znači ova reč 'valjano'? Šta sam ja to učinio što nije valjano?"
<BR>&nbsp;&nbsp;&nbsp;&nbsp;&nbsp;"Hoćete li kratak popis, Robine?" Poče da broji na prste. "Pod jedan, prekoračili ste svoja ovlašćenja time što ste Herter- Holovima dali veću slobodu delanja nego što je bilo zamišljeno, što je, pod dva, ekspediciju odvelo na Hiči-nebo, sa svim mogućim posledicama koje iz toga mogu da proisteknu i na taj način, pod tri, doveli naciju u situaciju ozbiljne ugroženosti. Upamtite to. Ozbiljna ugroženost nacije!"
<BR>&nbsp;&nbsp;&nbsp;&nbsp;&nbsp;"To je koješta, Mortone!"
<BR>&nbsp;&nbsp;&nbsp;&nbsp;&nbsp;"Tako je on napisao u svojoj žalbi", zaklima Morton glavom "i, tačno je, možda nekoga možemo da ubedimo da je to koješta. Pre ili posle. Ali u ovom času Korporacija Kapija će odlučiti da li da pokrene akciju ili ne."
<BR>&nbsp;&nbsp;&nbsp;&nbsp;&nbsp;"Što će reći da je bolje da odem kod Senatora." Isključio sam Mortona pozvao Harijetu i zatražio da mi ugovori sastanak.
<BR>&nbsp;&nbsp;&nbsp;&nbsp;&nbsp;"Mogu odmah da vas povežem sa Senatorovim sekretarskim programom", izgovorila je uz smešak, i nestala s ekrana, na kome se pojavila živa slika, prilično ovlaš nacrtana, jedne mlade crnkinje. Simulacija je bila vrlo slaba, ni nalik na programe koje je Esi pravila za mene. Ali na kraju krajeva, Pregler je bio samo senator Sjedinjenih Država.
<BR>&nbsp;&nbsp;&nbsp;&nbsp;&nbsp;"Dobar dan", pozdravila me je ona. "Senator me je zamolio da vas obavestim da je večeras u Rio de Žaniru na sednici komiteta, ali da će mu biti vrlo drago da vas primi sutra ujutro u bilo koje vreme koje vama odgovara. Recimo u deset sati?"
<BR>&nbsp;&nbsp;&nbsp;&nbsp;&nbsp;"Recimo u deset sati", odgovorio sam ja, s izvesnim olakšanjem. Bio sam se malo zabrinuo što se Pregler nije odmah odazvao na moj poziv. Ali sad sam video da je zaista imao razloga: raskošne noćne barove Ipaneme. "Harijeta?" I kad se ona ponovo pojavila, upitao sam: "Kako je gospođa Brodhed?"
<BR>&nbsp;&nbsp;&nbsp;&nbsp;&nbsp;"Bez promene, Robine", smešila se ona. "Sad je budna i slobodna, ako želite s njom da razgovarate."
<BR>&nbsp;&nbsp;&nbsp;&nbsp;&nbsp;"Nego šta, ti mala elektronska dušice", odgovorio sam joj. Ona klimnu i iščeze. Harijeta je stvarno dobar program; ona ne razume svaku reč, ali je u stanju da odluku da ili ne donese po tonu moga glasa, i tako kad se pojavila Esi ja sam kazao: "S. Ja. Lavorovna, dobra si ti."
<BR>&nbsp;&nbsp;&nbsp;&nbsp;&nbsp;"Nego šta, dragi Robine", složila se ona, doterujući se. Onda je ustala i lagano se okretala. "I naši doktori su dobri, sad ćeš da vidiš."
<BR>&nbsp;&nbsp;&nbsp;&nbsp;&nbsp;Bio mi je potreban koji trenutak da shvatim šta se dogodilo. Oko nje nije više bilo onih raznih cevi! S leve strane imala je udlage oblikovane prema telu, ali nije više bila prikopčana na one uređaje! "Bože, ženo moja, šta se to dogodilo?"
<BR>&nbsp;&nbsp;&nbsp;&nbsp;&nbsp;"Možda se dogodilo ozdravljanje", kazala je ona pribrano. "Mada je ovo samo eksperiment. Lekari su malopre otišli, a ja treba sad šest časova da isprobam ovako. Onda će me ponovo pregledati."
<BR>&nbsp;&nbsp;&nbsp;&nbsp;&nbsp;"Pa ti predivno izgledaš." Nekoliko minuta ćaskali smo o običnim stvarima; ona mi je pričala o svojim lekarima, a ja njoj o Braziliji, dok sam je ja zagledao sa svih strana onoliko koliko je to moguće na PV aparatu. Ona je više puta ustajala i teglila se, radujući se osećanju slobode, sve dok se ja nisam zabrinuo. "Jesi li sigurna da sve ovo smeš da radiš?"
<BR>&nbsp;&nbsp;&nbsp;&nbsp;&nbsp;"Rekli su mi da izvesno vreme ne smem ni da mislim na skijanje na vodi ili plesanje. Ali možda mi nije zabranjeno svako drugo zadovoljstvo."
<BR>&nbsp;&nbsp;&nbsp;&nbsp;&nbsp;"Esi, ti raskalašna damo, da li ja to u tvojim očima vidim požudan pogled? Osećaš li se ti dovoljno dobro za tako nešto?"
<BR>&nbsp;&nbsp;&nbsp;&nbsp;&nbsp;"Sasvim dobro, tako je. Pa, ne baš dobro", objašnjavala je ona detaljno, "ali možda kao da smo pre dan-dva ti i ja cele noći mnogo pili. Pomalo sam lomna. Ali smatram da me jedan nežni ljubavnik ne bi povredio."
<BR>&nbsp;&nbsp;&nbsp;&nbsp;&nbsp;"Vraćam se sutra ujutru."
<BR>&nbsp;&nbsp;&nbsp;&nbsp;&nbsp;"Ne vraćaš se sutra ujutru", kazala je ona odlučno. "Vraćaš se kad budeš obavio svoje poslove u Braziliji i ni minut ranije ili, mali moj dečko, ovde nećeš naći partnerku spremnu da izađe u susret tvojim pokvarenim namerama."
<BR>&nbsp;&nbsp;&nbsp;&nbsp;&nbsp;Ja joj rekoh doviđenja sav zajapuren od radosti. Koja je trajala punih dvadeset pet minuta, sve dok nisam stigao da ovu vest proverim sa njenom doktorkom.
<BR>&nbsp;&nbsp;&nbsp;&nbsp;&nbsp;Morao sam malo da pričekam, jer je ona upravo dolazila u Medicinski centar Kolumbija kad sam je pozvao telefonom. "Izvinite, u velikoj sam žurbi, gospodine Brodhed", izvinjavala se ona, svlačeći žaket kostima od sivog tvida. "Moram da pokažem studentima kako se pravi šav na nervnom tkivu kroz otprilike deset minuta."
<BR>&nbsp;&nbsp;&nbsp;&nbsp;&nbsp;"Vi me obično oslovljavate sa Robine, dr Liderman", rekao sam, a moje uzavrelo raspoloženje naglo se ohladilo.
<BR>&nbsp;&nbsp;&nbsp;&nbsp;&nbsp;"Da, tako je... Robine. Nemojte da brinete. Nemam loše vesti." Dok je govorila nastavila je da se svlači, sve dok nije ostala u prslučetu, a onda je navukla bluzu sa rol-kragnom i preko nje bolnički mantil. Vilma Liderman je zgodna žena u izvesnim godinama, ali ja nisam došao ovamo da se divim njenim čarima.
<BR>&nbsp;&nbsp;&nbsp;&nbsp;&nbsp;"Ali nemate ni dobre, je l' tako?"
<BR>&nbsp;&nbsp;&nbsp;&nbsp;&nbsp;"Još nemam. Vi ste razgovarali sa Esi, pa znate da sad probamo da li ona može i bez aparata. Moramo da vidimo koliko može da izdrži njen organizam bez pomagala, a to ćemo znati tek kroz dvadeset četiri časa. Bar ja tako mislim."
<BR>&nbsp;&nbsp;&nbsp;&nbsp;&nbsp;"Esi je rekla kroz šest."
<BR>&nbsp;&nbsp;&nbsp;&nbsp;&nbsp;"Šest časova do očitavanja podataka, dvadeset četiri da se izvrši potpuna obrada. Osim ako se ne pokaže da zbog pojave nekih rđavih znakova mora smesta da bude ponovo priključena na aparate." Obraćala mi se preko ramena, dok se prala četkicom u lavabou. Držeći ispred sebe ruke sa kojih je kapala voda ona sad priđe bliže uređaju za telekomunikacije. "Ne treba da brinete, Robine", kazala je. "Sve je to rutinski postupak. Ona sad ima oko stotinu transplantata u sebi, i mi moramo da budemo sigurni da su se oni primili. Ja ne bih ni pustila da je dosad održavaju da ne smatram da ima bar umereno dobre izglede, Robine."
<BR>&nbsp;&nbsp;&nbsp;&nbsp;&nbsp;"'Umereno dobre' meni ne zvuči sasvim dobro, Vilma!"
<BR>&nbsp;&nbsp;&nbsp;&nbsp;&nbsp;"Bolje nego umereno dobre, ali nemojte navaljivati. I nemojte da brinete. Vi primate redovne zdravstvene biltene, a moj program možete pozvati u svako doba ako želite nešto preko toga... i mene takođe, ako morate. Hoćete da vam kažem kakvi su izgledi? Dva prema jedan da će sve ispasti dobro. Sto prema jedan da ako nešto otkaže to možemo da ispravimo. A sada idem da presadim sve ženske organe jednoj mladoj dami koja želi da bude sigurna da će posle operacije ponovo osećati zadovoljstvo."
<BR>&nbsp;&nbsp;&nbsp;&nbsp;&nbsp;"Mislim da treba da se vratim tamo", kazao sam.
<BR>&nbsp;&nbsp;&nbsp;&nbsp;&nbsp;"Zašto? Vi ne možete ništa da učinite osim da smetate. Robine, obećavam da je neću pustiti da umre dok se vi ne vratite." Začuo se tihi zvuk P.A. signalnog sistema. "To je znak za mene, Robine, čućemo se kasnije."
<BR>&nbsp;&nbsp;&nbsp;&nbsp;&nbsp;Ima trenutaka kad sedim kao u središtu sveta, i kad znam da mi nadohvat ruke stoji bilo koji program koji je moja dobra žena napisala za moj račun i izvlačim koju god hoću činjenicu, upijam značenje svakog objašnjenja i upravljam događajima.
<BR>&nbsp;&nbsp;&nbsp;&nbsp;&nbsp;Ima opet trenutaka kad sedim pred kompletnim pultom. a u glavi mi vrve goruća pitanja ali ja ništa ne doznajem zato što ne znam šta da pitam.
<BR>&nbsp;&nbsp;&nbsp;&nbsp;&nbsp;Ima trenutaka kad toliko mnogo doznajem i bivstvujem i radim da takvi trenuci prolaze munjevitom brzinom i dani su mi puni kao oko; a onda opet, ponekad, plutam po ustavljenoj vodi pokraj glavnog toka, dok svet žurno prolazi pored mene. Bilo je puno stvari koje je trebalo da uradim. Meni se nije radilo. Albert je pucao od mnoštva vesti koje su stizale sa Hiči-neba i Fabrike hrane. Pustio sam ga da se isprazni. Ali izveštaji su upadali u moju svest, a da nisu izazivali nikakvo pitanje čak ni treperenje; kad je završio s izveštajima o arhitektonskim dedukcijama i tumačenjem bulažnjenja mrtvaca ja sam ga isključio. Bilo je to izvanredno zanimljivo, ali iz nekog razloga mene nije zanimalo. Naredio sam Harijeti da se moj simulakrum pozabavi svim rutinskim poslovima i da svakome ko nema nešto bitno kaže da me pozove drugi put. Opružio sam se na tri metra dugačkom vodenom krevetu gledajući u tajanstvene obrise grada Brazilije, i poželeo da je ovo onaj kauč na Fabrici hrane, i da je povezan sa nekim koga volim.
<BR>&nbsp;&nbsp;&nbsp;&nbsp;&nbsp;Zar to ne bi bilo sjajno? Biti u stanju da dosegneš do nekoga ko je na daljini, kao što je Von bio dosegao do čitave Zemlje, i osećati ono što drugi osećaju, pustiti druge da osećaju ono što ti osećaš u sebi? Kako je to divna stvar za ljubavnike!
<BR>&nbsp;&nbsp;&nbsp;&nbsp;&nbsp;Nadovezujući se na tu misao, otkucao sam na pultu Mortonov pozivni znak i kazao mu da ispita mogućnost u vezi sa patentiranjem takve upotrebe onog kauča.
<BR>&nbsp;&nbsp;&nbsp;&nbsp;&nbsp;To nije bilo vrlo romantična reakcija na jednu prilično romatničnu pomisao. Teškoća je bila u tome što nisam bio sasvim siguran s kim bih ja to želeo da se na takav način povežem. Sa svojom dragom ženom, toliko voljenom, toliko potrebnom u ovom trenutku? Ili s nekim ko je bio, mnogo dalje i do koga bi bilo mnogo teže dosegnuti?
<BR>&nbsp;&nbsp;&nbsp;&nbsp;&nbsp;I tako mi je sporo prolazilo dugo popodne u Braziliji, uz jedno kupanje u bazenu, i jedno baškarenje pri zalasku sunca, i jednu obilnu večeru u mom apartmanu u društvu sa flašom vina, a onda sam opet pozvao Alberta da mu postavim pitanja u vezi sa onim što sam zaista želeo da saznam. "Alberte? Gde se, tačno, nalazi sada Klara?"
<BR>&nbsp;&nbsp;&nbsp;&nbsp;&nbsp;On je ćutao, nabijajući duvan u lulu i nabirajući čelo. "Džil-Klara Mojnlin", rekao je naposletku, "se nalazi u jednoj crnoj rupi."
<BR>&nbsp;&nbsp;&nbsp;&nbsp;&nbsp;"Tako je. A šta to znači?"
<BR>&nbsp;&nbsp;&nbsp;&nbsp;&nbsp;On se izvinjavao. "To je teško reći. Hoću da kažem, teško je to objasniti prostim rečima, a teško je i zato što ja to, u stvari, ne znam. Nemam dovoljno podataka."
<BR>&nbsp;&nbsp;&nbsp;&nbsp;&nbsp;"Objasni kako najbolje umeš."
<BR>&nbsp;&nbsp;&nbsp;&nbsp;&nbsp;"Dabome, Robine. Ja bih rekao da se ona nalazi u sekciji kosmičke letelice koja je ostala u orbiti, upravo ispod horizonta događanja onog singulariteta na koji ste naišli... koji se", on nehajno mahnu rukom i iza njega se pojavi jedna školska tabla, "razume se, nalazi upravo kod Švarcšildovog radijusa."
<BR>&nbsp;&nbsp;&nbsp;&nbsp;&nbsp;On je ustao i gurajući svoju neupaljenu lulu u zadnji džep preširokih platnenih pantalona, uzeo kredu i napisao: 2GM/c2
<BR>&nbsp;&nbsp;&nbsp;&nbsp;&nbsp;"Preko te granice, svetlost ne može dalje. To ti dođe kao zaustavljen vrh talasa oscilacije, pri čemu je svetlost stigla najdalje što može. Posle toga, više ne možeš da je vidiš u crnoj rupi. Ništa ne može više iza nje da prodre. Simboli u ovoj formuli, razume se, predstavljaju gravitaciju i masu... a tebi bar, kao starom znalcu brzine veće od brzine svetlosti ne moram da objašnjavam šta označava c2, zar ne? Prema instrumentima koje si ti doneo natrag sa sobom, izgleda da bi ta crna rupa mogla imati šezdeset kilometara u prečniku, i otuda masu, može biti deset puta, veću od sunčeve. Da li ja pričam više nego što bi hteo da znaš?"
<BR>&nbsp;&nbsp;&nbsp;&nbsp;&nbsp;"Malo više, Alberte", rekao sam, vrpoljeći se neudobno na vodenom krevetu. Nisam, u stvari, tačno znao o čemu se raspitujem.
<BR>&nbsp;&nbsp;&nbsp;&nbsp;&nbsp;"Možda bi želeo da znaš da li je ona mrtva, Robi", rekao je on. "O, ne, nije. Ja mislim da nije. U okolnom prostoru ima mnogo zračenja, i bogzna kakvih smicajnih sila. Međutim, ona još nije imala vremena da umre. To zavisi od ugaonog momenta. Ona možda još i ne zna da si ti otišao. Vremenska dilatacija, razumeš. A to je posledica..."
<BR>&nbsp;&nbsp;&nbsp;&nbsp;&nbsp;"Razumem šta je dilatacija vremena", prekinuo sam ga. I zaista sam je razumeo, jer sam imao osećaj da je i sam proživljavam donekle. "Ima li načina da to saznamo?"
<BR>&nbsp;&nbsp;&nbsp;&nbsp;&nbsp;"'Crna rupa ne može se detaljno ispitati', Robi", citirao je on svečanim tonom. "To je ono što se naziva Karter-Verner- Robinson-Hokingov zakon, koji hoće da kaže da se jedine informacije koje se mogu dobiti o crnoj rupi tiču mase, naelektrisanja i ugaonog momenta. Ništa više."
<BR>&nbsp;&nbsp;&nbsp;&nbsp;&nbsp;"Osim ako ne uđeš u nju, kao što je ona uradila."
<BR>&nbsp;&nbsp;&nbsp;&nbsp;&nbsp;"Pa, tako je, Robi", složio se, sedajući na stolicu i vadeći svoju lulu. Duga pauza. Puf, puf. Zatim; "Robine?"
<BR>&nbsp;&nbsp;&nbsp;&nbsp;&nbsp;"Da, Alberte?"
<BR>&nbsp;&nbsp;&nbsp;&nbsp;&nbsp;Izgledao je zbunjeno, odnosno onoliko zbunjeno koliko to može da bude jedna holografska konstrukcija. "Nisam prema tebi bio do kraja fer", kazao je. "Postoje informacije koje dobijamo iz crne rupe. Ali to zadire u oblast kvantne mehanike. A neće ti biti od neke koristi. Ne za ono što ti tražiš."
<BR>&nbsp;&nbsp;&nbsp;&nbsp;&nbsp;Nisam baš bio oduševljen da mi kompjuterski program objašnjava šta ja to "tražim". Naročito zato što ni sam nisam u to bio sasvim siguran. "Pričaj mi o tome!" naredio sam.
<BR>&nbsp;&nbsp;&nbsp;&nbsp;&nbsp;"Ovaj... ne znamo baš mnogo. To počinje od prvog principa Stivena Hokinga. On je istakao da se, u izvesnom smislu, za crnu rupu može tvrditi da ima 'temperaturu'... što podrazumeva neko zračenje. Neke vrste čestica mogu da se otrgnu. Ali ne iz one vrste crnih rupa koje tebe interesuju, Robi."
<BR>&nbsp;&nbsp;&nbsp;&nbsp;&nbsp;"Iz koje vrste mogu da se otrgnu?"
<BR>&nbsp;&nbsp;&nbsp;&nbsp;&nbsp;"Pa, uglavnom iz vrlo sićušnih. Iz onih čija je masa, recimo, kao Mont Everest. Submikroskopskih crnih rupa. Ne većih od nuklearne čestice. One se istinski usijaju, do sto milijardi Kelvina i više. Što se više smanjuju, to kvantni tunelski efekt postaje brži, a one postaju usijanije... i tako se sve više smanjuju i sve više usijavaju dok se prosto ne raspadnu. A velike, ne. Kod njih se dešava suprotno. Što su veće, primaju sve više upadnih čestica kako bi popunile svoju masu, pa je sve teže da se čestica iz njih izvuče. Onakva kao Klarina ima temperaturu verovatno stomilionitih delova Kelvina, što je stvarno niska temperatura, Robine. A pri tom se sve više i više hladi."
<BR>&nbsp;&nbsp;&nbsp;&nbsp;&nbsp;"Znači, iz takvih ne može da se izađe."
<BR>&nbsp;&nbsp;&nbsp;&nbsp;&nbsp;"Ja ne znam da postoji neki način, ne, Robine. Da li sam odgovorio na tvoje pitanje?"
<BR>&nbsp;&nbsp;&nbsp;&nbsp;&nbsp;"Za sada da", kazao sam, oslobađajući ga. Odgovorio je na sva pitanja, osim na ovo: Kako to da me, kad sa mnom razgovara o Klari, zove Robi?
<BR>&nbsp;&nbsp;&nbsp;&nbsp;&nbsp;Esi je sastavljala odlične programe, samo se meni činilo da su počeli da se preklapaju. Ranije sam imao program koji me je s vremena na vreme oslovljavao imenima iz mog detinjstva. Ali to je bio psihijatrijski program. Moram da kažem Esi da sredi ovo pitanje programiranja, jer ja sada sigurno ne osećam nikakvu potrebu za uslugama Sigfrida fon Šrinka.
<BR>&nbsp;&nbsp;&nbsp;&nbsp;&nbsp;Kancelarija senatora Preglera nije se nalazila u zgradi Korporacije Kapija, već na dvadeset šestom spratu zgrade u kojoj su bili smešteni članovi zakonodavnih tela. To je bio znak ljubaznosti brazilskog Kongresa prema kolegi, i to velike ljubaznosti, jer se nalazila samo dva sprata ispod vrha zgrade. Uprkos činjenici da sam ustao u zoru, tamo sam stigao sa zakašnjenjem od nekoliko minuta. Pre toga sam prošetao gradom u rano jutro, pa prolazeći kroz podvožnjake, izronio na parking prostor. Sve pešice. Još uvek kao u nekom privremenom vremenskom zastoju.
<BR>&nbsp;&nbsp;&nbsp;&nbsp;&nbsp;Međutim, Pregler me je vratio u stvarnost, onako dinamičan i dobro raspoložen. "Kakve divne vesti, Robine!" uzviknuo je, odvodeći me u svoju kancelariju i naručujući kafu. "Isuse! Kako smo svi bili glupi!"
<BR>&nbsp;&nbsp;&nbsp;&nbsp;&nbsp;Za trenutak sam pomislio da je Bover odustao od sudskog spora. Što je samo pokazivalo koliko sam još bio glup; on je, u stvari, govorio o najsvežijim izveštajima primljenim posredstvom relejne stanice na Fabrici hrane. Ispostavilo se da su toliko dugo tražene knjige Hičija bile one molitvene lepeze koje smo svi decenijama imali pred očima. "Mislio sam da si ti već sve o tome doznao", izvinjavao se on, pošto mi je ispričao najnovije informacije.
<BR>&nbsp;&nbsp;&nbsp;&nbsp;&nbsp;"Šetao sam", rekoh. Bio je gotovo zbunjen što on meni priča o nečemu tako značajnom, a što se tiče moga sopstvenog projekta. Ali meni malo treba da dođem k sebi. "Čini mi se, senatore"; kazao sam, "da je to veliki poen u prilog poništavanju one sudske zabrane."
<BR>&nbsp;&nbsp;&nbsp;&nbsp;&nbsp;On razvuče usta u širok osmeh. "Znaš da sam pretpostavljao da ćeš steći takav utisak. Hoćeš da mi kažeš zašto ti se tako čini?"
<BR>&nbsp;&nbsp;&nbsp;&nbsp;&nbsp;"Pa, meni to izgleda jasno. Koji je najvažniji cilj ekspedicije? Da saznamo što više o Hičijima. I sad doznajemo da mnogo tih stvari leži tamo unaokolo, i samo čeka da dođemo da ih pokupimo."
<BR>&nbsp;&nbsp;&nbsp;&nbsp;&nbsp;On se namrštio. "Mi ne znamo kako da dešifrujemo te proklete stvari."
<BR>&nbsp;&nbsp;&nbsp;&nbsp;&nbsp;"Znaćemo. Sad kad znamo šta su, naći ćemo načina da ih obradimo. Otkrili smo šta su. Sad nam samo treba 'tehnika'. Treba da..." i zaustavih se u pola rečenice. Imao sam nameru da kažem da će biti dobro da počnemo da otkupljujemo sve molitvene lepeze koje se mogu naći na tržištu, ali to je bila suviše dobra ideja da bih je odao čak i prijatelju. Umesto toga rekao sam: "Treba da nastojimo da dobijemo rezultate što brže. Radi se o tome da Herter-Hol ekspedicija nije više naš jedini posao u ovom trenutku, čime svaka diskusija o nacionalnim interesima mnogo gubi na težini."
<BR>&nbsp;&nbsp;&nbsp;&nbsp;&nbsp;On uze šoljicu s kafom od svoje sekretarice, prave, žive sekretarice koja nije bila ni nalik na onu sa kompjuterskog programa, a zatim sleže ramenima. "To jeste argument. Ja ću ga saopštiti pred komitetom."
<BR>&nbsp;&nbsp;&nbsp;&nbsp;&nbsp;"Nadao sam se da ćeš učiniti više od toga, senatore."
<BR>&nbsp;&nbsp;&nbsp;&nbsp;&nbsp;"Ako hoćeš da kažeš da ti želiš da se cela stvar poništi, Robine, ja za tako nešto nemam ovlašćenja. Ja sam ovde samo da bih nadgledao rad komiteta. I to mesec dana. Ja mogu da se vratim kući i da dignem paklenu galamu u Senatu, i možda ću to i učiniti, ali to je sve što mogu."
<BR>&nbsp;&nbsp;&nbsp;&nbsp;&nbsp;"A šta će da uradi komitet? Hoće li on podržati Boverov zahtev?"
<BR>&nbsp;&nbsp;&nbsp;&nbsp;&nbsp;Oklevao je s odgovorom. "Čini mi se da stvari stoje još gore. Čini mi se da su raspoloženi da ti se sve ekspropriše. Onda stvar prelazi u ruke Korporacije Kapija, što znači ostaje sve tako kako jeste dok se potpisnici ugovora ne reše da nešto izmene. Razume se, gledano na duži rok, tebi će se platiti naknada..."
<BR>&nbsp;&nbsp;&nbsp;&nbsp;&nbsp;Ja tresnuh šoljicom o tacnu. "Do đavola s naknadom! Zar ti misliš da sam ja u ovo ušao zbog para?"
<BR>&nbsp;&nbsp;&nbsp;&nbsp;&nbsp;Pregler i ja smo prilično bliski prijatelji. Ja znam da me on voli, čak mislim i da ima u mene poverenja, ali izraz na njegovom licu uopšte nije bio prijateljski kad je rekao: "Ponekad se zaista pitam zašto si ti u ovo ušao, Robine." Pogledao me je načas bezizražajnim pogledom. Znao sam da zna za mene i Klaru, a znao sam takođe i da je bio gost za Esinim stolom u Tapanu. "Žao mi je što čujem da ti je žena bolesna", rekao je napokon. "Nadam se da će se brzo oporaviti."
<BR>&nbsp;&nbsp;&nbsp;&nbsp;&nbsp;Na izlazu iz njegove kancelarije zadržao sam se da bih odmah izdao nalog Harijeti da obavesti moje ljude da počnu s otkupom svih molitvenih lepeza koje im dođu do ruku. Ona je za mene imala mali milion poruka, ali ja sam imao vremena samo za jednu... sastojala se od obaveštenja da je Esi provela mirnu noć i da će je lekari obići kroz jedan sat. Nisam imao vremana da predahnem, jer sam nekuda morao da idem.
<BR>&nbsp;&nbsp;&nbsp;&nbsp;&nbsp;Nije lako dobiti taksi ispred zgrade Brazilskog Kongresa; vratarima su bila izdata određena naređenja, i oni znaju ko ima prvenstvo. Morao sam da stanem na pločnik i sam zaustavim nekog taksistu. Kad sam mu rekao kuda da vozi, on je tražio da mu adresu ponovim dva puta, a posle toga i da mu je napišem. Nije to bilo zbog mog lošeg portugalskog jezika. On, u stvari, nije želeo da vozi u Slobodni Grad.
<BR>&nbsp;&nbsp;&nbsp;&nbsp;&nbsp;Provezli smo se pored katedrale, pa pored ogomnog zdanja Kapija, zatim zakrčenim bulevarom dok nismo stigli na čistinu visoravni. Dugu dva kilometra. Bio je to zeleni pojas, cordon sanitaire, kojim su Brazilci zaštitili svoju prestonicu; jer, odmah iza njega nalazilo se naselje udžerica. Čim smo u njega ušli, zatvorio sam prozor. Ja sam odrastao u rudnicima hrane u Vajomingu i navikao sam na smrad koji se širi unaokolo dvadeset četiri časa dnevno, ali ovaj smrad je bio drukčiji. Nije zaudaralo na naftu. Ovo je bio smrad otvorenih zahoda i smeća u raspadanju... u naselju sa dva miliona stanovnika koji u svojim domovima nemaju tekuću vodu. Udžerice su ovde u početku nikle kako bi građevinski radnici imali gde da stanuju za vreme dok su gradili prekrasni grad iz snova. I trebalo je da nestanu kad grad bude dovršen. Naselja udžerica nikada ne nestaju. Samo se institucionalizuju.
<BR>&nbsp;&nbsp;&nbsp;&nbsp;&nbsp;Taksista se provlačio gotovo čitav kilometar kroz uske uličice, mrmljajući nešto za sebe, mileći sve vreme. Koze i ljudi su nam se sporo uklanjali s puta. Mališani su mi nešto brzo i nerazgovetno govorili dok su trčali pored nas. Tražio sam da me odveze tačno do jednog mesta, i da tu izađe i raspita se gde živi senjor Hanson Bover, ali pre nego što je doznao ugledao sam Bovera glavom kako sedi na stepenicama od presovane šljake, prislonjenim uz zarđalu staru prikolicu za stanovanje. Čim sam mu platio, taksista je okrenuo kola i odvezao se dalje mnogo brže nego kad smo ovamo dolazili, sada već psujući naglas.
<BR>&nbsp;&nbsp;&nbsp;&nbsp;&nbsp;Bover nije ustao kad me je ugledao. Upravo je jeo nekakvu slatku kiflu, i nije prestao da žvaće. Samo me je posmatrao.
<BR>&nbsp;&nbsp;&nbsp;&nbsp;&nbsp;Prema merilima ove "gradske četvrti", on je živeo u palati. Ove stare prikolice imale su dve do tri prostorije, a on je čak imao i komadić zemlje pored stepeništa na kome je nešto bilo posejano. Teme mu je bilo ćelavo i pocrnelo od sunca, a bio je odeven u prljave kratke pantalone od teksas platna i majicu sa nekim natpisom na portugalskom koji nisam razumeo, koja je takođe izgledala kao prljava. On proguta zalogaj i reče: "Pozvao bih vas na ručak, Brodhed, ali upravo sad ga završavam."
<BR>&nbsp;&nbsp;&nbsp;&nbsp;&nbsp;"Ne treba mi ručak. Želim da se nagodimo. Daću vam pedeset procenata mog učešća u ekspediciji plus milion dolara u gotovu ako odustanete od sudskog gonjenja."
<BR>&nbsp;&nbsp;&nbsp;&nbsp;&nbsp;On je natenane gladio svoje teme. Učinilo mi se čudno što je tako brzo pocrneo, zato što to prethodnog dana nisam primetio... ali sam onda shvatio da nisam primetio ni da je ćelav. Imao je tada periku. I svečano se obukao kad se našao u probranom društvu. No, bez obzira. Nije mi se dopadalo ponašanje ovog čoveka, a takođe mi se nije dopadala ni gomila sveta koja se oko nas skupljala u sve većem broju. "Možemo li o tome da porazgovaramo unutra?" upitao sam ga.
<BR>&nbsp;&nbsp;&nbsp;&nbsp;&nbsp;Nije ništa odgovorio. Ugurao je poslednji zalogaj kifle u usta i žvaćući gledao u mene.
<BR>&nbsp;&nbsp;&nbsp;&nbsp;&nbsp;Sad je stvarno bilo dosta. Progurao sam se pored njega i popeo u kuću.
<BR>&nbsp;&nbsp;&nbsp;&nbsp;&nbsp;Prvo što me je pogodilo bio je smrad... gori od onog napolju, o, sto puta gori. Kavezi naređani jedan preko drugog pokrivali su tri zida, a u svakom kavezu bili su zečevi. Miris je poticao od njihovog izmeta, mnogo kila izmeta. I ne samo od zečeva. Jedno dojenče je dojila, držeći ga na rukama, mlada jako mršava žena. Ne. Devojčica; činilo se da joj je najviše petnaest godina. Buljila je u mene nespokojno, ali nije prestala da doji.
<BR>&nbsp;&nbsp;&nbsp;&nbsp;&nbsp;Znači to je taj odani obožavalac svoje žene čiju uspomenu čuva kao svetinju! Nisam mogao da se uzdržim. Glasno sam se nasmejao.
<BR>&nbsp;&nbsp;&nbsp;&nbsp;&nbsp;Nije bilo baš mnogo pametno to što sam ušao unutra. Bover je ušao za mnom, i zatvorio vrata, tako da je smrad postao još jači. On više nije bio ravnodušan, sad je bio ljut. "Vidim da vam nije po volji kako ja živim", rekao je.
<BR>&nbsp;&nbsp;&nbsp;&nbsp;&nbsp;Slegao sam ramenima. "Nisam došao ovamo da raspravljam o vašem seksualnom životu."
<BR>&nbsp;&nbsp;&nbsp;&nbsp;&nbsp;"Ne. Na to ionako nemate nikakvo pravo. Ne biste ništa razumeli."
<BR>&nbsp;&nbsp;&nbsp;&nbsp;&nbsp;Pokušao sam da razgovor usmerim na ono što je mene zanimalo. "Bover", kazao sam, "ono što sam vam ja ponudio nećete nikada dobiti preko suda jer je to mnogo više nego što ste uopšte imali razloga da se nadate. Molim vas da prihvatite, kako bih mogao da nastavim svoje poslove."
<BR>&nbsp;&nbsp;&nbsp;&nbsp;&nbsp;Ni ovog puta mi nije odgovorio direktno, već se obratio onoj devojci na portugalskom. Ona je ćuteći ustala, umotala dete u neku krpu, i izišla na stepenice, zatvorivši za sobom vrata. Kao da me nije ni čuo, Bover je kazao; "Triša je otišla pre više od osam godina, gospodine Brodhed. Ja nju još volim. Ali ja imam samo jedan život i znam kako malo ima izgleda da ga ponovo delim sa Trišom."
<BR>&nbsp;&nbsp;&nbsp;&nbsp;&nbsp;"Ako budemo u stanju da rešimo problem upravljanja Hiči- brodovima, možda bismo mogli da krenemo i pronađemo Trišu", rekao sam. Nisam nastavio da govorim o tome; ove reči samo su ga podstakle da me gleda sa otvorenim neprijateljstvom, kao da pokušavam da ga prevarim. Rekao sam: "Milion dolara, Bover. Još večeras možete odavde da se iselite. Zauvek. Sa svojom gospođom, i svojim detetom, i svojim zečevima. Za sve će biti obezbeđen medicinski komplet. Za dete budućnost."
<BR>&nbsp;&nbsp;&nbsp;&nbsp;&nbsp;"Već sam rekao da nećete razumeti, Brodhed."
<BR>&nbsp;&nbsp;&nbsp;&nbsp;&nbsp;Trudeći se da se uzdržim, samo sam rekao: "Onda mi pomozite da razumem. Recite mi ono što ne znam."
<BR>&nbsp;&nbsp;&nbsp;&nbsp;&nbsp;Sa stolice na kojoj je pre toga sedela devojka podigao je uprljanu benkicu i nekoliko zihernadli. Za trenutak sam pomislio da je najednom postao gostoljubiv, ali on se tamo sam smesti i reče: "Brodhed, ja već osam godina živim od socijalne pomoći. Brazilske socijalne pomoći. Da nismo gajili zečeve, ne bismo imali meso. Da nismo prodavali njihove kože ja ne bih imao da platim autobusku kartu i dođem kod vas na ručak, ili da odem do kancelarije moga advokata. Milion dolara ne može da mi nadoknadi ni to, ni Trišu."
<BR>&nbsp;&nbsp;&nbsp;&nbsp;&nbsp;I dalje sam nastojao da se obuzdavam, ali smrad je počeo da mi udara u glavu, kao i njegovo držanje. Promenih strategiju. "Imate li vi ikakvog saosećanja za svoje susede, Bover? Zar nećete da im neko pomoge? Mi ovu bedu možemo da okončamo zauvek, Bover, uz pomoć tehnologije Hičija. Obilje hrane za sve! Pristojni stanovi!"
<BR>&nbsp;&nbsp;&nbsp;&nbsp;&nbsp;On strpljivo reče: "Vi znate isto tako dobro kao ja da ono prvo što se ostvari uz pomoć Hiči-tehnologije... bilo koje tehnologije... ne dobijaju ljudi u ovome kvartu. To odlazi bogatima da bi bili još bogatiji. O, možda bi se sve to pre ili kasnije moglo dogoditi, ali kada? Dovoljno brzo da izmeni život mojim susedima?"
<BR>&nbsp;&nbsp;&nbsp;&nbsp;&nbsp;"Da! Ako od mene zavisi, ja ću učiniti da to bude brže!"
<BR>&nbsp;&nbsp;&nbsp;&nbsp;&nbsp;On premišljajući, zaklima. "Vi kažete da ćete vi to učiniti. A ja znam da ja hoću, ako preuzmem kontrolu. Zašto bih ja u vas imao poverenja?"
<BR>&nbsp;&nbsp;&nbsp;&nbsp;&nbsp;"Zato što ti ja dajem svoju reč, tikvane jedan! Zašto misliš da ja požurujem stvari?"
<BR>&nbsp;&nbsp;&nbsp;&nbsp;&nbsp;On se zavali na sedištu, i pogleda u mene. "Što se toga tiče", kazao je, "da, mislim da znam zašto vam se toliko žuri. Nema baš mnogo veze sa mojim susedima ili sa mnom. Moji advokati su se vrlo brižljivo raspitali o vama, Brodhed, tako da ja znam sve o vašoj devojci na Kapiji."
<BR>&nbsp;&nbsp;&nbsp;&nbsp;&nbsp;Nisam imao kud. Eksplodirao sam. "Ako već toliko znaš", drao sam se, "onda znaš i da želim da je izvadim sa mesta na kome sam je ostavio! I reći ću ti još ovo, Bover, ja neću dopustiti da me ti i tvoja mala kamenjarka sprečite u tim pokušajima!"
<BR>&nbsp;&nbsp;&nbsp;&nbsp;&nbsp;Lice mu je iznenada pocrvenelo i sad je bilo isto kao i teme. "A šta vaša žena misli o svemu tome?" upitao je poganim tonom.
<BR>&nbsp;&nbsp;&nbsp;&nbsp;&nbsp;"Zašto je sam ne pitaš? Ukoliko uopšte stigneš da je za života uznemiriš. Idi, ti, Bover, do đavola. Ja sad odlazim. Kako ću da dobijem taksi?" On se na ovo samo zacereka. Podlo. Ja projurih pored žene na doksatu, ne osvrćući se.
<BR>&nbsp;&nbsp;&nbsp;&nbsp;&nbsp;Kad sam stigao natrag u hotel dobro sam znao zašto se onako zacerekao. Bilo je to zbog ona dva sata čekanja na autobus na nekom trgu pored otvorenih zahoda. Neću čak ni da pričam kakva je bila vožnja tim autobusom. Putovao sam ja i pod gorim uslovima, ali ne otkako sam otišao sa Kapije. U hotelskom holu ljudi su stajali u grupicama, i čudno su me gledali dok sam pored njih prolazio. Naravno, svi su oni znali ko sam ja. Svi su znali za Herter-Holove, a moja slika se pojavljivala na piezoviziji zajedno sa njihovim. Svakako da sam znao da izgledam čudno, onako oznojen, i još besan.
<BR>&nbsp;&nbsp;&nbsp;&nbsp;&nbsp;Na mojoj konzoli goreo je čitav vatromet signala kad sam ušao u apartman i zalupio za sobom vrata. Prva stvar koju sam morao da uradim bila je da odem u kupatilo, ali sam preko ramena, kroz otvorena vrata, izgovorio: "Harijeta! Zadrži jedan minut sve poruke a daj mi Mortona. Jednosmernu vezu. Ne treba mi odgovor, samo hoću da mu izdam jedno naređenje." Mortonovo sitno lice pojavilo se u jednom uglu ekrana, neveselo ali spremno. "Mortone, upravo sam se vratio od Bovera. Kazao sam mu sve što mi je palo na pamet, ali ništa nije vredelo. Zato hoću da mi angažuješ privatne detektive. Želim da se svi podaci o njemu istraže kao nikad dosad. Taj kučkin sin je mora biti negde nešto zgrešio. Hoću da ga ucenim. I ako se radi o kazni za parkiranje od pre deset godina, hoću i za to da ga potkažem vlastima. Kreni smesta." On ćuteći klimnu, ali se nije udaljio što je značilo da već radi ono što sam mu kazao ali da i sam želi nešto da mi saopšti, samo ako mu dopustim. Iznad njega videlo se Harijetino lice, veće, u iščekivanju, kako odbrojava minut ćutanja koji sam joj odredio. Vratih se u sobu i rekoh: "U redu, Harijeta, hajde da vidimo. Prvo ono što je najprioritetnije, jednu po jednu stvar."
<BR>&nbsp;&nbsp;&nbsp;&nbsp;&nbsp;"Da, Robine, ali..." Oklevala je obavljajući procenu na brzinu. "Ima dve takve stvari, Robine. Prva, Albert Ajnštajn želi s vama da porazgovara o hvatanju grupe Herter-Hol, očigledno od strane Hičija."
<BR>&nbsp;&nbsp;&nbsp;&nbsp;&nbsp;"Uhvaćeni su! Zašto mi, do đavola..." i tu sam se zaustavio; jasno da nije mogla da mi to kaže, pošto nisam s njom uopšte bio u kontaktu gotovo celo posle podne. Ona nije sačekala da o tome porazmislim nego je nastavila:
<BR>&nbsp;&nbsp;&nbsp;&nbsp;&nbsp;"Međutim, čini mi se da biste želeli da prvo saslušate izveštaj doktorke Liderman, Robine. Ona je sad na vezi i spremna je da sa vama razgovara."
<BR>&nbsp;&nbsp;&nbsp;&nbsp;&nbsp;Prekidoh razmišljanje.
<BR>&nbsp;&nbsp;&nbsp;&nbsp;&nbsp;"Daj je", rekao sam, ali sam znao da nešto mora biti nije u redu kad se Vilma Liderman javlja lično i to uživo. "U čemu je stvar?" pitao sam čim se pojavila na ekranu.
<BR>&nbsp;&nbsp;&nbsp;&nbsp;&nbsp;Bila je obučena u večernju haljinu, s orhidejom na ramenu, prvi put je vidim tako posle našeg venčanja. "Nemojte da se uplašite Robine, ali kod Esi je nastupilo lagano pogoršanje. Ponovo smo je priključili na aparate."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nije tako strašno kao što izgleda. Ona je budna i pribrana, nema bolove, stanje joj je stabilno. Ovako možemo da je održavamo koliko god hoćemo..."
<BR>&nbsp;&nbsp;&nbsp;&nbsp;&nbsp;"Pređite sad na 'ali'!"
<BR>&nbsp;&nbsp;&nbsp;&nbsp;&nbsp;"Ali ona odbacuje bubreg, a okolna tkiva se ne regenerišu. Biće joj potrebno mnogo novih transplantata. Nastupila je uremija pre otprilike dva sata pa je sad stavljena na neprekidnu dijalizu. A to nije najgora stvar. U nju smo ubacili toliko delova uzetih sa raznih strana da je u njenom autoimunološkom sistemu došlo do potpune zbrke. Moraćemo da tragamo za odgovarajućim tkivom, a i inače ćemo morati dugo da sprovodimo imunoterapiju."
<BR>&nbsp;&nbsp;&nbsp;&nbsp;&nbsp;"Do vraga! Pa to je kao u srednjem veku!"
<BR>&nbsp;&nbsp;&nbsp;&nbsp;&nbsp;Ona potvrdno klimnu. "Obično uspevamo da nađemo potpuno odgovarajuće tkivo, ali kod Esi to nije slučaj. Ovom prilikom nije. Pre svega ona ima retku krvnu grupu, znate. Ona je Ruskinja, a takve grupe su u ovom delu sveta retke, prema tome..."
<BR>&nbsp;&nbsp;&nbsp;&nbsp;&nbsp;"Nabavite je iz Lenjingrada, za ime Božje!"
<BR>&nbsp;&nbsp;&nbsp;&nbsp;&nbsp;"Pa to sam upravo htela da kažem, da sam proverila banke tkiva u celom svetu. Možemo da nabavimo nešto približno. Istinski približno. Ali u njenom sadašnjem stanju još postoji izvestan rizik."
<BR>&nbsp;&nbsp;&nbsp;&nbsp;&nbsp;Zagledao sam se u nju pažljivo, pokušavajući da razaberem istinu iz njenog tona. "Mislite zato što mora ponovo da se radi, je li?" Ona lagano zavrte glavom. "Mislite zato što može... može da umre? Neću da vam verujem! Zašto onda, do đavola, postoji medicinski komplet?"
<BR>&nbsp;&nbsp;&nbsp;&nbsp;&nbsp;"Robine... ona je od toga već umrla, znate. Morali smo da izvršimo reanimaciju. Postoji granica šoka koji ona može da preživi."
<BR>&nbsp;&nbsp;&nbsp;&nbsp;&nbsp;"Onda k vragu s tom operacijom! Vi ste kazali da je njeno stanje stabilizovano!"
<BR>&nbsp;&nbsp;&nbsp;&nbsp;&nbsp;Vilma je za trenutak pogledala u svoje šake sklopljene u krilu, pa u mene. "Ona je pacijent, Robine, a ne vi."
<BR>&nbsp;&nbsp;&nbsp;&nbsp;&nbsp;"Šta to treba da znači?"
<BR>&nbsp;&nbsp;&nbsp;&nbsp;&nbsp;"Tako je ona odlučila. Odlučila je da ne želi da doživotno bude privezana uz aparate. Sutra ćemo ponovo da pokušamo."
<BR>&nbsp;&nbsp;&nbsp;&nbsp;&nbsp;Sedeo sam tamo buljeći u kompjuter još dugo pošto je Vilma Liderman iščezla sa ekrana a pojavio se lik moje strpljive sekretarice, koja je ćuteći čekala da dobije naređenje. "Uh, Harijeta", rekao sam napokon. "treba mi avionska karta za večeras, da idem kući."
<BR>&nbsp;&nbsp;&nbsp;&nbsp;&nbsp;"Da, Robine", kazala je ona. "Ja sam već izvršila rezervaciju. Večeras nema nijedan direktan let, ali ima jedan sa presedanjem u Karakasu, pa se u Njujork stiže oko pet ujutru. Operacija je zakazana tek za osam."
<BR>&nbsp;&nbsp;&nbsp;&nbsp;&nbsp;"Hvala." Ona je ćutala i čekala dalja naređenja. I Mortonovo glupo lice još je bilo na ekranu, sitno i sa prekornim izrazom, u donjem desnom uglu. Ništa nije govorio, ali se s vremena na vreme iskašljavao ili gutao pljuvačku kako bi mi dao do znanja da čeka. "Mortone", rekao sam, "zar ti nisam rekao da se gubiš?"
<BR>&nbsp;&nbsp;&nbsp;&nbsp;&nbsp;"Ne mogu to da učinim, Robine. Ne mogu dok god imam jednu nerazrešenu dilemu. Izdao si naređenja u vezi sa Boverom..."
<BR>&nbsp;&nbsp;&nbsp;&nbsp;&nbsp;"I jesam, do sto đavola. Ako ne mogu tako da ga se rešim naći ću nekog da ga ubije."
<BR>&nbsp;&nbsp;&nbsp;&nbsp;&nbsp;"Ne treba da brineš", rekao je Morton hitro. "Stigla je poruka od njegovog advokata. On je odlučio da prihvati tvoju ponudu."
<BR>&nbsp;&nbsp;&nbsp;&nbsp;&nbsp;Ja ga pogledah, razrogačenih očiju, držeći otvorena usta. "Ne razumem je ni ja, Robine, kao ni njegovi advokati", dodade on brzo. "Oni su vrlo uzrujani. Ali evo lične poruke za vas, ako ona može nešto da razjasni."
<BR>&nbsp;&nbsp;&nbsp;&nbsp;&nbsp;"Kako glasi?"
<BR>&nbsp;&nbsp;&nbsp;&nbsp;&nbsp;"Znak navoda: 'Možda na kraju krajeva on ipak razume.' Zatvoren navod."
<BR>&nbsp;&nbsp;&nbsp;&nbsp;&nbsp;U ponešto zamršenom životu, koji je takođe naglo počeo da biva dug, proživeo sam mnogo zbrkanih dana, ali je ovaj bio nešto posebno. Napunio sam kadu vrelom vodom u kojoj sam se kiselio pola sata, pokušavajući da izbacim sve misli iz glave. Taj napor mi nije doneo smirenje.
<BR>&nbsp;&nbsp;&nbsp;&nbsp;&nbsp;Do aviona za Karakas preostalo je tri sata. Nisam znao šta za to vreme da radim. Ne da nisam imao šta da radim, daleko od toga. Harijeta je neprestano pokušavala da privuče moju pažnju... jer Morton je želeo da utvrdi tekst ugovora sa Boverom, Albert da razgovara o biološkoj analizi izmeta Hičija koje je neko bio pokupio, svi su hteli sa mnom da razgovaraju, o svemu i svačemu. A ja nisam hteo ništa od svega toga. Zastao sam na jednom mestu u vremenskoj dilataciji, i gledao kako svet munjevito pored mene prolazi. Međutim, on nije munjevito prolazio, on je mileo. Nisam znao kako da postupim. Bilo je lepo što Bover smatra da ja tako dobro razumem. Pitao sam se šta li bi tražio da meni objasni šta ja to razumem.
<BR>&nbsp;&nbsp;&nbsp;&nbsp;&nbsp;Nešto kasnije uspeo sam da sakupim dovoljno energije da dopustim Harijeti da me poveže sa nekoliko osoba kojima je trebalo da saopštim odluke koje sam uspeo da donesem; a još nešto kasnije, uz činijicu krekera sa mlekom, zabavljao sam se slušajući raport najnovijih vesti. Bio je ispunjen pričom o tome kako su Herter-Holovi uhvaćeni, o čemu je mnogo bolje pre mogao da me izvesti Albert nego PV spiker.
<BR>&nbsp;&nbsp;&nbsp;&nbsp;&nbsp;I tada sam se setio da je Albert želeo da razgovara sa mnom, i za trenutak sam se osetio nešto bolje. To je davalo neki smer i smisao mom životu. Imao sam nekoga na koga mogu da se izvičem. "Glupane jedan", obrecnuh se na njega kad se pojavio preda mnom, "magnetne trake postoje već čitav vek. Kako to da ne umeš da ih pročitaš?"
<BR>&nbsp;&nbsp;&nbsp;&nbsp;&nbsp;On mirno pogleda u mene ispod svojih čupavih sedih veđa. "Misliš na 'molitvene lepeze', zar ne, Robine? Razume se da smo pokušali, mnogo puta. Čak smo pretpostavljali da je tu reč o nekakvoj sinergiji, pa smo pokušali sa nekoliko magnetnih polja odjedanput, nepomičnih i oscilirajućih, pa sa različitom brzinom oscilacije. Čak smo probali i sa simultanom mikrotalasnom radijacijom, mada, kako se ispostavilo, pogrešene vrste..."
<BR>&nbsp;&nbsp;&nbsp;&nbsp;&nbsp;Ja sam još bio ošamućen, ali ne toliko da ne bih shvatio šta se ovim implicira. "Hoćeš da kažeš da postoji i tačna vrsta?"
<BR>&nbsp;&nbsp;&nbsp;&nbsp;&nbsp;"Dabome, Robine", smešio se. "Kad smo primili od Herter- Holovih instrumenata dobre grafičke podatke, mi smo ih prosto kopirali. Ista mikrotalasna radijacija koja vlada na Fabrici hrane, fluks od nekoliko mikrovati eliptički polarizovanog mikrotalasa od milion angstrema. Tada dobijamo signal."
<BR>&nbsp;&nbsp;&nbsp;&nbsp;&nbsp;"To je sjajno, Alberte! A šta dobijate?"
<BR>&nbsp;&nbsp;&nbsp;&nbsp;&nbsp;"Pa, ovaj", reče on pružajući se da uzme lulu, "zapravo ne mnogo, još ne. To je uskladišteno u holografskoj memoriji i vremenski je zavisno, pa tako dobijamo neku vrstu nepotpunog oblačića simbola. A, razume se, ne umemo da pročitamo te simbole. To je na Hiči-jeziku, znaš. Ali to je sad, tako reći običan šifrovan zapis. Potreban nam je samo Rozetski kamen."
<BR>&nbsp;&nbsp;&nbsp;&nbsp;&nbsp;"Koliko će to da traje?"
<BR>&nbsp;&nbsp;&nbsp;&nbsp;&nbsp;On sleže ramenima, raširi ruke i zažmiri očima.
<BR>&nbsp;&nbsp;&nbsp;&nbsp;&nbsp;Razmišljao sam jedan trenutak. "Dobro, samo nastavi da pratiš tu stvar. I još nešto. Želim da sve te podatke pročitaš mome advokatskom programu, mikrotalasne frekvencije, šeme, sve. Trebalo bi da to nekako može da se patentira, i ja to želim."
<BR>&nbsp;&nbsp;&nbsp;&nbsp;&nbsp;"Dabome, Robine. Ovaj, da li bi hteo da čuješ nešto u vezi sa mrtvacima?"
<BR>&nbsp;&nbsp;&nbsp;&nbsp;&nbsp;"A šta je s mrtvacima?"
<BR>&nbsp;&nbsp;&nbsp;&nbsp;&nbsp;"Pa eto", reče on "oni nisu svi ljudska bića. U tim memorijama uskladišteni su i neki prilično čudni mali mozgovi, Robine. Mislim da bi to mogli da budu oni koje nazivaš starcima."
<BR>&nbsp;&nbsp;&nbsp;&nbsp;&nbsp;Osetih jezu u potiljku. "Hičiji?"
<BR>&nbsp;&nbsp;&nbsp;&nbsp;&nbsp;"Ne, ne, Robine! Skoro su ljudska bića. Ali nisu. Ne vladaju dobro jezikom, naročito najstariji među njima, a kladim se da ne možeš čak ni da naslutiš koliki ćeš račun dobiti za utrošak kompjuterskog vremena na analize i mapiranje da bi u tome bilo šta razaznao."
<BR>&nbsp;&nbsp;&nbsp;&nbsp;&nbsp;"Bože moj! Ala će Esi biti uzbuđena kad..."
<BR>&nbsp;&nbsp;&nbsp;&nbsp;&nbsp;Tu prekinuh. Na trenutak sam bio zaboravio na Esi.
<BR>&nbsp;&nbsp;&nbsp;&nbsp;&nbsp;"Pa", rekao sam, "to je... zanimljivo. Šta još ima da se kaže?"
<BR>&nbsp;&nbsp;&nbsp;&nbsp;&nbsp;A, u stvari, nije me se ticalo. Bio sam potrošio poslednji naglo narasli nivo adrenalina, i nije mi više preostalo.
<BR>&nbsp;&nbsp;&nbsp;&nbsp;&nbsp;Pustio sam ga da kaže do kraja ono što je imao, ali me to uglavnom nije ni okrznulo. Znalo se da su tri člana Herter- Holove grupe uhvaćena. Hičiji su ih odveli na neko mesto u obliku vretena gde unaokolo leže nekakve stare mašine. Kamere su i dalje slale snimke na kojima nije bilo ničega vrlo uzbudljivog. Mrtvaci su sasvim pomahnitali, trabunjali su nešto bez veze. Nije se znalo gde se nalazi Pol Hol; možda je još bio na slobodi. Možda je još u životu. Pošašavela radio-veza između mrtvaca i Fabrike hrane je funkcionisala... ali nije bilo jasno koliko će još potrajati... čak i ako ima nešto da nam saopšti. Što se tiče organskog sastava Hičija on je bio sasvim iznenađujući, utoliko što se manje razlikovao od humane biohemije nego što bi čovek pomislio. Pustio sam ga da ispriča sve do kraja što je hteo, ne terajući ga da nastavi, a onda sam ponovo počeo da gledam piezoviziju. Na programu su bila dva komičara koji su munjevitom brzinom razmenjivali strašno smešne replike. Na žalost, na portugalskom. Svejedno. Trebalo je utucati još jedan sat, pa sam nastavio da ih gledam. Ako ništa drugo, mogao sam da se divim lepim Kariokama sa voćnom salatom u kosi, sa kojih su komičari otkidali parče po parče oskudnih kostima dok su prolazili pored njih, kikoćući se.
<BR>&nbsp;&nbsp;&nbsp;&nbsp;&nbsp;Harijetina signalna lampica je zasvetlela, jasno crvenom bojom.
<BR>&nbsp;&nbsp;&nbsp;&nbsp;&nbsp;Pre nego što sam se odlučio da li da se odazovem njenom pozivu, slika na PV ekranu je nestala i jedan muški glas je saopštio nešto ozbiljno na protugalskom. Nisam razumeo ni jednu reč, ali sam razumeo sliku koja se gotovo istog časa pojavila.
<BR>&nbsp;&nbsp;&nbsp;&nbsp;&nbsp;Bila je to Fabrika hrane, uzeta iz memorije, snimak koji su načinili Herter-Holovi prilikom dolaska. A u kratkoj rečenici koju je spiker izgovorio, dve reči su zvučale kao "Pejter Herter".
<BR>&nbsp;&nbsp;&nbsp;&nbsp;&nbsp;Moglo je biti.
<BR>&nbsp;&nbsp;&nbsp;&nbsp;&nbsp;Bilo je.
<BR>&nbsp;&nbsp;&nbsp;&nbsp;&nbsp;Slika se nije menjala, ali se začuo glas, i to glas starog Hertera, ljutit i odlučan. "Ova poruka", čulo se, "treba da se emituje smesta u celoj mreži predajnika. Ovo je upozorenje. Kroz dva sata izazvaću napad groznice u trajanju od jednog minuta time što ću ući u kauč i projektovati potrebne ovaj, projekcije. Upozoravam vas da preduzmete sve mere predostrožnosti. Ako to ne učinite, odgovornost snosite vi, a ne ja." Zaustavio se za trenutak, a onda je nastavio. "Zapamtite, imate dva sata od trenutka kad ja počnem da odbrojavam. Ne više. Ubrzo ću vam se javiti ponovo da vam saopštim razlog svemu ovome, kao i na šta ja polažem pravo ako ne želite da se to još mnogo puta desi. Dva sata. Pozor... sad."
<BR>&nbsp;&nbsp;&nbsp;&nbsp;&nbsp;I prestao je da govori.
<BR>&nbsp;&nbsp;&nbsp;&nbsp;&nbsp;Ponovo se pojavio spiker, brbljao je nešto na portugalskom, sa preplašenim izrazom lica. Nije bilo važno što nisam mogao da razumem šta govori.
<BR>&nbsp;&nbsp;&nbsp;&nbsp;&nbsp;Ja sam razumeo ono što je rekao Pejter Herter, i to vrlo dobro. Znači, popravio je kauč za sanjanje i namerava da ga upotrebi. Ne iz neznanja, kao Von. Ne da ga nabrzo isproba, kao ona devojčica, Žanina. On namerava da ga upotrebi kao oružje. Drži pištolj uperen u glavu čitave ljudske rase.
<BR>&nbsp;&nbsp;&nbsp;&nbsp;&nbsp;Prvo što sam pomislio bilo je: nema više nagađanja sa Boverom. Korporacija Kapija će sad sigurno da preuzme stvar u svoje ruke, a ja to ne mogu da im zamerim.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
