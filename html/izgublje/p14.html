<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. IZ OKEANA, SA ZVEZDA
<P>&nbsp;&nbsp;&nbsp;&nbsp;&nbsp;Četiri hiljade milja iznad površine Marsa, opitna svemirska letelica 'Polaris 1-XE' stajala je ukotvljena posle prvog putovanja kroz svemir. Njen tanan, vretenasti trup, sa svojim velikim zračećim površinama i prstenom niskopogonskih jonskih motora, rasprsnuo bi se u komadiće usled otpora vazduha ukoliko bi brod ikada ušao u neku atmosferu. Bio je to sklop sazdan za uslove svemirske sredine, čiji su sastavni delovi spojeni na orbiti oko Zemlje; trenutno se nalazila na najmanjoj mogućoj udaljenosti od jednog sveta, usidrena pomoću mreža tankih kablova između dva nazubljena vrha Fobosa, unutrašnjeg Marsovog satelita. Na ovoj kamenoj gromadi promera petnaest milja, masa broda iznosila je svega nekoliko stotina funti; U svim praktičnim pogledima, on i njegova posada i dalje su bili na slobodnoj orbiti. Gravitacija je ovde tek nešto malo premašivala jedan hiljaditi deo Zemljine.
<BR>&nbsp;&nbsp;&nbsp;&nbsp;&nbsp;Sada, kada su se odgovornosti vezane za samo putovanje okončale, Dejvid Boumen gotovo da nije prestajao da se divi prizorima koje mu je pružila crvena planeta. Blistavi led južne polarne kape, smeđa, čokoladna i zelenkasta boja marija, beskrajno raznoliki ružičasti prelivi pustinja, kao i kretanja povremenih peščanih oluja u umerenim pojasima - sve su to bile slike čije ga gledanje nikada nije zamaralo. Na svakih sedam časova, džinovski disk planete prošao bi ceo ciklus mena, od pune do mlade faze i natrag; čak i kada bi prema njima bila okrenuta tamna strana Marsa, crvena planeta i dalje bi predstavljala preovlađujuću pojavu na nebu, zato što je izgledalo kao da se neka ogromna, kružna jama kreće preko zvezda, gutajući ih jednu po jednu.
<BR>&nbsp;&nbsp;&nbsp;&nbsp;&nbsp;Dejvid Boumen, stručnjak za biofiziku i kibernetiku, i dalje se, ne bez teškoća, privikavao na izvesnost da se stvarno nalazi ovde, na jednom od dva spoljnja ostrva Marsa - planete koja mu je ispunjavala godine dečaštva i mladosti. Rodio se u Flegstafu, u Arizoni, gde mu je otac, Dejvid Boumen stariji, proveo najveći deo radnog veka u opservatoriji 'Louel', središtu svih istraživanja vezanih za Mars znatno pre početka svemirske ere. Proslava stogodišnjice opservatorije, kojoj su 1994. godine prisustvovala obojica, sada je izgledala kao da se juče zbila.
<BR>&nbsp;&nbsp;&nbsp;&nbsp;&nbsp;Persival Louel, Boumen je često mislio, odista je predstavljao renesansnog čoveka, pravog izdanka svog vremena. Diplomata, orijentalista, pisac, sjajan matematičar i izvrstan osmatrač, Louel je usredsredio pažnju naučnog sveta na Mars i njegove 'kanale' početkom prve decenije dvadesetog stoleća. Iako se za većinu zaključaka do kojih je on došao danas zna da su pogrešni, ipak je postao jedan od svetaca-zaštitnika izučavanja Sunčevog sistema, uspevši da sačuva živo zanimanje za planete tokom razdoblja kada su one inače javno zanemarivane.
<BR>&nbsp;&nbsp;&nbsp;&nbsp;&nbsp;Izvrstan refraktorski teleskop, promera dvadeset četiri inča, kroz koji je on posmatrao Mars nebrojene časove, i dalje se nalazio u upotrebi. Danas, sto godina kasnije, najveća postaja na ovoj planeti nosila je njegovo ime - a čovek čiji je otac lično poznavao Louelove kolege uskoro će zakoračiti svetom kome je veliki astronom posvetio ceo svoj život.
<BR>&nbsp;&nbsp;&nbsp;&nbsp;&nbsp;Stariji Boumen se iskreno nadao da će mu sin stvarno stići na crvenu planetu, ali iako je dečko bio oduševljen zvezdama i mnoge noći proveo u opservatoriji, njegovo pravo zanimanje bilo je vezano za ponašanje živih bića. Ovo ga je neumitno uputilo i na kibernetiku, odnosno na pomičnu ničiju Zemlju između sveta robota i životinjskog carstva. Pružio je dragocenu pomoć u projektovanju kola i vodova, kao i kontrolnih mehanizama, koji su od njegovog broda napravili bezmalo živo biće, sa centralnim nervnim sistemom, računarskim mozgom i organima čula koji su bili kadri da posegnu i do milion milja u svemir svuda unaokolo.
<BR>&nbsp;&nbsp;&nbsp;&nbsp;&nbsp;Bila je veoma neobična činjenica da ga je posao kojim je počeo da se bavi od kako je napustio astronomiju doveo na Mars!
<BR>&nbsp;&nbsp;&nbsp;&nbsp;&nbsp;Čim je procedura pristajanja bila okončana, uputio je radiom poruku ocu: UPRAVO SMO BEZBEDNO PRISPELI NA FOBOS. DOMOROCI PRIJATELJSKI NASTROJENI. NADAM SE DA MOŽEŠ DA ME VIDIŠ KROZ 'DVADESET ČETVORKU'. DEJVID.
<BR>&nbsp;&nbsp;&nbsp;&nbsp;&nbsp;Manje od pola časa kasnije prispeo je odgovor: ŽAO MI JE. U FLEGSTAFU OBLAČNO. POKUŠAĆU SUTRA, SVI TE VOLE. TATA.
<BR>&nbsp;&nbsp;&nbsp;&nbsp;&nbsp;Šta bi stari Persival Louel rekao na sve ovo, upita se Boumen u sebi.
<BR>&nbsp;&nbsp;&nbsp;&nbsp;&nbsp;A onda je primetio da još nešto stiže sa Zemlje, najsjajnije zvezde na Marsovom nebu. Sistem za pisanje u komunikacionom uređaju male satelitske baze - u kojoj je bilo ljudi jedino kada bi neki brod prispeo ili izlazio sa parkirne orbite - prigušeno je zazvonio, što je značilo kraj poruke. Boumen je dolebdeo do komunikatora, držeći se pri tom desnom rukom za prihvatno uže, i otrgnuo papirni pravougaonik.
<BR>&nbsp;&nbsp;&nbsp;&nbsp;&nbsp;Morao je nekoliko puta da pročita ispisane redove da bi poverovao vlastitim očima. Zatim je stao da psuje, i to prilično sočno, istovremeno na engleskom i navaho jeziku.
<BR>&nbsp;&nbsp;&nbsp;&nbsp;&nbsp;Prevalio je pedeset miliona milja i ovog trenutka od Marsa ga je razdvajala udaljenost ne veća od one između Njujorka i Londona. Kroz samo nekoliko časova transporter je trebalo da ga prebaci dole, u Port Louel.
<BR>&nbsp;&nbsp;&nbsp;&nbsp;&nbsp;Ali upravo je saznao da od toga neće biti ništa; nije više bilo vremena da ode do Marsa. Iz nekog neverovatnog razloga, Zemlja je uputila opoziv najbržem i najnovijem brodu iz svoje flote i on je morao smesta da se vrati.
<BR>
<BR>&nbsp;&nbsp;&nbsp;&nbsp;&nbsp;Piter Vajthed dobio je naređenja na obali Plamenog mora, gde je čudovišno sunce večno stajalo prepolovljeno linijom obzorja. <EM>Upravo u vreme kada su ove reči pisane, radio-osmatrači su obznanili otkriće - koje je među astronomima izazvalo nelagodnu zapanjenost - da se Merkur ne nalazi uvek istom stranom okrenut prema Suncu. Ovo je namah obesnažilo čitavu klasu naučnofantastičnih priča, ali praktično nije imalo nikakvog uticaja na ranije predstave o površinskim uslovima na planeti - prim. pisca.</EM> Bio je upućen na Merkur da instalira i nadgleda održavanje sistema za obezbeđivanje životnih uslova za prvu stalnu bazu na planeti u uskoj umerenoj zoni na rubu noćne strane. Kroz nekoliko godina odavde će polaziti pohodi u paklenu vrelinu dnevne zone, gde su se pri večnom podnevu mogli topiti metali. Ali prethodno je valjalo postaviti pouzdan mostobran na Merkuru i tako su počele da niču srebrnaste kupole Baze Jedan u maloj dolini gde zraci samrtnog Sunca nikada neće dopreti. Zraci su zauvek ostajali u užarenom pojasu na planinskim vrhovima, dve hiljade stopa iznad postaje, pomerajući se za zanemarljivu marginu kako su nedelje prolazile, a planeta trpela svoje uobičajene godišnje vibracije. Odrazni sjaj sa planina nije bio štetan; naprotiv, on je pružao dolini svojevrsnu postojanu mesečinu, uz samo tračak one pogubne toplote.
<BR>&nbsp;&nbsp;&nbsp;&nbsp;&nbsp;Vajthedu nije bilo žao što odlazi. On je već obavio svoj posao, a ako čovek nije bio geofizičar ili predani osmatrač Sunca, neobična draž Merkura brzo je kopnila. Kada se bude vratio na Zemlju, odlučio je, otići će na odmor na Antarktik. Ali istovremeno nešto mu je - ispravno - govorilo da će proteći poprilično vremena pre no što bude u prilici da koristi odmor.
<BR>&nbsp;&nbsp;&nbsp;&nbsp;&nbsp;Nešto bliži Zemlji, Viktor Kaminski nalazio se na orbiti hiljadu milja iznad zaslepljujuće belog pokrova oblaka Venere. Za sve vreme tokom tri meseca koliko je već bio ovde, na Kiteranskoj stanici jedan, oblaci se ni načas nisu razišli, a promene boja i preliva izgledale su krajnje neuhvatljive. Oni su bili podjednako večni kao dan - odnosno noć - na Merkuru; nije isključeno da se Sunčevi zraci nisu probili do površine Venere još od onog časa kada se život začeo na Zemlji.
<BR>&nbsp;&nbsp;&nbsp;&nbsp;&nbsp;Takođe se još nijedan čovek nije spustio kroz sloj oblaka i neposredno iskusio toplotu, tamu i pritisak skrivenog kopna planete. Ali zato se dole nalazilo već mnoštvo uređaja, koji su neprekidno upućivali svoje izveštaje svemirskoj stanici, sakupljene prilikom ispitivanja negostoljubive sredine posredstvom radara, zvučnih talasa, neutronskih snopova i ostalih sredstava iz arsenala planetnog istraživanja. Što se broj stečenih informacija povećavao, postajale su sve određenije odlike Zemljinog prvog svemirskog suseda; bilo je zadivljujuće pratiti kako se stare tajne razrešuju, a nove iskrsavaju umesto njih na graničnim područjima saznanja. Šta je, na primer, mogao biti uzročnik postojane, neprekidne grmljavine na 125 stepeni severne geografske širine i 52 stepena zapadne geografske dužine? Zvuk je ličio na šum vodopada - ali na svetu čija je temperatura bila znatno viša od toplote supervrele pare vodopadi naprosto nisu mogli postojati. Mikrofonski uređaji ustanovili su da se izvor grmljavine nalazi na razmaku od pet kilometara, ali ipak još nijedna sonda nije uspela da ga locira.
<BR>&nbsp;&nbsp;&nbsp;&nbsp;&nbsp;Postojala je samo jedna stvar koja je unosila malo uzbuđenja u život Viktora Kaminskog, astronoma i planetologa. Venera je predstavljala neobičan, neprijateljski nastrojen svet, ali se on ipak zaljubio u nju. (Oduvek je na planetu mislio kao na nešto što je ženskog roda.) Ali sada, na njegovu ljutnju i razočarenje, Zemlja mu je naložila da se vrati.
<BR>&nbsp;&nbsp;&nbsp;&nbsp;&nbsp;Još o tome nije imao pojma, ali tamo kuda je trebalo da pođe čekalo ga je nešto znatno krupnije.
<BR>
<BR>&nbsp;&nbsp;&nbsp;&nbsp;&nbsp;Dve milje od obale Kvinslenda, hidrover 'Bombora' (vlasništvo Marija Lombinija, sopstvenika servisa za opravku motora u Kulangati) blago se propeo, a zatim polegao u vode Velikog Koralnog Spruda. Tri brata i jedna sestra Lombini skeptično su posmatrali poslednja podešavanja najnovijeg izuma svog gosta.
<BR>&nbsp;&nbsp;&nbsp;&nbsp;&nbsp;Predmet pokraj koga je klečao Vilijem Hanter na prvi pogled je ličio na potpuno običnu dasku za serf sjajnožute boje. Zaobljen prednji kraj bio je, međutim, prošaran nizom uskih proreza, tako da je spreda izgledao kao neki hipertrofirani usni organ. Dva veća proreza stajala su i na stražnjem delu, sa obe strane stabilizacionog peraja.
<BR>&nbsp;&nbsp;&nbsp;&nbsp;&nbsp;Hanter okrenu odvrtku sa širokom lopaticom i jedna nedavno montirana ploča otvori se na poleđini daske. U šupljini koju je ona pokrivala nalazili su se dva tanka gasna cilindra, nekoliko zgodno razmeštenih olovnih cevi i kontrolnih vodova, kao i mali manometar. Pošto je okrenuo jedan ventil i proverio merač pritiska, pažljivo je vratio poklopac na mesto.
<BR>&nbsp;&nbsp;&nbsp;&nbsp;&nbsp;"Držite se podalje", upozori ih on, uhvativši se za uvučene držače. Iznenada se razlegao otegnuti pisak gasa i daska poče da podrhtava kao živo biće.
<BR>&nbsp;&nbsp;&nbsp;&nbsp;&nbsp;"Izgleda prilično živahna", reče zadovoljno izumitelj. "Pokušajte da me stignete."
<BR>&nbsp;&nbsp;&nbsp;&nbsp;&nbsp;Spustio je dasku na površinu vode, ispružio se po njoj i dao gas.
<BR>&nbsp;&nbsp;&nbsp;&nbsp;&nbsp;Glatka plastika poskoči pod njim; uljana, plavozelena voda poče da prijatnom brzinom promiče na samo nekoliko inča ispod njegovog nosa. Ostavljajući za sobom široku, penastu brazdu, zaputio se negde u opštem smeru Novog Zelanda. Odveć je bio zadubljen u upravljanje daskom da bi imao kad da se osvrće, ali znao je da ga 'Bombora' sledi na svom vazdušnom jastuku.
<BR>&nbsp;&nbsp;&nbsp;&nbsp;&nbsp;U susret mu je krenuo jedan veliki talas - i istog trena se pojavilo pitanje: preko ili kroz njega? Suočen sa sličnim probemima, Hanter je obično donosio pogrešne odluke. Lagano je spustio nos daske, duboko udahnuo i ponovo dodao gas.
<BR>&nbsp;&nbsp;&nbsp;&nbsp;&nbsp;Zakrivljeni zeleni zid nadneo mu se nad glavu i on bez otpora skliznu kroz njegovu površinu u bučan podvodni svet. Silina talasa nosila ga je nekoliko sekundi u suprotnom smeru, prema kopnu, ali onda je uspeo da se izbavi iz njegovog okrilja i već trenutak kasnije izbio je sa druge strane, otresajući vodu sa lica i očiju.
<BR>&nbsp;&nbsp;&nbsp;&nbsp;&nbsp;Osvrnuo se i potražio pogledom 'Bomboru', ali nije imao dovoljno vremena da je nađe pošto se već pojavio drugi talas; njegov vrh, rasparan vetrom, siktao je poput kakve divovske zmije. Ponovo je uronio u sjajan, zeleni, podzemni svet, dodajući malim hidromlaznicama trosekundne prilive energije.
<BR>&nbsp;&nbsp;&nbsp;&nbsp;&nbsp;Već je izgubio račun o broju talasa kroz koje je prohujao, kada se najednom obreo u mirnoj vodi koja jedva da je bila ustalasana. Okrenuvši dasku u krug, pogledao je u pravcu obale - i nešto mu je zastalo u grlu kad je spazio velika, pogrbljena pleća pokretnih, tečnih brda koja su ga razdvajala od kopna. Gde li se samo dela Bombora?
<BR>&nbsp;&nbsp;&nbsp;&nbsp;&nbsp;A onda je shvatio da je hidrover iskoristio svoju brzinu da zaobilaznim ali manje uzburkanim putem stigne na pučinu, tako da nije išao tragom serfa. U istom času kada je primetio lebdeće vozilo, video je kako mu Mario nešto signalizira - možda ga upozorava da ne pokušava da se ponovo uhvati ukoštac sa već pređenim talasima. Ako je Australijanac zbog njih nervozan, onda stvarno nije imalo smisla izlagati se riziku; opustio se stoga na dasci i stao da čeka.
<BR>&nbsp;&nbsp;&nbsp;&nbsp;&nbsp;'Bombora' mu se fijučući približila u oblaku kapljica; a onda, osetio je kako mu se srce steglo kada je ugledao kako Mario drži u ruci telefon.
<BR>&nbsp;&nbsp;&nbsp;&nbsp;&nbsp;"Poziv iz Vašingtona", reče najstariji brat Lombini, pošto je isključio motore i spustio 'Bomboru' na njene plovke. "Kazao sam im da te nema ovde, ali izgleda da to kod njih ne pali."
<BR>&nbsp;&nbsp;&nbsp;&nbsp;&nbsp;Dodao je Hanteru bežični prijemnik i kada ga je ovaj, i dalje se ljuljuškajući na dasci, prineo uhu, začuo je bespogovoran glas sa druge strane sveta. Samo je pokorno uzvratio: "Razumem, ser, odmah stižem" - i vratio komunikacioni uređaj Mariju.
<BR>&nbsp;&nbsp;&nbsp;&nbsp;&nbsp;Biti vodeći stručnjak Svemirske agencije za pogonske sisteme imalo je i svoje nedostatke. Odmor mu se okončao još pre no što je i počeo, tako da će braća i sestra Lombini morati sami da privedu kraju rad na novoj napravi za serf, kao i da je izbace na tržište. Još je neprijatnija od toga bila neumitnost da je ovaj obrt značio kraj putovanja na Veliki Koralni Sprud sa Helenom. Ništa mu drugo nije preostalo nego da otkaže rezervaciju u 'Heron Ajlendu'.
<BR>&nbsp;&nbsp;&nbsp;&nbsp;&nbsp;Pa ipak, možda sve i nije bilo tako rđavo; preplitanje posla i zadovoljstva samo je retko kad ispadalo na dobro. Ali ovo je, bio je svestan toga, prilično slaba uteha.
<BR>
<BR>&nbsp;&nbsp;&nbsp;&nbsp;&nbsp;Dvadeset dve hiljade milja iznad Zemlje, na 'Intelsatu VIII', Džek Kimbol bio je nešto bolje sreće. Nije predstavljalo lak zadatak domoći se malo zasebnog prostora na velikom lebdećem splavu koji je sada nadgledao najveći deo komunikacionog saobraćaja u oblasti Tihog okeana, ali njemu i Ajrin Martinson to je pošlo za rukom na najbolji mogući način.
<BR>&nbsp;&nbsp;&nbsp;&nbsp;&nbsp;Skaredne spekulacije koje su se množile sa razvojem svemirske ere nisu bile baš sasvim neosnovane. U uslovima potpunog odsustva težine, neke od najsmelijih maštarija sa umetničkih dela kojima su ukrašeni indijski hramovi prešle su u oblast praktičnog upražnjavanja; više nije bilo potrebno biti atletski građen da bi se nadmašilo sve ono što su nadahnuti kipari velikog hrama Konarak u Puri bili kadri da vide u uobrazilji. Predstavljalo je zanimljivu neobičnost - koju psiholozi nisu propustili da naglase - da je reprodukovanje pomenutih umetničkih ostvarenja bilo osobito popularno u svim većim, stalno nastanjenim semirskim stanicama.
<BR>&nbsp;&nbsp;&nbsp;&nbsp;&nbsp;Postojali su, međutim, i takvi koji su tvrdili da je seks pri nultoj gravitaciji prilično naporan, kao i da ne pruža puno zadovoljstvo. Jedna škola mišljenja držala je do najmanje trećine gravtacije - što je značilo da bi njeni zagovornici bili srećni na Marsu, ali i večno nezadovoljni na Mesecu. Dok je prebirao po sećanju u potrazi za narednom pozom, Kimbol je zaključio da su oni koji zastupaju to mišljenje ili odveć opterećeni sputavanjima, ili da, pak, nemaju dovoljno mašte. Kod njega nijedno od ovoga dvoga nije važilo.
<BR>&nbsp;&nbsp;&nbsp;&nbsp;&nbsp;Kada su se oboje ponovo upristojili za izlazak u javnost, on je otključao vrata skladišne odaje za skafandre. U tom času Ajrin je počela da se kikoće.
<BR>&nbsp;&nbsp;&nbsp;&nbsp;&nbsp;"Zamisli samo", reče ona, "da dođe do nekakve gužve i da svi pohrle ovamo po skafandre."
<BR>&nbsp;&nbsp;&nbsp;&nbsp;&nbsp;"Pa", isceri se kiselo Džek, "imali bismo u tom slučaju malo fore u odnosu na ostale. Kada si ponovo slobodna?"
<BR>&nbsp;&nbsp;&nbsp;&nbsp;&nbsp;Pre no što je devojka stigla da odgovori, neko se nakašljao u zvučnik postavljen u hodniku i odsečno rekao: "Umoljava se doktor Kimbol da se javi kontroli."
<BR>&nbsp;&nbsp;&nbsp;&nbsp;&nbsp;"Oh, ne!" zavapi Ajrin. "Nemoj mi reći da imaju sakriven mikrofon čak i ovde?"
<BR>&nbsp;&nbsp;&nbsp;&nbsp;&nbsp;"Ako imaju", uzvrati Kimbol zloslutno, "onda nećemo mi biti ti koji će se naći u nevolji. U mojoj je nadležnosti da ovlašćujem sve promene i nova uvođenja komunikacionih instalacija, a neka sam proklet ako mi je i na kraj pameti palo da naložim ugradnju mikrofona u ostavu za skafandre."
<BR>&nbsp;&nbsp;&nbsp;&nbsp;&nbsp;Sa malim zadocnjenjem je shvatio da Ajrin na to gleda možda drugačijim očima. Ali pre no što je ona uspela da dođe do reči, strasno ju je poljubio i rekao: "Sačekaj pet minuta da vidim u čemu je stvar." Zatim je skliznuo u hodnik.
<BR>&nbsp;&nbsp;&nbsp;&nbsp;&nbsp;Dva časa kasnije, upravo kada je trebalo da ponovo uđe u atmosferu, najednom mu pade na um da se nije oprostio. No, dobro, javiće joj se telefonom iz Vašingtona.
<BR>&nbsp;&nbsp;&nbsp;&nbsp;&nbsp;Tako će biti znatno jednostavnije i lakše.
<BR>
<BR>&nbsp;&nbsp;&nbsp;&nbsp;&nbsp;Doktor Kelvin Pul nalazio se na dubini od sto metara u Kornelskoj podvodnoj laboratoriji kraj Biminija kada je dobio naređenje. Kao i svi aerosvemirski fiziolozi, i on je bio zaokupljen problemima vezanim za podmorski život, ali ovoga puta imao je poseban razlog što se vratio na more. Njegova specijalnost bilo je izučavanje sna i ritmova za koje se pretpostavljalo da kontrolišu aktivnosti svih živih bića. Na otvorenom moru, kao i u dubinama do kojih Sunčeva svetlost nikada nije dopirala, dolazilo je do poremećaja ovih ritmova; štaviše, izgledalo je da neke ribe nikad ne spavaju - i Kelvin Pul je želeo po svaku cenu da ustanovi kako uspevaju da ostvare ovaj jedinstven podvig.
<BR>&nbsp;&nbsp;&nbsp;&nbsp;&nbsp;Trebalo je da ne diže glavu s posla, ali pogled sa prozora nije bio samo opčinjavajuće lep - nego i hipnotički spokojan. Voda je bila toliko bistra da je vidljivost sezala i do dve stotine stopa, a prema slobodnoj proceni, pred očima mu se vrzmalo deset hiljada riba iz pedeset različitih vrsta - kao i nekoliko desetina varijacija korala. Iako je Sunčeva svetlost još bila sjajna na ovoj dubini, ona je gotovo sasvim izgubila crvene i narandžaste prelive; svetom spruda preovlađivao je plavozeleni preliv, veoma prijatan za oči. Pod njegovim okriljem sve je postajalo nepojamno blaženo - podvodni Raj koji još ne zna za greh i smrt.
<BR>&nbsp;&nbsp;&nbsp;&nbsp;&nbsp;To i nije bio baš sasvim privid, sada dok je Sunce još stajalo visoko na nebu. S vremena na vreme, hitro bi promakla neka barakuda ili ajkula, ali to ne bi izazvalo ni najmanju uzbunu među nepreglednim mnoštvom potencijalnih žrtvi. U toku celog dana, dok bi posmatrao kroz prozor biološke laboratorije, Pul nijednom nije video da jedna riba napada neku drugu. Tek u svitanje i suton dolazilo je do prekida primirja i sprud je postajao poprište hiljade kratkih i samrtnih okršaja.
<BR>&nbsp;&nbsp;&nbsp;&nbsp;&nbsp;Upravo je gledao kako se jedan podmorski skuter vraća u garažu, udaljenu pedeset stopa, vukući planktonske mreže i uređaje za snimanje iza sebe, kada se oglasila zvonjava telefona. Isključivši centrifugu, koja je prilično bučno razdvajala neke proteinske uzorke, podigao je slušalicu i kazao: "Pul ovde."
<BR>&nbsp;&nbsp;&nbsp;&nbsp;&nbsp;Pažljivo je slušao jedan minut, povremeno klimajući u znak saglasnosti, a povremeno pućeći usne u znak neslaganja.
<BR>&nbsp;&nbsp;&nbsp;&nbsp;&nbsp;"Svakako", reče konačno. "Sasvim je izvodljivo u praksi... pročitali ste moj izveštaj. Postoji određen rizik... ali ja sam i dalje pripravan; osim toga, to sam već uradio sedam - ne, osam puta. Ali, čemu žurba?... Pa, ako stvari tako stoje... Da, razume se, mogao bih da doletim do Vašingtona za jedan sat, ako ovde držite mlaznjak - ali postoji jedna velika smetnja."
<BR>&nbsp;&nbsp;&nbsp;&nbsp;&nbsp;Podigao je pogled prema plafonu i pomislio na sto stopa vode koja se nalazila iznad metalne opne laboratorije. Na kopnu bi tu udaljenost mogao da pređe za dvadeset sekundi - ali ima već mesec dana kako živi ovde dole, pri pritisku od četiri atmosfere.
<BR>&nbsp;&nbsp;&nbsp;&nbsp;&nbsp;To će biti prilično teško objasniti. Niko još nije pronašao bezbedan način da se ubrza proces dekompresije; Pul je samo jednom u životu video slučaj aeroembolizma i od tada je imao puno razumevanja prema ovoj pogubnoj bolesti ronilaca. Nije nipošto želeo da pretvori vlastiti krvotok u soda-vodu, pa čak ni da rizikuje jedan jedini mehur komprimovanog vazduha u nekoj nezgodnoj arteriji.
<BR>&nbsp;&nbsp;&nbsp;&nbsp;&nbsp;Nije bilo mesta raspravi sa zakonima fizike; Vašington će naprosto morati da se pomiri sa ovom pomalo neprijatnom činjenicom.
<BR>&nbsp;&nbsp;&nbsp;&nbsp;&nbsp;Da bi se uspeo uz ovih tričavih stotinak metara vode, koja mu se nadnosila nad glavom, bilo mu je potrebno isto onoliko vremena koliko i za put od Meseca do Zemlje.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
