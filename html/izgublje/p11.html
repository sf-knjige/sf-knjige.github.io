<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. OPROŠTAJ SA ZEMLJOM
<P>&nbsp;&nbsp;&nbsp;&nbsp;&nbsp;Tokom narednih pet godina, dok su izviđački brodovi kružili uzduž i popreko planetom, sakupljajući hiljade uzoraka i milione informacija, Klindar je još mnogo puta posetio hominide. Više nije išao u lov sa njima; lekciju su naučili zapanjujućom - štaviše, zloslutnom - brzinom i svi mužjaci su sada znali kako da upotrebe tojagu kada se ukaže potreba za to. Ovo ga je nagnalo da započne uvođenje novih oruđa, među kojima su najznačajnija bila kameni noževi i čekići.
<BR>&nbsp;&nbsp;&nbsp;&nbsp;&nbsp;Ma koliko izgledale grube na prvi pogled, male ručne alatke predstavljale su džinovski skok napred na polju tehnologije. One su umnogostručavale delotvornost - pa, dakle, i izglede na opstanak - onih koji su se koristili njima. Prikladno oblikovanim kamenom mogli su se iskopati tvrdi korenovi ili iseći sočne grane koje bi inače bilo iscrpljujuće i naporno sakupljati. A malim, okruglim oblutkom, koji zgodno pristaje u šaku, mogla se raspolutiti kost da bi se stiglo do moždine ili razmrskati životinjska lobanja da bi se dospelo do najnežnijeg i najzaštićenijeg mesa.
<BR>&nbsp;&nbsp;&nbsp;&nbsp;&nbsp;Jednoga dana, ako sve bude teklo dobro, hominidi će ne samo koristiti oruđa - nego ih i 'praviti'; izrađivaće ih od metala, pa od plastike i najzad od čistih polja sile. Ali kako će upotrebljavati ta oruđa - da li u dobre ili rđave svrhe - nije se moglo predvideti; to će tek vreme pokazati.
<BR>&nbsp;&nbsp;&nbsp;&nbsp;&nbsp;Oni su dobili početni zamah, i to je bilo sve što se moglo i smelo preduzeti kada je posredi jedna vrsta na ovom nivou inteligencije; ostalo je zavisilo jedino od njih samih. Ništa nije isključivalo mogućnost da krajnji ishod bude katastrofalan; takve stvari često su se događale u prošlosti. Neuspesi se nisu mogli izbeći, ali je zato bilo moguće nadmašiti ih brojem uspeha; ako je jedan svet i bio izgubljen, preostali su mnogi drugi.
<BR>&nbsp;&nbsp;&nbsp;&nbsp;&nbsp;Jer Klindarovi sunarodnici, nagonjeni podsticajima zapretanim u detinjstvu svoje rase, bili su ratari zvezdanih polja. Oni su sejali i često žnjeli, ali ponekad su morali i da iskorenjuju.
<BR>
<BR>&nbsp;&nbsp;&nbsp;&nbsp;&nbsp;Klindar je poslednji put stajao na afričkoj ravnici, razmišljajući o ovom opitu sa sudbinom. Nad njim se nadnosila kugla izviđačkog broda u kome su već hvatale maha energije što će ga uskoro vinuti put samotnih svemirskih visina. Na njegovom ramenu, nimalo se ne plašeći, sedelo je jedno mladunče čovekolikih majmuna, prebirajući nestrpljivo po vašima i kristalima soli u njegovoj spoljnjoj odeći. Klindar je još odavno skinuo svoj zaštitni omotač; sada je već bio imun na mikrofaunu ovog sveta, a njegovo telo takođe nije sadržalo nikakvu pretnju po život koji ga je okruživao.
<BR>&nbsp;&nbsp;&nbsp;&nbsp;&nbsp;Na udaljenosti od samo nekoliko koračaja, majka-hominid brstila je bobice; uopšte nije obraćala pažnju na svoje mladunče, očigledno uverena da se nalazi u sigurnim rukama. Nije mogla ni da nasluti, pomislio je Klindar, koliko su se povećali izgledi ovog malog stvora na opstanak. Zahvaljujući oružju i oruđu koje im je on dao, pleme je krenulo putem napretka; više se nije nalazilo na rubu umiranja od gladi niti je bilo bez mogućnosti zaštite i odbrane. Čak su i velike mačke počele da izbegavaju ove životinje čiji su prednji udovi, iako nisu imali kandže, bili kadri da zadaju nesnosni bol.
<BR>&nbsp;&nbsp;&nbsp;&nbsp;&nbsp;Skala muzičkih nota oglasila se iz komunikatora za Klindarovim pojasom; prijatelji su mu već postali nestrpljivi. Nije im mogao zameriti na tome; sve ove godine, oni su ostali izdvojeni od sveta koji im je stajao na dohvat ruke - dok je sav rizik, ali i trijumf išao njemu na dušu. Njihov red će doći kasnije, na drugim planetama, dok će on posmatrati uređaje i registratore iz bezbednosti broda. Gde li se deo Gleda-Mesec? Bio je siguran da se vrzma negde u blizini. Tri puta je prodorno zviznuo, što je bio pozivni signal koji su hominidi odavno upamtili, a potom je stao da čeka.
<BR>&nbsp;&nbsp;&nbsp;&nbsp;&nbsp;Nekoliko minuta kasnije, oglasilo se komešanje među niskim rastinjem i odatle je izišao Gleda-Mesec, noseći preko ramena malu gazelu. Iskrivio je lice u grimasu i zadovoljno zaskičao kada je ugledao prijatelja; pohitao je prema njemu, nezgrapno ali brzo skakućući na tri noge, što je uvek činio kada bi u jednoj od prednjih šapa nosio nešto.
<BR>&nbsp;&nbsp;&nbsp;&nbsp;&nbsp;Tokom poslednjih pet godina, Gleda-Mesec je sazreo i prilično ostario; sada se već nalazio blizu - nesumnjivo nasilnog - kraja svog kratkog života. Ali bio je u dobrom stanju, sa samo nekoliko olinjalih delova kože na grudima i bokovima i valjano uhranjen. Izgubio je levo uho u borbi sa nekom hijenom pre više meseci, što je samo po sebi predstavljalo simbol napretka. Nijednom od njegovih predaka ni na kraj pameti ne bi palo da se uhvate ukoštac sa režećim strvožderima iz ravnica.
<BR>&nbsp;&nbsp;&nbsp;&nbsp;&nbsp;I dalje držeći mladunče na ramenu, Klindar iziđe iz senke broda i krenu u susret prijatelju. Možda je ova beba dete Gleda-Meseca, ali to se nikako nije moglo pouzdano ustanoviti, pošto je parenje među hominidima još bilo potpuno promiskuitetno, a postojani porodični odnosi nalazili su se stolećima u budućnost. Ženke su se odnosile kao majke prema svim mladuncima bez razlike, dok su im mužjaci takođe ravnomerno delili ćuške kad god bi stigli.
<BR>&nbsp;&nbsp;&nbsp;&nbsp;&nbsp;Ova čistina sasvim je odgovarala. Klindar pruži ruku prema Gleda-Mesecu i sačeka. U početku je hominid izbegavao svaki dodir, naročito kada bi nosio hranu, ali sada više uopšte nije bio snebivljiv. Sa puno poverenja, on ispruži slobodnu ruku prema Klindaru i njih dvojica se dodirnuše preko ponora koji ih je razdvajao.
<BR>&nbsp;&nbsp;&nbsp;&nbsp;&nbsp;Klindar podiže kosmatu šapu uvis, tako da se Gleda-Mesec nesigurno ispravi na stražnje udove, u položaj koji su njegovi daleki potomci morali jednoga dana da steknu za stalno, ako su želeli da oslobode svoje ruke i umove. Okrenuo se licem prema brodu i gotovo neprimetno klimnuo, što je značilo 'sada'. Skoro istog trena oglasi se kratak potvrdni ton iz njegovog komunikatora i on pusti da ruka Gleda-Meseca ponovo padne nadole. Stolećima pošto se kosti malog hominida budu pretvorile u prah i dalje će postojati ovaj dokument o njihovom rastanku i Klindar će moći da posegne za njim kad god mu se to ushte. Kasnije će mu dodati i druga svedočanstva, u godinama i milenijumima što su se pružali u budućnost, sve dok ne bude kucnuo čas - ako se to ikada dogodi - kada će se konačno umoriti od Vaseljene... i od besmrtnosti.
<BR>&nbsp;&nbsp;&nbsp;&nbsp;&nbsp;Utihao poput dima koji leluja, mehur izviđačkog broda podigao se sa afričke ravnice i krenuo put neba. Gleda-Mesec nije opazio njegov nestanak; gazela koju je usmrtio sasvim mu je zaokupila pažnju. Uskoro će mu potpuno iščileti iz sećanja posetilac sa zvezda - ali ne i darovi koje mu je ovaj doneo.
<BR>&nbsp;&nbsp;&nbsp;&nbsp;&nbsp;Njegovi potomci će ih koristiti, sve umešnije i umešnije, sve dok ne bude došao trenutak za sledeći susret.
<BR>&nbsp;&nbsp;&nbsp;&nbsp;&nbsp;Postojala je još jedna nevelika, ali važna stvar koju je trebalo obaviti i brod se zakratko zaustavio na Mesecu da bi se to sredilo.
<BR>&nbsp;&nbsp;&nbsp;&nbsp;&nbsp;U lunarnoj ponoći, hladne stene se raspolutiše i razmrskaše kada su moćna polja sile posegnula u njih, kopajući jamu koja će štititi Stražara od svih predvidljivih smicalica koje su mu mogli prirediti prostor i vreme. Crni tetraedar postavljen je na podignuto polje, a zatim uklonjen izvan domašaja svetlosti Sunca i svetlosti Zemlje. Razmrskana stena vraćena je na svoje prvobitno mesto; kroz nekoliko hiljada godina, neprekidni pljusak meteorske prašine potpuno će sakriti ožiljak.
<BR>&nbsp;&nbsp;&nbsp;&nbsp;&nbsp;Ali zapretani magnetski signal mašine obznanjivaće i dalje svoje prisustvo praznom nebu, tako da će svaka inteligencija koja ovuda bude naišla neizostavno registrovati neprekidni zov iz utrobe Meseca. Ako, kroz mnogo stoleća, potomci Gleda-Meseca budu stekli slobodu svemira, oni će morati da zastanu ovde na putu prema zvezdama; a oni koji su ih poslali tim putem znaće da im štićenici dolaze i pripraviće se da ih dolično dočekaju.
<BR>&nbsp;&nbsp;&nbsp;&nbsp;&nbsp;Ili će se, možda, dogoditi da kultura nikne na ovoj planeti, prođe kroz kratko razdoblje procvata u naivnom uverenju da se Vaseljena okreće oko nje, a zatim ponovo utone u taman suton predsvesne misli, vrativši se u životinjsko carstvo iz koga se izdvojila. Ovakvih civilizacija bilo je toliko da se čak nisu mogle ni nabrojati, a kamoli ispitati u Galaksiji od sto milijardi svetova. Iako su one mogle da obiluju čudesima i da sadrže mnoge zanimljivosti, ipak su se morale prenebreći. U stvari, malo je njih bilo dovoljno dugovečno da doživi drugu posetu; bili su to samo kratkotrajni blesci razuma, koji bi zatreptali poput svitaca u kosmičkoj noći.
<BR>&nbsp;&nbsp;&nbsp;&nbsp;&nbsp;Ali kada se neka vrsta otisne sa svog rodnog sveta i postane svesna Vaseljene oko sebe, onda ona zavređuje da se pažnja upravi na nju. Samo ona kultura koja je u stanju da dosegne svemir može istinski da nadraste stege vlastite sredine i da se pridruži ostalima u osmišljavanju samog čina postanja. Takve kulture, dakle, valjalo je otkrivati i potpomagati, ako to zaslužuju, ali to nije uvek slučaj. Stražari-farovi koji trenutno punonadežno bdiju nad milionima planeta nisu uvek javljali dobre vesti, već ponekad i loše. Dok se brod dizao iz srca Tihoa, Klindar je bacio poslednji pogled na plavo-zeleni globus koji je nepomično stajao na Mesečevom nebu. Ka njemu je bila okrenuta Afrika, grejući se na zracima skrivenog Sunca. Bilo mu je žao što ne može duže da ostane - najmanje još stotinak godina - ali zvali su ga novi svetovi, daleko dole niz nepojamne vrtloge Zvezdanih Dveri.
<BR>&nbsp;&nbsp;&nbsp;&nbsp;&nbsp;Bilo je malo verovatno da će on ikad saznati ishod lančane reakcije koju je započeo ovde; sve je govorilo u prilog tome da će ona zgasnuti kroz nekoliko pokolenja, ne ostavivši nikakvog traga za sobom. Na ranim stupnjevima razvoja, bolesti, promene klime ili nesreće odveć su lako mogle da satru tek začetu, još nevičnu inteligenciju, pre no što ona dovoljno ojača da se zaštiti od slepih sila Vaseljene.
<BR>&nbsp;&nbsp;&nbsp;&nbsp;&nbsp;Slepih - jer je tek valjalo ustanoviti da li zvezde i galaksije imaju i najmanje obzira prema umu, odnosno, da li poseduju ikakvu svest o njegovom postojanju.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
