<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. DAR SA ZVEZDA
<P>&nbsp;&nbsp;&nbsp;&nbsp;&nbsp;Jupiter je predstavljao blistavu zvezdu, koja je stajala gotovo okomito iznad Klindara, dok je išao kroz usnulu šikaru jedan čas pre svanuća. Tamo gore, na udaljenosti od pola milijarde milja, nalazile su se Zvezdane Dveri - prečica kroz svetlosne godine koja je vodila do njegovog nesravnjivo udaljenijeg doma. Bio je to put sa mnogo ogranaka, od kojih je većina još stajala neistražena i vodila do možda nepojamnih odredišta. Na krajevima tek malog broja tih pobočnih krakova nalazile su se samotne civilizacije, veoma proređene u ovom kraku galaktičke spirale. Jednoga dana možda će im se pridružiti i ovaj svet; ali do tog časa moralo je da protekne još najmanje milion godina.
<BR>&nbsp;&nbsp;&nbsp;&nbsp;&nbsp;Hominidi nikada nisu izlazili iz pećina kada bi se spustila tama, ali Klindar ih je čuo kako se koškaju i gunđaju u polusnu, pripremajući se da dočekaju novi dan. Položio je svoj mito - mladog vepra - u podnožje litce, kuda su morali da prođu. Ovoga puta, međutim, nije se povukao. Seo je na samo nekoliko stopa od žrtvenika i stao da čeka.
<BR>&nbsp;&nbsp;&nbsp;&nbsp;&nbsp;Zvezde su izbledele sa nebeskog svoda - a poslednji je bio Jupiter. A onda, zraci sunca koje se rađa počeše da pozlaćuju pročelje litice, spuštajući se sve niže, da bi na kraju prodrli u unutrašnjost pećine. Iznenada, odatle stade da se razleže uzbuđeno mrmljanje i piskutavo 'iik - iik', za koje je Klindar već znao da predstavlja znak za uzbunu. Hominidi su ga ugledali.
<BR>&nbsp;&nbsp;&nbsp;&nbsp;&nbsp;Video je njihove kosmate prilike kako se vrzmaju po ulazu, u nedoumici šta da preduzmu. Ako ne prikupe hrabrost da siđu dole u neko razumno vreme, Klindar će otići. Ali ovoga puta, on će sa sobom poneti i vepra, nadajući se pri tom da će njegovi štićenici izvući zaključak kako su hrana i prijateljstvo prisno povezani.
<BR>&nbsp;&nbsp;&nbsp;&nbsp;&nbsp;Prijatno se iznenadio kada se ispostavilo da neće morati dugo da čeka. Krećući se polako, ali postojano, Gleda-Mesec se spuštao niz obronak litice. Stigao je do na dvadeset stopa iznad nivoa tla, a onda zastao da osmotri situaciju. Verovatno je smatrao da je na ovoj visini i dalje bezbedan - i pod normalnim okolnostima to bi stvarno bilo tako. Samo bi okretan majmun bio kadar da se uspne uz ovu gotovo okomitu stenu - dok je ona bila nedostupna za sve velike mačke.
<BR>&nbsp;&nbsp;&nbsp;&nbsp;&nbsp;Klindar izvuče nož iz pojasa sa opremom i pre snagom nego umešnošću poče da dere vepra. Ovo brzo komadanje čvrstog mesa, pomisli on, mora da Gleda-Mesecu deluje kao prava čarolija; samo je za nekoliko sekundi uradio ono na šta bi hominidi utrošili mnogo minuta kidanja i griženja. Kada je odsekao prednju nogu, pružio ju je prema svom opčinjenom posmatraču.
<BR>&nbsp;&nbsp;&nbsp;&nbsp;&nbsp;Bio je strpljiv, a Gleda-Mesec gladan, ali ishod nije bio neumitan. Snebivljivo oklevajući, stvorenje je još dugo ostalo na padini litice, najpre se spustivši nekoliko stopa, a zatim se žurno uspentravši do pređašnje visine. Konačno, odluka je bila doneta i on sakupi svu hrabrost. I dalje pripravan da munjevito utekne, Gleda-Mesec skoči sa obronka stene i stade da se primiče Klindaru, uz puno opreznosti i mudro poput raka. Na svakih nekoliko koraka za trenutak bi se uspravio, praveći grimase i kezeći zube. Očigledno je pokušavao da pokaže kako može da se brani ako se ukaže potreba za to.
<BR>&nbsp;&nbsp;&nbsp;&nbsp;&nbsp;Utrošio je poprilično vremena da bi prevalio poslednjih nekoliko stopa, stalno uzmičući i zastajkujući. U međuvremenu, Klindar se pretvarao da pohlepno odgriza komađe mesa sa veprovog buta, izazovno ga podižući u pravcu Gleda-Meseca.
<BR>&nbsp;&nbsp;&nbsp;&nbsp;&nbsp;Najednom, but mu je doslovce nestao iz ruke i delić sekunde kasnije Gleda-Mesec je već bio na pola puta uz liticu, noseći među zubima svoju nagradu. Strpljivo, Klindar ponovo poče da odseca mesnatu trupinu, čekajući naredni potez svojih štićenika. Nije protekao ni pun čas, kad se Gleda-Mesec vratio po novo sledovanje. Ovoga puta, za njim su se niz obronak litice delimično spustili Sedoglavi i Slomljeni-Zub, ljubopitljivi da vide kako je ostvario svoj junački podvig.
<BR>&nbsp;&nbsp;&nbsp;&nbsp;&nbsp;I tako se ovaj ogled iz primitivne diplomatije nastavljao iz dana u dan - ponekad ujutru, pre no što bi hominidi izišli iz pećine, a ponekad uveče kada bi se vraćali iz dnevne potrage za hranom. Krajem sedmice, Klindar je bio prihvaćen kao počasni član plemena. Više ga se uopšte nisu bojali i okupili bi se u krug oko njega, posmatrajući ga šta radi sa udaljenosti od svega nekoliko stopa. Pojedina mladunčad priskočila bi mu i čak ga dodirnula, iako bi ih zbog toga majke ljutito prekorevale; odrasli su, međutim, i dalje izbegavali neposredan dodir. Bili su radoznali, ali još ne i prijateljski nastrojeni.
<BR>&nbsp;&nbsp;&nbsp;&nbsp;&nbsp;Za Klindara je to bilo čudesno, gotovo nestvarno iskustvo - ovo svakodnevno saobraćanje između dva sveta međusobno udaljena milion godina. Dok su njegove kolege sondirale planetu najsavršenijim uređajima svoje nauke, on se mentalno poistovećivao sa stvorenjima koja jedva da su stigla do osvita razuma. Morao je da gleda kroz njihove oči, da ne izgubi iz vida ograničenja njihovih nezgrapnih prstiju, da uzme u obzir sporost procesa njihovih umova kada se nađu suočeni sa nečim novim. Srećom, imao je na raspolaganju iskustva drugih kojima se upravljao u delanju; kada bi bio na izviđačkom brodu, tragao bi po građi sakupljenoj u prošlosti, učeći na primerima ranijih pohoda na drugim svetovima. Bio je u prilici da se okoristi njihovim uspešnim potezima i da tako izbegava greške.
<BR>&nbsp;&nbsp;&nbsp;&nbsp;&nbsp;Ova stvorenja jedino su mogla da se obuče posredstvom primera, zato što ih je od upotrebe govora delilo još milion godina. A kako su se pripadnici njihovog naroda isticali u svemu na šta bi upravili svoje umove, Klindar je ubrzo postao najuspešniji lovac na planeti. Iznenadilo ga je, a pomalo i uznemirlo, kada je ustanovio u kojoj meri uživa u tome. Drevni nagoni nisu sasvim zgasli u njemu, iako je proteklo sto hiljada pokolenja od kada su zauzdani.
<BR>&nbsp;&nbsp;&nbsp;&nbsp;&nbsp;Omiljeno oružje bila mu je butna kost jedne od većih antilopa; sa svojim čvornovatim krajem, ona je predstavljala savršenu prirodnu tojagu, nesravnjivo bolju od ma koje grane koja se mogla otkinuti sa nekog drveta. Samo jedan, dobro upravljen udarac njome bio je dovoljan da se usmrte životinje velike čak kao sami hominidi, a mogla je da posluži i za rasterivanje znatno većih stvorenja. Klindar je bio nestrpljiv da ovo praktično pokaže, pa je čak pomišljao na to i da priredi jednu nameštenu predstavu. Slučaj je, međutim, hteo da je sve ispalo sasvim nenamešteno.
<BR>&nbsp;&nbsp;&nbsp;&nbsp;&nbsp;Horda - koja još nije zavredila naziv 'pleme' - sada ga je već potpuno poistovetila sa hranom i mužjaci su bili spremi da krenu za njim ma kuda pošao. Čak bi i one ženke koje nisu bile zadužene za vođenje brige o mladunčadi ponekad odustajale od sakupljanja lišća i plodova voćki da bi mu se pridružile, u nadi da će se domoći dela njegove žrtve.
<BR>&nbsp;&nbsp;&nbsp;&nbsp;&nbsp;Naišli su na mrtvu zebru na samo stotinak jardi od izviđačkog broda; bila je okružena hijenama koje su je i usmrtile. Strvinu je čerupalo šest šugavih, odvratnih strvoždera; uverene da ih ništa manje od lava ne može omesti u poslu, one nisu prekinule gozbu kada je Klindar stao da se približava. Čuo je kako mu iza leđa štičenici nervozno mrmljaju, držeći se na istoj udaljenosti.
<BR>&nbsp;&nbsp;&nbsp;&nbsp;&nbsp;Konačno, kada se Klindar sasvim primakao, hijene počeše da ga podozrivo motre, režeći pri tom i ne odstupajući ni koraka. On je bio prvi dvonožac koga su one ikada videće - štaviše, i jedini dvonožac na celom ovom svetu - ali ta neobičnost nije ih uznemiravala. Bile su uverene da su kadre da zaštite svoj plen.
<BR>&nbsp;&nbsp;&nbsp;&nbsp;&nbsp;Trenutak kasnije, ta uverenost je prilično splasnula. Klindar im se primicao poput vihora, držeći u svakoj ruci po tojagu - pošto je obema baratao podjednako umešno - a onda poče neštedimice da udara oko sebe po zabezeknutim životinjama. Odveć pometene da bi mogle da mu se suprotstave, one se dadoše u beg, odvratno skičeći; ali tada, jedna od njih prikupi hrabrost, munjevito se okrenu i dugim skokom polete prema Klindarovoj glavi.
<BR>&nbsp;&nbsp;&nbsp;&nbsp;&nbsp;Bio je to dobrodošao obrt; stvar nikako nije smela da izgleda laka, pošto bi u protivnom hominidi stekli odveć veliko poverenje u ovo primitivno oružje i tako se doveli u pogubnu situaciju. Morali su da shvate da ih tojaga neće učiniti nepobedivima, odnosno da ishod svih budućih borbi prevashodno zavisi od njihove umešnosti i snage.
<BR>&nbsp;&nbsp;&nbsp;&nbsp;&nbsp;Pa ipak, Klindar nije bio izložen nikakvom stvarnom riziku; okršaj u koji se upustio zarad hominida nije baš predstavljao oličenje poštene borbe ravnopravnih protivnika, ali mogao je da posluži svrsi. Sa jedne strane, on je bio znatno snažniji i vičniji od nezgrapnih čovekolikih majmuna, a u slučaju potrebe mogao je da se kreće brzinom za koju je bio kadar tek mali broj životinja na ovom svetu. Sa druge strane, bio je potpuno zaštićen savitljivom, ali i neverovatno otpornom i čvrstom opnom koja ga je štitila od mikroskopskih ubica koje su vrvile u vazduhu i tlu. Hijena je, u stvari, bila bez ikakvih izgleda.
<BR>&nbsp;&nbsp;&nbsp;&nbsp;&nbsp;Klindar se naglo povukao u stranu, a životinja je prohujala pokraj njega; ta kretnja, registrovana njegovim ubrzanim čulima, ličila je na usporen film. Dok je hijena još bila u proletu, zadao joj je strašan udarac - ali izgleda da je pri tom malo potcenio svoju snagu, zato što je kost najpre pukla, a zatim se rasprsla, tako da mu je na kraju u ruci ostao samo patrljak. Ali to više nije bilo važno, pošto je hijena bila mrtva pre no što je dodirnula tle. Ostale zveri, koje su se vratile da bi posmatrale borbu, punonadežno iščekujući njen ishod na maloj udaljenosti, postale su sasvim uverene u izlišnost daljeg suprotstavljanja i dale su se u paničan beg.
<BR>&nbsp;&nbsp;&nbsp;&nbsp;&nbsp;Tokom okršaja, hominidi se, doduše, nisu približili, ali nisu ni preplašeno utekli. Sada su stali da se primiču, ispunjeni nervoznom radoznalošću, dok im je pažnja ravnomerno bila podeljena između Klindara i njegove žrtve.
<BR>&nbsp;&nbsp;&nbsp;&nbsp;&nbsp;Uvek na čelu svih pohoda, Gleda-Mesec je i ovoga puta prvi stigao do njega. Nagao se nad ubijenu hijenu, ispružio šapu, dodirnuo trupinu i hitro ustuknuo. Još dva puta je ponovio iste kretnje, sve dok se potpuno nije uverio da je životinja stvarno mrtva. A onda mu se čeljust iskrivi u smešan izraz zapanjenosti i on se zabulji u Klindara, gotovo ne verujući sopstvenim očima.
<BR>&nbsp;&nbsp;&nbsp;&nbsp;&nbsp;Klindar ispruži desnu ruku sa drugom, neslomljenom tojagom i stade da čeka. Bio je to pravi trenutak; bolji se nije mogao ukazati. Ako Gleda-Mesec sada ne bude stekao nauk, nikada to neće učiniti.
<BR>&nbsp;&nbsp;&nbsp;&nbsp;&nbsp;Hominid je polako krenuo prema njemu, a onda se zaustavio i čučnuo na udaljenosti od samo pet stopa; nikada se ranije nije toliko približio. Držeći glavu blago nakrivljenu na jednu stranu u stavu pomne usredsređenosti, zabuljio se u kost koju je Klindar čvrsto držao u ruci. A zatim je ispružio šapu i dodirnuo grubu tojagu.
<BR>&nbsp;&nbsp;&nbsp;&nbsp;&nbsp;Prsti mu se obaviše oko njenog kraja i blago ga povukoše. Klindar je za trenutak nije puštao, a onda olabavi stisak.
<BR>&nbsp;&nbsp;&nbsp;&nbsp;&nbsp;Gleda-Mesec mu uze kost iz ruke, stade nekoliko časaka da je zagleda sa svih strana, a onda najednom poče da je njuška i glođe. Plima razočaranja razli se Klindarovim umom; nauk je već bio zaboravljen. Za životinju pred njim ovo je bio samo još jedan zalogaj hrane - a ne i ključ za budućnost, alatka koja ga je mogla popeti na tron gospodara ovog sveta, kao i mnogih drugih.
<BR>&nbsp;&nbsp;&nbsp;&nbsp;&nbsp;A onda je Gleda-Mesecu najednom sinulo. Skočio je na noge i počeo da skakuće unaokolo, mašući tojagom u desnoj ruci. Sve dok se kretao, bio je u stanju da ostane u uspravnom položaju; samo kada bi pokušao da stoji mirno, morao je da potraži oslonac slobodnih prednjih udova. Već se nalazio na pragu zastrašujućeg i neopozivog prelaza od četvoronožnog ka dvonožnom stvorenju.
<BR>&nbsp;&nbsp;&nbsp;&nbsp;&nbsp;Kratki ples trajao je oko pet sekundi; a onda, Gleda-Mesecu nešto drugo sinu u svesti. Pojurio je prema mrtvoj hijeni u tako mahnitoj navali uzbuđenja, da njegovi ostali sadruzi, koji su u međuvremenu već počeli da se okupljaju na gozbu, preplašeno ustuknuše.
<BR>&nbsp;&nbsp;&nbsp;&nbsp;&nbsp;Nespretno, ali zato uz puno snage koja je predstavljala nadoknadu za nedostatak umešnosti, Gleda-Mesec poče da udara tojagom po trupini, dok su ga ostali preneraženo posmatrali. Jedino je Klindaru bilo jasno šta se zbiva i samo je on znao da je ovaj svet stigao do prekretnice u vremenu. Stvorenju koje je najvećma obećavalo od svih ostalih on je dao prvo oruđe - i tako je otpočela istorija još jedne rase.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
