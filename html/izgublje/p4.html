<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. STRAŽAR
<P>&nbsp;&nbsp;&nbsp;&nbsp;&nbsp;Sledeći put kada budete videli pun Mesec visoko na južnom delu neba, pažljivo uočite njegovu desnu ivicu, a zatim pođite pogledom nagore duž prevoja diska. Na mestu gde bi na časovniku stajala oznaka za dva sata primetićete mali, tamni oval; svako ko ima normalan vid naći će ga sasvim lako. To je velika, ograđena udolina, jedna od najlepših na Mesecu, poznata kao Mare Crisium - More Kriza. Sa prečnikom od tri stotine milja i gotovo sasvim okruženo prstenom veličanstvenih planina, ono nije bilo istraženo sve do našeg dolaska, u pozno leto 1996. godine.
<BR>&nbsp;&nbsp;&nbsp;&nbsp;&nbsp;Naš pohod bio je veliki. Upotrebili smo dva vozila za teške terete da prebacimo zalihe i opremu iz glavne Mesečeve baze u Moru Vedrine, udaljene pet stotina milja. Imali smo i tri male rakete, koje su bile namenjene za prevaljivanje kratkih rastojanja u onim područjima gde su naša vozila za kretanje površinom bila neupotrebljiva. Srećom, najveći deo Mora Kriza bio je veoma ravan. Tu se nisu nalazile one velike pukotine koje su predstavljale uobičajenu opasnost na drugim mestima; takođe nije bilo kratera ni brežuljaka. Naši moćni traktori-guseničari prebacivali su nas bez teškoća na svako željeno mesto.
<BR>&nbsp;&nbsp;&nbsp;&nbsp;&nbsp;Ja sam bio geolog - ili selenolog, ako ste baš sitničavi - i nalazio sam se u skupini koja je istraživala južne predele Mora. Prelazili bismo po stotinu milja nedeljno, krećući se podnožjem planina, odnosno duž obale onoga što je pre hiljadu miliona godina bilo more. Kada je na Zemlji život otpočinjao, ovde se već gasio. Vode su se povukle niz obronke ovih ogromnih grebena, ponirući u prazno srce Meseca. Preko tla kojim smo se kretali nekada se prostirao okean, bez plime i oseke, dubok gotovo pola milje; jedini trag vlažnosti sada je bilo inje, na koje se ponekad moglo naići u pećinama čiju tamu nikada nije oskrnavila pretopla Sunčeva svetlost.
<BR>&nbsp;&nbsp;&nbsp;&nbsp;&nbsp;Putovanje smo započeli u sporo Mesečevo svitanje, tako da nam je do noći preostalo skoro nedelju zemaljskih dana. Nekoliko puta dnevno izlazili bismo u skafandrima iz vozila u potragu za zanimljivim primercima minerala, ili da ostavimo putokaze budućim putnicima. Bio je to uobičajeni postupak, lišen bilo kakvih uzbuđenja. Nema ničeg rizičnog niti posebno napetog u istraživanju Meseca. Mogli smo da živimo udobno čitavih mesec dana u našim traktorima pod pritiskom, a ako bismo zapali u neprilike, uvek smo bili u mogućnosti da radio-vezom zatražimo pomoć i da stešnjeni na malom prostoru sačekamo dolazak nekog svemirskog broda koji bi nas izbavio.
<BR>&nbsp;&nbsp;&nbsp;&nbsp;&nbsp;Upravo sam rekao da nema ničeg uzbudljivog u istraživanju Meseca, ali to, naravno, nije istina. Čoveku nikada nije dosta ovih neverovatnih planina, tako surovih u odnosu na nežne brežuljke Zemlje. Nikada nismo znali, dok smo kružili oko rtova i uzvisina ovog iščezlog mora, kakvi će novi prizori iskrsnuti pred našim očima. Ceo južni prevoj Mora Kriza predstavlja prostranu deltu gde je nekad put u okean nalazilo mnoštvo reka, napajanih verovatno bujicama kiše koje su šibale planine u kratkom vulkanskom razdoblju kada je Mesec još bio mlad. Svaka od ovih prostranih dolina predstavljala je izazov koji nas je mamio da se penjemo u nepoznate gorske predele. No, trebalo je da ispitamo još čitavih sto milja doline i jedino što nam je preostajalo bilo je da bacimo čežnjive poglede ka visovima koje će neko drugi osvojiti.
<BR>&nbsp;&nbsp;&nbsp;&nbsp;&nbsp;Na vozilu smo zadržali zemaljsko vreme; u 22.00 upućivana je poslednja radio-poruka Bazi i tako bi se okončao radni dan. Napolju, stene bi i dalje plamtale pod gotovo okomitim Suncem, ali za nas je to bila noć sve dok se ponovo ne bismo probudili, osam časova kasnije. Tada bi jedan od nas pripremao doručak, sa svih strana bi se čulo zujanje električnih aparata za brijanje, a neko bi uključio kratkotalasni radio sa Zemlje. Kada bi miris prženih kobasica počeo da ispunjava kabinu, bilo je ponekad odista teško ne poverovati da nismo kod kuće - sve je izgledalo tako uobičajeno i prisno, sem osećaja smanjene težine i neprirodne sporosti kojom su predmeti padali.
<BR>&nbsp;&nbsp;&nbsp;&nbsp;&nbsp;Bio je na mene red da pripremim doručak u uglu glavne kabine koji je služio kao kuhinja. I posle toliko godina mogu sasvim živo da se prisetim tog trenutka, jer je radio upravo emitovao jednu od mojih omiljenih melodija, staru velšku pesmu 'Dejvid od Bele Stene'. Naš vozač već je bio napolju, odeven u skafander, i pregledao gusenice traktora. Moj pomoćnik, Luis Garnet, nalazio se u kontrolnoj kabini i upisivao u brodski dnevnik neke podatke koje je prethodnog dana zaboravio da unese.
<BR>&nbsp;&nbsp;&nbsp;&nbsp;&nbsp;Dok sam stajao kraj tiganja i čekao, kao svaka valjana zemaljska domaćica, da kobasice porumene, pogled mi je lenjo lutao preko obronaka planina koje su zaklanjale čitavo južno obzorje i iščezavale prema istoku i zapadu niz Mesečev prevoj. Izgledalo je da su udaljene milju ili dve od traktora, ali znao sam da nas od najbliže deli dobrih dvadesetak milja. Na Mesecu, razume se, predmeti ne gube obrise sa udaljenošću, kao što je to na Zemlji, gde gotovo nevidljiva izmaglica umekšava i rasplinjava njihove rubove.
<BR>&nbsp;&nbsp;&nbsp;&nbsp;&nbsp;Planine su bile visoke deset hiljada stopa i strmo su se uznosile nad ravnicom, kao da ih je pre mnogo vremena neka podzemna erupcija izbacila u pravcu neba kroz rastopljenu koru. Podnožje čak i najbližeg brega skrivala je od pogleda uzdignuta zakrivljenost površine tla, budući da je Mesec veoma mali svet, tako da je od mesta na kome sam se ja nalazio obzorje bilo udaljeno samo dve milje.
<BR>&nbsp;&nbsp;&nbsp;&nbsp;&nbsp;Podigoh pogled ka vrhovima koje još niko nije osvojio - vrhovima koji su, pre dolaska zemaljskog života, posmatrali okeane kako se povlače i kako nevoljno uranjaju u sopstvene grobnice, odnoseći sa sobom nadu i obećanu zoru jednog sveta. Sunčeva svetlost udarala je u te bedeme takvom silinom da su me oči pekle, a samo malo iznad njih zvezde su postojano sjale na nebu, mrklijem i od najmrklije zimske noći na Zemlji.
<BR>&nbsp;&nbsp;&nbsp;&nbsp;&nbsp;Upravo sam se okretao na drugu stranu, kad krajičkom oka spazih neki metalni blesak na samom vrhu velike uzvisine, koja je štrčala iz mora tridesetak milja zapadno odavde. Bila je to tačka svetlosti bez ikakvih razmera, kao da je jedan od ovih surih vrhova otrgao zvezdu sa neba; pomislih na trenutak da se to neki sunčev zrak odbio od glatke kamene površine i da je našao put do mog oka. Takve pojave bile su uobičajene. Dok je Mesec u drugoj četvrti, posmatrač sa Zemlje može ponekad videti kako veliki deo Oceanusa Procelaruma načas zatitra u plavo-belim prelivima, kada svetlost blesne na njegovoj površini skakućući od sveta do sveta. Ali nešto me je kopkalo da saznam koja bi to vrsta stene mogla da odražava svetlost tako jarko; popeh se u osmatračnicu i upravih ka zapadu naš teleskop promera četiri inča.
<BR>&nbsp;&nbsp;&nbsp;&nbsp;&nbsp;Ono što sam video samo je još više pobudilo moju radoznalost. Planinski vrhovi postali su sasvim jasni i oštri u mom novom vidnom polju, ali ono što je odbilo Sunčev zrak bilo je odveć malo da bi se moglo razaznati. Pa ipak, izgledalo je da ta stvar poseduje neku neodređenu simetričnost, a vrh na kome se nalazila bio je zadivljujuće ravan. Dugo sam netremice zurio u tu bleštavu zagonetku, naprežući oči, sve dok po mirisu preprženog mesa koji se širio iz kuhinje nisam shvatio da su kobasice uzalud prevalile put od četvrt miliona milja.
<BR>&nbsp;&nbsp;&nbsp;&nbsp;&nbsp;Celog tog jutra, dok smo prelazili Morem Kriza pored zapadnih planina koje su se visoko uzdizale u nebo, vodili smo žučnu raspravu. Čak i kad smo u skafandrima izišli u rutinsku šetnju, razgovor se nastavio preko radija. Bilo je sasvim izvesno, tvrdili su moji drugovi, da Mesec nikada nije znao ni za kakav vid inteligentnog života. Jedini oblik života koji je ikada postojao ovde bile su malobrojne primitivne biljke i njihovi tek nešto manje degenerisani preci. Znao sam to isto tako dobro kao i oni, ali ima trenutaka kada naučnik ne sme da se plaši da će od sebe napraviti budalu.
<BR>&nbsp;&nbsp;&nbsp;&nbsp;&nbsp;"Slušajte", rekoh konačno. "Ja odoh tamo, ako ni zbog čega drugog ono da zadovoljim svoju radoznalost. Ta planina je visoka manje od dvanaest hiljada stopa - odnosno svega dve hiljade pod zemaljskom gravitacijom - a ja mogu bez prekida da provedem napolju dvadeset časova. Uostalom, oduvek sam želeo da odem gore, u ta brda, a ovo je izvrsna prilika."
<BR>&nbsp;&nbsp;&nbsp;&nbsp;&nbsp;"Ukoliko ne slomiš vrat", reče Garnet, "s tobom će terati šegu čitava posada kada se vratimo u Bazu. Ta planina će se, po svoj prilici, ubuduće zvati Vilsonova Glupost."
<BR>&nbsp;&nbsp;&nbsp;&nbsp;&nbsp;"Neću slomiti vrat", rekoh odlučno. "Ko se, uostalom, prvi popeo na Piko i Helikon?"
<BR>&nbsp;&nbsp;&nbsp;&nbsp;&nbsp;"Ali zar u to doba nisi bio znatno mlađi?" upita Luis blago.
<BR>&nbsp;&nbsp;&nbsp;&nbsp;&nbsp;"To je samo razlog više za odlazak", odgovorih krajnje dostojanstveno.
<BR>&nbsp;&nbsp;&nbsp;&nbsp;&nbsp;Te noći smo rano otišli na počinak, pošto smo se prethodno uspeli traktorom dobrih pola milje uz strminu. Sa mnom je ujutru pošao Garnet; on je bio dobar planinar i ranije smo često zajedno preduzimali slične poduhvate. Što se našeg vozača tiče, on je izgledao prezadovoljan kada smo ga ostavili kraj vozila.
<BR>&nbsp;&nbsp;&nbsp;&nbsp;&nbsp;Na prvi pogled, uspon je izgledao sasvim jednostavan na ovom svetu gde sve težine iznose samo jednu šestinu njihove normalne vrednosti. Jedina prava opasnost pri planinarenju na Mesecu jeste preveliko samopouzdanje; pad na Mesecu sa visine od šest stotina stopa podjednako je pogibeljan kao i pad sa stotinu stopa na Zemlji.
<BR>&nbsp;&nbsp;&nbsp;&nbsp;&nbsp;Prvi put smo se zaustavili na prostranoj zaravni, četiri hiljade stopa iznad ravnice. Penjanje nije bilo suviše naporno, ali moji udovi ipak su bili ukočeni, jer odavno nisam planinario, tako da mi je kratak odmor odista bio dobrodošao. Traktor nam je sada izgledao kao sićušni metalni insekt daleko dole u podnožju brega; pre no što smo krenuli dalje, obavestili smo vozača o napredovanju.
<BR>&nbsp;&nbsp;&nbsp;&nbsp;&nbsp;U skafandrima je bilo prijatno sveže, jer je uređaj za rashlađivanje izvrsno odolevao jari koju je stvaralo Sunce i odagnavao telesnu toplotu pojačanu stalnim naprezanjem. Retko smo međusobno razgovarali, osim kada je bilo potrebno preneti neko uputstvo i razmotriti najbolji plan za dalje penjanje. Ne znam šta je mislio Garnet; možda mu je izgledalo da je ovo najluđi pohod grlom u jagode u koji se ikad upustio. Gotovo da sam delio isto mišljenje, ali radost zbog penjanja, saznanje da niko ranije nije prošao ovim putem i ushićenje koje je pružao sve širi vidokrug, davali su mi potreban podstrek.
<BR>&nbsp;&nbsp;&nbsp;&nbsp;&nbsp;Čini mi se da nisam bio posebno uzbuđen kada sam ispred nas ugledao kameni zid koji sam prvi put video kroz teleskop sa udaljenosti od trideset milja. Uzdizao se dobrih pedeset stopa iznad naših glava, a tamo, na zaravni, verovatno se nalazila stvar koja me je domamila preko ove neplodne pustoši. Po svoj prilici, u pitanju je bila samo gromada koja se rasprsla pri padu nekog meteora pre mnogo godina; njene raspuknute površi još su sveže svetlucale kroz ovu nenarušivu, nepromenljivu tišinu.
<BR>&nbsp;&nbsp;&nbsp;&nbsp;&nbsp;Nije bilo izbočina na prednjem delu stene, tako da smo morali da upotrebimo lenger. Izgledalo je da su moje umorne ruke zadobile novu snagu dok sam zamahivao trokukim metalnim sidrom oko glave, a zatim ga hitnuo nagore, u pravcu zvezda. Prvi put se nije dobro zakačio i lagano je pao kada smo povukli konopac. U trećem pokušaju kuke su čvrsto prionule, tako da ni zajedničkim snagama nismo mogli da ih pomerimo.
<BR>&nbsp;&nbsp;&nbsp;&nbsp;&nbsp;Garnet me je pogledao u nedoumici. Izgledalo je da želi da ide prvi, ali ja mu se nasmeših kroz staklo šlema i odmahnuh glavom. Sasvim lagano otpočeh poslednji uspon.
<BR>&nbsp;&nbsp;&nbsp;&nbsp;&nbsp;Zajedno sa skafandrom ja sam ovde težio svega četrdeset funti, tako da sam pri penjanju uz uže koristio samo ruke, a ne i noge. Na rubu sam zastao i domahnuo drugu; zatim sam se prebacio preko ivice, pridigao i upravio pogled napred.
<BR>&nbsp;&nbsp;&nbsp;&nbsp;&nbsp;Morate imati na umu da sam sve do tog trenutka bio gotovo sasvim ubeđen da ovde neću zateći ništa čudno ili neobično. Gotovo, ali ne i potpuno; postojala je nekakva smetena sumnja koja me je gonila napred. Sumnje je sada nestalo, ali je osećaj smetenosti ostao.
<BR>&nbsp;&nbsp;&nbsp;&nbsp;&nbsp;Stajao sam na zaravni širokoj otprilike sto stopa. Nekada je bila glatka - suviše glatka da bi bila prirodna - ali meteori koji su pljuštali kroz nebrojene eone izdubili su i izbrazdali njenu površinu. Bila je zaravnjena da bi mogla držati bleštavo, grubo, piramidano zdanje, dva puta više od čoveka, koje se nalazilo smešteno u steni kao kakav džinovski, mnogostrani dragulj.
<BR>&nbsp;&nbsp;&nbsp;&nbsp;&nbsp;U prvih nekoliko sekundi moj um verovatno nije iskusio nikakva osećanja. A onda srce poče brže da mi udara i obuze me čudna, neopisiva radost. Ja sam voleo Mesec, a sada sam dobio pouzdan dokaz da puzava mahovina iz Aristarhusa i Eratostena nije bila jedini oblik života što ga je on iznedrio u svojoj mladosti. Stari, omalovažavani san prvih istraživača pokazao se kao tačan. Ovde je, dakle, postojala Mesečeva civilizacija - a ja sam bio prvi koji ju je otkrio. Okolnost da sam došao možda sto miliona godina kasnije nije uticala na mene. Glavno je da se uopšte stiglo.
<BR>&nbsp;&nbsp;&nbsp;&nbsp;&nbsp;Um je počeo normalno da mi dejstvuje, da analizira, da postavlja pitanja. Da li je ovo neko zdanje, nekakvo svetilište - ili nešto za šta u mom jeziku ne postoji naziv? Ako je u pitanju zdanje, zbog čega je podignuto na ovom krajnje nepristupačnom mestu? Upitah se da li bi to mogao biti hram i na trenutak sam video pred očima vernike pri nekom čudnom obredu kako uzalud prizivaju svoje bogove da ih sačuvaju, dok život na Mesecu iščezava zajedno sa umirućim okeanima.
<BR>&nbsp;&nbsp;&nbsp;&nbsp;&nbsp;Pođoh nekoliko koraka napred da bih iz blizine osmotrio stvar, ali izvesno osećanje opreznosti zadržavalo me je da se suviše približim. Pomalo sam se razumeo u arheologiju i pokušao sam da odgonetnem kulturni nivo civilizacije koja je po svemu sudeći zarubila ovu planetu i uglačala površine bleštave poput ogledala, čiji sjaj kao da i dalje ispunjava moje oči.
<BR>&nbsp;&nbsp;&nbsp;&nbsp;&nbsp;Egipćani su to mogli da urade, pomislih, da su njihovi neimari posedovali sav čudesni materijal koji su koristile ove daleko drevnije arhitekte. Zbog malih razmera stvari, nije mi palo na pamet da možda gledam delo neke rase mnogo naprednije od moje. Već je i sama pomisao da Mesec uopšte poseduje inteligenciju bila gotovo nezamisliva, a i moj ponos mi ne bi dozvolio da se spustim na tako ponižavajući nivo.
<BR>&nbsp;&nbsp;&nbsp;&nbsp;&nbsp;A tada opazih nešto od čega me niz vrat podiđoše žmarci - nešto toliko neupadljivo i toliko bezazleno da mnogi to uopšte ne bi primetili. Rekao sam da je zaravan bila izbrazdana meteorima; takođe ju je prekrivao inčima dubok sloj kosmičke prašine, koja se uvek taloži po površinama onih svetova gde nema vetra koji bi je raspršio. Ali prašina i brazde od meteora prestajale su sasvim iznenada na rubu širokog kruga koji je obuhvatao malu piramidu, kao da ju je neki nevidljivi zid štitio od zuba vremena i od povremenog ali postojanog bombardovanja iz svemira.
<BR>&nbsp;&nbsp;&nbsp;&nbsp;&nbsp;Neko je vikao u moje slušalice i ja shvatih da me to Garnet već neko vreme neprekidno doziva. Nesigurno došetah do ivice stene i mahnuh mu da mi se približi; nisam se usuđivao da govorim. Potom se vratih krugu obavijenom prašinom. Podigoh komadić razbijene stene i blago ga bacih ka sjajnoj zagonetki. Da je nevidljiva prepreka progutala kamen, to me ne bi iznenadilo, ali ovaj je samo udario o glatku, loptastu površinu i lagano skliznuo na tle.
<BR>&nbsp;&nbsp;&nbsp;&nbsp;&nbsp;Znao sam da gledam nešto što nije imalo odgovarajućeg parnjaka u prošlosti moje rase. Ovo nije bilo zdanje, već mašina koja je sama sebe štitila silama što su prkosile večnosti. Te sile, ma šta da su u stvari, i dalje su dejstvovale i možda sam im se suviše približio. Na um mi padoše sve vrste zračenja kojima je čovek vladao i koje je ukrotio u prošlom stoleću. Bilo je razloga da verujem da sam već isto tako mogao da budem nepovratno izgubljen kao da sam kročio u smrtnosnu, bešumnu zonu nezaštićenog izvora atomskog zračenja.
<BR>&nbsp;&nbsp;&nbsp;&nbsp;&nbsp;Sećam se da sam se tada okrenuo ka Garnetu, koji mi se približio i onda nepomično zastao kao da je sasvim zaboravio na mene; nisam hteo da ga ometam, već se vratih do ivice brega, pokušavajući da priberem misli. Ispod se prostiralo More Kriza, nestvarno i čudno za mnoge, ali meni najednom tako prisno i blisko. Podigoh oči ka srpastom obličju Zemlje, koja je ležala u svojoj zvezdanoj kolevci, i upitah se šta su skrivali njeni oblaci u trenutku kada su ovi nepoznati neimari okončali svoj posao. Da li je to bila džungla puna izmaglice iz karbonifera, pusta obala koju su prve amfibije morale da prepuze da bi osvojile kopno - ili, još ranije, duga samotnost pre pojave života.
<BR>&nbsp;&nbsp;&nbsp;&nbsp;&nbsp;Ne pitajte me zašto ranije nisam pogodio istinu - istinu koja mi sada izgleda tako očigledna. U prvom oduševljenju zbog otkrića bespogovorno sam pretpostavio da je ovu kristalnu utvaru podigla neka rasa koja je vodila poreklo iz daleke prošlosti samog Meseca; ali sada, u meni je neodoljivom silinom počelo da navire uviđanje da je ona isto tako bila stranac na Mesecu kao što sam to bio i ja.
<BR>&nbsp;&nbsp;&nbsp;&nbsp;&nbsp;Za dvadeset godina nismo pronašli ni najmanji trag života, osim nekoliko degenerisanih biljaka. Nikakva civilizacija sa Meseca, ma kakav da je bio njen usud, nije mogla da ostavi samo jedno znamenje svog postojanja.
<BR>&nbsp;&nbsp;&nbsp;&nbsp;&nbsp;Ponovo pogledah ka bleštavoj piramidi i ona mi se sada učini nesravnjivo dalja od bilo čega što je imalo veze sa Mesecom. Iznenada osetih kako se tresem od glupog, histeričnog smeha izazvanog uzbuđenjem i prenapregnutošću; izgledalo je najednom da mi se mala piramida obraća i gotovo začuh njene reči: 'Izvini, ali i ja sam ovde stranac.'
<BR>&nbsp;&nbsp;&nbsp;&nbsp;&nbsp;Bilo nam je potrebno dvadeset godina da probijemo nevidljivi štit i da dospemo do mašine koja se nalazila unutar kristalnih zidova. Ono što nismo mogli da shvatimo, konačno smo razorili mahnitom silinom atomske snage; sada pred mojim očima leže samo komadići one divne, blistave stvari koju sam jednom pronašao gore na planini.
<BR>&nbsp;&nbsp;&nbsp;&nbsp;&nbsp;Nisu posedovali nikakav smisao. Mehanizmi piramide - ako su to uopšte mehanizmi - pripadaju tehnologiji koja je daleko izvan naših obzorja, možda čak tehnologiji parafizičkih sila.
<BR>&nbsp;&nbsp;&nbsp;&nbsp;&nbsp;Tajna je počela da nas zaokuplja sve više kako smo osvajali pojedine planete i kako je postajalo sve izvesnije da je Zemlja jedina u Sunčevom sistemu iznedrila inteligentan život. Nijedna izgubljena civilizacija sa našeg sveta nije mogla da sagradi tu mašinu, budući da nam je debeli sloj meteorske prašine na zaravni omogućio da tačno odredimo njenu starost. Ona je bila postavljena na ovu planetu pre no što je život izronio iz okeana na Zemlji.
<BR>&nbsp;&nbsp;&nbsp;&nbsp;&nbsp;Naš svet bio je upola mlađi nego sada, kada je nešto došlo ovamo sa zvezda, projurilo kroz Sunčev sistem, ostavivši pri tom ovo znamenje svog prolaska, i ponovo iščezlo u dubinama svemira.
<BR>&nbsp;&nbsp;&nbsp;&nbsp;&nbsp;Sve dok je nismo uništili, mašina je ispunjavala zadatak za koji je bila napravljena; a priroda tog zadatka bila je krajnje jednostavna.
<BR>&nbsp;&nbsp;&nbsp;&nbsp;&nbsp;Blizu sto hiljada miliona zvezda okreće se u vrtlogu Mlečnog Puta i nema nikakve sumnje da je neka druga rasa sa sveta nekog drugog sunca u prošlosti već dostigla i nadmašila nivo na kome se mi danas nalazimo. Mislim na one civilizacije iz dubine vremena, u samom osvitu Stvaranja, na prve gospodare Vaseljene koja je bila toliko mlada da je život postojao tek na nekoliko svetova. Njihova usamljenst bila je nezamisliva: usamljenost bogova koji tragaju beskrajem, ali ne nalaze nikoga sa kim bi mogli da razmene misli.
<BR>&nbsp;&nbsp;&nbsp;&nbsp;&nbsp;Oni po svoj prilici istražuju zvezdana jata kao što mi istražujemo planete. Svetova je moglo biti svuda, ali oni su po pravilu bili ili pusti ili nastanjeni stvorenjima u kojima se um još nije začeo. Takva je bila i naša Zemlja - samo stecište velikih vulkana čiji dim još prlja nebo - u času kada je prvi brod sa bićima iz praskozorja vremena prispeo negde iz bezdana sa one strane Plutona. Nisu se zadržali na smrznutim spoljnim planetama, jer su znali da tu ne može biti ni traga od života. Odredište su im bile unutrašnje planete, koje su se grejale oko Sunčeve vatre, čekajući početak sopstvene istorije.
<BR>&nbsp;&nbsp;&nbsp;&nbsp;&nbsp;Te lutalice su jednoga trenutka stigle i do Zemlje, koja je bezbedno kružila u uskoj zoni između ognja i leda, i sigurno su odmah shvatile da ona najviše obećava od sve Sunčeve dece. Na njoj će se u dalekoj budućnosti roditi inteligencija; ali pred njima se nalazilo još bezbroj zvezda i bilo je malo verovatno da će oni ponovo proći ovuda.
<BR>&nbsp;&nbsp;&nbsp;&nbsp;&nbsp;Ostavili su stoga stražara, tek jednog od mnogo miliona istih razbacanih širom Vaseljene da budno motre na sve svetove koji nose obećanje života. Bio je to far koji je kroz bezbrojne eone strpljivo odašiljao istovetnu poruku - da još nije otkriven.
<BR>&nbsp;&nbsp;&nbsp;&nbsp;&nbsp;Verovatno sada shvatate zašto je ta kristalna piramida bila postavljena na Mesecu, a ne na Zemlji. Njene graditelje nisu zanimale rase koje se još nisu otrgle iz divljaštva. Naša civilizacija postala je zanimljiva za njih tek onda kada se pokazala sposobna da opstane, na taj način što je ovladala tehnikom kosmičkih letova i otisnula se sa svoje kolevke, Zemlje. To je izazov sa kojim se ranije ili kasnije moraju suočiti sve rase. Reč je, zapravo, o dvostrukom izazovu, budući da je u pitanju ovladavanje atomskom energijom, odnosno poslednji izbor između života i smrti.
<BR>&nbsp;&nbsp;&nbsp;&nbsp;&nbsp;Pošto smo jednom prošli tu krizu, bilo je samo pitanje vremena kada ćemo otkriti piramidu i proniknuti u njenu tajnu. Eonima jednolični signal sada je prestao i oni čija je to dužnost upraviće ponovo svoje umove ka Zemlji. Možda žele da pomognu našoj mladoj civilizaciji, ali njihova starost je nezamisliva, a starci su često bolesno ljubomorni na mlade.
<BR>&nbsp;&nbsp;&nbsp;&nbsp;&nbsp;Kad god mi pogled sad odluta ka Mlečnom Putu, uvek se iznova zapitam sa kog će od tih zgusnutih oblaka zvezda doći izaslanici. Ako nemate ništa protiv jednog stereotipnog poređenja, mi smo uključili požarni alarm i sve što nam sada preostaje jeste da budemo strpljivi.
<BR>&nbsp;&nbsp;&nbsp;&nbsp;&nbsp;Ubeđen sam da nećemo morati dugo da čekamo.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
