<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. PRVI ČOVEK ZA JUPITER
<P>&nbsp;&nbsp;&nbsp;&nbsp;&nbsp;Dok je Boumen razmišljao o tome šta da preduzme, Vajthed mu je najednom postavio neočekivano pitanje.
<BR>&nbsp;&nbsp;&nbsp;&nbsp;&nbsp;"Dejve", reče on neobično staloženim glasom. "Da li se u našoj blizini nalazi neki asteroid?"
<BR>&nbsp;&nbsp;&nbsp;&nbsp;&nbsp;"Ne - bar prema efemeridama. Zašto pitaš?"
<BR>&nbsp;&nbsp;&nbsp;&nbsp;&nbsp;"Izuzev ako već nisam šenuo, napolju se nalazi nešto - na udaljenosti od samo nekoliko milja."
<BR>&nbsp;&nbsp;&nbsp;&nbsp;&nbsp;Boumenova prva reakcija bila je iznenađenje pomešano sa razočaranjem. Nije očekivao da će Piter tako brzo podleći, ali možda su to neke naknadne posledice onog udarca u glavu. Ni za trenutak nije poverovao u istinitost njegovih iskaza; svemir je bio tako nepojamno prazan, da je prolazak pored nekog slučajnog tela predstavljao bezmalo matematičku nemogućnost. Vajthed je sigurno postao žrtva halucinacija; biće najbolje da ga malo razveseli.
<BR>&nbsp;&nbsp;&nbsp;&nbsp;&nbsp;Ali ista pomisao već je pala na um i Vajthedu.
<BR>&nbsp;&nbsp;&nbsp;&nbsp;&nbsp;"Ne... nemam priviđenja", reče on, gotovo kao da je pročitao Boumenove misli. "Evo ga ponovo - blesne svakih deset ili petnaest sekundi. Više nema nikakve sumnje da se kreće u odnosu na zvezdano zaleđe... ne može da bude dalje od pet do deset milja."
<BR>&nbsp;&nbsp;&nbsp;&nbsp;&nbsp;"Možeš li da mi daš položaj?"
<BR>&nbsp;&nbsp;&nbsp;&nbsp;&nbsp;Boumen je i dalje bio potpuno nepoverljiv, ali je ipak uključio širokopojasni radar - i gotovo istog trena zinuo je od zaprepašćenja.
<BR>&nbsp;&nbsp;&nbsp;&nbsp;&nbsp;Vajthedov odjek dopirao je sada sa udaljenosti od dvadeset dve milje. Ali na trideset stepeni od njega, kao i na znatno manjoj udaljenosti, radar je registrovao jedan daleko veći odjek.
<BR>&nbsp;&nbsp;&nbsp;&nbsp;&nbsp;"Blagi Bože!" ote mu se uzvik. "U pravu si! Vraški je veliko. Čekaj da ga malo bolje osmotrim."
<BR>&nbsp;&nbsp;&nbsp;&nbsp;&nbsp;Dok je ubacivao u teleskop koordinate dobijene na radaru, a zatim čekao da se veliki uređaj upravi na odgovarajuću četvrt neba, u glavi mu je vrvelo od protivurečnih osećanja. Možda su obojica žrtve halucinacije; posmatrajući celu stvar nepristrasno, to je bilo najverovatnije objašnjenje.
<BR>&nbsp;&nbsp;&nbsp;&nbsp;&nbsp;A onda, samo nekoliko lagodnih sekundi, jedna prostodušna, podsvesna želja zadržala mu se u svesti. Oni nisu sami; tu je još jedan brod, koji je upravo stigao da izbavi Vajtheda u poslednji čas... Ali, razume se, to nije mogao biti brod sa Zemlje, što znači da...
<BR>&nbsp;&nbsp;&nbsp;&nbsp;&nbsp;Slika zvezdanog polja primirila se u žiži teleskopa. U njenom središtu stajalo je - u to više nije bilo nikakve sumnje - nešto veliko i očigledno veštačkog porekla, stvarajući metalne odsjaje kako se okretalo prema Suncu. Prstima koji su blago podrhtavali, Boumen podesi viši stepen uvećanja.
<BR>&nbsp;&nbsp;&nbsp;&nbsp;&nbsp;A onda se fantazija raspršila i on je prvi put stekao pravi uvid u pune razmere nesreće koja je zadesila pohod. Konačno je saznao zbog čega se nijedan sistem za uzbunu nije uključio kada se Vajthedova kapsula sudarila sa brodom. Ona je promašila trup broda, ali zato pogodila deo koji nije bio ništa manje važan.
<BR>&nbsp;&nbsp;&nbsp;&nbsp;&nbsp;Okrećući se i dalje od siline sudara koji ga je otrgao, ceo kompleks daljinske antene polako je nestajao iza njih. Velika parabola promera četrdeset stopa, čitav grozd manjih zdela oko nje, oprema namenjena da usmerava radio-snopove na putu kroz kosmos dugačak pola milijarde milja - sve se to lagano vraćalo prema Suncu.
<BR>
<BR>&nbsp;&nbsp;&nbsp;&nbsp;&nbsp;"Čudna stvar", reče Vajthed kada je prošao granicu od šest stotina milja, "ali ne osećam potrebu da uputim nijednu poruku. Sa svima sam se oprostio još na Zemlji; čak mi je milo što to neću morati još jednom da uradim." Zastao je na trenutak, onda dodao: "Postojala je jedna devojka, ali ona mi je rekla da me neće čekati. Baš fino."
<BR>&nbsp;&nbsp;&nbsp;&nbsp;&nbsp;U Vajthedovom glasu javila se neobična ravnodušnost i odsustvo zanimanja. Izgledalo je da već počinje da se odvaja od ljudske rase kako duhovno tako i telesno. Možda su odbrambeni mehanizmi uma neopazice stupali u dejstvo, prigušujući plamene osećanja, kao što bi inženjer na brodu koji tone isključio kotlove kako ne bi došlo do njihove eksplozije u poslednjem trenutku.
<BR>&nbsp;&nbsp;&nbsp;&nbsp;&nbsp;Posle kraćeg oklevanja, on reče: "Voleo bih da vidim Zemlju; šteta što je prikriva sjaj Sunca. Ali i Jupiter predivno izgleda; kao da je već nadohvat ruke. Nadam se da ćete uspeti... nadam se da ćete naći ono za čim tragate."
<BR>&nbsp;&nbsp;&nbsp;&nbsp;&nbsp;"Daćemo sve od sebe", odgovori Boumen, kome je nešto zastalo u grlu. "Ne brini za to." Upitao se da li je Vajthed shvatio da je kazao 'vi' umesto 'mi'. Svesno ili nesvesno, već je sam sebe obrisao sa platnog spiska pohoda.
<BR>&nbsp;&nbsp;&nbsp;&nbsp;&nbsp;Napeti minuti sporo su odmicali, dok je Boumen iščekivao razvoj događaja uz mešavinu tuge i osujećenosti. Ako je Vajthed želeo da bude ostavljen nasamo sa svojim mislima, onda mu je to trebalo dopustiti; nije hteo da mu odvraća pažnju nekim lakim temama u ovakvom času.
<BR>&nbsp;&nbsp;&nbsp;&nbsp;&nbsp;Radio-veza sa kapsulom i dalje je besprekorno dejstvovala; nije postojao utisak udaljenosti ili razdvojenosti. Kad je u pitanju bila ovako tričava razdaljina, sasvim je mogao da posluži i odašiljač male snage na komandnom mostu. Iako je on bio predviđen prevashodno za komuniciranje sa svemirskim kapsulama koje rade u neposrednoj blizini broda, stvarni domet bio mu je znatno veći.
<BR>&nbsp;&nbsp;&nbsp;&nbsp;&nbsp;Vajthed se oglasio prilično neočekivano: "Postoji nešto što bih voleo da mi učiniš, Dejve."
<BR>&nbsp;&nbsp;&nbsp;&nbsp;&nbsp;"Samo reci."
<BR>&nbsp;&nbsp;&nbsp;&nbsp;&nbsp;"Pusti mi neku muziku... nešto veselo."
<BR>&nbsp;&nbsp;&nbsp;&nbsp;&nbsp;"Šta bi ti se dopalo?"
<BR>&nbsp;&nbsp;&nbsp;&nbsp;&nbsp;"Pa, recimo... 'Pastoralna simfonija'. Da, to bi mi baš prijalo."
<BR>&nbsp;&nbsp;&nbsp;&nbsp;&nbsp;Negde na pola puta između Marsa i Jupitera, u dva sićušna i sasvim bliska mehura toplote i svetlosti počeli su da se razležu zvuci proleća. Kada se simfonija okončala i sve ponovo utonulo u tišinu, razdaljina između broda i kapsule iznosila je više od hiljadu milja.
<BR>&nbsp;&nbsp;&nbsp;&nbsp;&nbsp;Ona se i dalje sasvim jasno mogla razabrati kroz teleskop, premda su finije pojedinosti već postale mutne. Svakoga dana, kapsula će se udaljavati za novih osam hiljada milja od 'Otkrića'; njeni budući položaji mogli su, doduše, tačno da se predvide do večnosti, ali će se ona uskoro stopiti sa zvezdanim zaleđem.
<BR>&nbsp;&nbsp;&nbsp;&nbsp;&nbsp;"Dejve", reče najednom Vajthed, "da li me još čuješ?" Glas mu je zazvučao živahnije - manje dalek i ravnodušan. Izgledalo je kao da je doneo neku odluku i kao da mu situacija više nije beznadežna.
<BR>&nbsp;&nbsp;&nbsp;&nbsp;&nbsp;"Čujem te glasno i jasno."
<BR>&nbsp;&nbsp;&nbsp;&nbsp;&nbsp;"Ima još jedan posao koji moram da obavim. Želim da ustanovim gde je došlo do kvara. Što se mene lično tiče, to je sada svejedno - ali bi moglo da bude nekom drugom od koristi, ubuduće."
<BR>&nbsp;&nbsp;&nbsp;&nbsp;&nbsp;Ova pomisao već je pala Boumenu na pamet, ali je ostavio da predlog potekne od Vajtheda. Osetio je besmislen podsticaj da kaže: 'Budi oprezan' - ali se uzdržao u poslednji čas.
<BR>&nbsp;&nbsp;&nbsp;&nbsp;&nbsp;"Šta misliš, šta se dogodilo?" upitao je umesto toga.
<BR>&nbsp;&nbsp;&nbsp;&nbsp;&nbsp;"Proveo sam u senci tridesetak minuta prilikom poslednjeg posla; jednog trenutka sam primetio da je postalo veoma hladno. Mora da je nešto zakazalo u sistemu za grejanje. Ništa ozbiljno - verovatno je od hladnoće prsla jedna od cevčica za dovod goriva. Pretpostavio sam da je negde stvorena rupa; gorivo koje je iscurilo odmah se smrzlo oko upravljačkog mehanizma i blokiralo ga. Još mi nije jasno kako je do toga moglo da dođe, ali ne vidim nijedno drugo suvislo objašnjenje. U svakom slučaju, idem napolje da ustanovim u čemu je stvar. U skafandru imam vazduha za još trideset minuta. Pozvaću te čim budem izvršio dekompresiju kapsule."
<BR>&nbsp;&nbsp;&nbsp;&nbsp;&nbsp;"Čekam", uzvrati Boumen. Bilo mu je teško da bilo šta kaže - pa čak i da da najjednostavnije odgovore. Još ga je prožimalo osećanje potpune bespomoćnosti i sputanosti; samoća će ga tek kasnije stegnuti svojim kandžama.
<BR>&nbsp;&nbsp;&nbsp;&nbsp;&nbsp;Znao je tačno kakav posao čeka sada Vajtheda. Kada bude izvršio dekompresiju kapsule, otvoriće vratnice i izići, držeći se za naročitu šipku, a zatim uputiti prema stražnjem delu gde je smeštena pogonska jedinica. Neće mu biti teško da skine zaštitne poklopce i možda će mu poći za rukom da ustanovi kako je došlo do kvara. To, doduše, nije bilo mnogo verovatno, ali vredelo je pokušati. A u svakom slučaju, ovako je bilo bolje nego pasivno čekati kraj.
<BR>&nbsp;&nbsp;&nbsp;&nbsp;&nbsp;Jedan minut... dva minuta... Sigurno je do sada stigao na odredište.
<BR>&nbsp;&nbsp;&nbsp;&nbsp;&nbsp;"Pitere... jesi li pronašao nešto?" pozva konačno Boumen.
<BR>&nbsp;&nbsp;&nbsp;&nbsp;&nbsp;Nije bilo odgovora. Pozvao je ponovo, pa ponovo.
<BR>&nbsp;&nbsp;&nbsp;&nbsp;&nbsp;A onda je počeo da se brine. Možda je nešto negde zapelo... ali ako je to posredi, da li je i ovoga puta samo nesrećan slučaj?
<BR>&nbsp;&nbsp;&nbsp;&nbsp;&nbsp;Još jednom je pozvao Vajtheda u mukloj tišini, ali već je bio siguran da nikada neće dobiti odgovor.
<BR>&nbsp;&nbsp;&nbsp;&nbsp;&nbsp;Postoje trenuci kada se najveće junaštvo ogleda u tome da se umre tiho, bez mnogo pompe. Piter Vajthed odlučio se upravo za to; više se nije moglo tražiti od njega.
<BR>&nbsp;&nbsp;&nbsp;&nbsp;&nbsp;A kroz dva meseca, na udaljenosti od milion milja od svojih drugova, on će biti prvi čovek koji će stići do Jupitera.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
