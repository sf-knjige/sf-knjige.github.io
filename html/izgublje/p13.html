<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. ČOVEK I ROBOT
<P>&nbsp;&nbsp;&nbsp;&nbsp;&nbsp;"Bruno", upita robot, "šta je život?"
<BR>&nbsp;&nbsp;&nbsp;&nbsp;&nbsp;Doktor Bruno Forset, direktor Odeljenja za pokretne prilagodljive mašine, pažljivo odloži lulu u interesu boljeg sporazumevanja. Sokrat je i dalje pogrešno razabirao oko dva postotka izgovorenih reči; ako bi njegov sagovornik imao još i lulu u ustima, ovaj iznos bi se popeo i do pet.
<BR>&nbsp;&nbsp;&nbsp;&nbsp;&nbsp;"Potprogram tri-tri-nula", reče on odmereno. "Šta je svrha Vaseljene? Nemoj da zamaraš svoju lepu glavicu takvim problemima. Kraj, tri-tri-nula."
<BR>&nbsp;&nbsp;&nbsp;&nbsp;&nbsp;Utonuvši u razmišljanja, Sokrat ništa nije uzvratio. Tek kasnije istoga dana, ako bude razumeo izdato mu uputstvo, ponoviće poruku ukoliko neko od članova osoblja laboratorije zapodene ovu temu.
<BR>&nbsp;&nbsp;&nbsp;&nbsp;&nbsp;Bila je to šala, razume se. Ali posredstvom ovakvih trikova često su se otkrivale neočekivane mogućnosti i nepredviđena ograničenja 'Autonomnog pokretnog istraživača 5' - poznatijeg pod imenom Sokrat ili, alternativno, 'ona vražija gomila starudija'. Ali za Forstera, sve je ovo predstavljalo i nešto više od šale, a njegovim saradnicima to je bilo poznato.
<BR>&nbsp;&nbsp;&nbsp;&nbsp;&nbsp;Bio je ubeđen da će jednoga dana postojati roboti koji će postavljati ovakva pitanja - spontano, bez podsticanja spolja. A tek neznatno kasnije, pojaviće se i takvi koji će umeti da daju odgovore.
<BR>&nbsp;&nbsp;&nbsp;&nbsp;&nbsp;"Potprogram dva-pet-jedan", izgovori Bruno razgovetno. "Ispravka matice prepoznavanja za senatora Flojda. Obrisati: visina pet stopa jedanaest; uneti: visina šest stopa jedan."
<BR>&nbsp;&nbsp;&nbsp;&nbsp;&nbsp;Ovo je trebalo da bude dovoljno, sem ako neki drugi praktični šaljivdžija nije takođe upleo prste u robotovu memoriju. Dogodilo se tako jednom da je Sokrat pretvorio zdravicu na prijemu za supruge direktora u strastan pledoaje za dvadeset četvoročasovnu radnu nedelju i plaćene odmore, optuživši na kraju za okrutnost svog tvorca, koga je u više navrata pomenuo kao doktora Bruna Frankenštajna. Izlaganje je delovalo veoma ubedljivo; neke od prisutnih dama i dalje su podozrivo zagledale Bruna kada su odlazile.
<BR>&nbsp;&nbsp;&nbsp;&nbsp;&nbsp;Vrata se otvoriše. Krećući se lagano i skladno, Sokrat pođe u susret delegaciji.
<BR>&nbsp;&nbsp;&nbsp;&nbsp;&nbsp;"Dobro jutro, senatore Flojd; dobro došli u Odeljenje prilagodljivih mašina Opšte robotike. Ja se zovem Sokrat; voleo bih da vam pokažem neka naša najnovija dostignuća."
<BR>&nbsp;&nbsp;&nbsp;&nbsp;&nbsp;Ovaj uvod očigledno je ostavio dubok utisak na senatora i njegovu pratnju; oni su, doduše, imali prilike da vide fotografije Sokrata i njegovih prethodnika, ali ništa im nije moglo valjano predočiti čari neposrednog iskustva sa skladnim ustrojstvom čelika i kristala koje se kreće i govori. Iako je robot imao približnu veličinu i oblik čoveka, ipak je postojalo tek sasvim malo onih uznemirujućih nagoveštaja ljudskog tela zbog kojih su metalna čudovišta iz filmova strave i užasa izgledala ili smešna ili odvratna. Sokrat je posedovao sebi svojstvenu mehaničku lepotu koja se morala prosuđivati po vlastitim merilima.
<BR>&nbsp;&nbsp;&nbsp;&nbsp;&nbsp;Noge, koje su stajale gornjim delom uglavljene u velika kružna ležišta, istovremeno su predstavljale klizeće amortizere, svenamenske zglobnice i skočne prepone, postavljene u lagani okvir od metalnih šipki. Sa svakim korakom, savijale su se i opružale zadivljujućim ritmom, kao da su posedovale sopstveni život.
<BR>&nbsp;&nbsp;&nbsp;&nbsp;&nbsp;Iznad bedara - bilo je nemoguće izbeći neke antropomorfne odrednice - Sokratovo telo sastojalo se od pravilnog valjka, prošaranog ulaznim otvorima za postolje na kome je stajala elektronska oprema. Ruke su predstavljale vitkiju i tananiju verziju nogu; desnica se završavala jednostavnom, troprstom šakom, kadrom da se bez prestanka vrti punim krugom, dok je na kraju levice stajala svojevrsna višenamenska alatka, koja je, među ostalim korisnim delovima, uključivala vadičep i otvarač pivskih boca. Sokrat je izgledao dobro opremljen za razlčite prilike.
<BR>&nbsp;&nbsp;&nbsp;&nbsp;&nbsp;Na gornjem delu njegovog tela nije se nalazila glava, već nepokriveni stativ sa razvrstanim kompletom senzora. Samo jedna TV kamera omogućavala mu je da vidi u krug, posredstvom četiri širokougaona sočiva usmerena na sve četiri strane kompasa. Za razliku od čoveka, Sokratu nije bio potreban savitljiv vrat; bio je u stanju da gleda u svim pravcima istovremeno.
<BR>&nbsp;&nbsp;&nbsp;&nbsp;&nbsp;"Projektovan sam", objašnjavao je dok je išao neobičnim, ljuljajućim pokretima prema Medicinskom odeljenju, "za sve tipove svemirskih operacija; mogu da dejstvujem samostalno ili pod centralnom kontrolom. Raspolažem dovoljnim opsegom ugrađene inteligencije da uspešno iziđem nakraj sa običnim poteškoćama, kao i da procenim jednostavne krtične situacije. Trenutni zadatak na kome radim jeste nadzor projekta 'Morfej'."
<BR>&nbsp;&nbsp;&nbsp;&nbsp;&nbsp;"Kao da ima vaš naglasak", primeti kongresmen Džozef Vilkinson doktoru Brunu sa sumnjičavim izrazom lica.
<BR>&nbsp;&nbsp;&nbsp;&nbsp;&nbsp;"U pravu ste", uzvrati inženjer, "ali ovde nije posredi snimak. Iako je za modalitet uzet moj glas, robot sam obrazuje reči. Gramatika i sklopovi u celosti su njegovi - u čemu je ponekad bolji čak i od mene."
<BR>&nbsp;&nbsp;&nbsp;&nbsp;&nbsp;"Koliko je, zapravo, inteligentan?"
<BR>&nbsp;&nbsp;&nbsp;&nbsp;&nbsp;"Nemoguće je napraviti neposredno poređenje. U izvesnim pogledima nije mnogo pametniji od malo bistrijeg majmuna. Ali kadar je za gotovo neograničeno sticanje znanja, a takođe se nikada ne umara niti mu je dosadno. Upravo smo stoga i mogli da ga primenjujemo kao zamenu za ljudsku posadu pri stvarno dalekim pohodima u svemir."
<BR>&nbsp;&nbsp;&nbsp;&nbsp;&nbsp;"Ah, da, ta zamisao o Morfeju. Stvar me zanima, ali me od nje i podilaze žmarci."
<BR>&nbsp;&nbsp;&nbsp;&nbsp;&nbsp;"Pa, sad ste stigli na lice mesta i moći ćete sami da donesete sud."
<BR>&nbsp;&nbsp;&nbsp;&nbsp;&nbsp;Robot je doveo grupu ljudi u veliku salu kojom je dominirala maketa svemirske kapsule u prirodnoj veličini. Bio je to valjak dugačak dvadeset stopa, a deset visok, sa vazdušnom komorom na jednom kraju; svuda unaokolo stajale su pumpe, elektronska oprema, uređaji za snimanje i TV monitori. Nije bilo prozora, ali se zato mogao dobiti puni uvid u unutrašnjost posredstvom niza televizijskih ekrana. Na dva monitora stajala je pomalo uznemirujuća slika: krupni plan dvojice astronauta koji nisu bili u svesnom stanju. Oči su im bile zaklopljene, na obrijane glave navučene su im metalne kape, po telu su im stajale prikačene elektrode i uređaji za registrovanje raznih reakcija, čak je izgledalo da uopšte ni ne dišu.
<BR>&nbsp;&nbsp;&nbsp;&nbsp;&nbsp;"Naše uspavane lepotice", reče Bruno kongresmenu Vilkinsu. (Zašto li samo, upitao se u sebi pomalo ljutito, ovde uvek priguši glas? Pa oni ga jamačno ne bi mogli čuti čak ni da su budni.) "Vajthed je levo, a Kaminski desno."
<BR>&nbsp;&nbsp;&nbsp;&nbsp;&nbsp;"Koliko to već traje?" upita Vilkins takođe šapatom.
<BR>&nbsp;&nbsp;&nbsp;&nbsp;&nbsp;"Sto četrdeset dva dana - ali Sokrat će vam već sve potanko ispričati."
<BR>&nbsp;&nbsp;&nbsp;&nbsp;&nbsp;Robot je zastao na ulazu u vazdušnu komoru, bacio pogled unaokolo i zauzeo ozbiljan stav, poput nekog pravog govornika koji odmerava publiku. Ovo svakako nije programirana reakcija, pomisli Bruno; Sokrat to ili oponaša ili je sam došao do toga. Oduvek je činio takve stvari, dok su njegovi vodovi za učenje titrali gotovo beskonačnim brojem permutacija. Ponekad je reakcija bila krajnje neprikladna i morala se odstraniti; ponekad je, međutim, predstavljala zabavnu ideosinkraziju, kakav je, na primer, bio naizgled nesvrhovit kratak ples koji je Sokrat često izvodio kada bi ponovo bio uključen posle dužeg razdoblja isključenja; postojali su i takvi slučajevi kada je bila korisna. Robotov proces obrazovanja neprekidno je trajao, baš kao i proces sticanja novih iskustava njegovih tvoraca.
<BR>&nbsp;&nbsp;&nbsp;&nbsp;&nbsp;"Ovo je", poče Sokrat, "projekat 'Morfej'. Pred nama su dvojica astronauta koje, kombinacijom određenih droga i elektronarkoze, održavamo u stanju hibernacije već duže razdoblje. Količina hrane i kiseonika koju uzimaju smanjena je u ovim uslovima za devedeset posto, što uveliko pojednostavljuje probleme vezane za zalihe. Od podjednake važnosti je i činjenica da ova tehnika gotovo u potpunosti otklanja psihološke stresove do kojih neizostavno dolazi kada grupa ljudi provodi više meseci u ograničenom životnom prostoru."
<BR>&nbsp;&nbsp;&nbsp;&nbsp;&nbsp;"Šta on zna o psihološkim stresovima?" promrmlja Vilkins.
<BR>&nbsp;&nbsp;&nbsp;&nbsp;&nbsp;"Uopšte ne biste poverovali", uzvrati Bruno natmureno, pomislivši na nekoliko kriza kada se Sokrat bezmalo ljudski uzjogunio na početku svog razvoja.
<BR>&nbsp;&nbsp;&nbsp;&nbsp;&nbsp;"Ova tehnika", nastavi robot, "razrađena je za moguće pohode na spoljnje planete koji pretpostavljaju veoma dugotrajna putovanja. Tokom ovakvih putovanja, jedan robot kao što sam ja u stanju je da vodi brod i da se brine o posadi. On bi ih automatski probudio na kraju puta, kao i u slučajevima kada bi to nalagale neke krizne okolnosti. Molim vas da sada pristupite monitorima, pošto ću demonstrirati svoje dnevne dužnosti."
<BR>&nbsp;&nbsp;&nbsp;&nbsp;&nbsp;Sokrat je prišao ulazu u vazdušnu komoru, a zatim obavio obred koji je očigledno zapanjio sve kongresmene. Pomoću troprsta desne šake skinuo je višenamensku alatku sa kraja leve ruke i umesto nje stavio normalniju, petoprstu šaku koja je doslovce predstavljala veliku šapu obloženu mekanim jastučićima. Cela operacija izvedena je istom brzinom kao i promena sočiva na kameri; posle ovog preinačenja, Sokrat je umesto svestranog zanatlije postao negovateljica.
<BR>&nbsp;&nbsp;&nbsp;&nbsp;&nbsp;Robot je zakoračio u vazdušnu komoru i trenutak kasnije pojavio se na televizijskim monitorima koji su prikazivali unutrašnjost kapsule. Lagano je išao niz središnju osu valjka, zabadajući pri tom oglednu sondu u naročita kućišta na različitim tablama sa instrumentima kada bi prošao pokraj njih. Pokreti su mu bili brzi i sigurni, kao kod uvežbanog čoveka koji se odlično razume u svoj posao.
<BR>&nbsp;&nbsp;&nbsp;&nbsp;&nbsp;Stigao je do ljudi koji su spavali, nagnuo se nad njih i veoma nežno proverio podešenost njihovih skafandera i položaj biosenzora. Najednom je ovaj susret između kvazisvesne mašine i potpuno nesvesnih ljudskih stvorenja zadobio nešto zloslutno, ali i dirljivo u isto vreme; sve posmatrače kao da je iznenada obuzela neka nevoljna napetost. Čak je i Bruno, koji je bio očevidac istog prizora najmanje stotinu puta ranije, kao glavni projektant i konstruktor, iskusio svojevrsnu mešavinu zebnje i ponosa.
<BR>&nbsp;&nbsp;&nbsp;&nbsp;&nbsp;Kada se Sokrat uverio da je sve u redu, a zatim se uspravio i pošao natrag prema vazdušnoj komori, kongresmenu Barniju iz Njujorka oteo se čujan uzdah olakšanja; ono što je potom kazao predstavljalo je i mišljenje većine njegovih kolega: "Ne bi mi se baš dopalo da odem na počinak koji može da potraje nekoliko meseci, a da pri tom o meni brine samo jedan robot-negovateljica. Jeste li sigurni da ne postoji nikakav rizik?"
<BR>&nbsp;&nbsp;&nbsp;&nbsp;&nbsp;Bruno se nadao da će neko postaviti takvo pitanje.
<BR>&nbsp;&nbsp;&nbsp;&nbsp;&nbsp;"Preduzeli smo sve zamislive mere predostrožnosti", odgovori on. "Svaki pokret koji Sokrat učini posmatra se spolja. Ukoliko bi se dogodilo da nešto krene naopako, istog trenutka bio bi aktiviran mehanizam za zaustavljanje - ali za tako nešto sve do sada nije bilo potrebe. Dopustite mi da vam nešto pokažem."
<BR>&nbsp;&nbsp;&nbsp;&nbsp;&nbsp;Glavni inženjer prišao je mikrofonu postavljenom u jednom zidu kapsule, okrenuo prekidač i naredio: "Sokrate - proveri operacioni modus."
<BR>&nbsp;&nbsp;&nbsp;&nbsp;&nbsp;Robotov glas iznenada se razleže iz zvučnika.
<BR>&nbsp;&nbsp;&nbsp;&nbsp;&nbsp;"Nalazim se uključen na samostalni modus."
<BR>&nbsp;&nbsp;&nbsp;&nbsp;&nbsp;Bruno se okrenu prema posetiocima.
<BR>&nbsp;&nbsp;&nbsp;&nbsp;&nbsp;"To znači da je potpuno nezavisan u delanju, odnosno da su sve spoljnje komande isključene. Nije, dakle, rob, već samosvesna jedinka. Obratite sada pažnju, molim vas."
<BR>&nbsp;&nbsp;&nbsp;&nbsp;&nbsp;Prozborivši u sebi kratku i bešumnu molitvu, on naredi: "Isključi sve sisteme sa kiseonikom - ponavljam: potpuno ih isključi."
<BR>&nbsp;&nbsp;&nbsp;&nbsp;&nbsp;Sokrat je za trenutak stao u stavu ukočene neodlučnosti, ne napravivši nikakvu kretnju. A zatim, posle pauze koja je verovatno trajala samo jednu sekundu, ali je izgledala znatno duža, on odgovori: "Odbijam izvršenje naredbe. Posredi je kršenje Prvog zakona."
<BR>&nbsp;&nbsp;&nbsp;&nbsp;&nbsp;Bruno odahnu sa olakšanjem; ovi vodovi još nisu bili sasvim provereni i on je svesno rizikovao.
<BR>&nbsp;&nbsp;&nbsp;&nbsp;&nbsp;"Nastavi samostalni program", reče on. Kada se ponovo okrenuo prema kongresmenima, na licu mu je zatitrao smešak zadovoljstva. "Vidite - dobro je uvežban. Zna da bi isključivanje sistema za napajanje kiseonikom dovelo u opasnost njegove štićenike, a to bi izazvalo kršenje Prvog zakona robotike."
<BR>&nbsp;&nbsp;&nbsp;&nbsp;&nbsp;"Prvog zakona?"
<BR>&nbsp;&nbsp;&nbsp;&nbsp;&nbsp;"Da... negde stoje ispisani... ah da, evo ovde."
<BR>&nbsp;&nbsp;&nbsp;&nbsp;&nbsp;Velika i prilično zamrljana objava, očigledno rukotvorina nekog amatera, visila je na zidu laboratorije. Na njoj je stajao ispisan sledeći tekst:
<BR>
<BR>&nbsp;&nbsp;&nbsp;&nbsp;&nbsp;ZAKONI ROBOTIKE
<BR>
<BR>&nbsp;&nbsp;&nbsp;&nbsp;&nbsp;1. Robot ne sme da povredi ljudsko biće, niti da, uzdržavanjem od delanja, dopusti da ljudsko biće bude povređeno.
<BR>&nbsp;&nbsp;&nbsp;&nbsp;&nbsp;2. Robot mora da izvršava naređenjima koja mu daju ljudska bića, osim ako se to kosi sa Prvim zakonom.
<BR>&nbsp;&nbsp;&nbsp;&nbsp;&nbsp;3. Robot mora da vodi računa o svom opstanku, osim ako se to kosi sa Prvim i Drugim zakonom.
<BR>
<BR>&nbsp;&nbsp;&nbsp;&nbsp;&nbsp;Isak Asimov (1920-1992)
<BR>
<BR>&nbsp;&nbsp;&nbsp;&nbsp;&nbsp;Pored teksta svakog zakona stajao je mali crtež. Prvi zakon je prikazivao dijabolično metalno čudovište kako raspolućuje helebardom nekog prestrašenog čoveka, govoreći pri tom: 'Doktor Frankenštajn, pretpostavljam'. Drugi zakon bio je ilustrovan prizorom jedne uplakane dame-robota, koja u rukama drži svoju manju verziju; majku i dete upravo je izbacivao napolje, na nevreme, izvestan razjaren tip po imenu Bruno Forster. Uz Treći zakon bio je nacrtan jedan očigledno lud i delimično razmontiran robot koji je izvršavao samoubistvo odvrtkom i francuskim ključem.
<BR>&nbsp;&nbsp;&nbsp;&nbsp;&nbsp;Kada je zamukao smeh kongresmena, kojima su se očigledno dopale ilustracije, Bruno je objasnio: "Još nismo stigli do Trećeg zakona, a verovatno postoje i takvi slučajevi kada je teško proceniti da li neki čin predstavlja kršenje Prvog ili Drugog. Očigledno je da se robotu-policajcu moraju izdati različita uputstva nego robotu-negovateljici. Ali u celini posmatrano, ova pravila su prilično dobra osnova."
<BR>&nbsp;&nbsp;&nbsp;&nbsp;&nbsp;"Isak Asimov?" upita kongresmen Mek Barni. "Je li to onaj koji je zatražio pomoć od našeg odbora pre nekoliko godina."
<BR>&nbsp;&nbsp;&nbsp;&nbsp;&nbsp;"Baš taj - u pitanju je živahni starkelja koji je želeo da napravi hemijsku laboratoriju pod visokim pritiskom da bi izučavao životne reakcije koje bi mogle da se odigravaju u uslovima neke džinovske planete. Uspeo je da nam do kraja izvuče dobrih pedeset miliona."
<BR>&nbsp;&nbsp;&nbsp;&nbsp;&nbsp;Dok su se vraćali prema kapsuli, kongresmen Vilkins pokaza u pravcu nje i reče: "I dalje nisam sasvim ubeđen da je ovako nešto stvarno neophodno."
<BR>&nbsp;&nbsp;&nbsp;&nbsp;&nbsp;"U ovom trenutku odista nije", složi se Bruno. "Ali sva naša dosadašnja putovanja kroz kosmos bila su sasvim kratka. Do Marsa ili Venere deli nas samo po nekoliko meseci, a što se Meseca tiče - do njega stižete gotovo čim se otisnete na put! Sa druge strane Marsove orbite, razmere Sunčevog sistema najednom se značajno povećavaju. Vožnja do Jupitera traje najmanje godinu dana, u jednom smeru - usled čega se još vode rasprave oko toga da li tamo uopšte treba upućivati ljude. "Ovo" - on pokaza prema svemirskoj kapsuli - "predstavlja način na koji se projekat 'Jupiter' može sprovesti u delo. Hibernacija će nam omogućiti da uputimo pohode sa ljudskom posadom prema svim planetama. Razume se, niko ne tvrdi da se tu ujedno nalaze i krajnje granice."
<BR>&nbsp;&nbsp;&nbsp;&nbsp;&nbsp;"Šta imate na umu?" uzvrati Bruno, dočepavši se jedne od svojih omiljenih tema. "Nismo uspeli da pronađemo razumni život na ostalim planetama iz porodice našeg Sunca, što znači da moramo proširiti polje traganja. Kako bi to bilo uzbudljivo sresti stvorenja mudrija od nas, ali i takva koja imaju potpuno različite misaone procese! Mi verujemo da su naši sistemi logike - odnosno oni koje ugrađujemo u robote kakav je Sokrat - opštevažeći, ali to nije sigurno. Odgovor na ovo, kao i na mnogo drugih pitanja, leži gore, među zvezdama."
<BR>&nbsp;&nbsp;&nbsp;&nbsp;&nbsp;"Ali većina naučnika koji su istupali pred našim odborom", reče Flojd, "smatraju da će let do zvezda zauvek ostati nemoguć usled ogromnih razdaljina sa kojima smo tu suočeni. Oni tvrde da bi, uz sve pogonske sisteme koje smo kadri da zamislimo, takvo putovanje potrajalo hiljadama godina."
<BR>&nbsp;&nbsp;&nbsp;&nbsp;&nbsp;"Pa šta s tim?" upita Bruno. "Rešenje tog problema nalazi se upravo pred vama. Još nismo sigurni da li obična hibernacija zaustavlja proces starenja, ali to je sasvim izvesno pri dubokom zamrzavanju - i neki naučni timovi već rade na tome, u Betezdi i San Antoniju. Lako mogu da predočim sebi svemirski brod koji upravo kreće na putovanje dugo deset hiljada godina, noseći u budnom stanju jedino robote slične Sokratu, koji bi se starali o svemu sve dok ne kucne čas da se otkravi ljudska posada."
<BR>&nbsp;&nbsp;&nbsp;&nbsp;&nbsp;Senator Flojd se zadubio u razmišljanje; izgledalo je kao da je smeo s uma demonstraciju koja je tako pomno pripremljena u njegovu čast. Tog časa je Bruno prvi put shvatio da je senator, koga je on poznavao prilično dobro, veoma zabrinut zbog nečega tokom cele posete laboratoriji i da stalno izgleda duhom odsutan. Nije bilo ni traga od njegove uobičajene ljubopitljivosti. Bar ne do ovog trenutka, jer nešto kao da ga je upravo vratilo u stvarnost.
<BR>&nbsp;&nbsp;&nbsp;&nbsp;&nbsp;"Dopustite da stvari izvedemo na čistinu", nastavi on. "Vi ste mišljenja da su mogući letovi do zvezda - dakle, ne samo do planeta - kao i da je izvodljivo sazdati robote koji bi bili operativni hiljadama godina?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"A ako skalu pomerimo na milione godina?"
<BR>&nbsp;&nbsp;&nbsp;&nbsp;&nbsp;Kakvo mu je sad ovo čudno pitanje, pomisli Bruno; šta li to samo matori ima na umu?
<BR>&nbsp;&nbsp;&nbsp;&nbsp;&nbsp;"Uz današnje materijale i tehnologiju, izvesno je da bi bilo nemoguće napraviti robota koji bi trajao milion godina", uzvrati on oprezno, "ali u načelu nije teško zamisliti doslovce besmrtan automat, pod uslovom da se njegova misaona kola na propisan način smeste u kapule. Kristal - dijamant, na primer - ima veoma, veoma dug vek; a već smo počeli da ugrađujemo memorije u kristale."
<BR>&nbsp;&nbsp;&nbsp;&nbsp;&nbsp;"Sve je to veoma očaravajuće", umeša se kongresmen Mek Barni iz Njujorka, "ali ja nisam robot, a vreme ručku je već prošlo." Pokazao je prema Sokratu koji je u međuvremenu izišao iz kapsule; pošto se njegova programirana demonstracija okončala, sada je stajao i čekao dalja naređenja. "Njemu je možda dovoljno da se jedan minut prikopča na zidni utikač, ali meni je potrebno nešto konkretnije."
<BR>&nbsp;&nbsp;&nbsp;&nbsp;&nbsp;"Uzimanje hrane", reče Bruno, iskezivši se, "predstavlja krajnje nedelotvoran i prljav način da se stekne energija. Neki moji prijatelji u biotehnološkom odeljenju rade na istraživanju mogućnosti da se to izbegne."
<BR>&nbsp;&nbsp;&nbsp;&nbsp;&nbsp;"Hvala na upozorenju - tom projektu svakako nećemo pružiti potporu. Meni se sviđa ljudsko telo baš ovakvo kakvo je; uostalom, kad smo već kod toga, mi posedujemo još jednu temeljnu prednost nad robotima."
<BR>&nbsp;&nbsp;&nbsp;&nbsp;&nbsp;"Koju?"
<BR>&nbsp;&nbsp;&nbsp;&nbsp;&nbsp;"Nas je u stanju da proizvede i nekvalifikovana radna snaga."
<BR>&nbsp;&nbsp;&nbsp;&nbsp;&nbsp;Bruno se iz uviđavnosti takođe nasmejao, iako je ovaj vic čuo najmanje sto puta ranije i već ga se pomalo zasitio. Uostalom, šta se pa njime dokazivalo?
<BR>&nbsp;&nbsp;&nbsp;&nbsp;&nbsp;Za Bruna, kao i za mnoge njegove kolege, mašine kojima je radio predstavljale su novu vrstu, oslobođenu ograničenja, truljenja i stresova organske evolucije. Još su, doduše, bile primitine, ali učile su punom parom. Već su bile kadre da se hvataju ukoštac sa problemima čija složenost uveliko prevazilazi sposobnosti ljudskog uma. Uskoro će same projektovati vlastite potomke da posegnu ka ciljevima koje homo sapiens možda nikada neće biti u stanju ni da shvati.
<BR>&nbsp;&nbsp;&nbsp;&nbsp;&nbsp;Bilo je, doduše, tačno da će se ljudi još izvesno vreme razmnožavati brže od robota, ali je znatno važnija bila činjenica da će jednoga dana roboti postati mudriji od ljudi.
<BR>&nbsp;&nbsp;&nbsp;&nbsp;&nbsp;Kada taj dan bude došao, Bruno se nadao da će mašine i dalje biti u dobrim odnosima sa svojim tvorcima.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
