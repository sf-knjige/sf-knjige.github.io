<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. ZADAH SMRTI
<P>&nbsp;&nbsp;&nbsp;&nbsp;&nbsp;Boumen je savršeno bio svestan toga da je još pre mnogo časova trebalo da probudi ostale kolege. Ali dok je Vajthed još bio živ, on naprosto nije imao srca za to; taj potez predstavljao je krajnje priznanje beznadežnosti. Ali sada neće više oklevati ni časa, kako zbog sopstvene savesti i spokoja tako i zbog bezbednosti samog broda. Osećao je očajničku potrebu da čuje ljudski glas ponovo; nikada ranije nije tako jasno shvatao kao u ovom času da je čovek društvena životinja i da nije kadar dugo da opstaje u stanju izdvojenosti. A nijedan čovek pre njega, u svekolikoj istoriji ljudskog roda, nije iskusio ovakvu samotnost.
<BR>&nbsp;&nbsp;&nbsp;&nbsp;&nbsp;Boumen se polako kretao kroz utihle hodnike; ko zna zbog čega, brod mu je već izgledao potpuno prazan, poput neke puste kuće. Stao je da se spušta niz osu centrifuge, a kada ga je dočepalo njeno nejako gravitaciono polje, iznenadni povratak težine gotovo ga je oborio s nogu. Premda je osećao neodoljivu potrebu da malo legne i otpočine, bilo mu je jasno da ako bi se prepustio ovom porivu, san je mogao veoma dugo da mu potraje. Sada je, međutim, predstavljao jedinog ljudskog stražara na brodu, tako da nije moglo biti govora o spavanju dok je još na dužnosti.
<BR>&nbsp;&nbsp;&nbsp;&nbsp;&nbsp;Srećom, proces oživljavanja bio je automatski; nije postojalo ništa što je on trebalo da uradi, nije bilo nikakve prilike da zbog umora počini nekakvu grešku. Kada bude izdao uputstva 'Ateni', ona će ih sprovesti u delo nadljudskom nepogrešivošću.
<BR>&nbsp;&nbsp;&nbsp;&nbsp;&nbsp;U komori Kelvina Pula sve je bilo hladno i utihlo, baš kao i sve vreme tokom proteklih pet meseci. Biosenzorski pokazivači govorili su da je stanje normalno; disanje, telesna temperatura, krvni pritisak, bilo - sve se nalazilo unutar dozvoljenih granica. A prema nalazima 'Atene', koja je jedina bila kadra da da sud o tome, EEG je takođe posedovao zadovoljavajuću vrednost za čoveka pod hibernacijom.
<BR>&nbsp;&nbsp;&nbsp;&nbsp;&nbsp;Boumen je slomio sigurnosni žig na dugmetu sa natpisom OŽIVLJAVANJE, pritisnuo ga i sačekao. Najpre će biti isključene elektronarkotičke struje. Nije se mogla opaziti nikakva fizička promena na čoveku koji se nalazio u dubokom snu, ali su gotovo istog trena talasaste linije na EEG-ekranu dobile veće amplitude i postale složenije. Polako, a možda i nevoljno, mozak Kelvina Pula vraćao se iz sveta snova.
<BR>&nbsp;&nbsp;&nbsp;&nbsp;&nbsp;Dva minuta kasnije, 'Atena' je ubrizgala injekciju koja je bila pričvršćena za Pulovu podlakticu; Boumen je začuo prigušeno šištanje dok je gas pod visokim pritiskom potiskivao nadražna sredstva pod kožu. Sada je trebalo da usledi i prva vidljiva reakcija; normalno bi se to dogodila posle tridesetak sekundi.
<BR>&nbsp;&nbsp;&nbsp;&nbsp;&nbsp;Nije se zabrinuo kada se ništa nije zbilo više od jednog minuta. A onda Pulovi očni kapci počeše da se miču i on sporo zevnu. Dijafragma stade da mu se diže ritmom normalnog disanja, a on blago okrenu glavu u stranu.
<BR>&nbsp;&nbsp;&nbsp;&nbsp;&nbsp;Minut kasnije, otvorio je oči i zabuljio se negde kroz Boumena, slično novorođenčetu koje još nije kadro da razabere spoljnji svet. Ali onda mu je svest ispunila pogled i usne počeše da mu se miču. Bilo je nemoguće čuti ono što je govorio, ako je uopšte i artikulisao smislene reči.
<BR>&nbsp;&nbsp;&nbsp;&nbsp;&nbsp;"Samo polako, Kele", reče Boumen. "Sve je u redu." I sam se pomolio u sebi da je to što je kazao istina.
<BR>&nbsp;&nbsp;&nbsp;&nbsp;&nbsp;Pulove usne se ponovo pokrenuše i glas mu je sada zazvučao kao slabašno šištanje lišeno bilo kakvog smisla. Istog časa začula se 'Atena'.
<BR>&nbsp;&nbsp;&nbsp;&nbsp;&nbsp;"Pulov kardiogram abnormalan. Preporučujem injekciju H6."
<BR>&nbsp;&nbsp;&nbsp;&nbsp;&nbsp;Boumen zgrabi špic iz ormarića za hitnu pomoć. Ubrizgao je iglu u Pulovu mišicu i, predosećajući najgore, skinuo masku za disanje zajedno sa bocom kiseonika.
<BR>&nbsp;&nbsp;&nbsp;&nbsp;&nbsp;Ali injekcija je, izgleda, delovala. Pul je očigledno sasvim došao k svesti, premda su mu se grudi neobično nadimale i spuštale. Pogledao je Boumena u oči i usne još jednom stadoše da mu se miču. Konačno mu je uspelo da progovori - samo dve reči, prožete tugom i žaljenjem, čija je neopoziva konačnost odagnala svaku nadu.
<BR>&nbsp;&nbsp;&nbsp;&nbsp;&nbsp;"Zbogom, Dejve."
<BR>&nbsp;&nbsp;&nbsp;&nbsp;&nbsp;Boumenova skamenjenost trajala je nešto malo duže od jedne sekunde: prekinuo ju je 'Atenin' spokojan, bezličan glas koji je objavio:
<BR>&nbsp;&nbsp;&nbsp;&nbsp;&nbsp;"Svi Pulovi sistemi otkazuju. Biće potrebno zameniti ih rezervnim delovima."
<BR>&nbsp;&nbsp;&nbsp;&nbsp;&nbsp;"Zaveži, prokletnice", razdra se Boumen, stavljajući masku preko Pulovog lica i okrećući ventil za dovod kiseonika. Gas je pohrlio kroz plastične cevi, a šum koji je stvarao pri tom ličio je na grozno parodiranje ljudskog disanja. Iako je znao da je to što čini uzaludno, ipak je nastavio sve dok nije utrošio sav kiseonik; biosenzorni pokazatelji na ekranu odavno su se pretvorili u prave, besadržajne linije.
<BR>&nbsp;&nbsp;&nbsp;&nbsp;&nbsp;Kelvin Pul ponovo je ležao mirno i tiho; ni po čemu se nije moglo zaključiti da više nije pod hibernacijom. Ali Dejvidu Boumenu, komandantu jedinog ljudskog broda sa spoljnje strane Marsove orbite, već se činilo da se u vazduhu koji je blago strujao oko njega oseća zadah Smrti.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
