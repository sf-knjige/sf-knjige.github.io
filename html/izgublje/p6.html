<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. MONOLITI I RUKOPISI
<P>&nbsp;&nbsp;&nbsp;&nbsp;&nbsp;Još čuvam rasporedni list za prvi radni dan u Šepertonu - dalekog i studenog 29. decembra 1965. godine. Iz sentimentalnih pobuda - ali i zato što će on jamačno zanimati čak i dobroćudne žitelje onog limba koga je neka holivudska pokondirena tikva jednom nazvala 'neceluloidni svet' - reprodukovaću ga ovde. Teško da ima boljeg načina da se dočara nevidljivi posao iza kulisa na kome se temelji svaka sličica filma.
<BR>
<BR>&nbsp;&nbsp;&nbsp;&nbsp;&nbsp;U mom dnevniku taj prvi dan zabeležen je nešto podrobnije:
<BR>
<BR>&nbsp;&nbsp;&nbsp;&nbsp;&nbsp;29. decembar 1965. Kulise za MNT-1 su ogromne; posredi je druga po veličini scena u Evropi koja zbilja deluje veoma upečatljivo. U pitanju je rupa razmera 150 x 50 x 20 stopa po kojoj stoji raštrkana oprema. (Posredi su male mašine-kopačice na električni pogon, buldožeri i slično; najzanimljivije je to što bi sav ovaj alat stvarno mogao da se koristi na Mesecu!). Unaokolo se vrzma stotinak tehničara. Neko vreme prerađivao sam sa Stenlijem scenario - pa smo čak i tokom ručka nastavili taj posao. Upoznao sam se sa glumcima i ustanovio da sam prilično dobar stručnjak kada su oni stali da mi postavljaju pitanja iz astronomije. Ostao sam do šesnaest časova; do tada još nije bilo nikakvog snimanja, ali su zato obavljene gotovo sve pripreme. Skafandri, oprema koja se nosi na leđima i ostale stvarčice izvrsno su urađeni, a MNT-1 deluje veličanstveno - iako je neko zamrljao crnu plohu; Stenli se razgoropadio kada sam mu to pokazao.
<BR>
<BR>&nbsp;&nbsp;&nbsp;&nbsp;&nbsp;Bilo je, naravno, vanredno teško osvetliti i fotografisati kao ugalj crnu ploču monolita - i ceo kadar bi potpuno propao ako bi se na abonosnoj površini pojavili otisci golih prstiju pre no što su je dodirnuli astronauti sa navučenim rukavicama. (Pet godina kasnije, u Smitsonovoj zadužbini u Vašingtonu, ukazala mi se prilika da stavim ruku u onu rukavicu koja je prva ostvarila dodir sa površinom Meseca.)
<BR>&nbsp;&nbsp;&nbsp;&nbsp;&nbsp;Čuveni monolit, koji je izazvao toliko protivurečnosti i zabuna, predstavljao je završni proizvod jednog pozamašnog razvojnog procesa. U početku je vanzemaljski artefakat bio jedan crni tetraedar - najjednostavnije i najosnovnije od svih pravilnih tela, sačinjen od četiri istovetna trougla. Ovaj oblik pružio je nadahnuće i bio podsticajan za čitavo mnoštvo filozofskih i naučnih razmatranja (Keplerova kosmografija, ugljenikov atom, geodezijske strukture Bakminstera Fulera...), i umetničko odeljenje napravilo je veći broj modela različitih veličina koji su postavljeni u afrički i Mesečev pejsaž. Ali zbog nečeg, tetraedri nikada nisu predstavljali pravo rešenje, između ostalog i zato što je stalno postojala opasnost da se dovedu u sasvim nebitnu vezu sa piramidama.
<BR>&nbsp;&nbsp;&nbsp;&nbsp;&nbsp;Izvesno vreme Stenli se nosio mišlju da upotrebi providnu kocku, ali ispostavilo se da je nemoguće stvoriti ovakvo telo neophodne veličine. Stoga se opredelio za pravougaono obličje i nabavio blok providne plastične mase težak tri tone - najveći koji je ikada izliven u komadu. Na žalost, i on je izgledao neubedljivo, te je tako bio odložen u jedan kut studija, a na njegovo mesto je naručena potpuno crna ploča istih razmera. Ja sam besomučno pratio - a ponekad i predviđao - sve ove promene na svojoj pisaćoj mašini, ali ipak moram priznati da sam imao daleko lakši zadatak nego odeljenje zaduženo za kulise.
<BR>&nbsp;&nbsp;&nbsp;&nbsp;&nbsp;Uprkos raznovrsnim problemima, kao što su, na primer, bile ptice (ili možda šišmiši) koje su preletale džinovsku pozornicu i tako se nakratko obrele usred Mesečevog pejsaža, Stenliju je ipak pošlo za rukom da privede kraju snimanje pre jednonedeljnog roka. Monolit je brižljivo upakovan u vuneni omotač i sklonjen na sigurno mesto gde će ostati sve dok se ne bude ukazala ponovna potreba za njim - otprilike godinu dana kasnije, prilikom snimanja poslednjeg sretanja u završnoj sceni hotelske sobe. Ekipa se vratila u Boremvud studio, a ja sam nastavio da razbijam glavu oko sižea...
<BR>
<BR>&nbsp;&nbsp;&nbsp;&nbsp;&nbsp;7. januar 1966. godine. Noćas sam shvatio da Zvezdane Dveri moraju biti Japet, na kome odnos između svetla i senke iznosi šest prema jedan. Dostavio sam Stenu memorandum o tome.
<BR>
<BR>&nbsp;&nbsp;&nbsp;&nbsp;&nbsp;8. januar. Rekordan dan - tri hiljade reči i neka od najuzbudljivijih mesta u knjizi. Na smrt sam se prepao kada je kompjuter stao da otkazuje, pošto sam bio sam u kući sa električnom pisaćom mašinom...
<BR>
<BR>&nbsp;&nbsp;&nbsp;&nbsp;&nbsp;14. januar. Završio sam poglavlje 'Pakao' i doveo sam Boumena u hotelsku sobu. Sada ga valja izvesti odatle.
<BR>
<BR>&nbsp;&nbsp;&nbsp;&nbsp;&nbsp;16. januar. Posle dugog razgovora sa Stenom uspeo sam da rešim većinu zaostalih sižejnih problema. Odmah sam se dao na posao i u času kada sam se, već sasvim malaksao, skljokao u postelju, imao sam najzad gotovo okončanu prvu verziju završnog dela romana. Sada stvarno mogu da kažem da je kraj na vidiku - ali zar to isto nisam rekao već dva puta ranije?
<BR>
<BR>&nbsp;&nbsp;&nbsp;&nbsp;&nbsp;17. januar. Oko podne bila je gotova prva skica poslednjih poglavlja. Od tada osećam neku mučninu i stalno mi se vrti u glavi. Odveć sam iscrpljen da bih iskusio zadovoljstvo; jedino me ispunjava osećaj olakšanja. Ceo dan sam se upinjao da valjano raspletem stvar; srećom, sutra nisam obavezan da budem u studiju, tako da ću se pošteno odmoriti.
<BR>
<BR>&nbsp;&nbsp;&nbsp;&nbsp;&nbsp;18. januar. Poseta lorda Snoudona koji je slikao Stenlija iz svih uglova za 'Life'.
<BR>
<BR>&nbsp;&nbsp;&nbsp;&nbsp;&nbsp;19. januar. Stenli mi se javio telefonom da mi kaže kako je veoma zadovoljan poslednjim poglavljima i kako oseća da smo najzad nabasali na 'ono pravo'. Oduševljen, pokušao sam da mu na brzinu izmamim saglasnost da se postojeća verzija da na prekucavanje i pošalje našem agentu.
<BR>
<BR>&nbsp;&nbsp;&nbsp;&nbsp;&nbsp;2. februar. Proveo sam ceo dan sa Stenom u razlaganju nekoliko novih zamisli, ali kao i uvek svaki čas su nas prekidali; tako, na primer, morali smo da prisustvujemo testovima šminke za Garija Lokvuda i Kira Daleu (koji želimo da izgledaju kao trideset petogodišnjaci). Boli me grlo i kao da sam se prehladio, tako da se Sten stalno drži podalje od mene.
<BR>
<BR>&nbsp;&nbsp;&nbsp;&nbsp;&nbsp;4. februar. Prisustvovao sam projekciji jednog demonstracionog filma koji je Sten sačinio na taj način što je na brzinu izmontirao nekoliko kadrova da bi budžama iz kompanije pružio kakav-takav uvid u tok zbivanja. Prizore u bestežinskom stanju muzički je potkrepio Mendelsonovim 'Snoviđenjem u noć ivanjsku', dok je 'Antarktičkom simfonijom' Vogena Vilijemsa 'pokrio' scene na Mesecu i specijalne efekte 'Zvezdanih Dveri'. Ishod je bio izvrstan. Izišao sam sa ubeđenjem da u rukama imamo remek-delo - samo ako Sten bude uspeo da ga do kraja izvede.
<BR>
<BR>&nbsp;&nbsp;&nbsp;&nbsp;&nbsp;Nekoliko dana posle toga, utekao sam na Šri Lanku. Ali ne zadugo.
<BR>
<BR>&nbsp;&nbsp;&nbsp;&nbsp;&nbsp;15. mart. Prekomorski telegram od Stena u kome mi traži 'tri minuta poetskog klarkovskog pripovedanja' o HAL-ovom nervnom slomu. Istog popodneva poslao sam mu narudžbinu ekspresnom poštom. (Nikada nije upotrebljeno...). Takođe sam započeo (poslednju)n reviziju i posao mi je prilično išao od ruke.
<BR>
<BR>&nbsp;&nbsp;&nbsp;&nbsp;&nbsp;20. mart. Ceo dan sam žestoko radio na romanu i negde oko dvadeset jedan čas završio sam poslednju radnu verziju (šta, opet!).
<BR>
<BR>&nbsp;&nbsp;&nbsp;&nbsp;&nbsp;2. april. Dodao sam nekoliko stotina poslednjih (?) reči u rukopis i konačno ga zaklopio. Što se mene tiče, posao je završen.
<BR>
<BR>&nbsp;&nbsp;&nbsp;&nbsp;&nbsp;Avaj, nije bilo tako. Nekoliko dana kasnije odleteo sam sa Šri Lanke u Lorens, u Kanzasu, na proslavu stogodišnjice tamošnjeg univerziteta. Poslao sam telegram Stenliju u kome sam ga izvestio da se vraćam u London da bih sredio poslednje formalnosti oko objavljivanja roman. On mi je odgovorio: 'Ne trudi se - nije još gotov.' Javio sam mu da ću ipak doći i tako sam i učinio:
<BR>
<BR>&nbsp;&nbsp;&nbsp;&nbsp;&nbsp;19. april. Prvi ceo dan proveden u studiju posle povratka - gledao sam snimanje u centrifugi. Zastrašujući prizor, propraćen užasnim šumovima i prskanjem električnih sijalica. Stenli mi se pridružio za vreme pauze i samoinicijativno potegao pitanje datuma objavljivanja. Kada sam mu otvoreno zatražio objašnjenje, zakleo se da uopšte ne pokušava da zadrži štampanje romana do premijere filma. Objasnio je da javno prikazivanje neće početi sve do kraja 1967. ili čak početka 1968. godine. Ako prve projekcije i budu započele aprila 1967. godine (započele su, zapravo, aprila 1968), one će biti ograničene samo na 'Sineramine' dvorane, tako da ćemo imati malo 'lufta'.
<BR>
<BR>&nbsp;&nbsp;&nbsp;&nbsp;&nbsp;23. april. Odvezao sam se sa Rodžerom Karasom i Majkom Vilsonom do jednog izuzetnog privatnog zoološkog vrta blizu Nanitona u kome se nalaze sve vrste velikih majmuna. Majk se prilično namučio snimajući šimpanze, koji su se stalno bacakali unaokolo i srljali na kameru. Prilično me je izvelo iz takta mladunče gorile koje je bilo veoma sklono da krajnje zloslutno škrguće zubima... Sve u svemu, bio je to prijatan dan koji me je naveo na neke podsticajne zamisli o Gleda-Mesecu i družini.
<BR>
<BR>&nbsp;&nbsp;&nbsp;&nbsp;&nbsp;29. maj. Naš poligon posetio je sovjetski ataše za vazduhoplovstvo. Zagledao je svaku tablicu sa uputstvima na maketama svemirskog broda, a zatim rekao pomalo usiljeno: 'Nadam se da uviđate da bi sve to trebalo da piše na ruskom.'
<BR>
<BR>&nbsp;&nbsp;&nbsp;&nbsp;&nbsp;Krajem maja odleteo sam u Sjedinjene Države da bih prisustvovao zvaničnoj najavi filma; odmah sam preduzeo sve što je bilo u mojoj moći da uspokojim zabrinute glavešine kompanije MGM koji su me saletali pitanjima u stilu: 'Kako Stenli napreduje?' Tom prilikom sam takođe prvi put posetio Kejp Kenedi sa jednom sasvim malom grupom uglednika, koji su došli na poziv Džejmsa Veba, upravnika NASA-e, da prisustvuju lansiranju 'Džeminija IX'. Kao što je to slučaj sa svakim posetiocem, i mene je ispunilo osećanjem sićušnosti i strahopoštovanja zdanje za montažu letelica, kao i vozilo za prevoz brodova po tlu, mileći transporter od tri hiljade tona, čija najveća brzina (kada ne nosi nikakav teret) iznosi dve milje na čas. Sećam se da sam posmatrao Džordža Milera, predsednika Odbora za astronautiku u Kongresu, kako isprobava upravljačke uređaje na vozilu-kornjači; skrenuo sam mu pažnju na to da ne prekorači propisanu brzinu, pošto mu tik iza leđa stoji vrhovni sudija Voren.
<BR>&nbsp;&nbsp;&nbsp;&nbsp;&nbsp;Na žalost, letelica tipa 'Atlas-Agena' sa kojom je 'Džemini IX' trebalo da se sretne, nije uspela da uđe na orbitu, tako da je došlo do odlaganja lansiranja ljudske posade. Zadivila me je staloženost upravnika Veba kojom je primio ovu neprijatnost; odmah se okrenuo prema kongresmenu Mileru i kazao mu: 'Bojim se da ću ponovo morati da se obratim vašem Odboru za nešto malo para.'
<BR>&nbsp;&nbsp;&nbsp;&nbsp;&nbsp;Narednog meseca opet sam se obreo u Londonu, i dalje nastojeći da ubedim Stenlija da je roman završen i da se rukopis može pustiti u promet. Tokom jednog od mojih žustrijih uveravanja, on je primetio: 'Stvari nikada nisu toliko loše kako se čini', ali ja sam bio odveć neraspoložen da bih se saglasio.
<BR>&nbsp;&nbsp;&nbsp;&nbsp;&nbsp;Stenlijevo stanovište bilo je da želi da još malo poradi na rukopisu, ali naprosto nikako ne stiže da ugrabi vremena za to zbog veoma velikih obaveza u studiju. (Stvarno su bile ogromne i mene je neprekidno ispunjavala zadivljenošću Stenlijeva sposobnost da se hvata ukoštac sa desetak istovremenih i međusobno prepletenih kriza, od kojih je svaka mogla da staje i po pola miliona dolara. Nije stoga nikakvo čudo što ga oduševljava Napoleon...) Ali ja sam bio uporan u tvrdnji da bi on trebalo da se povinuje mom sudu, pošto sam ja pisac; šta bi kazao da sam ja izrazio želju da montiran film?
<BR>&nbsp;&nbsp;&nbsp;&nbsp;&nbsp;Na kraju smo pronašli jedan kompromis - Stenlijev. On će pokušati, tokom bavljenja u kupatilu ili prilikom odvoženja kući vlastitim rols-rojsem najvećom dozvoljenom brzinom od trideset milja na čas, da pribeleži sve ispravke koje želi da napravim. Na ovoj osnovi, Skot Meredit je konačno dobio priliku da sklopi izvrstan ugovor sa izdavačkom kućom 'Delacorte Press'.
<BR>&nbsp;&nbsp;&nbsp;&nbsp;&nbsp;Stenli je, kao i uvek, bio čovek od reči. Još čuvam devet strana memoranduma, sačinjenog od trideset sedam stavki, datiranog pod 18. jun 1966. godine; primedbe koje se tu nahode uglavnom su sasvim na mestu, premda povremeno umeju da budu i prilično zajedljive:
<BR>
<BR>&nbsp;&nbsp;&nbsp;&nbsp;&nbsp;1. Da li može da se upotrebi reč 'livada' za područje koje je opustošeno sušom?
<BR>&nbsp;&nbsp;&nbsp;&nbsp;&nbsp;6. Odakle pčele u području opustošenom sušom? Od čega one žive?
<BR>&nbsp;&nbsp;&nbsp;&nbsp;&nbsp;9. Da li leopardi reže?
<BR>&nbsp;&nbsp;&nbsp;&nbsp;&nbsp;11. Da li je leopard u stanju da nosi čoveka?
<BR>&nbsp;&nbsp;&nbsp;&nbsp;&nbsp;14. Kako će se knjiga pojaviti pre filma (cvrc!), ne vidim zašto se u njoj ne bi pojavilo nešto što bi bilo poželjno da smo mogli da ostvarimo u filmu. Želeo sam da blok bude kristalno prozračan, ali tako nešto je bilo neizvodljivo. Voleo bih da je blok crn u romanu.
<BR>&nbsp;&nbsp;&nbsp;&nbsp;&nbsp;15. Ne čini mi se pogodan glagol 'ćijukanje'. Moramo da se dogovorimo o tome kako oni opšte.
<BR>&nbsp;&nbsp;&nbsp;&nbsp;&nbsp;19. Ova referenca pomalo zvuči kao neka scena iz 'Bambija'.
<BR>&nbsp;&nbsp;&nbsp;&nbsp;&nbsp;22. Doslovan opis ovih tekstova izgleda mi krajnje nepriličan. Time se raspršava cela čarolija.
<BR>&nbsp;&nbsp;&nbsp;&nbsp;&nbsp;24. Ova scena mi je od početka izgledala nestvarna i pomalo neshvatljiva. Oni će biti pošteđeni smrti od gladi, ali nikada neće postati presiti, svilenog runa i glatke kože, a ponajmanje zadovoljni. Tako nešto ne dešava se ni sada, u 1966. godini. Smatram da jednoga dana kocka treba da nestane, a zatim da Gleda-Mesec i njegovi momci, prolazeći pokraj velikog kostura slona, koji su viđali mnogo puta pre toga na putu prema ispašama, iznenada budu privučeni tim kostima kojima bi stali da zamahuju i vitlaju; to bi celom prizoru dalo draž čarolije kako na papiru u romanu tako i kasnije, na celuloidu u filmu; posle te scene mogli bi da se približe biljoždernim životinjama sa kojima obično dele ispašu i da ubiju neku od njih, i tako dalje.
<BR>&nbsp;&nbsp;&nbsp;&nbsp;&nbsp;27. Ne razumem šta to znači.
<BR>&nbsp;&nbsp;&nbsp;&nbsp;&nbsp;33. Više mi se dopada prethodna verzija...Izraz 'meseci su menjali mene' čini mi se užasno stereotipan. Izraz 'bezubi tridesetogodišnjaci su skončali' takođe je prilično grozan.
<BR>&nbsp;&nbsp;&nbsp;&nbsp;&nbsp;37. Mislim da je ovo veoma rđavo poglavlje i da ne bi trebalo da bude uključeno u knjigu. Odveć je pedantno, nedramatično i narušava divan prelaz od čovekolikog majmuna do 2001. godine.
<BR>
<BR>&nbsp;&nbsp;&nbsp;&nbsp;&nbsp;Da ovi odlomci ne bi stvorili pogrešan utisak, moram dodati da se u memorandumu nalazi i nekoliko veoma laskavih komentara koje mi skromnost nije dopustila da navedem. U stvari, Stenli je tu ponekad preterivao. On je naprosto podsticao moj moral (što je stvarno bilo potrebno) prekomernim hvaljenjem upravo napisanih delova; zatim bi, tokom narednih dana, pronalazio sve više i više grešaka, sve dok na kraju cela stvar ne bi pala u vodu. Sve je to predstavljalo deo njegovog neprekidnog traganja za savršenstvom, što me je često izazivalo da ga podsetim na aforizam: 'Nijedno umetničko delo nikada nije završeno; ono je samo napušteno.'
<BR>&nbsp;&nbsp;&nbsp;&nbsp;&nbsp;Bojim se da sam bio spreman da napustim brod pre njega. Ali divio sam se njegovoj ustrajnosti, čak i ako mi se nije dopadalo to što sam poglavito ja njena žrtva.
<BR>&nbsp;&nbsp;&nbsp;&nbsp;&nbsp;Stvari su dostigle vrhunac u leto 1966. godine; u mom dnevniku stoji zabeležen ovaj patetičan odlomak:
<BR>
<BR>&nbsp;&nbsp;&nbsp;&nbsp;&nbsp;19. jul. Gotovo sve sećanje na nedelje rada u hotelu 'Čelzi' kao da je izbrisano, a postoje i verzije knjige koje sam sasvim zaboravio. Potpuno sam izgubio račun (na svu sreću) o revizijama i ćorsokacima. Sve je to prilično onespokojavajuće - jedino se nadam da će krajnji ishod biti vredan uloženog truda.
<BR>
<BR>&nbsp;&nbsp;&nbsp;&nbsp;&nbsp;Povod za ovako turobno raspoloženje je shvatljiv. Stenli je odbio da potpiše ugovor - pošto je 'Delacorte' pustio knjigu u štampu i dao upečatljiv najavni oglas na dve strane u časopisu 'Publisher's Weekly'. I dalje se pozivao na to da još nije zadovoljan rukopisom i da želi da još malo poradi na njemu. Počeo sam ozbiljno da razmišljam o tome da se obratim doktoru Likiju za preporuku o nekom vraču na glasu, odnosno Skotu Mereditu da nabavi pribor za bacanje čini. Uzdržavši esnafske suze, 'Delacorte and Co.' je obustavio dalje štampanje. Bio sam im izuzetno zahvalan zbog popustljivosti u ovoj zamršenoj stvari i milo mi je što sam im se odužio, skromnim bestselerom 'Vremenska sonda'.
<BR>&nbsp;&nbsp;&nbsp;&nbsp;&nbsp;Ispalo je ne može biti bolje što tada niko nije ni slutio da će proteći još dve godine pre no što knjiga konačno ugleda svetlost dana u izdanju 'New American Library', u leto 1968. godine - više meseci posle premijere filma. Posmatrano u globalu, sve se ipak svršilo kako treba - baš onako kako je Stenli predvideo.
<BR>&nbsp;&nbsp;&nbsp;&nbsp;&nbsp;Ali ja znam i za lakše načine da čovek zarađuje za život.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
