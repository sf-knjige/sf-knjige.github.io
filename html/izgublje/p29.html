<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. JUPITER V
<P>&nbsp;&nbsp;&nbsp;&nbsp;&nbsp;Krećući se sve sporije kako se približavao najudaljenijoj tački na elipsi oko džinovske planete, 'Otkriće' je preseklo orbite Ganimeda i Kalista - ali ovi meseci su se tada nalazili sa druge strane Jupitera. Pri povratku, brod je pored njihovih prošao i orbite Evrope i Ijoa. A onda je došlo na red prvo približavanje najunutrašnjijem i u izvesnim pogledima najneobičnijem satelitu - sićušnom Jupiteru V.
<BR>&nbsp;&nbsp;&nbsp;&nbsp;&nbsp;Na samo sedam hiljada milja iznad uskomešanog pokrova oblaka gasnog džina, praveći pun krug na orbiti za manje od dvanaest časova, Jupiter V predstavlja najidealniji prirodni sinhroni satelit u Sunčevom sistemu. Budući da se Jupiter okreće oko svoje ose za oko deset časova, 'V' stoji gotovo nepomično na njegovom nebu, odnosno sasvim se lagano pomera sa istoka na zapad, kako je to još odavno bilo uočeno.
<BR>&nbsp;&nbsp;&nbsp;&nbsp;&nbsp;Nije bilo nimalo lako osmatrati Jupiter V. Sićušan mesec, sa prečnikom od samo sto milja, nalazio se toliko blizu Jupitera da je najviše vremena provodio pomračen u ogromnoj kupastoj senci planete. A onda kada bi se pojavio na Sunčevoj svetlosti, kretao se toliko brzo, da ga je bilo prilično teško kako pronaći tako i držati u vidnom polju.
<BR>&nbsp;&nbsp;&nbsp;&nbsp;&nbsp;Uslovi pod kojima se odigrao susret ujutro druge jupidelje nisu bili odveć pogodni; satelit se nalazio na udaljenosti od dvadeset hiljada milja i mogao se videti samo desetak minuta. Vremena je, dakle, bilo tek toliko da se baci brz pogled kroz teleskope, ali su zato kamere uspele da naprave nekoliko stotina snimaka malog sveta koji je brzo iščezavao.
<BR>&nbsp;&nbsp;&nbsp;&nbsp;&nbsp;Za podrobno ispitivanje fotografija bilo je potrebno više časova; međutim, beskarajno ponavljanje kratera nastalih prilikom udara meteora, izlomljenih stena i mestimičnih mrlja smrznutog gasa ubrzo je izazvalo zasićenost i dosadu. Pa ipak, niko nije mogao da odvoji pogled od ekrana: i konačno, pošto je više od polovine snimaka reprodukovano, strpljenje se isplatilo. Ključna sekvenca fotografisana je teleobjektivskim sočivom upravo u času kada je Jupiter V izronio iz senke. U prvom trenutku ekran je bio potpuno prazan, a onda se, kao nekom čarolijom, opatvorio sićušan srp, kada je mali mesec izišao iz pomračene zone.
<BR>&nbsp;&nbsp;&nbsp;&nbsp;&nbsp;Kimbol je bio prvi koji je uočio neobični ovalni beleg nedaleko od terminatora. Zaustavio je sliku i zumirao je do najvišeg stepena uvećanja. Još dok je to činio, svim njegovim kolegama istovremeno se oteo uzdah iznenađenja.
<BR>&nbsp;&nbsp;&nbsp;&nbsp;&nbsp;Deo strane koja je stajala okrenuta prema Jupiteru bio je poravnat, kao nekim kosmičkim buldožerom, tako da je nastala savršeno kružna zaravan prečnika nekoliko milja. U njenom središtu nalazio se pravougaonik oštro povučenih ivica; dužina mu je približno petostruko premašivala širinu, dok mu je boja bila crna kao katran. Na prvi pogled, sticao se utisak da je posredi neki čvrst objekat, ali astronauti su ubrzo shvatili da gledaju u senku; bila je to neka ogromna rupa ili udubina, dovoljno prostrana da u nju stane celo 'Otkriće', koja je duboko ponirala u srce Jupitera V. Dužina joj je iznosila najmanje četvrt milje, dok je bila široka možda punih sto jardi.
<BR>&nbsp;&nbsp;&nbsp;&nbsp;&nbsp;Vreme i geologija kadri su ponekad da se na najneobičniji način poigraju sa nekim svetom; ali ovde to nije bilo posredi.
<BR>
<BR>&nbsp;&nbsp;&nbsp;&nbsp;&nbsp;Vladala je neobična tišina puna iščekivanja u grupi koja se okupila u veštačkoj gravitaciji centrifuge zarad luksuza kafe koja se jedino tu mogla piti iz šoljica, a ne isisavati iz plastičnih tuba.
<BR>&nbsp;&nbsp;&nbsp;&nbsp;&nbsp;Čuđenje i uzbuđenje izazvani otkrićem već su minuli, da bi na njihovo mesto došla znatno sumornija osećanja. Ono što je do sada predstavljalo samo mogućnost - i to, istinu govoreći, veoma daleku - najednom se pretvorilo u zastrašujuću stvarnost. Piramida podignuta na Mesecu bila je zadivljujuća, ali ipak ništavna u poređenju sa ovim. Jer ovo je bilo nešto potpuno različito - čitav svet sa jednom odsečenom kriškom, baš kao kada bi se kuvanom jajetu odrezao vrh.
<BR>&nbsp;&nbsp;&nbsp;&nbsp;&nbsp;"Nalazimo se suočeni sa tehnologijom", reče Boumen pribranim glasom, "spram koje izgledamo kao deca koja se igraju praveći kule u pesku."
<BR>&nbsp;&nbsp;&nbsp;&nbsp;&nbsp;"To smo podozrevali od početka", uzvrati Kaminski. "Sada nas, međutim, čeka jedno važno pitanje: jesu li oni još ovde?"
<BR>&nbsp;&nbsp;&nbsp;&nbsp;&nbsp;Jupiter V izgledao je potpuno beživotno, ali to nipošto nije isključivalo mogućnost da čitava civilizacija postoji miljama ispod površine, na dnu ove pravougaone provalije. Stvorenja koja su postavila MNT-1 na Mesec pre tri miliona godina i dalje su mogla da se bave svojim tajanstvenim poslom.
<BR>&nbsp;&nbsp;&nbsp;&nbsp;&nbsp;Možda su već primetila 'Otkriće' i saznala sve o misiji. Nije isključeno da ih uopšte ne zanima primitivni svemirski brod koji orbitira na samom njihovom pragu; ili možda čekaju svoju priliku.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
