<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. PONOVNI SUSRET
<P>&nbsp;&nbsp;&nbsp;&nbsp;&nbsp;Od Klindara koji se spustio na Zemlju jedne davne zore pre tri miliona godina nije ostao ni atom; no, iako se njegovo telo habalo i ponovo sazdavalo nebrojeno puta, ono je predstavljalo tek privremeno stanište za tragalačku inteligenciju koja je u njemu obitavala. Bivalo je preoblikovano u najraznovrsnije forme neophodne za neobične misije, ali na kraju se uvek vraćalo u svoje osnovno humanoidno obličje.
<BR>&nbsp;&nbsp;&nbsp;&nbsp;&nbsp;Što se tiče uspomena i osećanja sakupljenih i iskušenih tokom ta tri miliona godina, koje je Klindar proveo na više od hiljadu svetova, čak ni najdelotvorniji sistem za skladištenje ne bi bio kadar da ih sve drži u jednom mozgu. Oni su mu, međutim, bili dostupni u svakom trenutku - čekajući odloženi u džinovskom memorijskom pojasu koji je opasivao celu planetu. Kad god bi to poželeo, Klindar je bio u stanju da oživi ma koji delić sopstvene prošlosti u njegovoj ukupnosti. Ponovo je mogao da vidi, na primer, nekakav cvet ili nekog insekta koji su mu u magnovenju privukli pogled pre deset hiljada godina, da čuje glasove stvorenja iščezlih već stolećima, da oseti miris vetra sa svetova veoma davno nestalih na pogrebnim lomačama vlastitih sunaca. Ništa čega bi ushteo da se seti nije bilo nepovratno izgubljeno.
<BR>&nbsp;&nbsp;&nbsp;&nbsp;&nbsp;I tako, kada se signal oglasio i dok se zlatni brod pripremao za svoje putovanje, on je otišao u Dvorac Prošlosti i prepustio svoj um plimi drevnih uspomena. Kada je seansa završena, imao je utisak da je koliko juče - a ne pre tri miliona godina - išao u lov sa čovekolikim majmunima i pokazivao Gleda-Mesecu kako da pronađe kamenje koje se može upotrebiti kao noževi i sekire.
<BR>&nbsp;&nbsp;&nbsp;&nbsp;&nbsp;"Budni su", kazao je tihi glas u dubinama njegovog mozga. "Kreću se unutar svog broda."
<BR>&nbsp;&nbsp;&nbsp;&nbsp;&nbsp;To je bilo dobro; bar su bili živi. Prema prvom izveštaju robota, brod je bio mrtav, tako da je prošlo izvesno vreme pre no što su shvatili šta je posredi. Mora da su se prilično iznenadili, pomisli Klindar, kada su se probudili toliko daleko od matičnog sveta; nadao se da im neće biti krivo zbog toga. Gotovo da nije postojalo ništa što je jedan besmrtnik cenio i uvažavao više od iznenađenja; kada sve bude poznato u Vaseljeni, onda će kucnuti čas za umiranje.
<BR>&nbsp;&nbsp;&nbsp;&nbsp;&nbsp;Polako se šetao promenljivim predelima svog malog sveta, naslađujući se ovim trenutkom - pošto je svaki od tih susreta bio jedinstven i svaki dodavao nešto novo ustrojstvu i smislu života. Iako se nalazio sam na lebdećoj steni, neznano mnoštvo drugih stvorenja gledalo je kroz njegove oči i delilo ista čuvstva, a još će veći broj to tek činiti u potonjim vekovima. Većina njih biće mu slična po obliku, budući da je ovo bio susret koji je poglavito zanimao ona razumna bića koja su se mogla označiti kao humanoidna. Neće, međutim, nedostajati i različitiji entiteti, a većina onih koji su sada čekali na predstojeći susret bili su mu dobri prijatelji. Svim tim raznolikim posmatračima on je kratko otpozdravio - što je predstavljalo beskrajno složenu i tananu varijaciju rasprostranjene šale, koja se samo grubo mogla izraziti rečima: 'Znam da svi humanoidi međusobno veoma liče, tako da ću, prepoznavanja radi, ja biti onaj koji će stajati sa desne strane.'
<BR>&nbsp;&nbsp;&nbsp;&nbsp;&nbsp;Nebeska stena nije bila jedini Klindarov dom, ali on ju je najviše voleo, pošto je obilovala uspomenama za čije oživljavanje nije morao da ide u Dvorac Prošlosti. Pre trideset hiljada godina delio je ovo mesto sa jednom rasplodnom skupinom koja je već davno bila raštrkana širom Galaksije, a dah tih dana i dalje je lelujao unaokolo, poput nežnog milovanja večne zore.
<BR>&nbsp;&nbsp;&nbsp;&nbsp;&nbsp;Kako se, osim toga, njegovo stanište nalazilo podalje od vetrometnih poprišta velikih središta civilizacija, predstavljalo je idealno mesto za doček i uspokojavanje uplašenih ili uznemirenih posetilaca. Njih je ispunjavalo strahopoštovanje, ali nisu bili sasvim izvan sebe od čuda; osećali su se pre zbunjeno nego potpuno pometeno. Videvši samo Klindara, neće biti svesni sila i moći što su se sticale u žižu u njemu; o tome će saznati kada bude došlo pravo vreme, ili možda neće uopšte.
<BR>&nbsp;&nbsp;&nbsp;&nbsp;&nbsp;Gornja površina velike stene bila je podeljena na tri nivoa: najviši je zauzimala vila, dok se na donjem nalazio prostor za spuštanje i uzletanje letelica. Između njih, na srednjem nivou, koji je zapremao više od polovine raspoloživog terena, pružali su se travnjaci, ribnjaci, vrtovi i lugovi među koje je Klindar raštrkao uspomene na hiljade svetova i stotine civilizacija. Radna sila koja je održavala u besprekornom stanju celu ovu nebesku lepotu nigde se nije mogla videti; takođe je izdato naređenje da se do kraja susreta uklone sve jednostavne životinje i složene mašine koje su vršile nadzor nad njima. Iako su bili potpuno bezopasni, travojed i potkresivač stabala mogli su da uteraju strah u kosti bićima koja nisu bila na odgovarajući način pripremljena za njih. Jedine životinje koje su se sada videle na površini stene bila su dva stvora jarkih boja, veoma slična letećim ćilimima, koja su lepršala oko Klindara odašiljući slabašno, melodično zujanje. On im konačno mahnu rukom i letači otprhnuše sa vidika, negde među drveće.
<BR>&nbsp;&nbsp;&nbsp;&nbsp;&nbsp;Klindar se nikada nije žurio, izuzev kada je to bilo sasvim neophodno, budući da je hitnja bila znak nezrelosti - kao i smrtnosti. Ostao je dugo pokraj ribnjaka u srcu svog sveta, netremice zureći u tečno ogledalo koje je odražavalo nebeski svod i predstavljalo odjek okeana što se pružao dole. Bio je prilično ponosan na to malo jezero, budući da je ono bilo ishod jednog opita na čije je izvođenje utrošeno više hiljada godina. U njemu je obitavalo šest raznih vrsta riba sa šest različitih planeta; neprekidno su se proždrljivo promatrale, ali ih je gorko iskustvo odavno naučilo da su im biohemije potpuno nesaglasne.
<BR>&nbsp;&nbsp;&nbsp;&nbsp;&nbsp;I dalje mu je pogled bio uprt u ribnjak kada je u njemu spazio odraz zlatnog broda koji je skliznuo preko neba, zaputivši se prema mestu za spuštanje sa druge strane stene. Podigavši glavu, stao je da posmatra letelicu koja se polako zaustavila u vazduhu, dematerijalizovala svoj središnji odeljak i izručila tovar koji je dovezla preko mnogo svetlosnih godina.
<BR>&nbsp;&nbsp;&nbsp;&nbsp;&nbsp;Blistavi artefakt od metala i plastike koji se spuštao do jedva vidljive žižne tačke polja privlačne sile nije izgledao primitivnije od većine letelica prvog pokolenja. Konačno je dodirnuo površinu stene i u tom času nestade polja koje ga je držalo, a brod ponovo uzlete u visine - odakle će se, prema potrebi, opet pojaviti kroz sto ili hiljadu godina.
<BR>&nbsp;&nbsp;&nbsp;&nbsp;&nbsp;Prva letelica sa Zemlje je stigla. Zbog čega li su samo čekali toliko dugo, upitao se on.
<BR>&nbsp;&nbsp;&nbsp;&nbsp;&nbsp;Klindar je stajao, lako uočljiv, na vrhu širokih stepenica koje su vodile do raketodroma. Na um mu je iznenada palo kako je teško zamisliti veću suprotnost od one između dva broda koja su trenutno stajala na pisti. Novodošli je bio veliki i nezgrapan, prekriven raznim delovima uređaja i naprava, koji kao da su hteli da uteknu od matičnog trupa. Njegova letelica, međutim, koja se nalazila samo stotinak stopa dalje, bila je neuporedivo manja, a njeno vitko, zavojito obličje, slično kakvom projektilu, predstavljalo je samo otelotvorenje brzine i snage. Čak i kada je stajala nepomično, činilo se da će se svakog časa vinuti u susret zvezdama.
<BR>&nbsp;&nbsp;&nbsp;&nbsp;&nbsp;Posetiocima ona nije mogla promaći i oni su se po svoj prilici beznadežno zapitali o silama koje je gone preko neba; Klindar je sasvim živo mogao da predoči sebi njihovu iznenađenost. Prevalili su sav ovaj golemi put - mora da im je već postalo jasno da se nalaze u drugom sunčevom sistenu - i sada sigurno očekuju da se sretnu sa fantastičnim stvorenjima neke strane evolucije. Nešto što je naizgled u podjednakoj meri ljudsko kao što su i oni sami verovatno predstavlja poslednju stvar koju bi mogli da očekuju.
<BR>&nbsp;&nbsp;&nbsp;&nbsp;&nbsp;Doduše, kasnije će biti dosta prilika za sretanje sa neobičnostima, ukoliko im se umovi pokažu kadri za to. Sada je ovde bila pretpremijera u vidu niza kiklopskih glava koje su sačinjavale bočno stubište stepeništa. Iako nisu postojale ni dve koje bi bile iste, sve su bile približno ljudske i sve su imale svoje uzore u stvarnosti. Neke nisu posedovale oči, druge su ih imale čak četiri; neke su bile bez usta ili nozdrva, druge, opet, sa ovim otvorima; neke su raspolagale širokopojasnim senzorima za zračenje, druge su bile slepe za sve drugo izuzev za običnu svetlost. Davno je prošlo vreme kada se Klindaru većina njih činila ružna, pa čak i odbojna; sada se, međutim, u toj meri navikao na njih, da više gotovo nije mogao da se seti koje su mu nekada bile mrske. Posle hiljadu svetova, ništa strano više mu nije bilo neljudsko.
<BR>&nbsp;&nbsp;&nbsp;&nbsp;&nbsp;Počeo je polako da se spušta niz stepenice, prolazeći pored isklesanih glava svojih nepomičnih i utihlih prijatelja. Prilike koje su stajale u okviru prozora broda takođe su bile nepokretne i samo su zurile u njega. Ni na kraj pameti im nije padalo koliko su samo hiljada puta brojčano nadmašeni i koliko ih očiju sada promatra kroz njegove.
<BR>&nbsp;&nbsp;&nbsp;&nbsp;&nbsp;Stigao je do podnožja stepeništa i zaputio se preko šarene zastirke od žičane mahovine koja je prekrivala poletište. Sa svakim korakom, mali, udarni talasi boja izranjali su iz osetljivog, živog tepiha, mešajući se i pretapajući u složena, spletena ustrojstva koja su se lagano prituljivala, gubeći se u daljini.
<BR>&nbsp;&nbsp;&nbsp;&nbsp;&nbsp;Klindar je išao kroz mreškavo talasanje koje je stvarao vlastitim koračanjem sve dok nije stigao na četrdesetak stopa od broda; bića koja su se nalazila unutra sada su ga mogla videti podjednako jasno kao i on njih. Zaustavio se i ispružio ruke u gest koji je, širom Vaseljene, imao istovetno značenje: 'Ne nosim oružje - dolazim iz prijateljskih pobuda.' Zatim je stao da čeka.
<BR>&nbsp;&nbsp;&nbsp;&nbsp;&nbsp;Bio je uveren da čekanje neće dugo potrajati - možda nekoliko časova, a jamačno ne više od nekoliko dana. Oni će biti uzbuđeni i ljubopitljivi, ali će, ma koliko bili oprezni, imati dovoljno pameti da uvide kako se potpuno nalaze u njegovoj moći. Kada bi on želeo da im naudi, tanušni zidovi njihove letelice ne bi predstavljali nikakvu zaštitu.
<BR>&nbsp;&nbsp;&nbsp;&nbsp;&nbsp;A onda je - zar već! - jedna od prilika nestala sa prozora i zaputila se negde u unutrašnjost broda. Ostale su nastavile da posmatraju, podešavajući pri tom kontrolne uređaje i govoreći u komunikacione naprave. Imali su nekakvo sredstvo za snimanje koje je bilo upravljeno na njega; nije mogao da se seti ni jedne jedine rase koja je bila bez toga.
<BR>&nbsp;&nbsp;&nbsp;&nbsp;&nbsp;Na boku broda otvoriše se jedna vrata. Nezgrapna i zastrašujuća u svom zaštitnom odelu, na ulazu se pojavila jedna prilika, držeći pozamašan, pljosnat paket. Stvorenja su nesumnjivo znala da mogu da dišu ovu atmosferu, ali su istovremeno bila svesna opasnosti od zagađenja. Nastupala su oprezno i Klindar je to odobravao.
<BR>&nbsp;&nbsp;&nbsp;&nbsp;&nbsp;Prilika je zakoračila na mahovinu i na trenutak ju je pomela čarolija udarnih talasa koji su zastrujali iz tog prvog koraka. Zatim je podigla pogled prema Klindaru i pružila paket u pravcu njega. Usledio je trenutak oklevanja, a onda je stvorenje krenulo napred.
<BR>&nbsp;&nbsp;&nbsp;&nbsp;&nbsp;Polako, oprezno, hominid mu se približavao, ostavljajući iza sebe okrilje metalne pećine. Klindar je ostao nepomičan, opušten, ali ništa mu nije promaklo; u sećanju mu navreše nebrojeni raniji susreti na mnogim svetovima.
<BR>&nbsp;&nbsp;&nbsp;&nbsp;&nbsp;Stigavši na udaljenost od samo jedne stope, stvorenje se zaustavilo, a zatim polako ispružilo otvorenu šaku. To je, dakle, način, pomisli Klindar, na koji se pozdravljaju; ovaj gest bio je rasprostranjen među dvonošcima i on ga je ranije često sretao. Zato je odmah zauzvrat i sam pružio ruku.
<BR>&nbsp;&nbsp;&nbsp;&nbsp;&nbsp;Veliki prsti bez noktiju obaviše se oko savitljive rukavice, ostvarivši dodir preko svetlosnih godina i eona. Pogledi im se sretoše, kao da će umovi koje su oči odražavale naprosto zaobići medij jezika. A onda hominid obori pogled i dade paket Klindaru.
<BR>&nbsp;&nbsp;&nbsp;&nbsp;&nbsp;Unutra se nalazilo na desetine listova od nekog lakog, krutog materijala, prekrivenih ilustracijama i crtežima. Prvi je prikazivao jednostavan astronomski dijagram - očigledno shemu planetnog sistema iz koga stvorenje potiče. Strelice su uočljivo bile upravljene na treću planetu od središnjeg sunca.
<BR>&nbsp;&nbsp;&nbsp;&nbsp;&nbsp;Klindar okrenu stranu. Ugledao je divan snimak u boji, načinjen nekom trodimenzionom tehnikom, jednog globusa viđenog iz svemira - i istog časa prepoznao je kontinente.
<BR>&nbsp;&nbsp;&nbsp;&nbsp;&nbsp;Pokazao je najpre na sebe, a onda u srce Afrike. Da li je ovo dovelo u nedoumicu posetioca? Bilo je nemoguće doneti sud o reakcijama nekog drugog hominida sve dok se on prisno ne upozna; izraz čak i tako elementarnih osećanja kao što su strah ili mržnja bio je gotovo sasvim proizvoljan, menjajući se od vrste do vrste.
<BR>&nbsp;&nbsp;&nbsp;&nbsp;&nbsp;Bezmalo smetnuvši načas s uma svog posetioca, Klindar je netremice zurio u zatupasti trougao čiji se oblik tako malo promenio za poslednjih tri miliona godina. Ali sve ostalo u njemu - sve biljke i životinje koje je on upoznao, topografija Zemljišta, a verovatno i klima - sigurno je sada bilo preinačeno izvan prepoznatljivosti.
<BR>&nbsp;&nbsp;&nbsp;&nbsp;&nbsp;Baš kao što su se i ova bića promenila u odnosu na svoje divlje pretke koji su umirali od gladi. Ko bi mogao i da pomisli da će se deca Gleda-Meseca uspeti toliko visoko? Iako je bio očevidac sličnih čuda nebrojeno puta ranije, ona su ga uvek opčinjavala.
<BR>&nbsp;&nbsp;&nbsp;&nbsp;&nbsp;Pojedne rase bile su neverovatno upućene u vlastitu prošlost; Klindar se upitao imaju li ova stvorenja koja su sada stajala pred njim bilo kakvu predstavu o putu koji su prevalila od pećine do svemirskog broda. Bilo je sasvim izvesno da čak ni ne slute ništa o putovanju koje ih je tek čekalo.
<BR>&nbsp;&nbsp;&nbsp;&nbsp;&nbsp;Načinili su prve, teturave korake prema zvezdama - ali sloboda svemira bila je tek simbol, i to ne uvek pouzdan, određenog nivoa razumevanja. Postojalo je čitavo mnoštvo naroda koji su zastali tu, na pragu Vaseljene, pavši kao žrtve samog suočenja sa prizorom blaga čija je ogromnost bila prejak izazov za njihovu samokontrolu, a tajne odveć duboke za njihove umove. Neki su uspeli da prežive, ali po cenu okretanja leđa zvezdama i začaurivanja u uske međe neznanja vlastitog sveta. Drugima su duhovi postali tako rastrojeni da im je sasvim ponestalo volje za život, tako da su im se planete preobratile u bezumne nemani.
<BR>&nbsp;&nbsp;&nbsp;&nbsp;&nbsp;Jer postojali su neki darovi odveć opasni da bi se poklonili; za mnoge rase najpogubniji su bili dar istine i dar vremena. Dok je listao knjigu koja mu je data, zastajući da osmotri dijagrame i fotografije bremenite vizuelnim informacijama, Klindar se zapitao da li su ove novajlije spremne da se suoče sa beskrajnim obećanjem kako vremena tako i istine.
<BR>&nbsp;&nbsp;&nbsp;&nbsp;&nbsp;Biće obasuti sabranim saznanjem i umetnošću sa hiljadu svetova, ako budu poželeli da ih prime. Uskladišteni u bankama memorije same ove planete, nalazili su se odgovori na pitanja koja su ih od vajkada morila, baš kao i lekovi za sve bolesti, odnosno rešenja svih problema vezanih za materijale, energiju i distribuciju - probleme koje je Klindarova rasa toliko davno rešila da sada gotovo nije verovala da su oni ikada postojali.
<BR>&nbsp;&nbsp;&nbsp;&nbsp;&nbsp;Moglo im se pokazati kako da ovladaju sopstvenim umovima i telima, tako da mogu u punoj meri da razviju svoje moći, a ne da straće živote kao nedelotvorni duhovi, zabravljeni u čudesnoj mašini kojom, međutim, ne znaju da upravljaju. Takođe su mogli da raskinu okove bola, tako da on postane stražar, a ne tiranin, koji bi slao poruke što ih racionalan um može prihvatiti ili prenebreći po vlastitom nahođenju.
<BR>&nbsp;&nbsp;&nbsp;&nbsp;&nbsp;Ali nadasve, bilo bi im omogućeno da umru jedino kada to zažele; pokazaće im se mnogi putevi koji vode sa one strane groba, kao i cena koja se mora platiti za besmrtnost u svim njenim oblicima. Pred njima će se raskriliti vidik beskrajnog vremena, uz sva obećanja u užase koje ono sadrži. Neki umovi su kadri da se suoče sa tim, drugi nisu; upravo je ovde bila povučena međa između onih koji će naslediti Vaseljenu i onih koji će ostati samo hitroumne životinje. Nije postojao način da se unapred odredi u koju će kategoriju koja rasa pasti, sve dok ne kucne čas istine - trenutak kome se ova rasa sada, uopšte ne znajući to, munjevito približavala.
<BR>&nbsp;&nbsp;&nbsp;&nbsp;&nbsp;Ispalo to na dobro ili na zlo, morali su da ostave za sobom igračke i opsene vlastitog detinjstva. Kada budu zavirili u umove i proučili istorije nebrojenog mnoštva drugih rasa, shvatiće da nisu jedinstveni - da su, zapravo, sasvim nisko na lestvici kosmičkih dostignuća. A ako, kao što je to slučaj kod mnogih primitivnih društava, njihova kultura još veruje u bogove i duhove, moraće da odbace te fantazme i da pogledaju u oči zastrašujućoj istini. Od tog trenutka dele ih još stoleća, ali jednoga dana možda će i oni baciti pogled preko pedeset hiljada svetlosnih godina do srca Galaksije, gde će spaziti kako među najdrevnijim zvezdama titraju džinovske sile - i staće da se dive nepojamnim mentalnostima koje ih drže na uzdi.
<BR>&nbsp;&nbsp;&nbsp;&nbsp;&nbsp;U međuvremenu, ovde je bilo poslova koje je trebalo uraditi; jedan svet čekao je da primi svoje goste.
<BR>
<BR>&nbsp;&nbsp;&nbsp;&nbsp;&nbsp;Stena je počela da se kreće, rotirajući oko svoje ose, što je stvaralo utisak da blistave duge pojaseva kolaju preko neba. Sve većom brzinom, vazdušno ostrvo hitalo je u pravcu vodopada koji se širio preko celog obzorja; dve kule koje su ga bočno oivičavale nestadoše ispod ruba sveta.
<BR>&nbsp;&nbsp;&nbsp;&nbsp;&nbsp;Nebo nad njima sada je postalo ploha beline, prošarana prugama i nitima, koja se spuštala zauvek sa zvezda. U tišini ispunjenoj preneraženošću, ostrvo je udarilo u zid oblaka i zlatna svetlost sunca rastočila se u ružičasti suton.
<BR>&nbsp;&nbsp;&nbsp;&nbsp;&nbsp;Tama je polako prerasla u noć, ali u njoj se ostrvo oblilo bledim sjajem koji je izvirao iz osetljive mahovine i drveća. Izvan granice te rasvete ništa se nije videlo, sa izuzetkom pramenova magle i pare koji su promicali mimo njih neodredljivom brzinom. Stena je mogla da juri kroz haos koji je postojao pre čina Postanja ili da prelazi rđavo obeleženu među što razdvaja život i smrt.
<BR>&nbsp;&nbsp;&nbsp;&nbsp;&nbsp;Konačno, magla se počela razilaziti; mutna ustrojstva svetiljki prosijavala su kroz nebeski pokrov pred njima. I ubrzo, stena je izišla iz zida oblaka.
<BR>&nbsp;&nbsp;&nbsp;&nbsp;&nbsp;Dole se i dalje pružalo beskrajno more, blago obasjano bisernobelim zračenjem koje se slivalo sa kristalnih duga što su se pružale sa druge strane neba. Raštrkane povrh okeana, od nivoa talasa pa sve do krajnjih visova stratosfere, stajale su na hiljade vazdušnih ostrva svih mogućih oblika, veličina i izgleda. Neka su bila blistavo osvetljena, dok su druga predstavljala tek puke obrise spram neba; većina je bila nepomična, dok se izvestan broj kretao brzo i svrhovito, poput velikih prekookeanskih lađa na Zemlji koje koriste ponoćnu plimu da bi se domogle neke velike luke, obasjane mnogobrojnim treptavim svetiljkama. Izgledalo je kao da je cela jedna galaksija uhvaćena i posejana svuda unaokolo, neopazice se pretapajući svojim gornjim rubom u svetlucavu prašinu Mlečnog Puta.
<BR>&nbsp;&nbsp;&nbsp;&nbsp;&nbsp;Posle tri miliona godina provedenih u divljini, deca majmuna najzad su stigla do prvog boravišta Zvezdanog Soja.
<BR>
<BR>&nbsp;&nbsp;&nbsp;&nbsp;&nbsp;(U verziji koja sledi - od poglavlja trideset šest do trideset devet - samo Boumen ostaje živ i prolazi kroz Zvezdane Dveri. Stenli Kjubrik i ja još smo tragali za krajem za koji smo osećali da mora da postoji - baš kao što kažu da kipar odvaljuje komadiće granita u potrazi za figurom koja je skrivena negde unutra.)
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
