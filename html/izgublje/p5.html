<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. BOŽIĆ, ŠEPERTON
<P>&nbsp;&nbsp;&nbsp;&nbsp;&nbsp;Kada sam se prvi put sreo sa Stenlijem Kjubrikom, u Trejder Viksu, 22. aprila 1964. godine, on je već sakupio popriličnu količinu gradiva iz nauke i naučne fantastike i nalazio se u izvesnoj opasnosti da poveruje u leteće tanjire; čini mi se da sam stigao u poslednji čas da ga izbavim od ovog zlehudog usuda. Još od samog početka, on je imao određenu predstavu o svom osnovnom naumu i jedino je nastojao da pronađe najbolji način da ga sprovede u delo. Želeo je da snimi film o Čovekovom odnosu prema Vaseljeni - nešto što još nikada nije pokušano, a još manje ostvareno u istoriji sedme umetnosti. <EM>Jednom prilikom optužio sam svoje prijatelje iz odeljenja za reklamu kompanije MGM da poseduju naročitu tipku za uštedu na vremenu na pisaćim mašinama, koja, kada se pritisne, automatski počne da otkucava: 'Još nikada u istoriji sedme umetnosti...'</EM> Razume se, postojalo je neizmerno mnoštvo 'svemirskih' filmova, od kojih je većina bila sasvim bezvredna. Čak i onaj mali broj koji je rađen sa izvesnom umešnošću i prilježnošću bio je prilično prostodušan, više zaokupljen dečačkim uzbuđenjem oko kosmičkog letenja nego dubokim implikacijama ovog čina po društvo, filozofiju i religiju.
<BR>&nbsp;&nbsp;&nbsp;&nbsp;&nbsp;Stenli je bio potpuno svestan ove okolnosti i stoga rešen da stvori umetničko delo koje će gledaoce moćno ispuniti osećanjima čuđenja, strahopoštovanja... pa čak, ako bude primereno, i užasa. Na drugom mestu sam opisao kako je došao na ovu zamisao (videti: 'Sin doktora Čudiljuba: ili kako sam naučio da prestanem da se brinem i zavoleo Stenlija Kjubrika' - u knjizi 'Izveštaj o planeti tri', 'Harper & Row'). Uspeh koji je doživeo zabeležen je ili razmatran milionima izgovorenih i napisanih reči, čiji je popriličan deo sakupljen i može se naći u dopadljivoj knjizi Džerija Ejdžela 'Stvaranje Kjubrikove 2001.' ('New American Library'). Moja pažnja, međutim, ovde nije vezana za film, već za roman, koji posmatram kao nezavisno i samostalno delo - bez obzira na to što je pisan sa prevashodnom namerom da posluži kao osnova za film.
<BR>&nbsp;&nbsp;&nbsp;&nbsp;&nbsp;Ovo je, razume se, obrnut slučaj od uobičajenog stanja stvari. Većina filmova snima se prema već postojećim romanima, po mogućstvu prema onima koji su bili bestseleri, što najčešće znači da poseduju jemstvo dobre prođe. (Valjani primeri u ovom smislu jesu 'Prohujalo sa vihorom' i 'Doktor Živago'). Postoje, zatim, filmovi koji se rade prema scenarijima posebno pisanim za njih, pri čemu nema romaneskne verzije (niti - uh! - 'romanizacije' filma). Svi Čaplinovi filmovi, na primer, ili 'Građanin Kejn' i 'Lorens od Arabije', spadaju u ovu kategoriju. Ovakva ostvarenja zamišljaju se i realizuju od početka do kraja kao filmovi; jedina stvar koja postoji na papiru jeste scenario, odnosno na osnovu scenarija napravljena knjiga snimanja. <EM>U scenariju se izlažu dijalozi, akcije, scene, i tako dalje, onim redom kojim će se stvarno pojavljivati na ekranu. Bilo bi, međutim, besmisleno i snimati ih istim redom, te u tom smislu knjiga snimanja pravi pregrupaciju kadrova koji se razvrstavaju prema mestu radnje, postavkama, glumcima.</EM>
<BR>&nbsp;&nbsp;&nbsp;&nbsp;&nbsp;Nekim genijalnim rediteljima polazilo je za rukom da prođu i bez toga. Ma koliko zvučalo neverovatno, smatra se da je Dejvid Vork Grifits držao u glavi celokupan film 'Netrpeljivost'. Mislim da bi se Stenliju dopalo da je to isto uradio sa '2001.', pa i po cenu da pritaji kako lično veruje da je tako nešto teorijski nemoguće. Ali, u svakom slučaju, za njega je to bilo neizvodljivo u praksi - ako ni zbog čega drugog, ono zato što je morao da ima nešto prilično opipljivo što bi pokazao svojim finansijerima. Banke i filmske kompanije zahtevaju nešto više od nekoliko nažvrljanih listića hartije pre no što odluče da u projekat ulože svoje ljubljene milione.
<BR>&nbsp;&nbsp;&nbsp;&nbsp;&nbsp;Scenario, međutim, nije umetničko delo, iako njegovo stvaranje nalaže popriličnu umešnost. Odnos scenarija prema filmu približno je isti kao odnos muzičke partiture prema izvođenju simfonije. Postoje ljudi koji umeju da čitaju muzičku partituru i da 'čuju' simfoniju - ali nema dva reditelja koja će videti iste slike kada pročitaju scenario. Dvodimenziono ustrojstvo raznobojne svetlosti o kome je ovde reč neuporedivo je složenije od jednodimenzione senzacije zvuka - koja se, u načelu, potpuno može opisati na papiru. Jedan film je nemoguće ovako predočiti, premda se scenarista nalazi pred obavezom da pokuša taj neizvodljivi zadatak. Sa izuzetkom onog slučaja kada je pisac scenarija istovremeno i reditelj, sve se mora izložiti do dosadnih pojedinosti; nije stoga nikakvo čudo što je scenarije podjednako mučno kako čitati tako i pisati. Džon Fauls je to sasvim prikladno opisao, rekavši: 'Svaki romansijer koji je imao prilike da se lati pisanja scenarija poznaje ona tegobna ograničenja - obavezno ulaženje u suvišne pojedinosti - koje film nameće. Pisati roman odgovara plivanju u moru; pisati scenario, pak, isto je što i batrgati se u nekom gustom sirupu.' ('Da li je roman mrtav?' - 'Books', jesen 1970.).
<BR>&nbsp;&nbsp;&nbsp;&nbsp;&nbsp;Ja sam tek nejasno bio svestan svega ovoga 1964. godine, ali je zato Stenli bio dobro upućen u stvar. Od njega je potekao predlog da, pre no što prionemo na dirinčenje oko scenarija, pustimo malo mašti na volju tako što ćemo priču razraditi u ceo roman. Razume se, da bismo to uradili, morali smo da priredimo znatno više građe nego što će moći da se upotrebi u završnoj verziji filma. Ali to nije predstavljalo problem. Svaki dobar romanopisac 'zna' daleko više nego što stavi na hartiju: isto tako, svaki sineast bi trebalo da bude svestan znatno širih obzorja od onih izloženih u scenariju.
<BR>&nbsp;&nbsp;&nbsp;&nbsp;&nbsp;Teorijski posmatrano, dakle, valjalo je najpre sročiti roman (imajući neprestano na umu ekran), a potom iz njega izvesti scenario. Praktično, međutim, ishod je bio znatno zamršeniji; negde pred kraj, roman i scenario pisani su istovremeno, sa povratnim spregama u oba smera. Izvesni delovi romana pretrpeli su završne prerade pošto smo videli radne kopije filma zasnovane na scenariju sročenom prema ranijim verzijama romana... i tako dalje.
<BR>&nbsp;&nbsp;&nbsp;&nbsp;&nbsp;Posle nekoliko godina ovakvog rada, kada je roman konačno bio objavljen, učinilo mi se da bi na mestu predviđenom za ime autora trebalo da stoji: 'Napisali Artur Klark i Stenli Kjubrik prema scenariju Stenlija Kjubrika i Artura Klarka' - dok bi u slučaju filma redosled naprosto valjalo preokrenuti. I dalje smatram da bi ovako podeljeno autorstvo najvećma odgovaralo zapetljanoj istini.
<BR>
<BR>&nbsp;&nbsp;&nbsp;&nbsp;&nbsp;Posle nekoliko lažnih početaka i jednog dvanaestočasovnog pomnog pretresanja cele stvari, Stenli se konačno, početkom maja 1964. godine, složio da priča 'Stražar' sadrži prikladnu građu za film. Ali prema našoj prvobitnoj zamisli - koja mi sada ne izgleda osobito prihvatljiva, premda se u ono vreme činila sasvim održiva - otkriće vanzemaljskog artefakta trebalo je da predstavlja klimaks, a ne početak priče. Njemu bi prethodio niz peripetija ili pustolovina posvećenih istraživanju Meseca i planeta. Ovoj prvoj verziji dali smo čak i interni naziv (koji, razume se, nikada nismo nameravali javno da upotrebimo): 'Kako je osvojen Sunčev sistem'.
<BR>&nbsp;&nbsp;&nbsp;&nbsp;&nbsp;I tako sam ponovo počeo da prebiram po hrpi svojih kratkih priča u potrazi za materijalom koji bi pogodovao ovoj zamisli. Konačno sam izabrao pet dela: 'Nit koja je pukla' (iz zbirke 'Pohod na Zemlju'), 'Izvan kolevke, beskrajno orbitirajući...', 'Ko je to?', 'U kometi' i 'Pre raja' (sve četiri iz zbirke 'Priče sa deset svetova'). Na dan 28. maja 1964. godine prodao sam sva dela Stenliju i potpisao saglasnost da radim na predviđenom filmu. Naš prvobitni plan bio je razdragano optimistički: pisanje scenarija - dvanaest nedelja; njegovo razmatranje - dve nedelje; revizija - četiri nedelje; razrada projekta - četiri nedelje; vizuelizovanje, umetnički rad - dvadeset nedelja; snimanje - dvadeset nedelja; montaža, pripreme za prikazivanje - dvadeset nedelja. Ukupan skor iznosio je osamdeset dve nedelje. Doda li se tome još dvanaest nedelja za najavu premijere, dobija se konačan zbir od devedeset četiri nedelje, <EM>U izvorniku pogrešno stoji devedeset dve umesto devedeset četiri - prim. prev.</EM> odnosno pretežan deo dve godine. Veoma me je tištalo ovo ogromno razdoblje, pošto sam jedva čekao (kao i uvek) da se vratim na Šri Lanku; na svu sreću, nijedan od nas dvojice nije tada ni slutio da će se projekat protegnuti na čitave četiri godine...
<BR>&nbsp;&nbsp;&nbsp;&nbsp;&nbsp;Preostale mesece 1964. godine proveli smo u grozničavom mozganju. Kako su nam na um dolazile nove zamisli, prvobitna koncepcija se polako menjala. 'Stražar' je postao početni, a ne završni deo filma; jedna za drugom, otpale sa svih pet priča koje sam naknadno izabrao. Godinu dana kasnije, zaključivši (ne neizostavno ovim redom) a) da nije pošteno prema Stenliju dopustiti da kupi nešto što mu nije potrebno i b) da se od pomenutih priča jednoga dana može napraviti drugi valjan film, ja sam ih otkupio od njega...
<BR>&nbsp;&nbsp;&nbsp;&nbsp;&nbsp;Kada je Stenli prvi put obznanio svoje namere štampi, izjavio je da će naziv njegovog budućeg filma biti 'Putovanje s one strane zvezda'. Priznajem da mi se ova verzija nikada nije dopala, budući da je naučna fantastika obilovala raznovrsnim putovanjima i pohodima. (Štaviše, nekako u isto vreme počinjalo je i snimanje filma 'Fantastično putovanje', u kome je glavnu ulogu igrala Rakel Velč, dok je u svojstvu statista nastupalo deset hiljada krvnih zrnaca. Alternativni nazivi koje smo uzeli u razmatranje, ali od kojih smo kasnije odustali, bili su: 'Vaseljena', 'Tunel do zvezda' i 'Planetopad'. Tek jedanaest meseci posle početka zajedničkog rada - u aprilu 1965. godine - Stenli se konačno odlučio za naziv '2001: Odiseja u svemiru'. Koliko me pamćenje služi, ovo je u celosti bila njegova zamisao.
<BR>&nbsp;&nbsp;&nbsp;&nbsp;&nbsp;Uprkos velikim obavezama koje nam je nametao posao (slobodan dan praktično je iznosio ciglih dvanaest časova), vodio sam podroban dnevnik cele operacije. Bez želje da vas zatrpavam sitnicama, koje bi mogle da zanimaju jedino fanatične kjubrikologe, izložiću nekoliko izvoda iz ovog dnevnika sa nadom da će oni uspeti da dočaraju duh koji je prožimao početak stvaranja '2001.'
<BR>
<BR>&nbsp;&nbsp;&nbsp;&nbsp;&nbsp;28. maj 1964. Predložio sam Stenliju da oni budu mašine koje organski život smatraju za kužnu bolest. Stenliju se to čini dopadljivo i oseća da smo na pravom putu.
<BR>
<BR>&nbsp;&nbsp;&nbsp;&nbsp;&nbsp;31. maj. Evo jedne zgodne zamisli koju, međutim, nećemo upotrebiti. Sedamdeset vanzemaljskih stvorenja - gole, crne piramide - voze se u otvorenim kolima Petom avenijom, okružena irskim policajcima.
<BR>
<BR>&nbsp;&nbsp;&nbsp;&nbsp;&nbsp;20. jun. Završio sam početno poglavlje 'Pogled iz 2000. godine' i započeo rad na delu sa robotom.
<BR>
<BR>&nbsp;&nbsp;&nbsp;&nbsp;&nbsp;1. jul. Poslednji dan rada na tekstu 'Čovek i svemir' za 'Time' i 'Life'. Uzeo sam novu sobu, broj 1008, u hotelu 'Čelzi'.
<BR>
<BR>&nbsp;&nbsp;&nbsp;&nbsp;&nbsp;2-8. jul. Pišem u proseku od hiljadu do dve hiljade reči dnevno. Pošto je pročitao prvih pet poglavlja, Stenli kaže: 'Pa ovo je bestseler.'
<BR>
<BR>&nbsp;&nbsp;&nbsp;&nbsp;&nbsp;9. jul. Proveo sam skoro celo popodne učeći Stenlija da rukuje logaritmarom - izgleda očaran.
<BR>
<BR>&nbsp;&nbsp;&nbsp;&nbsp;&nbsp;11. jul. Nameravao sam da razmotrim sa Stenlijem razvoj sižea, ali smo gotovo sve vreme proveli u raspravljanju o Kantorovoj teoriji transifinitnih skupova. Stenli pokušava da opovrgne paradoks da je 'deo jednak celini', tvrdeći da savršeni kvadrat broja ne mora nužno da bude istovetan celom broju iste vrednosti. Zaključio sam da je latentni matematički genije.
<BR>
<BR>&nbsp;&nbsp;&nbsp;&nbsp;&nbsp;12. jul. Sada imamo sve - izuzev sižea.
<BR>
<BR>&nbsp;&nbsp;&nbsp;&nbsp;&nbsp;13. jul. Nastavio sam rad na romanu prilično uspešno, iako me je ometala konvencija republikanske stranke.
<BR>
<BR>&nbsp;&nbsp;&nbsp;&nbsp;&nbsp;26. jul. Stenlijev rođendan. Otišao sam do Vilidža i našao jednu čestitku na kojoj je prikazano kako se Zemlja rasprskava; ispod je bilo napisano: 'Kako čoveku da bude srećan rođendan kad svet može svakoga časa da ode bestraga?'
<BR>
<BR>&nbsp;&nbsp;&nbsp;&nbsp;&nbsp;28. jul. Stenli kaže: 'Ono što nam je potrebno jeste neka gromovita tema koja doseže mitske razmere.'
<BR>
<BR>&nbsp;&nbsp;&nbsp;&nbsp;&nbsp;1. avgust. 'Rendžer VII' se spustio na Mesec. Ostao sam kasno da bih posmatrao prvi televizijski prenos. Stenlija počinju da zabrinjavaju skorašnje sonde za Mars. Šta ako one otkriju nešto što bi podrilo celu našu postavku? (Stenli je kasnije stupio u vezu sa londonskim 'Lojdom' da bi izvidio mogućnost osiguranja protiv jedne ovakve neprijatnosti.)
<BR>
<BR>&nbsp;&nbsp;&nbsp;&nbsp;&nbsp;6. avgust. Stenli predlaže da kompjuter bude ženskog pola i da ga nazovemo Atena.
<BR>
<BR>&nbsp;&nbsp;&nbsp;&nbsp;&nbsp;17. avgust. Konačno imamo ime našeg junaka - Aleks Boumen. Ura!
<BR>
<BR>&nbsp;&nbsp;&nbsp;&nbsp;&nbsp;19. avgust. Pisao sam vasceli dan. Dve hiljade reči o istraživanju Jupiterovih satelita. Gnjavatorski posao.
<BR>
<BR>&nbsp;&nbsp;&nbsp;&nbsp;&nbsp;7. septembar. Stenli izgleda presrećan: 'Ide kao podmazano.' Sastavio je listu od sto pitanja o našim astronautima, poglavito u smislu: 'Da li spavaju u pidžamama?' ili 'Šta jedu za doručak?' I tako dalje.
<BR>
<BR>&nbsp;&nbsp;&nbsp;&nbsp;&nbsp;8. septembar. Noćas sam imao nevolje sa stomakom. Sanjao sam da sam robot koga sklapaju. U velikom naponu energije uspeo sam da preradim dva poglavlja. Odneo sam ih Stenliju; veoma su mu se dopala i u to ime mi je zgotovio sočan odrezak, primetivši: 'Džo Levin ne radi ovo za svoje pisce.'
<BR>
<BR>&nbsp;&nbsp;&nbsp;&nbsp;&nbsp;26. septembar. Stenli mi je dao da proučim analizu mita u delu 'Junak sa hiljadu lica' Džozefa Kembela. Veoma podsticajno.
<BR>
<BR>&nbsp;&nbsp;&nbsp;&nbsp;&nbsp;29. septembar. Sanjao sam da je snimanje započelo. Unaokolo se vrzmalo mnoštvo glumaca, ali ja i dalje nisam znao razvoj sižea.
<BR>
<BR>&nbsp;&nbsp;&nbsp;&nbsp;&nbsp;2. oktobar. Završio sam čitanje 'Afričkog Postanja' Roberta Ardrija. Našao sam na jedan upečatljiv deo iz koga bismo čak mogli da uzmemo naziv filma: 'Zašto čovekova vrsta nije iščezla u dubinama pliocena?... Znamo da bi bez poklona sa zvezda, bez slučajnog sudara zraka i gena, inteligencija nestala na nekoj zaboravljenoj afričkoj ledini.' Ardri, doduše, ima na umu mutacije izazvane uticajem kosmičkih zraka, ali formulacija 'Poklon sa zvezda' izvrsno se može primeniti na siže za koji smo se trenutno odlučili.
<BR>
<BR>&nbsp;&nbsp;&nbsp;&nbsp;&nbsp;6. oktobar. Sinula mi je jedna zamisao koja mi se čini od ključne važnosti. Bića koja srećemo u drugom zvezdanom sistemu jesu ljudi koji su odvedeni sa Zemlje pre sto hiljada godina, te su nam stoga u dlaku istovetni.
<BR>
<BR>&nbsp;&nbsp;&nbsp;&nbsp;&nbsp;8. oktobar. Celo jutro smo raspravljali o sižeu, ali posle duge šetnje po suncu završili smo tako što smo stali da posmatramo čamce i lađice na Ist Riveru. Odbacili smo sve usijane i nategnute zamisli - i sada smo se opredelili za Galaktički Mirovni Kor bez ikakvog nasilja i krvoprolića.
<BR>
<BR>&nbsp;&nbsp;&nbsp;&nbsp;&nbsp;17. oktobar. Stenliju je pala na um luda zamisao o svojevrsnim robotima-posilnima koji stvaraju viktorijansku sredinu da bi se naši junaci prijatno osećali.
<BR>
<BR>&nbsp;&nbsp;&nbsp;&nbsp;&nbsp;20. novembar. Otišao sam do Prirodno-istorijskog muzeja da bih se video sa doktorom Harijem Šapirom, upravnikom Antropološkog odeljenja, koji nema baš visoko mišljenje o Ardriju. Zatim sam se našao sa Stenom; raspravljali smo o odnosu vegeterijanskih i mesožderskih sklonosti primitivnog čoveka. Sten želi da naši posetioci preobrate Čoveka u mesoždera; ja sam tvrdio da je on to oduvek bio. Vrativši se u 'Čelzi', nazvao sam telefonom Ajka Asimova sa kojim sam razgovarao o biohemijskim problemima vezanim za prelazak iz biljoždera u mesoždere.
<BR>
<BR>&nbsp;&nbsp;&nbsp;&nbsp;&nbsp;21. novembar. Pročitao sam Likijevo delo 'Adamovi preci'. Postao sam poprilično potišten, ali posle šestočasovnog razgovora Stenu je sinula zgodna ideja. Naši vanzemaljci stižu na Zemlju i upućuju naše miroljubive pretke u komandoske borilačke veštine, što ovima omogućuje da opstanu i napreduju. Prilično smo se zabavljali razrađujući ovu zamisao, ali mi se ona ipak ne čini osobita.
<BR>
<BR>&nbsp;&nbsp;&nbsp;&nbsp;&nbsp;22. novembar. Nazvao sam Stena i kazao mu kako smatram da nijedna od naših ideja o prizorima iz prošlosti nije valjana. On me je polako povratio iz neraspoloženja; najednom sam se razveselio kada sam rekao: 'Kako bi bilo da se vanzemaljci nasukaju na Zemlju i da im je potrebna pomoć čovekolikih majmuna?' Ova zamisao (po svoj prilici ne odveć originalna, ali do vraga sa tim) otvorila nam je čitavu lepezu novih sižea koje sada obojica preispitujemo.
<BR>
<BR>&nbsp;&nbsp;&nbsp;&nbsp;&nbsp;10. decembar. Pošto je video ekranizaciju Velsovog romana 'Ono što će doći', Sten me je nazvao i rekao da u životu više neće da pogleda nijedan film koji mu ja preporučim.
<BR>
<BR>&nbsp;&nbsp;&nbsp;&nbsp;&nbsp;21. decembar. Skoro celo popodne provedeno kod Stenlija u planiranju kampanje za nagradu Akademije za koju je konkurisao sa 'Doktorom Čudoljubom'. Kad sam se vratio u 'Čelzi', čekala me je poruka od Alena Ginsberga da me on i Vilijem Berouz čekaju dole u baru. Rado sam im se pridružio, nadajući se novim nadahnućima.
<BR>&nbsp;&nbsp;&nbsp;&nbsp;&nbsp;24. decembar. Polako privodim kraju pisanje kako bih imao Božićni dar za Stenlija.
<BR>
<BR>&nbsp;&nbsp;&nbsp;&nbsp;&nbsp;25. decembar. Stenli je oduševljen poslednjim poglavljima i ubeđen je da smo proširili obzorja naučne fantastike. Takođe je očaran i razdragan što je Bosil Krauter iz njujorškog 'Time-sa' svrstao 'Doktora Čudoljuba' na listu 'Deset najboljih filmova', pošto ga je cele godine žestoko napadao. Nazvao sam Boslija: 'Kritičar koji se vratio sebi'. <EM>Posredi je aluzija na poznati roman Džona Le Karea, po kome je snimljen i film, pod naslovom 'Špijun koji se vratio sebi' - kod nas preveden kao 'Špijun'. U originalnom naslovu koji glasi 'The spy who came in from the cold', Klark menja reč 'Spy' - špijun - rečju 'Critic' - kritičar.</EM>
<BR>
<BR>&nbsp;&nbsp;&nbsp;&nbsp;&nbsp;Na temelju ovih beležaka moglo bi se zaključiti da je do Božića 1964. godine roman u suštini bio gotov, tako da nas je posle toga čekao srazmerno lak zadatak da na osnovu njega izradimo scenario. I mi smo sami, štaviše, bili žrtve ove zablude - odnosno, bar je sa mnom bilo tako. Ono čime smo, zapravo, raspolagali, bila je naprosto gruba skica dve trećine knjige, koja se prekidala na najuzbudljivijem mestu. Taman smo stigli kod tačke kada je Boumen zakoračio kroz Zvezdane Dveri - ali, izuzev u najopštijim crtama, nismo imali pojma kako bi trebalo da se stvari dalje razvijaju. Postojeći rukopis, međutim, udružen sa Stenlijevom trgovačkom umešnošću, bio je dovoljan da se sklopi pogodba sa MGM-om i 'Sineramom'; i tako je 'Putovanje s one strane zvezda' doživelo najavu uz gromoglasnu jeku fanfara.
<BR>&nbsp;&nbsp;&nbsp;&nbsp;&nbsp;Celo proleće 1965. godine nastavili smo da vršimo prepravke i da proširujemo roman, kao i da neprestano odbacujemo čitave delove za koje smo prethodno smatrali da su završeni i potpuni. Sve to vreme, Stenli se uporedo bavio iznajmljivanjem osoblja, radio je na dizajnu, pogađao se sa glumcima i tehničarima i hvatao se ukoštac sa milionima drugih problema koji neumitno iskrsavaju čak i pri stvaranju najbezazlenijeg filma. Ritam rada postao je odveć grozničav, tako da je samo mali deo zbivanja mogao da nađe mesta u mom dnevniku, a osim toga (na svu sreću) tek se jedan sitan postotak cele te gungule ticao lično mene. Moj glavni zadatak i dalje je bio da brusim roman, premda sam se stalno uplitao u tehničke rasprave sa glumcima i pomoćnim osobljem. (Ponekad su ovakvi razgovori imali katastrofalne ishode; obratite u tom smislu pažnju na početak zapisa za 10. novembar, nešto dalje.)
<BR>
<BR>&nbsp;&nbsp;&nbsp;&nbsp;&nbsp;9. februar 1965. Video sam na televiziji Dalija kako iscrtava izlog jedne radnje u Petoj aveniji kao promociju za 'Fantastično putovanje'. Kad sam obavestio o tome Stenlija, on mi je uzvratio: 'Ne brini - već smo rezervsali izlog i za tebe.'
<BR>
<BR>&nbsp;&nbsp;&nbsp;&nbsp;&nbsp;8. mart. Morao sam da se uprem iz petnih žila da sprečim Stena da doktora Pola vrati iz mrtvih. Bojim se da mu je opsednutost besmrtnošću natkrilila umetničke nagone.
<BR>
<BR>&nbsp;&nbsp;&nbsp;&nbsp;&nbsp;6. april. Bio sam u glavnom štabu KOMSAT-a u Vašingtonu da bih prisustvovao lansiranju prvog komercijalnog telekomunikacionog satelita 'Rana Ptica'. Predstavljen sam potpredsedniku Hemfriju, koji je takođe predsednik Veća za svemir. Izvestio sam ga da na popularizaciju svemira upravo trošimo deset miliona dolara. Takođe sam mu kazao da će jedan junak u filmu biti predsednik Veća za svemir... kroz tridesetak godina. 'Oh', uzvratio je smesta H. H. H. 'ja nameravam da tada i dalje budem na istoj funkciji.'
<BR>
<BR>&nbsp;&nbsp;&nbsp;&nbsp;&nbsp;12. april. Bilo je mnogo uzbuđenja kada mi je Stenli javio telefonom kako su Rusi izjavili da su otkrili radio-signale iz svemira. Pozvao sam Voltera Salivena iz njujorškog 'Time-sa' i odmah razjasnio u čemu je, zapravo, stvar; posredi su naprosto flukutacije kvazara CTA 102.
<BR>
<BR>&nbsp;&nbsp;&nbsp;&nbsp;&nbsp;14. april. Prijem u izdavačkoj kući 'Harcourt, Brace and World'. Među prisutnima su bili Bil Jovanović (predsednik), Džeremi Bernstin (časopis 'New Yorker'), Denis Flanagan ('Scientific American'), doktor Robert Džestrou (iz 'Gadardovog svemirskog centra'), Stenli i Kristijen Kjubrik, Al Rozenfeld (urednik za nauku u 'Life-u'), Silvester (Pet) Viver, Skot Meredit i još mnogi drugi moji prijatelji. Vladalo je opšte uverenje da je prijem priređen u čast budućeg objavljivanja romana 'Putovanje s one strane zvezda' kod izdavačke kuće 'Harcourt', ali ja sam objasnio da to još nije svršena stvar i da zavisi od toga koliko mogu da dobiju na račun hipoteke za zgradu.
<BR>
<BR>&nbsp;&nbsp;&nbsp;&nbsp;&nbsp;19. april. Došao sam u ured sa oko tri hiljade reči koje Stenli još nije pročitao. Tu sada vlada pravi metež: među desetoricom zaposlenih nalaze se i dva tehničara iz Engleske. Zidovi postaju sve prekriveniji upečatljivim slikama i ja već počinjem da se osećam kao sitan zavrtanj u velikoj mašineriji.
<BR>
<BR>&nbsp;&nbsp;&nbsp;&nbsp;&nbsp;Neki ćaknut tip, koji je uporan u zahtevima da ga Stenli po svaku cenu angažuje, već nekoliko nedelja po vasceli dan sedi na klupi u parku preko puta našeg ureda i povremeno prilazi zgradi. Samoodbrane radi, Sten nosi veliki lovački nož u aktovki.
<BR>
<BR>&nbsp;&nbsp;&nbsp;&nbsp;&nbsp;1. maj. Na trećem spratu hotela 'Čelzi' buknuo je požar. Zabrinuto sam čekao u foajeu dok su vatrogasci gasili plamen... Stalno mi se pred očima motalo kako jedini završen primerak rukopisa nestaje u vatri i dimu...
<BR>
<BR>&nbsp;&nbsp;&nbsp;&nbsp;&nbsp;2. maj. Okončao sam poglavlje pod naslovom 'Vaseljena' - uskoro će ceo treći deo biti spreman za kucanje. Ura! Sten me je pozvao telefonom da mi kaže kako mu se dopada 'Lebdeće ostrvo'. Ima nečeg neobičnog i ohrabrujućeg u činjenici da se veliki deo građe, od koga sam već digao ruke, na kraju pokazuje kao sasvim podesan.
<BR>
<BR>&nbsp;&nbsp;&nbsp;&nbsp;&nbsp;3. maj. Priveo sam kraju skicu za epizodu sa kvarom na anteni.
<BR>
<BR>&nbsp;&nbsp;&nbsp;&nbsp;&nbsp;25. maj. Stenli hoće da uvede u temu đavola iz 'Kraja detinjstva'...
<BR>
<BR>&nbsp;&nbsp;&nbsp;&nbsp;&nbsp;7. juni. Loša kritika u 'Tribjunu': kažu da bi trebalo da se držim popularisanja nauke, pošto sam kao prozaista pravi amater.
<BR>
<BR>&nbsp;&nbsp;&nbsp;&nbsp;&nbsp;Kraj juna. Pročitao sam radni dnevnik Viktora Lindona; sasvim me je ošamutio. Milo mi je što se ne bavim njegovim poslom. Za jednu scenu bila su potrebna četiri dresirana bradavičava svinjčeta.
<BR>
<BR>&nbsp;&nbsp;&nbsp;&nbsp;&nbsp;Nekako u to vreme vratio sam se na Šri Lanku posle jednogodišnjeg odsustva, da bih se već u avgustu ponovo pridružio Stenliju u studijima kompanije MGM u Borem Vudu, petnaest milja severno od Londona. Njegovo carstvo sada se prilično proširilo, umetničko odeljenje radilo je punom parom, a podignute su i impresivne kulise. Vreme koje sam posvećivao poslu bilo je sada ravnomerno podeljeno između naizgled beskrajnog razmatranja novih zamisli sa Stenlijem, prepravki romana i gotovo svakodnevnih savetovanja u studiju.
<BR>
<BR>&nbsp;&nbsp;&nbsp;&nbsp;&nbsp;25. avgust. Iznenada mi je sinulo kako bi roman trebalo da se okonča: Boumen stoji pokraj vanzemaljskog broda.
<BR>
<BR>&nbsp;&nbsp;&nbsp;&nbsp;&nbsp;25. septembar. Posetioci iz NASA-e: doktor Džordž Miler (pomoćnik upravnika) i 'Dik' Slejton (direktor operacija letnih posada). Pošto smo im sve podrobno pokazali, stekli su izvanredan utisak. Džordž je dao nekoliko korisnih predloga i čežnjivo je zamolio da dobije model 'Otkrića' za svoje službene prostorije kada budemo završili snimanje sa njim. Dik je kasnije izjavio da je rekao: 'Stenli, bojim se da vas je nasamario neki trgovački putnik koji prodaje upotrebljene kapsule.' Krajnje neverovatna stvar - podozrevam da su u nju umešani fini italijanski prsti Rodžera Karasa, Stenlijevog potpredsednika zaduženog za publicitet.
<BR>
<BR>&nbsp;&nbsp;&nbsp;&nbsp;&nbsp;1. oktobar. Stenli me je telefonom izvestio da ima drugi kraj. Ustanovio sam, međutim, da sam zaboravio da ponesem njegov sinopsis kada sam sinoć polazio od njega. Nesvesno odbijanje?
<BR>
<BR>&nbsp;&nbsp;&nbsp;&nbsp;&nbsp;3. oktobar. Stenli na telefonu - brine ga kraj... izložio sam mu svoje poslednje zamisli i jedna od njih iznenada nas je obojicu privukla: Boumen regredira na nivo detinjstva i u poslednjoj sceni vidimo ga kao bebu. To je njegova sopstvena predstava o sebi na tom stupnju razvoja. A možda Kosmička Svest raspolaže sklonošću ka humoru. Saopštio sam telefonom tu zamisao Stenu, koji nije bio baš oduševljen, ali ja sam sada srećan.
<BR>
<BR>&nbsp;&nbsp;&nbsp;&nbsp;&nbsp;15. oktobar. Sten je odlučio da poubija celu posadu 'Otkrića' i da ostavi samo Boumena. Izgleda drastično, ali i na mestu. Uostalom, i Odisej je jedini preživeo...
<BR>
<BR>&nbsp;&nbsp;&nbsp;&nbsp;&nbsp;17. oktobar. Prvi put sam video kako je Stenlija obuzela bespomoćna histerija dok smo razrađivali neke komične zamisli. U hibernakulumima neće biti nikoga - svi regruti su dezertirali, ali bez obzira na to misija se mora nastaviti.
<BR>
<BR>&nbsp;&nbsp;&nbsp;&nbsp;&nbsp;19. oktobar. Studijska kola došla su po mene i ceo dan sam proveo radeći (ili pokušavajući da radim) sa Stenom. Uprkos tome što mu je svaki čas neko dolazio, što je vodio duge telefonske razgovore sa Holivudom i što nas je sputavao propis o zabrani prekoračenja određenog radnog vremena koji su doneli sindikati, uspeli smo ipak da poprilično uradimo i rešili smo (ponovo!) glavne sižejne probleme.
<BR>
<BR>&nbsp;&nbsp;&nbsp;&nbsp;&nbsp;26. oktobar. Razgovarao sam sa Stenlijem o njegovoj poslednjoj zamisli - prema kojoj bi 'Otkriće' bilo brod na nuklearno-impulsni pogon. Pročitao sam jedan nedavno objavljen službeni izveštaj o tome i stvar mi se prilično dopala - ali je osoblje zaduženo za dizajn stalo otvoreno da negoduje.
<BR>
<BR>&nbsp;&nbsp;&nbsp;&nbsp;&nbsp;10. novembar. Prilikom odlaska, zajedno sa Stenom i osobljem zaduženim za dizajn broda za vožnju na relaciji Zemlja-orbita, omakla mi se opaska da pilotska kabina liči na kineski restoran. Sten je to, izgleda, ozbiljno shvatio i istog časa je naredio da se sve prepravi. Nekoliko dana sam morao da izbegavam susrete sa ljudima iz Umetničkog odeljenja.
<BR>
<BR>&nbsp;&nbsp;&nbsp;&nbsp;&nbsp;16. novembar. Proveo sam dugo vremena sa Stenlijem, raspravljajući o scenariju. Došli smo do nekoliko dobrih zamisli, ali imam utisak da bi bilo najbolje ako nam više nijedna ne bi pala na um.
<BR>
<BR>&nbsp;&nbsp;&nbsp;&nbsp;&nbsp;18. novembar. Osetivši se prilično bezvoljno, otišao sam u London i pogledao film Karola Rida o Mikelanđelu, pod naslovom 'Agonija i ekstaza'. Jedna stvar je posebno delovala na mene - ona scena, naime, kada neko izgovara rečenicu: 'Bog je stvorio čoveka prema svom liku.' Uostalom, to je tema i našeg filma.
<BR>
<BR>&nbsp;&nbsp;&nbsp;&nbsp;&nbsp;30. novembar. Otišli smo do kluba 'Oksford i Kembridž' sa Rodžerom Karasom i Fredom Ordvejem (tehnički savetnik), gde smo se našli sa doktorom Luisom Likijem i njegovim sinom Ričardom. Doktor Liki je baš onakav kakvog sam ga zamišljao - pun oduševljenja i ideja. Misli da Čovek seže u prošlost najmanje četiri ili pet miliona godina. Takođe mi je poverio da je napisao jednu dramu - fantaziju o primitivnom čoveku za koju smatra da bi se od nje mogao snimiti dobar film. Reč je o grupi antropologa koju vraća u prošlost jedna vračara. Kazao sam (kršeći sva svoja pravila) da bi mi bilo drago da vidim rukopis - što je tačno.
<BR>
<BR>&nbsp;&nbsp;&nbsp;&nbsp;&nbsp;16. decembar. Moj četrdeset osmi rođendan - i smrt Somerseta Moma. Pokušao sam da to nekako dovedem u vezu (možda čak i u smislu nadmetanja?).
<BR>
<BR>&nbsp;&nbsp;&nbsp;&nbsp;&nbsp;25. decembar. Božić - ha, ha! Napredujem prema Jupiteru, polako ali sigurno.
<BR>
<BR>&nbsp;&nbsp;&nbsp;&nbsp;&nbsp;26. decembar. Radio sam vasceli dan. Stan me je pozvao telefonom da mi se zahvali na poklonu i poslao je šofera da mu donese ono što sam napisao. Telefonirao mi je kasnije da mi kaže kako mu se dijalozi ne dopadaju osobito. Složio sam se.
<BR>
<BR>&nbsp;&nbsp;&nbsp;&nbsp;&nbsp;Za Božić 1965. godine svi smo stvarno bili u velikoj vremenskoj stisci i niko nije koristio praznični odmor. Stenli je bio suočen sa neodložnim krajnjim rokom. Ogromne kulise, za scenu sa iskopinom MNT-1, u kojoj se nalazio monolit pronađen na Mesecu, bile su postavljene u studiju Šeperton, u jugozapadnom Londonu, i morale su biti uklonjene do prve nedelje nove godine, kako bi mogle da započnu pripreme za neki drugi film. Stenliju je tako preostala samo jedna sedmica da snimi sve kadrove vezane za drugi ključni susret između Čoveka i Monolita.
<BR>&nbsp;&nbsp;&nbsp;&nbsp;&nbsp;Tek nekoliko godina kasnije pala mi je na um još jedna veza koja spaja Šeperton i svemir. Ako malo zavirite u remek-delo Herberta Džordža Velsa, roman 'Rat svetova', videćete da dvanaesto poglavlje nosi naslov 'Propast Vejbridža i Šepertona'. Ovaj prvi opis oružanog sukoba odista ispunjava čitaoce stravom i užasom:
<BR>
<BR>&nbsp;&nbsp;&nbsp;&nbsp;&nbsp;'Kolos, kome je bila odrubljena glava, teturao se kao pijan, ali se nije srušio na Zemlju. Nekim čudom, povratio je ravnotežu i, ne vodeći više računa gde gazi, podigao je visoku kabinu sa toplim zracima i pojurio brzo prema Šepertonu. Živi razum, to jest Marsovac u oklopu, bio je ubijen i raznet na sve četiri strane sveta, a čudovište je sada bilo samo komplikovana sprava, stvorena za uništavanje. Čudovište je jurilo u pravoj liniji, jer se njime više nije upravljalo. Naletelo je na toranj šepertonske crkve, oborilo ga, skrenulo u stranu, spotaklo se i srušilo sa strahovitom snagom u reku izvan mog vidika.
<BR>&nbsp;&nbsp;&nbsp;&nbsp;&nbsp;Strahovita eksplozija potresla je vazduh, i stub vode, pare, blata i rasprsnutog metala podigao se visoko u nebo. Kada je kabina sa toplotnim zracima pala u vodu, voda se smesta pretvorila u paru. Trenutak docnije jedan ogroman talas gotovo vrele vode jurnuo je kao prljava plima ka okuci reke...' <EM>H. Dž. Vels: 'Rat svetova', Prevod Albina Vilhara - prim. prev.</EM>
<BR>
<BR>&nbsp;&nbsp;&nbsp;&nbsp;&nbsp;Razume se, mi danas raspolažemo toplotnim zracima i kadri smo za znatno veće poduhvate nego Velsovi slabašni Marsovci samo sa jednom malom, taktičkom atomskom bombom. Pa ipak, to i nije bilo tako rđavo - u 1898. godini...
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
