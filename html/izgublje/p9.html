<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. GLEDA-MESEC
<P>&nbsp;&nbsp;&nbsp;&nbsp;&nbsp;Bilo je iznenađujuće koliko su se brzo sve životinje navikle na prisustvo broda; pošto on ništa nije činio, već je naprosto stajao na svom trokrakom postolju, za njih je uskoro postao sastavni deo prirodnog ambijenta. U podnevnoj pripeci, lavovi bi potražili pribežište pod njim, a ponekad se događalo da slonovi i dinoteri taru i češu svoju debelu kožu o sistem uređaja za prizemljivanje. Za prvi izlazak Klindar je, međutim, izabrao trenutak kada unaokolo nije bilo nijedne od tih krupnijih i opasnijih zveri.
<BR>&nbsp;&nbsp;&nbsp;&nbsp;&nbsp;Sa donjeg dela trupa broda počela je da se spušta providna, valjkasta cev prečnika deset stopa; kada je dodirnula tle, kroz nju je stao da silazi takođe providan lift, u kome se nalazio Klindar sa opremom. Zaobljeni zidovi su se otvorili i on je zakoračio u novi svet.
<BR>&nbsp;&nbsp;&nbsp;&nbsp;&nbsp;Bio je zaštićen od njega podjednako dobro kao da se nalazio u unutrašnjosti letelice, pa ipak savitljivi i gipki skafander koji ga je obujmljivao od glave do pete gotovo da mu nije stvarao nikakve poteškoće. Imao je punu slobodu pokreta, budući da nije postojao spoljni vakuum koji bi uslovio da zaštitno odelo bude kruto i čvrsto. Štaviše, on je čak mogao da diše atmosferu koja ga je okružavala - pošto bi je profiltrirala i pročistila mala naprava koju je nosio na grudima. U vazduhu ove planete mogli su se nalaziti smrtonosni organizmi, ali on sam po sebi nije bio otrovan.
<BR>&nbsp;&nbsp;&nbsp;&nbsp;&nbsp;Lagano je krenuo od broda, nastojeći da sačuva ravnotežu pri ovoj stranoj sili teže i privikavajući se na težinu opreme. Pored uobičajenih uređaja za komuniciranje i registrovanje spoljnjih podataka, nosio je mreže, kutijice za uzorke, geološki čekić, bušilicu na eksplozivni pogon i namotaj tankog, ali veoma čvrstog užeta. Iako, doduše, nije raspolagao nikakvim napadačkim oružjem, posedovao je neka izuzetno delotvorna odbrambena sredstva.
<BR>&nbsp;&nbsp;&nbsp;&nbsp;&nbsp;Predeo kroz koji se kretao izgledao je potpuno lišen životinjskog života, ali on je znao da je to samo privid. Hiljade očiju netremice ga je motrilo sa drveća, iz trave i kroz nisko rastinje; dok je lagano išao stazom koju su biljojedi utabali do pojila, najednom je postao svestan da se promenilo i uobičajeno ustrojstvo zvukova. Stvorenja ovog sveta shvatila su da je nešto strano prodrlo u njihove živote; čitavim predelom zavladalo je pritajeno iščekivanje - prigušeno uzbuđenje koje se samo otkrilo Klindaru. Nije predviđao nikakvu nevolju niti opasnost, ali ako već uslede, biće pripravan da ih dočeka.
<BR>&nbsp;&nbsp;&nbsp;&nbsp;&nbsp;Još pre polaska izabrao je odredište: veliku stenu na oko sto jardi od pojilišta, gde je ubijen hominid. Blizu vrha nalazila se pećina koju su obrazovale dve gromade, nalegavši jedna na drugu; tu će naći sklonište i skrovište koje mu je bilo potrebno. Razume se, jedno ovako pogodno prebivalište teško da je moglo biti nezauzeto; i odista, u njemu se nalazilo nekoliko velikih, uzmuvanih i nesumnjivo otrovnih zmija. Ali on nije obratio pažnju na njih, pošto mu nisu mogle nauditi kroz čvrst, ali i gotovo nevidljiv omotač njegovog zaštitnog odela.
<BR>&nbsp;&nbsp;&nbsp;&nbsp;&nbsp;Postavio je kamere, usmerio dugodometne mikrofone, javio se brodu i stao da čeka.
<BR>&nbsp;&nbsp;&nbsp;&nbsp;&nbsp;Prvih nekoliko dana ograničio se samo na osmatranje, ne preduzimajući ništa. Odgonetnuo je redosled kojim različite životinje idu do vode, tako da je na kraju mogao prilično tačno da predvidi njihovo pojavljivanje. Najviše pažnje posvetio je maloj grupi hominida, sve dok ih nije ponaosob upoznao i nadenuo im prikladna lična imena. Najstariji i najagresivniji, koji je vladao svim ostalima, prozvan je Sedoglavi. Zatim su tu bili Pogrbljeni, Jednoruki i Slomljeni Zub, ali najzanimljiviji je bio jedan mladi čovekoliki majmun koga je Klindar nazvao Gleda-Mesec, zato što ga je jednom primetio u suton kako stoji na niskoj steni i nepomično zuri u obličje Meseca koji se rađao na nebu. Sam taj položaj bio je neobičan, budući da su hominidi retko ostajali u uspravnom stavu duže od nekoliko sekundi u jednom navratu, ali ono što je još više plenilo bio je nagoveštaj svesnog ustrojstva misli i čuđenja. Možda je u pitanju bio samo privid; pa ipak, Klindar je sumnjao da je i jedan drugi žitelj ovog sveta ikad zastao da posmatra Mesec. Tako nešto, doduše, i nije bilo osobito mudro u ovoj sredini. Ma koliko izgledalo neobično, Klindaru je ipak laknulo kada je stvorenje koje je motrio odskakutalo natrag do pećine, izvan domašaja budnih opasnosti noći.
<BR>&nbsp;&nbsp;&nbsp;&nbsp;&nbsp;Njegov prvi pokušaj da dođe do uzoraka nije urodio plodom. Jedna mala antilopa, sa dražesnim, zavojitim rogovima, odvojila se od stada i krenula stazom prema pojilu; izgledala je prilično smetena i zbunjena. Klindar ju je uhvatio na nišan svog narkotičkog pištolja, pažljivo izabrao mesnati deo slabine i povukao oroz. Gotovo nečujno, tane je pohrlilo ka meti.
<BR>&nbsp;&nbsp;&nbsp;&nbsp;&nbsp;Antilopa se trgla, premda ne jače nego pri ujedu komarca. Za trenutak, to je bila jedina reakcija - ali biohemičari su ipak valjano obavili svoj posao. Životinja je napravila još tri ili četiri koraka, a zatim se najednom skljokala na tle.
<BR>&nbsp;&nbsp;&nbsp;&nbsp;&nbsp;Klindar je pohitao iz pećine da se domogne svoje žrtve. Stigao je do pola puta niz strmu liticu, kada je najednom sevnulo nešto žuto i gotovo pre no što je shvatio šta se dogodilo, antilope je nestalo. Leopard koji se tu slučajno našao nadmudrio je inteligenciju koja je mogla da obujmi čitavu Galaksiju.
<BR>&nbsp;&nbsp;&nbsp;&nbsp;&nbsp;Neki lovci bi na ovo stali da psuju i proklinju; Klindar se, međutim, samo nasmejao i ponovo vratio u pećinu. Dva časa kasnije pogodio je Gleda-Meseca.
<BR>&nbsp;&nbsp;&nbsp;&nbsp;&nbsp;Stigao je do palog hominida samo nekoliko sekundi posle hica. Ispod kosmatog krzna telo je bilo prilično mišićavo, ali i slabo uhranjeno; bez ikakvih poteškoća, podigao ga je i poneo prema brodu, gde se moglo obaviti temeljito ispitivanje.
<BR>&nbsp;&nbsp;&nbsp;&nbsp;&nbsp;Gleda-Mesec je i dalje bio u nesvesti, ali je ravnomerno disao kada ga je lift podigao u brod. Više časova je mirno spavao u hermetički zatvorenoj oglednoj komori, dok je čitavo mnoštvo instrumenata merilo njegove reakcije, a snopovi zračenja šarali unutrašnjost njegovog tela kao da je načinjeno od stakla. Glava mu je bila obrijana, što nije bio nimalo lak poduhvat, pošto je kosa Gleda-Meseca predstavljala gusto zamršenu, slepljenu i prilično nastanjenu grivu, a zatim su mu na lobanju postavljene elektrode. U matičnoj letelici, na hiljadu milja iznad Zemlje, veliki računari sondirali su i analizirali ustrojstva moždane aktivnosti, nesravnjivo jednostavnije od njihovih; i konačno, oni su doneli presudu.
<BR>&nbsp;&nbsp;&nbsp;&nbsp;&nbsp;Kada je sve bilo gotovo, Klindar je ponovo poneo Gleda-Meseca do lifta i spustio ga na tle. Ostavio ga je, i dalje u nesvesnom stanju, oslonjenog o jedan od tri kraka i pomno motrio iz broda da mu se nešto ne dogodi dok ne bude došao k sebi. Učinio bi to isto i da je u pitanju bila ma koja druga životinja; stoleća putovanja kroz prazna prostranstva Vaseljene naučila su ga da gaji podjednako poštovanje prema životu, bez obzira na to u kom se obliku ispoljavao. Iako se nikada nije ustezao da ubije kada je to bilo neophodno, uvek je to činio preko volje.
<BR>&nbsp;&nbsp;&nbsp;&nbsp;&nbsp;A onda, Gleda-Mesec se dremljivo pokrenu, počeša se po sveže obrijanom temenu, očigledno zbunjen, i podiže na noge. Nekoliko jardi prilično se zanosio i teturao u hodu, da bi potom postao svestan broda koji se nadnosio nad njim i stao da ga ispituje. Možda je pomislio da je posredi neka neobična vrsta stene, pošto nije ispoljio nikakav znak uznemirenosti. Nekoliko minuta kasnije, i dalje ne odveć siguran na nogama, obodreno je krenuo u pravcu pećine i ubrzo nestao sa vidika.
<BR>&nbsp;&nbsp;&nbsp;&nbsp;&nbsp;Kada su sa matičnog broda stigli izveštaji o profilu inteligencije i procene moždanog kapaciteta, Klindar je dugo proveo razmišljajući o njima, razgovarajući i savetujući se sa kolegama, da bi konačno zapitao velike kompjutere gore na orbiti o ekstrapolacijama u budućnost. Ovde je postojao potencijal - nekoliko milijardi moždanih ćelija, koje su, međutim, tek labavo bile povezane. Da li će ovaj potencijal ikada moći da se otelotvori, zavisilo je od vremena i sreće. Vreme se nije moglo požuriti; ali zato sreća nije bila sasvim izvan upliva inteligentne kontrole.
<BR>&nbsp;&nbsp;&nbsp;&nbsp;&nbsp;Ovdašnja situacija predstavljala je opšte mesto u istoriji zvezdanih istraživanja, premda je za samog Klindara ona bila nova. Neretko, brodovi njegovih sunarodnika stizali su na svetove gde se neko stvorenje nalazilo na vododelnici između nagona i svesne misli, i u prvo vreme vođene su česte rasprave o najprikladnijim koracima koje je valjalo preduzeti. Neki su bili mišljenja da je bolje ostati po strani i prepustiti konačnu odluku slučaju i Prirodi; ali kada bi se tako postupilo, ishod bi gotovo uvek bio isti. Vaseljena je bila podjednako ravnodušna kako prema razumu, tako i prema životu; prepušteni sami sebi, umovi koji su se nalazili u razdoblju osvita nisu imali izglede ni od jedan prema sto da opstanu. Većina njih jedva da je stekla tragičnu svest o vlastitom usudu pre no što su utonuli u zaborav.
<BR>&nbsp;&nbsp;&nbsp;&nbsp;&nbsp;Pod ovakvim okolnostima, izbor je bio jasan - premda ne bi baš sve rase bile dovoljno nesebične da ga prihvate. Kada se moglo pomoći nekoj vrsti koja je imala usmerenje ka razumu, ta pomoć nije uskraćivana. Ali premnogo pomoći takođe je moglo biti kobno; spoljnje uplitanje moralo je da bude svedeno na najmanju moguću meru, inače se javljala ozbiljna opasnost da kultura u povoju postane tek izobličen odjek jednog stranog društva.
<BR>&nbsp;&nbsp;&nbsp;&nbsp;&nbsp;Posmatrano u celini, naime, svaka vrsta je, baš kao i pojedinac, morala da stane na vlastite noge i da krene u potragu za sopstvenom sudbinom. Klindar je savršeno bio svestan te neumitnosti dok je proučavao hominide i pripremao se za ulogu Boga.
<BR>
<BR>&nbsp;&nbsp;&nbsp;&nbsp;&nbsp;Prohujala je velika oluja, tako da su mu neprijatna svežina i iskričavost sveta oko njega gotovo ugrozili nepropustivu barijeru zaštitnog odela. U ovakvo jutro, predstavljalo je pravi zločin ubiti; utehu nije pružala čak ni izvesnost da se na hiljade skrovitih smrti zbivalo svakog minuta na ovom blistavom predelu.
<BR>&nbsp;&nbsp;&nbsp;&nbsp;&nbsp;Lovac sa zvezda stajao je na rubu savane i birao žrtvu. Daleko na obzorju video je beskrajno mnoštvo gazela, antilopa i zebri - ili stvorenja čiji će potomci jednom u budućnosti nositi te nazive - kako pasu po moru trave. Podigao je oružje do ramena, nanišanio kroz naročiti teleskop i povukao obarač. Blesnuo je zračak svetlosti, jedva primetan u plamenom sjaju Afričkog sunca, i jedna mlada gazela tako se brzo i bešumno skljokala na tle da nijedan drugi član njenog stada nije na to uopšte obratio pažnju. Čak i kada se Klindar približio da pokupi telo - bez ikakve druge ozlede do osmuđene rupice iznad srca - krdo je ustuknulo samo nekoliko jardi i stalo da ga odatle posmatra, ne odveć uznemireno.
<BR>&nbsp;&nbsp;&nbsp;&nbsp;&nbsp;Prebacio je gazelu preko ramena i krenuo žurnim korakom prema pećini hominida. Pre no što je prevalio tri stotine jardi, shvatio je, što mu se učinilo prilično zabavno, da mu se prikrada jedan sabljasti tigar koji je iznikao negde iz niskog rastinja na rubu ravnice.
<BR>&nbsp;&nbsp;&nbsp;&nbsp;&nbsp;Spustio je gazelu na Zemlju i okrenuo se da se suoči sa velikom mačkom. Kada je tigar video da ga je nepoznati otkrio, prigušeno je zarikao i otvorio širom čeljust, užasno iskezivši kljove. Istog trenutka, ubrzao je korak.
<BR>&nbsp;&nbsp;&nbsp;&nbsp;&nbsp;Klindar takođe nije gubio vreme. Okrenuo je jedan prekidač na svom zaštitnom odelu i namah se vazduh ispunio groznim, talasavim urlanjem, kao da je hiljadu duša kričalo u ropcu. Najednom, krda biljoždera u ravnici dala su se u stampedo; dobovanje kopita životinja, slično udaljenoj grmljavini, nadjačavalo je čak i kakofonično zavijanje sirene.
<BR>&nbsp;&nbsp;&nbsp;&nbsp;&nbsp;Tigar se munjevito propeo na stražnje udove, žustro prosekavši prazan vazduh u grču iznenađenosti. Zatim se ponovo spustio na sve četiri šape i, na Klindarovu krajnju zapanjenost, nastavio da mu se približava. Bio je veoma hrabar, veoma glup ili veoma gladan. U svakom slučaju, bio je veoma opasan.
<BR>&nbsp;&nbsp;&nbsp;&nbsp;&nbsp;Klindar podiže svoj projekciono oružje u položaj za paljbu i jedva da je imao vremena da ga pripremi za pucanje, kada tigar jurnu. Ovoga puta nije bilo vidljivog bleska, pošto se snop raširio u odveć širokom luku da bi izazvao osobeno varničenje. Ali kada se tigar našao na tlu, bio je već slep, pošto je upravo otvorenih očiju pogledao u svetlost stotine sunaca. Klindar je bez teškoće uspeo da ga izbegne kada je ovaj stao da se tetura unaokolo, odmahujući masivnom glavom u krajnjoj pometnji.
<BR>&nbsp;&nbsp;&nbsp;&nbsp;&nbsp;Proteći će najmanje jedan sat pre no što veličanstvena životinja bude povratila normalan vid; dok se ševrdavo udaljavala, Klindar se nadao da se neće teže ozlediti o neku prepreku koju ne bude videla.
<BR>&nbsp;&nbsp;&nbsp;&nbsp;&nbsp;Jutarnju šetnju više ništa nije poremetilo; čak se i ne zadihavši od ove vežbe, Klindar je ubrzo stigao do strme litice gde su živeli hominidi. Uopšte se ne skrivajući i dižući što je mogao veću buku, položio je poklon tik pred ulazom u pećinu. Zatim se povukao stotinak jardi, seo i stao da čeka, uz strpljenje osobeno za biće koje je već doživelo hiljadu rođendana i koje je moglo, ako je želelo, da ih dočeka još nebrojeno mnogo.
<BR>&nbsp;&nbsp;&nbsp;&nbsp;&nbsp;Znao je da ga iz tame pećine posmatra mnogo očiju - očiju iza kojih su stajali tek rođeni umovi, poprišta žestokog okršaja gladi i straha. Za hominide je bilo više nego retko da dobiju na dar ovako nešto, budući da su gazele bile nesravnjivo brže od njih, a oni još nisu bili vični nijednom umeću lova. Protekao je čitav čas pre no što se najstariji mužjak pojavio u senci otvora; netremice je zurio napolje nekoliko sekundi, a zatim je ponovo nestao u tami pećine. Još jedan čas ništa se nije dogodilo, a onda je do ulaza došao Klindarov prijatelj Gleda-Mesec; nervozno se osvrnuo oko sebe i počeo da se spušta niz obronak litice. Odskakutao je do ubijene gazele, oko koje su sada zujali rojevi muva, i zastao tu za trenutak, očigledno razjedan mučnom neodlučnošću.
<BR>&nbsp;&nbsp;&nbsp;&nbsp;&nbsp;Klindar je bez po muke mogao da čita um stvorenja. Da li da počnem da jedem ovde, pitao se Gleda-Mesec u sebi, gde se izlažem opasnosti da i sam budem pojeden - ili da ovu gozbu odnesem u bezbednost pećine, gde ću morati da je podelim sa ostalima?
<BR>&nbsp;&nbsp;&nbsp;&nbsp;&nbsp;Onespokojavajući problem bio je razrešen kompromisom. Zario je zube u vrat gazele i uz puno napora odgrizao komad krvavog mesa. Zatim je prebacio lešinu preko ramena i uspentrao se uz liticu začuđujućom brzinom.
<BR>&nbsp;&nbsp;&nbsp;&nbsp;&nbsp;Prvi čas bio je završen; iskusivši veliko zadovoljstvo, Klindar se vratio u brod. Nije očekivao da hominidi još koji put danas iziđu iz pećine.
<BR>&nbsp;&nbsp;&nbsp;&nbsp;&nbsp;Sedam gazela i dve antilope kasnije, postigao je priličan napredak. Kada bi ostavio poklon u podnožju litice, izišla bi čitava porodica i stala da se gosti. Iako im halapljivost nije prigušivala urođeni oprez, oni su se ipak sve više navikavali na njegovo prisustvo. Mada im je bio potpuno na vidiku, neobična i krajnje strana spodoba u svom blistavom zaštitnom omotaču, oni kao da ga se uopšte nisu plašili. Klindar se svakoga dana primicao malo bliže, sve dok se nije obreo na samo pedesetak stopa od trpeze.
<BR>&nbsp;&nbsp;&nbsp;&nbsp;&nbsp;Pre no što hominidi postanu potpuno zavisni od njega i zaborave kako da se sami staraju o hrani, on će preduzeti naredni korak.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
