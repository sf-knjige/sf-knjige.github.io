<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. VENJAK
<P>&nbsp;&nbsp;&nbsp;&nbsp;&nbsp;ROBOT... Izraz koji se u drevnim predanjima koristio na izvesnom broju svetova, označavajući ono što se, mnogo češće i uobičajenije, nazivalo 'automatima'. Robote su obično opisivali kao tvorevine u ljudskom liku, načinjene od metala, mada se smatra sasvim mogućim da su neki od njih bili sazdani od pseudoorganskih tvari. Smatra se da je Hari Seldon, tokom Bega, navodno i video jednog od robota, ali je pričica o tome sumnjive vrednosti. Nigde u svom zaista obimnom delu Seldon ne pominje robote, premda...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;56.
<BR>&nbsp;&nbsp;&nbsp;&nbsp;&nbsp;Niko nije obratio pažnju na njih.
<BR>&nbsp;&nbsp;&nbsp;&nbsp;&nbsp;Hari Seldon i Dors Venabili u celosti ponoviše svoje putovanje od prethodnog dana i niko se ni ne potrudi da ih bolje pogleda. Istini za volju, niko ih, uopšte, nije ni pogledao. U nekoliko navrata bili su prinuđeni da pomere noge u stranu, kako bi pojedinim putnicima, koji su želeli da siđu, napravili prolaz. A onda, vrlo brzo, shvatiše da je pravilo da se pomeraju prema unutrašnjim sedištima, ukoliko je bilo slobodnih, pri nailasku svakog novog putnika. Ovog puta, međutim, prilično im brzo zasmeta miris ne baš sveže opranih tunika - pažnju im, naime, više nije tako lako odvlačilo ono što se moglo videti iz gravi-busa.
<BR>&nbsp;&nbsp;&nbsp;&nbsp;&nbsp;Konačno, ipak, stigoše.
<BR>&nbsp;&nbsp;&nbsp;&nbsp;&nbsp;"Evo biblioteke", reče Seldon, gotovo šapćući.
<BR>&nbsp;&nbsp;&nbsp;&nbsp;&nbsp;"Po svemu sudeći", odvrati Dors. "U svakom slučaju, to je zgrada koju nam je Mikelijum, Sedamdeset Drugi, juče pokazao."
<BR>&nbsp;&nbsp;&nbsp;&nbsp;&nbsp;Polako su, krajnje nezainteresovano, odšetali do zgrade.
<BR>&nbsp;&nbsp;&nbsp;&nbsp;&nbsp;"Duboko udahnite", reče Seldon. "Nalazimo se pred prvom preprekom."
<BR>&nbsp;&nbsp;&nbsp;&nbsp;&nbsp;Vrata pred njima bila su otvorena, a svetlost unutra prigušena. Pet širokih kamenih stepenika vodili su nagore. Pošto su zakoračili na prvi stepenik, počekaše nekoliko trenutaka, u uzaludnom očekivanju da će se stepenice, pod uticajem njihove težine, same pokrenuti naviše. Napokon, Dors jedva primetnom grimasom dade Seldonu znak da sami krenu nagore.
<BR>&nbsp;&nbsp;&nbsp;&nbsp;&nbsp;Peli su se stepeništem jedno uz drugo, osećajući blagu nevoljnost zbog tolike mikogenske zaostalosti. Potom pođoše kroz neka vrata kod kojih je, odmah pored ulaza, stajao neki čovek nagnut nad najprostijim i najnezgrapnijim kompjuterom koji je Seldon ikad video.
<BR>&nbsp;&nbsp;&nbsp;&nbsp;&nbsp;Čovek ih ni ne pogleda. Nije ni bilo potrebe, pomisli Seldon. Bele tunike, gole glave - svi su Mikogenci bili nalik jedan drugom da bi ih pogled samo okrznuo i to je, bez sumnje, u ovom trenutku bila dobrodošla prednost za plemenaše.
<BR>&nbsp;&nbsp;&nbsp;&nbsp;&nbsp;A onda, iako je i dalje izgledalo da proučava nešto za svojim stolom, čovek kraj ulaza ih upita: "Naučnici?"
<BR>&nbsp;&nbsp;&nbsp;&nbsp;&nbsp;"Naučnici", kratko odgovori Seldon.
<BR>&nbsp;&nbsp;&nbsp;&nbsp;&nbsp;Pokretom glave, čovek im pokaza prema vratima. "Uđite. I uživajte."
<BR>&nbsp;&nbsp;&nbsp;&nbsp;&nbsp;Oni uđoše, i koliko su mogli videti, bili su jedini posetioci u tom delu biblioteke. Ili biblioteka baš nije bila preterano izazovna, ili je naučnika bio mali broj - ili je, najverovatnije, posredi bilo i jedno i o drugo.
<BR>&nbsp;&nbsp;&nbsp;&nbsp;&nbsp;"Mislio sam da će nam zatražiti neku vrstu dozvole, ili čak, stalne propusnice, i već sam nameravao da pokušam da ga ubedim da smo je zaboravili", prošapta Seldon.
<BR>&nbsp;&nbsp;&nbsp;&nbsp;&nbsp;"Verovatno im se naše prisustvo čini dobrodošlim, pod bilo kakvim okolnostima... Jeste li ikad videli mesto slično ovom? Ukoliko bi se za neko mesto, kao za kakvo živo biće, moglo reći da je mrtvo, ovog bismo se časa nalazili usred nekog leša."
<BR>&nbsp;&nbsp;&nbsp;&nbsp;&nbsp;Većinu knjiga u tom odeljenju činile su štampane knjige, poput Knjige koju je Seldon držao u svom unutrašnjem džepu. Dors krenu duž polica, razgledajući njihovu sadržinu. "Stare knjige, najvećim delom", zaključi ona. "Delom klasika. Delom bez ikakve vrednosti."
<BR>&nbsp;&nbsp;&nbsp;&nbsp;&nbsp;"Mislite, spoljne knjige? Hoću da kažem - nemikogenske?"
<BR>&nbsp;&nbsp;&nbsp;&nbsp;&nbsp;"Aha. Ukoliko ovde ima i njihovih knjiga, mora biti da ih čuvaju u nekom drugom odeljenju. Ove ovde, verovatno, služe za proučavanje onim sirotim, samobrazovanim naučnicima poput onog jučerašnjeg... Ovo je, čini se, leksikografsko odeljenje. Vidim i Carsku enciklopediju... izdanje od pre pedesetak godina... Evo i kompjutera."
<BR>&nbsp;&nbsp;&nbsp;&nbsp;&nbsp;Ona poseže rukom da ga uključi, ali je Seldon zaustavi. "Nemojte. Nešto može ispasti kako ne treba i zadržati nas."
<BR>&nbsp;&nbsp;&nbsp;&nbsp;&nbsp;On joj skrenu pažnju na jednu prilično neupadljivu tablu što je visila iznad jedne police, na kojoj su svetlucala slova ZA SAKR TORIJUM. Drugo A u nazivu SAKRATORIJUM nije svetlelo, možda tek odnedavno, a možda i zbog toga što se niko nije potrudio da na to obrati pažnju. (Carstvo se, pomisli Seldon, odista raspadalo. Svaki njegov delić. Uključujući i Mikogen).
<BR>&nbsp;&nbsp;&nbsp;&nbsp;&nbsp;On se osvrnu oko sebe. Sirota Biblioteka, toliko neophodna da osnaži mikogenski osećaj ponosa, i možda, zaista od koristi Starostama, koji su u njoj mogli naći kojekakve mrvice da podupru svoja verovanja i da ih predstave kao dostignuća jedne uzvišene rase, čini se da je bila potpuno prazna. Koliko je Seldon mogao da vidi, bili su jedini koji su u nju danas ušli.
<BR>&nbsp;&nbsp;&nbsp;&nbsp;&nbsp;"Sklonimo se ovamo", reče Seldon, "da nas onaj čovek kraj vrata ne može videti, i stavimo ešarpe."
<BR>&nbsp;&nbsp;&nbsp;&nbsp;&nbsp;Zastavši, potom, na vratima, i ponovo shvativši da im neće biti povratka ukoliko pređu i ovu drugu prepreku, on se još jednom obrati Dors. "Molim vas, nemojte ići sa mnom."
<BR>&nbsp;&nbsp;&nbsp;&nbsp;&nbsp;Ona se namršti. "Zbog čega?"
<BR>&nbsp;&nbsp;&nbsp;&nbsp;&nbsp;"Opasno je i ne bih želeo da se izlažete nepotrebnom riziku."
<BR>&nbsp;&nbsp;&nbsp;&nbsp;&nbsp;"Ovde sam da vas štitim", odgovori ona blago, ali odlučno.
<BR>&nbsp;&nbsp;&nbsp;&nbsp;&nbsp;"Ali kakvu biste mi vi zaštitu mogli pružiti? Mogu i sam sebe zaštititi, iako vi ne mislite tako. Pored toga, moguća potreba da ja zaštitim vas samo će mi otežati položaj. Kako da to niste u stanju da shvatite?"
<BR>&nbsp;&nbsp;&nbsp;&nbsp;&nbsp;"Nemojte brinuti za mene, Hari", odvrati Dors. "Ja sam ona koja je zadužena da brine." I ona se potapša po ešarpi, na mestu na kojem su joj se, otprilike, nalazile sada skrivene grudi.
<BR>&nbsp;&nbsp;&nbsp;&nbsp;&nbsp;"Zbog toga što je to Hamin od vas zahtevao?"
<BR>&nbsp;&nbsp;&nbsp;&nbsp;&nbsp;"Zbog toga što sam dobila takav nalog."
<BR>&nbsp;&nbsp;&nbsp;&nbsp;&nbsp;Ona steže Seldonovu ruku neposredno iznad lakta i, kao i uvek, njega iznenadi čvrstina njenog stiska. "Nisam za ovo, Hari", reče ona. "Ali ako smatrate da morate da pođete tamo, onda i ja idem s vama."
<BR>&nbsp;&nbsp;&nbsp;&nbsp;&nbsp;"U redu, onda. Ali ukoliko se bilo šta dogodi i vi budete u stanju da se izmigoljite, bežite. Nemojte brinuti o meni."
<BR>&nbsp;&nbsp;&nbsp;&nbsp;&nbsp;"Hari, samo gubite vreme. Pored toga, i vređate me."
<BR>&nbsp;&nbsp;&nbsp;&nbsp;&nbsp;Seldon stavi ruku na ulaznu pločicu i vrata skliznuše u stranu. I oni zajedno, gotovo ukorak, zakoračiše u susednu prostoriju.
<BR>
<BR>&nbsp;&nbsp;&nbsp;&nbsp;&nbsp;57.
<BR>&nbsp;&nbsp;&nbsp;&nbsp;&nbsp;Našli su se u jednoj povećoj prostoriji, koja je izgledala utoliko prostranija što u njoj nije bilo ničeg ni nalik na nameštaj. Ni jedne jedine stolice, ni klupe, nikakvog sedišta. Nikakvog postolja, ni zavesa, niti ikakvog ukrasa.
<BR>&nbsp;&nbsp;&nbsp;&nbsp;&nbsp;Nije bilo nikakvih svetala; samo jednolika, rastresita svetlost, bez pravog izvora. Zidovi, ipak, nisu bili potpuno prazni. Na pojedinim mestima, poređani tako da nije bilo lako odgonetnuti postoji li neki unutrašnji red, nalazili su se omanji, dvodeimenzioni televizijski monitori, svi uključeni. Međutim, sa mesta na kome su Dors i Seldon stajali nije moglo biti ni govora čak ni o prividu treće dimenzije, a pogotovo ne prave holovizije.
<BR>&nbsp;&nbsp;&nbsp;&nbsp;&nbsp;Bilo je tu i nešto ljudi. Ne mnogo i nikad zajedno. Stajali su pojedinačno, i kao i u slučaju televizijskih monitora, nije bilo moguće razabrati neki unutraji red u njihovom razmeštaju. Međutim, svi su bili u belim tunikama i svi sa ešarpama.
<BR>&nbsp;&nbsp;&nbsp;&nbsp;&nbsp;Najvećim delom vladala je potpuna tišina. Niko nije razgovarao, u uobičajenom smislu reči. Nekima su se samo usne pokretale, u nečujnom mramoru. Oni koji su koračali činili su to nekako kradom, oborenih očiju.
<BR>&nbsp;&nbsp;&nbsp;&nbsp;&nbsp;Atmosfera je bila kao na pogrebu. Seldon se u jednom trenutku naže prema Dors, ali ona smesta stavi prst na usne, a potom pokaza prema jednom od monitora. Na ekranu se mogao videti neki gotovo idilični vrt, prepun pupoljaka u cvatu, pri čemu je kamera lagano klizila preko prizora.
<BR>&nbsp;&nbsp;&nbsp;&nbsp;&nbsp;Oni pođoše prema monitoru na način koji je savršeno podražavao kretanje drugih - sporim koracima, podižući i nanovo spuštajući stopala s beskrajnom mekoćom.
<BR>&nbsp;&nbsp;&nbsp;&nbsp;&nbsp;Kada se nađoše na jedva pola metra od ekrana, odjednom se začu neki pitomi, ali uverljiv glas: "Ovo je lug Antenin, preslikan sa drevnih vodiča i fotografija, smešten na rubu Eosa. Obratite pažnju na..."
<BR>&nbsp;&nbsp;&nbsp;&nbsp;&nbsp;Dors se šapatom obrati Seldonu, koji jedva da razabra njene reči, prigušene glasom koji je dopirao iz monitora: "Uključuje se kada mu se neko dovoljno približi i isključuje se čim se odmaknemo. Ukoliko mu se dovoljno približimo, možemo razgovarati jer će glas govornika pokriti naše reči; ali nemojte gledati u mom pravcu i ukoliko se neko počne približavati, smesta ućutite."
<BR>&nbsp;&nbsp;&nbsp;&nbsp;&nbsp;I dalje pognute glave i sklopljenih ruku (primetio je da je i većina drugih bila u takvom stavu), Seldon tiho odvrati: "Očekujem da svakog trenutka neko počne da rida."
<BR>&nbsp;&nbsp;&nbsp;&nbsp;&nbsp;"Moguće. Ovde oplakuju svoj Izgubljeni Svet", reče Dors.
<BR>&nbsp;&nbsp;&nbsp;&nbsp;&nbsp;"Nadam se da s vremena na vreme menjaju film. Bilo bi ubitačno dosadno svaki put gledati isto."
<BR>&nbsp;&nbsp;&nbsp;&nbsp;&nbsp;"Filmovi na monitorima su različiti", odvrati Dors, šetajući pogledom unaokolo. "Možda ih povremeno i menjaju. Ne znam."
<BR>&nbsp;&nbsp;&nbsp;&nbsp;&nbsp;"Čekajte!" gotovo da uzviknu Seldon. Odmah snizivši glas, on dodade: "Pođimo ovuda."
<BR>&nbsp;&nbsp;&nbsp;&nbsp;&nbsp;Dors se namršti, pošto joj nije pošlo za rukom da razabere Seldonove reči, ali on joj jedva primetnim pokretom glave pokaza šta ima na umu. I ponovo lagano zakoračiše, ali Seldonovi koraci postadoše nekako duži, kao da je želeo da ubrza hod; Dors ga, međutim, odmah zaustavi, za trenutak ga snažno povukavši za tuniku. I oni nastaviše sporijim hodom.
<BR>&nbsp;&nbsp;&nbsp;&nbsp;&nbsp;"Evo robota", reče on, pošto se približiše drugom monitoru, pokrivajući svoj glas glasom govornika.
<BR>&nbsp;&nbsp;&nbsp;&nbsp;&nbsp;Slika je prikazivala kutak jednog staništa sa negovanim travnjakom i živom ogradom u prednjem delu i tri prilike koje su se mogle opisati jedino kao roboti. Bili su, po svemu sudeći, od metala i su delimično podražavali ljudski oblik.
<BR>&nbsp;&nbsp;&nbsp;&nbsp;&nbsp;Prethodno snimljen glas objašnjavao je: "Pred sobom imate nedavno rekonstruisan pogled na čuveno imanje Vandom iz trećeg veka. Robot koga možete videti u središtu slike zvao se, kako tradicija kaže, Bendar i, sudeći prema starim zapisima, služio je dvadeset dve godine pre no što je bio zamenjen."
<BR>&nbsp;&nbsp;&nbsp;&nbsp;&nbsp;"Nedavno rekonstruisan", primeti Dors. "Znači da ipak menjaju prizore."
<BR>&nbsp;&nbsp;&nbsp;&nbsp;&nbsp;"Osim ukoliko pod tim 'nedavno rekonstruiran' nemaju u vidu hiljadu godina."
<BR>&nbsp;&nbsp;&nbsp;&nbsp;&nbsp;Jedan Mikogenac stupi u zvučno polje monitora i obrati im se tihim glasom, premda ne baš šapatom, kako su govorili Dors i Seldon: "Pozdrav, Braćo."
<BR>&nbsp;&nbsp;&nbsp;&nbsp;&nbsp;Nije ni pogledao ni Dors ni Seldona dok im se obraćao i, pošto ga je, i protiv svoje volje, samo okrznuo pogledom, Seldon odluči da ostane pognute glave. Dors, pak, kao da nije ni ugledala pridošlicu, ostade nema i nepokretna.
<BR>&nbsp;&nbsp;&nbsp;&nbsp;&nbsp;Seldon oklevaše nekoliko trenutaka. Mikelijum, Sedamdeset Drugi, upozorio ih je da se u Sakratorijumu ne govori. Ipak, možda je preterivao. Najzad, on nije kročio u Sakrataorijum još od svog detinjstva.
<BR>&nbsp;&nbsp;&nbsp;&nbsp;&nbsp;Krajnje uzbuđen, Seldon shvati da mora nešto odgovoriti. "I tebi, Brate, pozdrav."
<BR>&nbsp;&nbsp;&nbsp;&nbsp;&nbsp;Pojma nije imao da li je to bio ispravan, očekivan odgovor, ili je, možda, postojala neka druga fraza; međutim, po svemu sudeći, Mikogenac ne nađe ništa neobično u njegovoj reči.
<BR>&nbsp;&nbsp;&nbsp;&nbsp;&nbsp;"I tebi, na Aurori", reče on.
<BR>&nbsp;&nbsp;&nbsp;&nbsp;&nbsp;"Tebi, takođe", odgovori Seldon, i pošto mu se učini da je čovek očekivao i nešto više, on dodade: "Na Aurori." I namah, kao da neka nevidljiva ruka ukloni osećaj napetosti. Seldon oseti kako mu se na čelu počinju skupljati graške znoja.
<BR>&nbsp;&nbsp;&nbsp;&nbsp;&nbsp;"Predivno!" primeti Mikogenac. "Ovo do sada nisam video." "Izvanredno", složi se Seldon. A onda, u iznenadnom nastupu smelosti, on dodade: "Gubitak koji se nikad ne bi smeo zaboraviti."
<BR>&nbsp;&nbsp;&nbsp;&nbsp;&nbsp;Za trenutak kao da je bio iznenađen, a onda čovek odgovori: "Zaista, zaista", i časak potom se udalji.
<BR>&nbsp;&nbsp;&nbsp;&nbsp;&nbsp;"Ne poigravajte se", dobaci mu Dors. "Ne govorite više no što je neophodno."
<BR>&nbsp;&nbsp;&nbsp;&nbsp;&nbsp;"Pa, primedba se činila sasvim prirodna. Najzad, ovo i jeste nedavno napravljeno... Ali ovi me roboti razočaravaju: izgledaju baš onako kako sam i očekivao da će automati izgledati. Želeo bih da vidim one druge, načinjene od organskih tvari - humanoide."
<BR>&nbsp;&nbsp;&nbsp;&nbsp;&nbsp;"Ukoliko ih je uopšte bilo", primeti Dors uz malo oklevanje, "sumnjam da su ih koristili za vrtlarske poslove."
<BR>&nbsp;&nbsp;&nbsp;&nbsp;&nbsp;"U pravu ste", složi se Seldon. "Ali moram da pronađem Venjak Starosta."
<BR>&nbsp;&nbsp;&nbsp;&nbsp;&nbsp;"Ukoliko uopšte postoji. Imam utisak da u ovoj jazbini i ne postoji ništa osim jazbine."
<BR>&nbsp;&nbsp;&nbsp;&nbsp;&nbsp;"Hajde da pogledamo."
<BR>&nbsp;&nbsp;&nbsp;&nbsp;&nbsp;I oni ponovo krenuše duž zida, od monitora do monitora, zastajkujući povremeno u očekivanju stanke u programu. U jednom trenutku, Dors zgrabi Seldona za ruku. Između dva ekrana nalazio je jedva vidljiv obriz nekog pravougaonika.
<BR>&nbsp;&nbsp;&nbsp;&nbsp;&nbsp;"Vrata", reče Dors i odmah dodade, kao da nije sasvim sigurna u svoju procenu: "Šta vi mislite?"
<BR>&nbsp;&nbsp;&nbsp;&nbsp;&nbsp;Seldon se krišom osvrnu oko sebe. Bilo je do najviše mere prikladno da, u saglasnosti sa turobnom atmosferom, svi prisutni, ukoliko nisu držali pogled prikovan za televizijski monitor, stoje glava pognutih i očiju uprtih u pod, u tužnoj usredsređenosti na bol za izgubljenim.
<BR>&nbsp;&nbsp;&nbsp;&nbsp;&nbsp;"Šta mislite kako se otvaraju?" upita Seldon.
<BR>&nbsp;&nbsp;&nbsp;&nbsp;&nbsp;"Mora da postoji neko dugme."
<BR>&nbsp;&nbsp;&nbsp;&nbsp;&nbsp;"Ali ne vidim ga."
<BR>&nbsp;&nbsp;&nbsp;&nbsp;&nbsp;"Nije obeleženo, ali evo, ovde, vidim mestašce različitih nijansi boja. Vidite li? Samo, pitanje je s koliko prstiju ga treba dodirnuti? I koliko puta?"
<BR>&nbsp;&nbsp;&nbsp;&nbsp;&nbsp;"Pokušaću. Obratite pažnju na ostale i dajte mi znak ukoliko neko bude gledao u našem pravcu."
<BR>&nbsp;&nbsp;&nbsp;&nbsp;&nbsp;On zadrža dah, a onda dodirnu prstom označeno mesto. Ništa. On potom stavi čitav dlan i pritisnu.
<BR>&nbsp;&nbsp;&nbsp;&nbsp;&nbsp;Vrata se tiho otvoriše, bez škripe, bez ikakvog šuma. Što je brže mogao Seldon kroči kroz njih, a istog časa, za njim, stupi i Dors. Vrata se za njima odmah zatvoriše.
<BR>&nbsp;&nbsp;&nbsp;&nbsp;&nbsp;"Pitanje je sada", oglasi se Dors, "da li nas je iko video."
<BR>&nbsp;&nbsp;&nbsp;&nbsp;&nbsp;"Staroste mora da često prolaze kroz ova vrata", odvrati Seldon.
<BR>&nbsp;&nbsp;&nbsp;&nbsp;&nbsp;"Da, ali da li će iko pomisliti da smo mi Staroste?"
<BR>&nbsp;&nbsp;&nbsp;&nbsp;&nbsp;Seldon počeka nekoliko trenutaka, a onda odgovori: "Ukoliko nas je neko primetio i pomislio da bilo šta nije u redu, ova bi se vrata, verujem, kroz nekoliko sekundi ponovo otvorila."
<BR>&nbsp;&nbsp;&nbsp;&nbsp;&nbsp;"Moguće je", složi se Dors suvo, "ali moguće je, isto tako, da s ove strane vrata nema šta da se vidi ili čini, te da, stoga, niko neće ni mariti što smo ovamo ušli."
<BR>&nbsp;&nbsp;&nbsp;&nbsp;&nbsp;"To ćemo tek videti", promrmlja Seldon.
<BR>&nbsp;&nbsp;&nbsp;&nbsp;&nbsp;Prilično uzana prostorija u koju su ušli bila je veoma slabo osvetljena, ali čim kročiše dalje u nju, svetlo se pojača i snažno obasja sobu.
<BR>&nbsp;&nbsp;&nbsp;&nbsp;&nbsp;Bilo je tu naslonjača, velikih i očigledno udobnih, stočića, nekoliko divana, plakata; bio je tu, takođe, jedan poveći frižider.
<BR>&nbsp;&nbsp;&nbsp;&nbsp;&nbsp;"Ukoliko je ovo Venjak Starosta", primeti Seldon, "čini mi se da Starostama nimalo ne smeta da se prepuštaju lagodnostima života, uprkos asketizmu samog Sakratorijuma."
<BR>&nbsp;&nbsp;&nbsp;&nbsp;&nbsp;"Tako nešto bi se moglo i očekivati", primeti Dors. "Vladajuće klase - osim u svoju beležnicu - ne polažu mnogo na asketizam. Stavite to u svoju beležnicu - možda će vam zgodno doći kao psihoistorijski aforizam." Ona se osvrnu oko sebe. "Ne vidim nikakvog robota ovde."
<BR>&nbsp;&nbsp;&nbsp;&nbsp;&nbsp;"Venjak se, obično, nalazi na otvorenom", podseti je Seldon, "a ova ćelija to svakako nije. Mora da je na nekom od viših spratova, a onim putem ćemo verovatno stići tamo." I on pokaza prstom na jedno stepenište prekriveno lepo istkanom stazom.
<BR>&nbsp;&nbsp;&nbsp;&nbsp;&nbsp;On, međutim, ne zakorači prema njemu, već se, potpuno neodređeno, stade ostvrati oko sebe.
<BR>&nbsp;&nbsp;&nbsp;&nbsp;&nbsp;Dors odmah pogodi šta mu je na umu. "Nemojte tražiti lift", reče ona. "U Mikogenu - nadam se da to niste smeli s uma - postoji gotovo pravi kult drevnih običaja. Teško da ćemo ovde naići na lift i, štaviše, ukoliko zakoračimo na stepenište, sigurna sam da se neće pokrenuti da nas odvede tamo gore. Moraćemo da se sami uspnemo. Nekoliko spratova, pretpostavljam."
<BR>&nbsp;&nbsp;&nbsp;&nbsp;&nbsp;"Da se uspnemo?"
<BR>&nbsp;&nbsp;&nbsp;&nbsp;&nbsp;"Po prirodi stvari, stepenište bi trebalo da vodi do Venjaka - ukoliko uopšte nekuda vodi. Želite li, ili ne žeite, da vidite taj Venjak?"
<BR>&nbsp;&nbsp;&nbsp;&nbsp;&nbsp;I zajedno, nogu pred nogu, stupiše na stepenište i stadoše se peti.
<BR>&nbsp;&nbsp;&nbsp;&nbsp;&nbsp;Popeli su se tri sprata i, dok su se peli, svetlo se ravnomerno smanjivalo. Seldon duboko udahnu vazduh i prošapta: "Smatram da sam u prilično dobrom fizičkom stanju, ali ovo baš mrzim."
<BR>&nbsp;&nbsp;&nbsp;&nbsp;&nbsp;"Niste navikli na ovu vrstu fizičkog napora", odvrati Dors, ne pokazujući ni u najmajoj meri da je penjanje uz stepenište fizički iscrpljuje.
<BR>&nbsp;&nbsp;&nbsp;&nbsp;&nbsp;Na Trećem spratu stepenište se završavalo i oni se nađoše pred još jednim vratima.
<BR>&nbsp;&nbsp;&nbsp;&nbsp;&nbsp;"Šta ako su zaključana?" primeti Seldon, više se obraćajući samom sebi nego Dors. "Da ih, u tom slučaju, razvalimo?"
<BR>&nbsp;&nbsp;&nbsp;&nbsp;&nbsp;"Zbog čega bi bila zaključana", odvrati Dors, "kada ona donja vrata to nisu bila? Ukoliko je iza ovih vrata Venjak Starosta, rekla bih da tabu sprečava svakog, osim, dakako, Staroste, da dođe ovamo, a tabu vam je čvršći od bilo kakve brave."
<BR>&nbsp;&nbsp;&nbsp;&nbsp;&nbsp;"Svakako, kada su u pitanju oni koji tabue poštuju", odvrati Seldon, ali ipak, ne pokuša da priđe vratima.
<BR>&nbsp;&nbsp;&nbsp;&nbsp;&nbsp;"Još imamo vremena da se vratimo, budući da oklevate", pripomenu Dors. "Zapravo, to je ono što bih vam najsrdačnije preporučila da učinimo."
<BR>&nbsp;&nbsp;&nbsp;&nbsp;&nbsp;"Oklevao sam zato što ne znam na šta ćemo naići tamo... Ukoliko je prostorija prazna..."
<BR>&nbsp;&nbsp;&nbsp;&nbsp;&nbsp;On za trenutak zastade, a onda prilično glasno završi započetu rečenicu: "Pa, onda je prazna." Potom odlučno zakorači napred i pritisnu pločicu za otvaranje vrata.
<BR>&nbsp;&nbsp;&nbsp;&nbsp;&nbsp;Vrata brzo i tiho skliznuše u stranu i Seldon, iznenada preplavljen svetlošću što je dopirala iznutra, ustuknu korak-dva.
<BR>&nbsp;&nbsp;&nbsp;&nbsp;&nbsp;I tamo, sučelice prema njemu, očiju živih od svetlosti, sa napola uzdignutim rukama, sa jednom nogom delimično isturenom ispred druge, odbljeskujući slabim, žućkastometalastim sjajem, stajala je neka ljudska prilika. Za trenutak se učini kao da na sebi ima tesno pripijenu tuniku, ali odmah potom postade potpuno jasno da je tunika takoće bila deo prikaze.
<BR>&nbsp;&nbsp;&nbsp;&nbsp;&nbsp;"Robot", promrmlja Seldon jedva dišući. "Ali od metala."
<BR>&nbsp;&nbsp;&nbsp;&nbsp;&nbsp;"Ne samo to", odvrati Dors, koja brzim pogledom osmotri priliku s leva i zdesna. "Njegove me oči ne slede. I ruke kao da su mu skamenjene. Nije živ - ukoliko se, uopšte, kada su roboti u pitanju, može govoriti o živim bićima." A onda neki čovek - čovek, u to nije moglo biti sumnje - iskorači iza robota i reče: "Možda, kada su roboti u pitanju, zaista ne može. Ali ja sam savršeno živ."
<BR>&nbsp;&nbsp;&nbsp;&nbsp;&nbsp;Istog časa, ni trenutak se ne primišljajući, Dors iskoči i postavi se između Seldona i čoveka koji se tako iznenada pojavio.
<BR>
<BR>&nbsp;&nbsp;&nbsp;&nbsp;&nbsp;58.
<BR>&nbsp;&nbsp;&nbsp;&nbsp;&nbsp;Seldon gurnu Dors u stranu, možda tek malo grublje no što je nameravao. "Nije mi potrebna zaštita. Ovo je naš stari prijatelj, Sin Sunca, Četrnaesti."
<BR>&nbsp;&nbsp;&nbsp;&nbsp;&nbsp;Čovek koji je stajao pred njim, sa dvostrukom ešarpom na koju je, možda, kao Visoki Starosta imao pravu, odvrati jednostavno: "A vi ste plemenaš Seldon."
<BR>&nbsp;&nbsp;&nbsp;&nbsp;&nbsp;"Naravno", reče Seldon.
<BR>&nbsp;&nbsp;&nbsp;&nbsp;&nbsp;"A ovo je, uprkos muškoj tunici, plemenašica Venabili."
<BR>&nbsp;&nbsp;&nbsp;&nbsp;&nbsp;Dors ništa ne odgovori.
<BR>&nbsp;&nbsp;&nbsp;&nbsp;&nbsp;"Razume se, plemenašu, vi ste u pravu", nastavi Sin Sunca, Četrnaesti. "Od mene vam, u fizičkom pogledu, ne preti nikakva opasnost. Molim vas, sedite. Oboje. Budući da niste Sestra, plemenašice, nema potrebe da se povučete. Tu je, evo, jedno sedište i, ukoliko vam je stalo do takvih stvari, smatrajte sebe prvom ženom koja će na njemu sedeti."
<BR>&nbsp;&nbsp;&nbsp;&nbsp;&nbsp;"Nije mi stalo do takvih stvari", odvrati Dors, naglasivši svaku reč.
<BR>&nbsp;&nbsp;&nbsp;&nbsp;&nbsp;Sin Sunca, Četrnaesti, s razumevanjem klimnu. "Kako vam drago. Dakle, i ja ću sesti, jer vam moram postaviti neka pitanja, a baš ne marim da to činim stojeći."
<BR>&nbsp;&nbsp;&nbsp;&nbsp;&nbsp;Napokon svi zauzeše mesta u jednom uglu prostorije. Seldonove oči i nehotice potražiše robota.
<BR>&nbsp;&nbsp;&nbsp;&nbsp;&nbsp;"To jeste robot", reče Sin Sunca, Četrnaesti, uhvativši Seldonov pogled.
<BR>&nbsp;&nbsp;&nbsp;&nbsp;&nbsp;"Znam", odvrati Seldon kratko.
<BR>&nbsp;&nbsp;&nbsp;&nbsp;&nbsp;"Poznato mi je da znate", reče Sin Sunca Četrnaesti, sa istom odsečnošću. "A sada, kad smo s tim završili da vas pitam: šta tražite ovde?"
<BR>&nbsp;&nbsp;&nbsp;&nbsp;&nbsp;Netremice se zagledavši u Sina Sunca, Četrnaestog, Seldon odgovori: "Želeo sam da vidim robota."
<BR>&nbsp;&nbsp;&nbsp;&nbsp;&nbsp;"Da li vam je poznato da je samo Starostama dozvoljen pristup u Venjak?"
<BR>&nbsp;&nbsp;&nbsp;&nbsp;&nbsp;"Nije mi to bilo poznato, ali pomišljao sam da bi tako moglo biti."
<BR>&nbsp;&nbsp;&nbsp;&nbsp;&nbsp;"Da li vam je, takođe, poznato da plemenašima nije dozvoljen pristup u Sakratorijum?"
<BR>&nbsp;&nbsp;&nbsp;&nbsp;&nbsp;"Da, upoznat sam s tim."
<BR>&nbsp;&nbsp;&nbsp;&nbsp;&nbsp;"Pa, ipak, niste se na to obazirali?"
<BR>&nbsp;&nbsp;&nbsp;&nbsp;&nbsp;"Kao što vam rekoh, želeli smo da vidimo robota."
<BR>&nbsp;&nbsp;&nbsp;&nbsp;&nbsp;"Da li vam je poznato da nijednoj ženi - bez obzira na povod ili razlog - nije dopušteno da na sebe stavi mušku odeću? To, na području Mikogena, važi kako za plemenašice tako i za Sestre."
<BR>&nbsp;&nbsp;&nbsp;&nbsp;&nbsp;"S tim nisam bio upoznat, ali isto tako, nisam ni iznenađen."
<BR>&nbsp;&nbsp;&nbsp;&nbsp;&nbsp;"Vrlo dobro. Želeo sam da to razjasnimo. A sada - zbog čega ste hteli da vidite robote?"
<BR>&nbsp;&nbsp;&nbsp;&nbsp;&nbsp;Seldon sleže ramenima. "Iz puke radoznalosti. Nikada još nisam video nekog robota - u stvari, nije mi bilo poznato da takva stvar uopšte postoji."
<BR>&nbsp;&nbsp;&nbsp;&nbsp;&nbsp;"A kako ste saznali da roboti postoje i, štaviše, da ih ima baš ovde?"
<BR>&nbsp;&nbsp;&nbsp;&nbsp;&nbsp;Seldon poćuta nekoliko trenutaka, a onda odgovori: "Ne želim da odgovorim na to pitanje."
<BR>&nbsp;&nbsp;&nbsp;&nbsp;&nbsp;"Da li vas je zbog toga plemenaš Hamin poslao u Mikogen? Da tragate za robotima?"
<BR>&nbsp;&nbsp;&nbsp;&nbsp;&nbsp;"Ne. Plemenaš Hamin poslao nas je ovamo da bismo bili bezbedni. S druge strane, mi smo naučnici. Oboje, i dr Venabili i ja. Znanje je ono čemu težimo i sticanje znanja naš je cilj. O Mikogenu se veoma malo zna izvan njegovih granica i mi smo želeli da saznamo nešto više o vašem načinu života i o vašim pogledima. Čini nam se to potpuno razumljivom težnjom, i ne samo bezazlenom već i hvale vrednom."
<BR>&nbsp;&nbsp;&nbsp;&nbsp;&nbsp;"Da, ali mi ne želimo da tuđini saznaju više o nama. To je naša razumljiva težnja i mi smo ti koji će proceniti šta nam može štetiti, a šta biti od koristi. I stoga vas, plemenašu, ponovo pitam: kako ste doznali da postoji robot u Mikogenu i, posebno, u ovoj prostoriji?"
<BR>&nbsp;&nbsp;&nbsp;&nbsp;&nbsp;"Pa, na osnovu govorkanja", odgovori Seldon.
<BR>&nbsp;&nbsp;&nbsp;&nbsp;&nbsp;"Ostajete pri tome?"
<BR>&nbsp;&nbsp;&nbsp;&nbsp;&nbsp;"Ostajem. Na osnovu govorkanja."
<BR>&nbsp;&nbsp;&nbsp;&nbsp;&nbsp;Pogled plavih očiju Sina Sunca, Četrnaestog, kao da postade još oštriji i on nastavi, ne podigavši glas: "Plemenašu Seldone, mi već dugo vremena sarađujemo sa plemenašem Haminom. S obzirom na to da je u pitanju jedan plemenaš činio nam se pristojnim i poverenja vrednim čovekom. S obzirom na to da je u pitanju plemenaš! Kada nam je pristupio sa molbom da vas primimo pod svoje okrilje i stavimo pod svoju zaštitu, prihvatili smo to drage volje. Ali ma kakve bile njegove vrline, plemenaš Hamin za nas ostaje i dalje plemenaš i moguće bi bilo da smo se u njemu prevarili. Nismo, naime, sasvim sigurni kakvi bi vaši - ili njegovi - pravi ciljevi mogli biti."
<BR>&nbsp;&nbsp;&nbsp;&nbsp;&nbsp;"Naš cilj je isključivo sticanje znanja", odgovori Seldon. "Akademskog znanja. Plemenašica Venabili je istoričar, a i mene, isto tako, zanima istorija. Zbog čega mislite da ne bi trebalo da nas zanima mikogenska istorija?"
<BR>&nbsp;&nbsp;&nbsp;&nbsp;&nbsp;"Prvi je razlog taj što mi ne želimo da za nju budete zainteresovani... U svakom slučaju, dve naše sestre, dostojne svakog poverenja, poslate su vam kao ispomoć. Trebalo je da sarađuju s vama i da pokušaju da ustanove šta vi zapravo želite, i - kakav ono izraz vi plemenaši upotrebljavate? - da igraju po vašim pravilima. Pri svemu tome, nije trebalo da budete svesni njihove prave uloge." Sin Sunca Četrnaesti, nasmeši se, ali to nije bio uopšte ljubazan osmeh.
<BR>&nbsp;&nbsp;&nbsp;&nbsp;&nbsp;"Kišna Kap, Četrdeset Peta", nastavi Sin Sunca, Četrnaesti, "pošla je u kupovinu sa plemenašicom Venabili, ali tokom njihove šetnje, nije se dogodilo ništa što bi se moglo smatrati neobičnim. Razume se, o tome smo dobili podroban izveštaj. Kišna Kap, Četrdeset Treća, u međuvremenu je vas, plemenašu Seldone, povela u obilazak jedne od naših mikrofarmi. U vama se, dakako, mogla javiti sumnja zbog njene spremnosti da sa vama pođe sama - s pravom, uostalom, jer takve stvari kod nas ne dolaze u obzir; ali, ipak, vaše je shvatanje bilo da se ono što važi za Braću ne odnosi na plemenaše, i tako, sami ste sebi polaskali da ste, posle kraćeg ubeđivanja, uspeli da je na to privolite. Udovoljila je, dakle, vašoj želji, plativši za to priličnu cenu remećenjem vlastitog unutrašnjeg mira. I konačno, zatražili ste od nje Knjigu. Njena spremnost da vam je odmah da mogla je izazvati želje, kojima ste jedino vi mogli udovoljiti. Njena žrtva, dakako, neće proći bez pravične nadoknade... Pretpostavljam, dakle, plemenašu Seldone, da je Knjiga i dalje kod vas i, štaviše, da je u ovom trenutku imate pri sebi. Mogu li je dobiti?"
<BR>&nbsp;&nbsp;&nbsp;&nbsp;&nbsp;Seldon je sedeo u gorkoj tišini.
<BR>&nbsp;&nbsp;&nbsp;&nbsp;&nbsp;Sin sunca, Četrnaesti, ispruži zapovednički svoju naboranu ruku i napomenu: "Koliko bi bolje bilo kada ne bismo morali da vam je oduzmemo silom." I Seldon izvuče Knjigu i predade mu je. Sin Sunca, Četrnaesti, prelista je na brzinu, kao da bi da se uveri da joj ne nedostaje nijedna stranica.
<BR>&nbsp;&nbsp;&nbsp;&nbsp;&nbsp;Zatim, kratko uzdahnuvši, nastavi: "Moraćemo je uništiti, u skladu sa predviđenim pravilima. Baš tužno... ali znate, pošto ste se domogli Knjige, nimalo nas, naravno, nije iznenadilo to što ste pokušali i da se probijete u Sakratorijum. Sve vreme bili ste pod prismotrom - jer nije bilo moguće da vas bilo koji Brat, ili bilo koja Sestra, osim ukoliko nisu bili duboko povučeni u sebe, ne prepozna kao plemenaša već na prvi pogled. Nema ni tračka sumnje u nama kada neko nosi kapicu i jedva da je, u ovom trenutku, sedamdesetak takvih u Mikogenu... mahom plemenaša u zvaničnoj poslovnoj poseti, čije je kretanje, dok su ovde, gotovo sasvim ograničeno na vladine ustanove. Prema tome, ne samo da ste sve vreme bili prepoznavani kao plemenaši, već upravo, kao plemenaš Seldon i plemenašica Venabili.
<BR>&nbsp;&nbsp;&nbsp;&nbsp;&nbsp;Brat s kojim ste se upoznali lepo vam je sve ispričao o biblioteci, kao i o Sakratorijumu i, isto tako, lepo vam je skrenuo pažnju na sve što vam nije dozvoljeno, jer, zaista, nismo želeli da vas uvučemo u stupicu. Nebeski svod, Drugi, takođe vas je upozorio... i to dosta odlučno. Pri svemu tome, niste odustali.
<BR>&nbsp;&nbsp;&nbsp;&nbsp;&nbsp;Prodavac u trgovini u kojoj ste kupili belu tuniku i dve ešarpe smesta nas je obavestio i na osnovu toga smo procenili kakve su vam namere. Biblioteku smo namerno ispraznili i bibliotekaru naložili da vas ne zagleda; nastojali smo, takođe, da u samom Sakratorijumu bude što manje posetilaca, Onaj Brat koji vam se nehotice obratio gotovo da nas je provalio, ali se smesta žurno udaljio čim je shvatio - s kim ima posla. A onda ste došli ovamo. Shodno tome, kao što i sami možete zaključiti, ovamo ste došli od svoje volje, a ne zato što smo vas mi namamili. Ovde ste na osnovu vlastite želje, na osnovu svesne namere, te vas, stoga, još jednom, moram upitati: "Zašto?"
<BR>&nbsp;&nbsp;&nbsp;&nbsp;&nbsp;Dors beše ta koja mu ovog puta odgovori, čvrsta glasa i tvrda pogleda. "Ponovićemo vam to još jednom, Mikogenče. Mi smo naučnici, za koje je znanje svetinja i sve za čime tragamo jeste isključivo znanje. Istina je da nas niste ovamo namamili, ali nas, isto tako, niste ni zaustavili, što ste mogli učiniti mnogo pre nego što smo se uopšte približili ovom zdanju. Naprotiv, učinili ste sve da nam olakšate put ovamo, da nam ne postavite nikakvu prepreku - te bi se i to, konačno moglo smatrati namamljivanjem. A kakvu smo vam štetu pričinili? Ništa loše nismo učinili ni u odnosu na ovu građevinu, ni u odnosu na ovu prostoriju, ni u odnosu na vas, ni u odnosu na ovo."
<BR>&nbsp;&nbsp;&nbsp;&nbsp;&nbsp;Ona pokaza rukom prema robotu. "Reč je samo o mrtvoj gomili koju ovde skrivate; sada nam je jasno da je o tome reč i to je jedino saznanje za kojim smo težili. Nadali smo se da će ono što ćemo ovde zateći biti od veće važnosti i u tom smo smislu razočarani; ali budući da nam je sada poznato šta je posredi, spremni smo da napustimo ovo mesto i, ukoliko to bude odgovaralo vašim željama, i sam Mikogen.
<BR>&nbsp;&nbsp;&nbsp;&nbsp;&nbsp;Sin Sunca, Četrnaesti, saslušao ju je bezizražajna izraza lica, ali pošto je završila, on se obrati Seldonu: "Ovaj robot, kakvog ga vidite, predstavlja za nas simbol, simbol svega što smo izgubili i što više ne posedujemo; svega onoga što, tokom minulih hiljada godina, nismo zaboravili i što, jednog dana, nameravamo da povratimo. Budući da je to sve što nam je preostalo izvorno i opipljivo, cenimo ga u najvećoj mogućoj meri - pa ipak ga ova vaša žena naziva pukom, 'mrtvom gomilom metala'. Da li se i vi priključujete njenom mišljenju, plemenašu Seldon?"
<BR>&nbsp;&nbsp;&nbsp;&nbsp;&nbsp;"Mi pripadamo društvima koja nas ne nagone da se vezujemo za prošlost staru hiljadama godina", odgovori Seldon. "Ne drže nas nikakve spone s onim što je postojalo između te prošlosti i nas samih. Mi živimo u sadašnjosti, koju smatramo proizvodom svega što se zbilo u prošlosti, a ne samo nekog davno prohujalog trenutka koji uporno privijamo na grudi. Kao ljudima od razuma jasno nam je šta vama ovaj robot znači i nipošto se ne protivimo da tako i dalje ostane. Ali baš kao što ga vi možete sagledati samo svojim očima, i mi smo u stanju, jedino, da ga sagledavamo svojim. Za nas, ovaj robot jeste mrtva gomila metala."
<BR>&nbsp;&nbsp;&nbsp;&nbsp;&nbsp;"A sada", dodade Dors, "nameravamo da napustimo ovo mesto."
<BR>&nbsp;&nbsp;&nbsp;&nbsp;&nbsp;"Ne, to nećete učiniti", usprotivi se Sin Sunca, Četrnaesti. "Time što ste ovamo došli počinili ste zločin. To, možda, jeste zločin samo u našim očima" - njegove se usne iskriviše u ledeni osmeh - "ali nalazite se na našem tlu, a ovde mi propisujemo pravila. Shodno, pak, našim pravilima, takav se zločin kažnjava smrću."
<BR>&nbsp;&nbsp;&nbsp;&nbsp;&nbsp;"Nameravate, dakle, da nas smaknete?" upita Dors izazovno.
<BR>&nbsp;&nbsp;&nbsp;&nbsp;&nbsp;Licem Sina Sunca, Četrnaestog, pređe senka prezira, ali on nastavi da se obraća samo Seldonu. "Za šta nas vi držite, plemenašu Seldone? Naša je kultura stara koliko i vaša; ništa manje razvijena, manje civilizovana, manje humana. Kao što vidite, nisam naoružan. Biće vam suđeno i, budući da ste nedvosmisleno krivi, nad vama će presuda biti izvršena u saglasnosti sa zakonom, brzo i bezbolno.
<BR>&nbsp;&nbsp;&nbsp;&nbsp;&nbsp;Ukoliko sada pokušate da odete ja vas neću zaustavljati, ali tamo dole nalazi se mnogo Braće, mnogo više nego što vam se učinilo kada ste ušli u Sakratorijum; i u pravednom gnevu zbog onoga što ste učinili, moguće je da budu vrlo grubi i da dignu ruke na vas. Događalo se već u našoj povesti da je plemenaše snašla i takva, nimalo prijatna smrt - posebno ne bez velike boli."
<BR>&nbsp;&nbsp;&nbsp;&nbsp;&nbsp;"Na to nas je", odvrati Dors, "već upozorio Nebeski Svod, Drugi. Toliko što se tiče vaše razvijene, civilizovane i humane kulture."
<BR>&nbsp;&nbsp;&nbsp;&nbsp;&nbsp;"U trenucima žestokih strasti, plemenašu Seldone, ljudi mogu biti navedeni na nasilnično ponašanje", primeti Sin Sunca, Četrnaesti, "ma koliko, inače, u trenucima spokoja, izrazita bila njihova humanost. To važi za svaku kulturu i vaša bi žena, koja za sebe reče da je istoričar, to svakako morala znati."
<BR>&nbsp;&nbsp;&nbsp;&nbsp;&nbsp;"Budimo razumni, Sine Sunca, Četrnaesti", odvrati Seldon.
<BR>&nbsp;&nbsp;&nbsp;&nbsp;&nbsp;"Vi, dakako, predstavljate zakon kada su u pitanju vaši mesni poslovi, ali ne i kada smo mi u pitanju, i vi to dobro znate. Nas dvoje smo podanici Carstva, i jedino su car i njegovi zvanični pravni zastupnici nadležni u slučajevima prestupa koji zaslužuju najveću kaznu."
<BR>&nbsp;&nbsp;&nbsp;&nbsp;&nbsp;"Možda tako jeste kada su u pitanju dokumenta i papiri", odgovori Sin Sunca, Četrnaesti, "i možda vam tako, zaista, prestavljaju stvari na holovozijskim ekranima. Ali ovog časa nas ne zanima teorija. Visoki Starosta već dugo ima moć da kažnjava zločine svetogrđa, bez ikakvog uplitanja carskog trona."
<BR>&nbsp;&nbsp;&nbsp;&nbsp;&nbsp;"Ukoliko su prestupnici građani Mikogena", odvrati Seldon. "Stvari, međutim, stoje potpuno drukčije ukoliko je reč o strancima."
<BR>&nbsp;&nbsp;&nbsp;&nbsp;&nbsp;"Sumnjam da je to u pitanju u ovom slučaju. Plemanaš Hamin poslao vas je ovamo kao begunce i naše mikogenske glave nisu baš toliko tupe da ne shvatimo da za vama, zapravo, poseže carska ruka. Zbog čega bi se, dakle, car protivio da njegov posao mi obavimo?"
<BR>&nbsp;&nbsp;&nbsp;&nbsp;&nbsp;"Jer bi se protivio", odvrati Seldon. "Čak i da bežimo ispred carske vlasti, čak da nas on želi samo da bi nas kaznio, to ostaje dovoljan razlog da nas želi. Smaknuti, na bilo koji način i iz bilo kog razloga, dvoje nemikogenskih građana, bez odgovarajućeg carskog sudskog procesa, značilo bi izazvati autoritet Carstva; očigledno je, međutim, da nijedn car ne bi bio spreman da dozvoli da dođe do takvog presedana. Bez obzira na to koliko držao do toga da se trgovina mikrohranom ne poremeti, ipak bi stao na stanovište da je neophodno da svim sredstvima obezbedi očuvanje svojih carskih prerogativa. Da li zaista želite, neobuzdani u svojoj žudnji da nas smaknete, da jedan odred carske vojske dođe ovamo i opustoši vaše farme i vaše kuće, da oskrnavi vaš Sakratorijum i da se naslađuje vašim Sestrama? Razmislite."
<BR>&nbsp;&nbsp;&nbsp;&nbsp;&nbsp;Sin Sunca, Četrnaesti, nasmeši se još jednom, ali njegov pogled ne postade nimalo blaži. "Istini za volju, razmislio sam i ustanovio da postoji još jedna mogućnost. Pošto vas osudimo, možemo odložiti izvršenje kazne kako bismo vam dali priliku da se obratite caru sa molbom da se vaš slučaj ponovo razmotri. Moguće je da nam car iskaže svoju zahvalnost zbog naše spremnosti da poštujemo njegov autoritet, kao i zadovoljstvo što mu se - iz razloga koji su samo njemu znani - pruža prilika da vas se oboje dočepa; u oba slučaja, to može ići samo u korist Mikogenu. Da li, zaista, to želite? Da se sa prizivom obratite caru i da budete izručeni?"
<BR>&nbsp;&nbsp;&nbsp;&nbsp;&nbsp;Seldon i Dors brzo razmenište poglede, ali ništa ne rekoše.
<BR>&nbsp;&nbsp;&nbsp;&nbsp;&nbsp;"Jasno mi je", zaključi Sin Sunca, Četrnaesti, "da biste više voleli da vas izručimo caru nego da vas smaknemo, ali zbog čega imam utisak da između toga dvoga postoji tek mala, gotovo beznačajna razlika?"
<BR>&nbsp;&nbsp;&nbsp;&nbsp;&nbsp;"U stvari", začu se iznenada jedan novi glas, "čini mi se da ni jedna ni druga mogućnost nisu prihvatljive i da se moramo potruditi da pronađemo treću."
<BR>
<BR>&nbsp;&nbsp;&nbsp;&nbsp;&nbsp;59.
<BR>&nbsp;&nbsp;&nbsp;&nbsp;&nbsp;Dors je prva razabrala ko je pridošlica, možda i stoga što je jedina očekivala njegovu pojavu.
<BR>&nbsp;&nbsp;&nbsp;&nbsp;&nbsp;"Hamine", uzviknu ona, "očarana sam što si nas pronašao. Stupila sam u vezu s tobom onog časa kada sam shvatila da ne mogu odvratiti Harija", širokim pokretom ruke ona obuhvati prostoriju, "od ovoga".
<BR>&nbsp;&nbsp;&nbsp;&nbsp;&nbsp;Na Haminovom licu lebdeo je bled osmeh koji ničim ne poremeti uobičajenu ozbiljnost njegovog izraza. Ali na tom licu kao da se ocrtavao i jedva vidljiv umor.
<BR>&nbsp;&nbsp;&nbsp;&nbsp;&nbsp;"Draga moja", odvrati on, "imao sam toliko drugih poslova. Ne mogu ti se uvek odazvati istog časa kada me pozoveš. A kada sam napokon stigao ovamo, morao sam, baš kao i vi, da nabavim tuniku i ešarpu - da o kapici ne govorim - i, napokon, da se probijem ovamo. Da sam ranije stigao moguće je da bih sprečio da do ovog uopšte dođe, mada se nadam da ni sada nije kasno."
<BR>&nbsp;&nbsp;&nbsp;&nbsp;&nbsp;Sin Sunca, Četrnaesti, u međuvremenu, kao da se povratio iz onog što za njega mora da je predstavljalo bolno iznenađenje. "Kako si dospeo ovamo, plemenašu Hamine?" upita on glasom iz koga kao da je iščilela uobičajena strogost.
<BR>&nbsp;&nbsp;&nbsp;&nbsp;&nbsp;"Nije bilo lako, Visoki Starosto, ali kao što to plemenašica Venabili voli da kaže, ja umem da budme veoma uverljiv. Neki od ovdašnjih građana prisetili su se ko sam i šta sam u prošlosti učinio za Mikogen, kao i da sam, čak, počasni Brat. Zar si ti to zaboravio, Sine Sunca, Četrnaesti?"
<BR>&nbsp;&nbsp;&nbsp;&nbsp;&nbsp;"Nisam zaboravio", odgovori Starosta, "ali čak ni najveći dugovi ne mogu pokriti neka zlodela. Jedan plemenaš, ovde - čak i jedna plemenašica! Veći zločin od toga ne postoji. Sve što si za nas u prošlosti učinio nije dovoljno da izbriše tu činjenicu. Moj narod, dakako, ne zaboravlja dugove i učinićemo sve da ih naplatiš na neki drugi način. Ali ovo dvoje moraju umreti - ili biti izručni caru."
<BR>&nbsp;&nbsp;&nbsp;&nbsp;&nbsp;"I ja sam ovde", primeti Hamin mirno. "Zar i to nije zločin?" "Što se tebe tiče", odgovori Sin Sunca, Četrnaesti, "tebe lično budući da si počasni Brat... mogu tu činjenicu zanemariti... u ovoj prilici. Ali ne i kada su ovo dvoje u pitanju."
<BR>&nbsp;&nbsp;&nbsp;&nbsp;&nbsp;"Zbog toga što očekuješ da će te car nagraditi? Uzvratiti ti uslugu? Dati neki ustupak? Da li si već stupio u vezu s njim ili, što je verovatnije, s Etom Demerzelom, njegovim upravnikom dvora?"
<BR>&nbsp;&nbsp;&nbsp;&nbsp;&nbsp;"O tome ne želim da razgovaram."
<BR>&nbsp;&nbsp;&nbsp;&nbsp;&nbsp;"Što je, samo po sebi, priznanje. Hajde, ne pitam te šta ti je car obećao, mada, verujem, da to nije ništa naročito. Teško da bi imao da ti ponudi nešto zaista vredno u ovim sve tmurnijim vremenima. Dopusti, stoga, meni da ti nešto ponudim. Da li ti je ovo dvoje pomenulo da su naučnici?"
<BR>&nbsp;&nbsp;&nbsp;&nbsp;&nbsp;"Pomenuli su."
<BR>&nbsp;&nbsp;&nbsp;&nbsp;&nbsp;"I jesu. Nisu te slagali. Plemenašica je istoričar, a plemenaš matematičar. Njih dvoje udružilo je svoje sposobnosti da načine nešto što se zove matematikom istorije, a što oni sami nazivaju 'psihoistorijom'."
<BR>&nbsp;&nbsp;&nbsp;&nbsp;&nbsp;"Ne znam ništa o toj psihoistoriji, niti mi je do nje stalo", odvrati Sin Sunca, Četrnaesti. "Ni to, ni bilo šta drugo od vaših tuđinskih znanja ne pobuđuje moje zanimanje."
<BR>&nbsp;&nbsp;&nbsp;&nbsp;&nbsp;"Uprkos svemu", reče Hamin, "preporučio bih ti da me saslušaš."
<BR>&nbsp;&nbsp;&nbsp;&nbsp;&nbsp;Haminu je bilo potrebno petnaestak minuta da, govoreći krajnje sažeto, izloži mogućnosti ustrojavanja prirodnih društvenih zakonitosti (što je, sve vreme, tonom svog glasa stavljao pod navodnike) na takav način da bude moguće, sa priličnom merom verovatnosti, predskazivati budućnost.
<BR>&nbsp;&nbsp;&nbsp;&nbsp;&nbsp;A kada je napokon završio, Sin Sunca, Četrnaesti, koji ga je sve vreme slušao bez ikakvog izraza na licu, kratko primeti: "Krajnje neverovatna spekulacija, moram da kažem."
<BR>&nbsp;&nbsp;&nbsp;&nbsp;&nbsp;Žalostiva izraza lica Seldon zausti da nešto kaže, po svoj prilici da se složi sa Starostom, ali Haminova ruka, koja je ovlaš počivala na njegovom kolenu, blagim ga pritiskom odvrati od toga.
<BR>&nbsp;&nbsp;&nbsp;&nbsp;&nbsp;"Možda, Visoki Starosto", reče Hamin, "ali vidiš, car ne misli tako. A kad kažem car, koji je, nesumnjivo, prijatna osoba, ja, zapravo, imam u vidu Demerzela, o čijim ambicijama, dakako, nema potrebe da ti govorim. Oni bi, dakle, veoma želeli da se dokopaju ovo dvoje naučnika, što i jeste razlog što sam ih poslao ovamo, pod tvoje okrilje. Jedva da sam mogao očekivati da ćeš biti toliko rad da uslužiš Demerzela, time što ćeš mu izručiti ovo dvoje naučnika."
<BR>&nbsp;&nbsp;&nbsp;&nbsp;&nbsp;"Ali počinili su zločin, koji..."
<BR>&nbsp;&nbsp;&nbsp;&nbsp;&nbsp;"Da, poznato mi je, Visoki Starosto, ali to je zločin samo zato što si ti odlučio da njihov postupak tako oceniš. U stvari, ni do kakvih pogubnih posledica nije došlo."
<BR>&nbsp;&nbsp;&nbsp;&nbsp;&nbsp;"Posledice su pogubne po naše verovanje, po naša najdublja ose..."
<BR>&nbsp;&nbsp;&nbsp;&nbsp;&nbsp;"Ali zamisli samo do kakvih bi pogubnih posledica došlo ukoliko bi se Demerzel dokopao psihoistorije. Naravno, spreman sam da priznam da, možda, od psihoistorije na kraju neće ništa biti; ali, makar samo za trenutak, zamisli da bude i da je se carska vlada dočepa - da bude u stanju da predskaže buduće događaje - da na osnovu saznanja zasnovanih na psihoistoriji bude u mogućnosti da preduzme mere mimo želja i potreba svih drugih - da, zapravo, iskoristi priliku i sazda budućnost koja će biti u skladu sa njenim najdalekosežnijim ciljevima?"
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Postoji li, Visoki Starosto, imalo sumnje u to da bi takva budućnost, usklađena sa dalekosežnim carskim željama, zapravo značila mnogo čvršću, centralizovaniju vladavinu? Već vekovima, kao što ti je i samom dobro poznato, Carstvo se postojano kreće putem sve veće decentralizacije. Mnogi svetovi tek prividno prihvataju carsku vlast, uživajući, praktično, gotovo popunu nezavisnost. Čak i ovde, na Trantoru, jačaju sile decentralizacije. Mikogen je, uzmimo samo njega za primer, najvećim delom slobodan od svakog carskog uplitanja. Ti vladaš kao Visoki Starosta i ne vidim ovde nijednog carskog zvaničnika koji bi nadgledao tvoja preduzeća i odobravao tvoje odluke. Koliko misliš da bi to moglo potrajati ukoliko ljudi poput Demerzela dođu u priliku da budućnost izmene u saglasnosti sa svojim ambicijama?"
<BR>&nbsp;&nbsp;&nbsp;&nbsp;&nbsp;"I dalje krajnje klimave spekulacije", reče Sin Sunca Četrnaesti, "mada, moram priznati, vrlo neprijatne."
<BR>&nbsp;&nbsp;&nbsp;&nbsp;&nbsp;"S druge strane, ukoliko ovo dvoje naučnika ostvare svoj cilj - ti bi, sigurno, rekao da je to ukoliko malo verovatno, ali pri svemu tome, ukoliko ostaje ukoliko - izvesno je da neće smetnuti s uma da si ih poštedeo u trenutku kada si mogao i drugačije postupiti. Sasvim bi, u tom slučaju, bilo zamislivo da iznađu mogućnost da istkaju takvu budućnost u kojoj bi se, na primer, iskazivalo kao neophodno da Mikogen dobije svoj vlastiti svet, planetu koja bi se mogla preurediti tako da sasvim bude nalik na Izgubljeni Svet. Pa, čak, ako bi ovo dvoje zaboravilo na tvoju dobrotu, ja ću biti tu da ih na nju podsetim."
<BR>&nbsp;&nbsp;&nbsp;&nbsp;&nbsp;"Pa..." zausti Sin Sunca, Četrnaesti.
<BR>&nbsp;&nbsp;&nbsp;&nbsp;&nbsp;"Hajde, hajde", stade ga ohrabrivati Hamin, "nije to baš tako teška odluka. Od svih plemenaša, znaš i sam, najmanje možeš verovati baš Demerzelu. I mada su u ovom trenutku maleni izgledi da se psihoistorija učini delatnom (da nisam iskren prema tebi, ne bih ti to nikad priznao), oni, ipak, nisu ravni nuli; a ukoliko bi, na kraju, ona dovela do vaspostavljanja Izgubljenog Sveta, šta bi, u tom slučaju, mogao više poželeti? Šta te, stvarno, sprečava da preduzmeš rizik, čak i ako su izgledi veoma maleni? Hajde, odluči se! Obećo sam ti, a dobro znaš da ja obećanja ne dajem tako lako. Oslobodi ovo dvoje i prihvati makar i najmanje izglede da će se ostvariti najdublja želja tvog srca - jer, bez toga, nikakvih izgleda neće ni biti."
<BR>&nbsp;&nbsp;&nbsp;&nbsp;&nbsp;Neko vreme vladala je savršena tišina, a onda Sin Sunca, Četrnaesti, uzdahnu. "Ne znam kako, plemenašu Hamine, ali kad god se nas dvojica sretnemo, uvek ti pođe za rukom da me ubediš da učinim nešto što, zapravo nikad ne želim."
<BR>&nbsp;&nbsp;&nbsp;&nbsp;&nbsp;"Da li sam te ikada obmanuo, Visoki Starosto?"
<BR>&nbsp;&nbsp;&nbsp;&nbsp;&nbsp;"Ali nikad mi još nisi obećao tako malene izglede na uspeh."
<BR>&nbsp;&nbsp;&nbsp;&nbsp;&nbsp;"Tako je. Ali ni moguća nagrada nikada nije bila tako visoka. Jedno je u ravnoteži s drugim."
<BR>&nbsp;&nbsp;&nbsp;&nbsp;&nbsp;I Sin Sunca, Četrnaesti, napokon potvrdno klimnu. "U pravu si. Uzmi ovo dvoje i povedi ih iz Mikogena i neka ih moje oči nikada više ne ugledaju - osim ukoliko ne dođe trenutak ka... Ali do toga sigurno neće doći za mog života."
<BR>&nbsp;&nbsp;&nbsp;&nbsp;&nbsp;"Možda, zaista, neće, Visoki Starosto. Ali tvoj narod strpljivo čeka već, evo, dvadeset hiljada godina. Zar bi, zaista, imao nešto protiv ukoliko bude potrebno da sačeka još - recimo - dve stotine godina?"
<BR>&nbsp;&nbsp;&nbsp;&nbsp;&nbsp;"Ja, lično, nisam spreman da čekam ni jedan jedini trenutak, ali će moj narod čekati koliko god bude morao."
<BR>&nbsp;&nbsp;&nbsp;&nbsp;&nbsp;stavši, on dodade: "Ja ću vam raščistiti put. Povedi ih i idi!"
<BR>
<BR>&nbsp;&nbsp;&nbsp;&nbsp;&nbsp;60.
<BR>&nbsp;&nbsp;&nbsp;&nbsp;&nbsp;Konačno se ponovo nađoše u tunelu. Hamin i Seldon već su putovali jednim od njih, kada su se vazdušnim taksijem prebacivali iz Carskog sektora na Strilinški univerzitet. Sada su se, pak, nalazili u nekom drugom tunelu, koji ih je vodio iz Mikogena u... pa, Seldon nije pojma imao kuda. Oklevao je da pita. Haminovo lice kao da je bilo isklesano od granita i očigledno nije bio spreman za razgovor.
<BR>&nbsp;&nbsp;&nbsp;&nbsp;&nbsp;Hamin je sedeo u prednjem delu četvoroseda, a sedište pored njega bilo je prazno. Seldon i Dors su se smestili na dva zadnja sedišta.
<BR>&nbsp;&nbsp;&nbsp;&nbsp;&nbsp;Seldon u jednom trenutku uputi osmeh prema Dors koja je izgledala prilično smrknuto. "Lepo je ponovo biti u normalnoj odeći, a?"
<BR>&nbsp;&nbsp;&nbsp;&nbsp;&nbsp;"Nikad više", odvrati Dors, sa gotovo prenaglašenom iskrenošću, "neću staviti na sebe - u stvari, čak ni pogledati - bilo šta što liči na tuniku. I nikad, ni pod kakvim okolnostima, neću na glavu staviti ni kapu ni šeširić. Iskreno rečeno, osećaću se neprijatno kada god ugledam nekog prirodno ćelavog čoveka."
<BR>&nbsp;&nbsp;&nbsp;&nbsp;&nbsp;A onda, napokon, Dors se odluči da postavi pitanje koje je Seldon sve vreme izbegavao. "Četere", upita ona prilično mrzovoljno, "zbog čega nam ne kažeš kuda nas vodiš?"
<BR>&nbsp;&nbsp;&nbsp;&nbsp;&nbsp;Hamin se malo iskrenu u stranu, kako bi ih mogao videti i uputi Dorsi i Haminu krajnje ozbiljan pogled. "Nekuda", odgovori on, "gde vam baš neće biti tako lako da uletite u neprilike - mada, opet, nisam siguran da takvo mesto uopšte postoji."
<BR>&nbsp;&nbsp;&nbsp;&nbsp;&nbsp;Dors istog časa spusti koplje. "Zaista, Četere, za sve sam ja kriva. U Strilingu, dopustila sam Hariju da bez mene pođe na Gornju stranu. U Mikogenu sam, bar, pošla s njim, ali pretpostavljam da nije trebalo da mu dozvolim da uopšte ulazi u Sakratorijum."
<BR>&nbsp;&nbsp;&nbsp;&nbsp;&nbsp;"Sve je uvek bila stvar moje odluke", primeti Seldon pitomo. "Dors za to nije nimalo kriva."
<BR>&nbsp;&nbsp;&nbsp;&nbsp;&nbsp;Hamina, međutim, kao da pitanje krivice uopšte nije zanimalo. "Shvatio sam da si želeo da vidiš robota", reče on, ne okolišeći. "Da li je za to postojao ikakav razlog? Možeš li mi to objasniti?"
<BR>&nbsp;&nbsp;&nbsp;&nbsp;&nbsp;Seldon oseti kako ga obliva rumenilo. "U pogledu robota, Hamine, prevario sam se. Nisam našao ono što sam očekivao, ili što sam se nadao da ću naći. Da sam samo znao šta se u Venjaku nalazi, ni na pamet mi ne bi palo da odem onamo. Možeš taj odlazak u Venjak nazvati potpunim krahom."
<BR>&nbsp;&nbsp;&nbsp;&nbsp;&nbsp;"Ali, Seldone, šta si, zapravo, očekivao da ćeš tamo zateći? Molim te, reci mi. Sredi, najpre, svoje misli, ukoliko ti je to neophodno. Ovo će se putovanje odužiti, i ja sam spreman da do kraja saslušam tvoju priču."
<BR>&nbsp;&nbsp;&nbsp;&nbsp;&nbsp;"Stvar je u tome, Hamine, da sam uvrteo u glavu da ću tamo naći robota u ljudskom liku, one čiji se životni vek protezao na stoleća, i da ću bar jednog od njih, u Venjaku, zateći živog. Tamo jesam našao robota, ali je taj bio sazdan od metala; pored toga, više nije bio živ i predstavljao je tek puki simbol. Da sam samo znao..."
<BR>&nbsp;&nbsp;&nbsp;&nbsp;&nbsp;"Baš tako. Kad bismo sve znali, ne bi bilo nikakve potrebe ni za postavljanjem pitanja, niti za bilo kakvim istraživanjem. Ali odakle ti obaveštenje da postoje roboti sa ljudskim likom? Budući da nijednom Mikogencu ne bi na pamet palo da o tome s tobom raspravlja, mogu zamisliti samo jedan izvor. Posredi je ona mikogenska Knjiga - elektroštampana knjiga na drevnom autoranskom i savremenom galaktičkom jeziku. Jesam li u pravu?"
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;"A kako si došao do te knjige?"
<BR>&nbsp;&nbsp;&nbsp;&nbsp;&nbsp;Seldon poćuta nekoliko trenutaka, a onda promrmlja: "Priča zvuči pomalo neprijatno."
<BR>&nbsp;&nbsp;&nbsp;&nbsp;&nbsp;I Seldon mu ispriča kako je došao do Knjige. Samo jedan jedva vidljivi osmeh minu Haminovim licem.
<BR>&nbsp;&nbsp;&nbsp;&nbsp;&nbsp;"Zar ti se nijednog trenutka nije učinilo da je u pitanju tek puka varka?" upita Hamin. "Nijedna Sestra ne bi nikad učinila tako nešto - osim ukoliko nije dobila izričit nalog, pa i u tom slučaju tek posle velikog ubeđivanja."
<BR>&nbsp;&nbsp;&nbsp;&nbsp;&nbsp;Seldon se namršti i odgovori sa prilično izraženom jetkošću: "Ipak, nije bilo toliko očigledno. Tu i tamo, ljudi zaista ispoljavaju sklonost ka nastranosti. Lako je tebi da se tako ceriš. Ja nisam raspolagao saznanjima kojima ti raspolažeš, a nije ni Dors. Ukoliko nisi želeo da uletim u stupicu, mogao si me bar upozoriti na one za koje si znao da postoje."
<BR>&nbsp;&nbsp;&nbsp;&nbsp;&nbsp;"Slažem se i povlačim svoju primedbu. U svakom slučaju, siguran sam da više nemaš Knjigu."
<BR>&nbsp;&nbsp;&nbsp;&nbsp;&nbsp;"Nemam je. Sin Sunca, Četrnaesti, oduzeo mi ju je."
<BR>&nbsp;&nbsp;&nbsp;&nbsp;&nbsp;"A koliko si dospeo da iz nje pročitaš?"
<BR>&nbsp;&nbsp;&nbsp;&nbsp;&nbsp;"Samo jedan manji deo. Nisam imao dovoljno vremena. Knjiga je prilično obimna i, Hamine, moram ti priznati da je užasno zamorna."
<BR>&nbsp;&nbsp;&nbsp;&nbsp;&nbsp;"Da, poznato mi je, budući da sam iz nje, verovatno, pročitao više nego ti. Ne samo da je zamorna, već je i, najvećim delom, krajnje nepouzdana. U njoj je sadržan prilično jednostran, zvaničan mikogenski pogled na istoriju - i cilj joj je, u mnogo većoj meri, da izloži taj pogled nego da pruži stvarnu sliku događaja. Povremeno je, čak, namerno nejasna, tako da tuđini - čak i ukoliko bi im Knjiga došla u ruke - ne budu u stanju da shvate o čemu je, zapravo, reč. Na primer, šta si to pročitao o robotima što je toliko privuklo tvoju pažnju?"
<BR>&nbsp;&nbsp;&nbsp;&nbsp;&nbsp;"Već sam ti rekao. U Knjizi se govorilo o robotima u ljudskom obličju, koje je, po njihovom spoljnom izgledu, bilo nemoguće razlikovati od ljudskih bića."
<BR>&nbsp;&nbsp;&nbsp;&nbsp;&nbsp;"A koliko ih je takvih postojalo?" upita Hamin.
<BR>&nbsp;&nbsp;&nbsp;&nbsp;&nbsp;"Knjiga o tome ništa ne kazuje... U svakom slučaju, nisam naišao na mesto gde se, možda, o tome govorilo. Možda ih je bilo samo nekoliko; ali Knjiga navodi da je postojao bar jedan, koga naziva 'Otpadnikom'. Stekao sam utisak da se za njega vezuju neka rđava osećanja, mada nisam bio u stanju da dokonam zbog čega."
<BR>&nbsp;&nbsp;&nbsp;&nbsp;&nbsp;"Niste mi pomenuli ništa od svega toga", umeša se Dors. "Da ste mi rekli, objasnila bih vam da nije u pitanju nikakvo lično ime, već još jedan prastari izraz koji, tek veoma grubo, odgovara reći 'izdajnik' na savremenom galaktičkom jeziku. Mada, istini za volju, ta drevna reč snažnije naglašava suštinu stvari, noseći u sebi smisao koji veoma užasava. Jer izdajnik je neko ko svoje zlodelo čini u potaji, dok otpadnik svoj čin prikazuje kao najvišu moralnu vrlinu."
<BR>&nbsp;&nbsp;&nbsp;&nbsp;&nbsp;"Te tananosti drevnog jezika prepustiću tebi, Dors", nastavi Hamin, "ali ako je Otpadnik odista postojao, i ukoliko se zaista radilo o robotu u ljudskom obličju, u tom slučaju ne bi ga kao izdajnika i neprijatelja držali kao neko polubožanstvo u Venjaku Starosta."
<BR>&nbsp;&nbsp;&nbsp;&nbsp;&nbsp;"Nije mi bilo poznato značenje izraza 'Otpadnik', ali kao što rekoh, stekao sam utisak da se za njega vezuju rđava osećanja. Pomišljao sam da je, možda, reč o nekom koga su porazili i odlučili da sačuvaju kao uspomenu na neki mikogenski trijumf."
<BR>&nbsp;&nbsp;&nbsp;&nbsp;&nbsp;"Da li je bilo, uopšte, nekog nagoveštaja u Knjizi da je Otpadnik neko koga su Mikogenci, nekad, porazili?"
<BR>&nbsp;&nbsp;&nbsp;&nbsp;&nbsp;"Nije, ali moguće je da sam propustio taj deo..."
<BR>&nbsp;&nbsp;&nbsp;&nbsp;&nbsp;"Jedva zamislivo. Svaki mikogenski trijumf bio bi u Knjizi istaknut u najvećoj meri i, štaviše, o njemu bi se bez prestanka govorilo."
<BR>&nbsp;&nbsp;&nbsp;&nbsp;&nbsp;"Bilo je još jedno mesto u Knjizi na kome se pominjao Otpadnik", reče Seldon pomalo oklevajući, "ali nisam siguran da sam kako valja protumačio značenje..."
<BR>&nbsp;&nbsp;&nbsp;&nbsp;&nbsp;"Kao što ti već rekoh", prekinu ga Hamin, "na pojedinim su mestima stvari u Knjizi namerno zamagljene."
<BR>&nbsp;&nbsp;&nbsp;&nbsp;&nbsp;"Bez obzira na to... Imao sam utisak da žele da kažu kako je Otpadnik na neki način bio u stanju da utiče na ljudska osećanja... da njima upravlja..."
<BR>&nbsp;&nbsp;&nbsp;&nbsp;&nbsp;"Svaki je političar to u stanju", primeti Hamin, slegavši ramenima. "To se naziva harizmom - pod uslovom da dejstvuje."
<BR>&nbsp;&nbsp;&nbsp;&nbsp;&nbsp;Seldon uzdahnu. "Pa, eto, želeo sam da verujem da ću naći robota. I poznato ti je šta se na kraju zbilo. Ali ne znam šta bih dao kada bih mogao da pronađem jednog drevnog robota u ljudskom obličju - živog, naravno - i da mu postavim neka pitanja."
<BR>&nbsp;&nbsp;&nbsp;&nbsp;&nbsp;"Sa kakvim ciljem?" upita Hamin.
<BR>&nbsp;&nbsp;&nbsp;&nbsp;&nbsp;"Da saznam više pojedinosti o prvobitnoj galaktičkoj zajednici, kada je bilo tek nekoliko svetova. Na osnovu takvog galaktičkog uzorka bilo bi mnogo lakše izvesti načela psihoistorije."
<BR>&nbsp;&nbsp;&nbsp;&nbsp;&nbsp;"Ali da li si siguran da se možeš pouzdati u ono što bi saznao?" upita Hamin. "Posle više hiljada minulih godina, da li bi bio spreman da se osloniš na najranija sećanja nekog robota? Do kakvih je samo izvrtanja činjenica moglo u međuvremenu doći!"
<BR>&nbsp;&nbsp;&nbsp;&nbsp;&nbsp;"To je tačno", umeša se Dors iznenada. "Baš kao i u slučaju onih kompjuterizovanih zapisa, Hari, o kojima sam vam pričala. Tokom vremena, postepeno, robotova sećanja bi bledela, gubila se, brisala ili iskrivljavala. U prošlost se može vraćati s izvesnom pouzdanošću, samo do izvesne mere; i ukoliko nastojite da krenete još dalje, nailazićete na sve manje pouzdana svedočanstva - bez obzira na to šta budete činili."
<BR>&nbsp;&nbsp;&nbsp;&nbsp;&nbsp;Hamin klimnu u znak saglasnosti. "Čuo sam da se to u teoriji informacija naziva nekom vrstom načela neizvesnosti."
<BR>&nbsp;&nbsp;&nbsp;&nbsp;&nbsp;"Ali", reče Seldon zamišljeno, "zar ne bi bilo moguće da, iz nekog posebnog razloga, neka informacija bude sačuvana? Moguće je da mikogenska Knjiga zaista govori o zbivanjima što su se odigrala pre dvadeset hiljada godina i da njen dobar deo bude istinit. Što se više ceni i što se brižljivije čuva neka posebna informacija, to su i veći izgledi da ona duže opstane i, dakako, da bude autentična."
<BR>&nbsp;&nbsp;&nbsp;&nbsp;&nbsp;"Ključna reč u svemu tome je 'posebna'. Ono što se Knjiga postarala da sačuva moguće je da nije isto što bi ti želeo da je sačuvano; i ono čega se robot ponajbolje seća moguće je da bude baš ono do čega je tebi ponajmanje stalo."
<BR>&nbsp;&nbsp;&nbsp;&nbsp;&nbsp;Seldona kao da zahvati očajanje. "U kom god pravcu da se okrenem, koji god put da odaberem u svom traganju za delatnom psihoistorijom, čini mi se da se stvari ustrojavaju tako da mi zadatak učine neostvarljivim. Pa, onda, čemu se truditi?"
<BR>&nbsp;&nbsp;&nbsp;&nbsp;&nbsp;"Možda ti se, ovog časa, sve to čini beznadežnim", odvrati Hamin ne ispoljavajući nikakvo osećanje. "Ali pod pretpostavkom da se izuzetni čovek latio posla, moguće je da se put ka psihoistoriji otvori tamo gde ga niko od nas ovog trenutka ne očekuje. Daj sebi još više vremena... Ali evo nas blizu odmorišta. Hajde da skrenemo i priuštimo sebi prigodnu večeru."
<BR>&nbsp;&nbsp;&nbsp;&nbsp;&nbsp;Dok su se služili jagnjećim pečenjem, uz prilično bezukusan hleb (sve im se, sada, nakon Mikogena, činilo bezukusnim), Seldon u jednom trenutku napomenu: "Imam utisak, Hamine, da si se srodio s pretpostavkom da sam ja taj 'izuzetan čovek' koji treba da utre put psihoistoriji. Znaš, veoma je moguće da nisam."
<BR>&nbsp;&nbsp;&nbsp;&nbsp;&nbsp;"U pravu si", odgovori Hamin. "Možda i nisi. Ali budući da na raspolagnaju nemam nikog drugog, moram se što je čvršće moguće držati tebe."
<BR>&nbsp;&nbsp;&nbsp;&nbsp;&nbsp;"Pa, pokušaću", reče Seldon i uzdahnu. "Ali znaj, u meni je tek iskrica nade. Psihoistorija je, kao što ti već rekoh, moguća, ali ne i ostvarljiva. I čini mi se da sam u to ovog časa ubeđeniji no ikad ranije."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
