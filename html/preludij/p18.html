<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. PREVRAT
<P>&nbsp;&nbsp;&nbsp;&nbsp;&nbsp;TALUS, EMER... Narednik vojnih snaga bezbednosti sektora Vaj na drevnom Trantoru...
<BR>&nbsp;&nbsp;&nbsp;&nbsp;&nbsp;...Pored ovih potpuno običnih podataka o njegovom životu, o tom čoveku se ništa drugo ne zna sem da je u jednom trenutku držao sudbinu Galaksije u šaci.
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;87.
<BR>&nbsp;&nbsp;&nbsp;&nbsp;&nbsp;Doručak je narednog jutra bio poslužen u niši blizu soba troje zarobljenika i bio je odista liksuzan. Hrana je bila raznovrsna i svega je bilo u izobilju.
<BR>&nbsp;&nbsp;&nbsp;&nbsp;&nbsp;Seldon sede za sto sa tanjirom punim začinjenih kobasica, uopšte se ne obazirući na mračna predviđanja Dors Venabili o bolesnim stomacima i kolikama.
<BR>&nbsp;&nbsp;&nbsp;&nbsp;&nbsp;"Dama...", poče Rajč, "gospođa gradonačelnica reče, kada me je sinoć posetila..."
<BR>&nbsp;&nbsp;&nbsp;&nbsp;&nbsp;"Posetila te?" upita Seldon.
<BR>&nbsp;&nbsp;&nbsp;&nbsp;&nbsp;"Aha. Da se uveri da mi je okej. Rekla da će me, kada bude imala vreme, povesti u zoološki vrt."
<BR>&nbsp;&nbsp;&nbsp;&nbsp;&nbsp;"Zoološki vrt?" Seldon se zagleda u Dors. "Kakve bi životinje mogli da imaju u zoološkom vrtu na Trantoru? Pse i mačke?"
<BR>&nbsp;&nbsp;&nbsp;&nbsp;&nbsp;"Ima i nekih praživotinja", odvrati Dors. "Pretpostavljam da uvoze i praživotinje sa drugih svetova, a tu su i životinje zajedničke svim svetovima, na ostalim ih svetovima, razume se, ima više nego na Trantoru. U stvari, Vaj ima čuveni zoološki vrt, verovatno najbolji na ovoj planeti posle carskog zoološkog vrta."
<BR>&nbsp;&nbsp;&nbsp;&nbsp;&nbsp;Rajč primeti: "Baš je ona jedna fina stara dama."
<BR>&nbsp;&nbsp;&nbsp;&nbsp;&nbsp;"Nije baš toliko stara", ispravi ga Dors, "ali mora joj se priznati da nas dobro hrani."
<BR>&nbsp;&nbsp;&nbsp;&nbsp;&nbsp;"Što jest - jest", složi se Seldon.
<BR>&nbsp;&nbsp;&nbsp;&nbsp;&nbsp;Pošto su doručkovali Rajč ode da istražuje okolinu.
<BR>&nbsp;&nbsp;&nbsp;&nbsp;&nbsp;Kada su se konačno povukli u Dorsinu sobu, Seldon joj se obrati s vidljivim nezadovoljstvom: "Ne znam koliko ćemo još biti prepušteni sami sebi. Ona očigledno smišlja kako da nam ispuni vreme."
<BR>&nbsp;&nbsp;&nbsp;&nbsp;&nbsp;Dors odvrati: "Istinu govoreći, za sada nemamo na šta da se požalimo. Ovde nam je mnogo udobnije nego u Mikogenu ili Dalu."
<BR>&nbsp;&nbsp;&nbsp;&nbsp;&nbsp;Seldon je upita: "Dors, vas ta žena nije pridobila, zar ne?"
<BR>&nbsp;&nbsp;&nbsp;&nbsp;&nbsp;"Mene? Rajčel? Razume se da nije. Kako vam tako nešto uopšte pada na pamet?"
<BR>&nbsp;&nbsp;&nbsp;&nbsp;&nbsp;"Pa, udobno vam je ovde. Dobro vas hrane. Sasvim bi bilo prirodno da se opustite i prihvatite ono što budućnost nosi."
<BR>&nbsp;&nbsp;&nbsp;&nbsp;&nbsp;"Da, bilo bi prirodno. A zašto to ne bismo i učinili?"
<BR>&nbsp;&nbsp;&nbsp;&nbsp;&nbsp;"Slušajte, sinoć ste vi meni objašnjavali šta će se dogoditi ako ona pobedi. Možda nisam neki poznavalac istorije, ali voljan sam da prihvatim vaše mišljenje koje, uzgred budi rečeno, ima smisla - čak i jednom slabom poznavaocu istorije. Carstvo će biti uzdrmano, a njegovi delovi stupiće u međusobne borbe koje će trajati... trajati... u nedogled. Moramo je zaustaviti."
<BR>&nbsp;&nbsp;&nbsp;&nbsp;&nbsp;"Slažem se", reče Dors. "Moramo je zaustaviti. Samo ne vidim kako bismo mogli tu sitnicu da izvedemo u ovom trenutku." Ona se zagleda u Seldona skupljenim očima. "Hari, noćas niste dobro spavali?"
<BR>&nbsp;&nbsp;&nbsp;&nbsp;&nbsp;"A vi?" Bilo je očigledno da nije.
<BR>&nbsp;&nbsp;&nbsp;&nbsp;&nbsp;Dors je zurila u njega sa sve zabrinutijim izrazom lica. "Zar ste ležali budni razmišljajući o uništenju Galaksije zbog onoga što sam rekla?"
<BR>&nbsp;&nbsp;&nbsp;&nbsp;&nbsp;"Zbog toga i još zbog nekih stvari. Da li je izvodljivo stupiti u vezu sa Četerom Haminom?" Ovo poslednje izgovorio je šapatom.
<BR>&nbsp;&nbsp;&nbsp;&nbsp;&nbsp;Dors odvrati: "Pokušala sam da stupim u vezu s njim kada smo prvi put izbegli hapšenje u Dalu. Nije došao. Ubeđena sam da je primio poruku, ali ipak nije došao. Ko zna zbog čega, jednostavno nije mogao doći do nas, ali kada bude mogao, sigurno će doći."
<BR>&nbsp;&nbsp;&nbsp;&nbsp;&nbsp;"Mislite da mu se nešto dogodilo?"
<BR>&nbsp;&nbsp;&nbsp;&nbsp;&nbsp;"Ne", strpljivo odgovori Dors. "Mislim da nije."
<BR>&nbsp;&nbsp;&nbsp;&nbsp;&nbsp;"Kako možete biti tako sigurni?"
<BR>&nbsp;&nbsp;&nbsp;&nbsp;&nbsp;"Takva vest bi nekako stigla do mene. Ubeđena sam. A nikakva slična vest nije došla do mene."
<BR>&nbsp;&nbsp;&nbsp;&nbsp;&nbsp;Seldon se namršti i reče: "Za razliku od vas nisam baš uveren u sve to. U stvari, uopšte nisam uveren. Čak i da Hamin dođe, šta bi mogao da preduzme? Ne može se boriti protiv celog Vaja? Ako imaju, kao što Rajčel tvrdi, najbolje organizovanu vojsku na Trantoru, šta bi on mogao da učini protiv nje?"
<BR>&nbsp;&nbsp;&nbsp;&nbsp;&nbsp;"Nema svrhe raspravljati o tome. Mislite li da možete ubediti Rajčel... nekako joj utuviti u glavu... da nemate psihoistoriju?"
<BR>&nbsp;&nbsp;&nbsp;&nbsp;&nbsp;"Ubeđen sam da je svesna da je namam i da je neću imati još mnogo godina - ako je uopšte ikada i budem imao. Ali ona će objaviti da imam psihoistoriju, te ako to izvede dovoljno vešto, ljudi će joj poverovati i konačno će delati u zavisnosti od njenih verzija mojih tobožnjih previđanja i proglasa - makar ja ne izrekao ni jednu jedinu reč."
<BR>&nbsp;&nbsp;&nbsp;&nbsp;&nbsp;"Za to će biti potrebno dosta vremena. Ne može vas lansirati preko noći. Ili za nedelju dana. Da bi to obavila kako treba, biće joj potrebno i godinu dana."
<BR>&nbsp;&nbsp;&nbsp;&nbsp;&nbsp;Seldon je koračao po sobi, oštro se okretao na peti i vraćao nazad. "Možda je i tako, ali, opet, nisam siguran. Pritiskaće je da požuri. Ne liči mi na neku naročito strpljivu ženu. A i taj njen ostareli otac, Maniks IV, biće još nestrpljiviji. Mora da oseća kako mu se kraj bliži, ako je ovome posvetio ceo život, sigurno bi mu se više svidelo da posao bude obavljen nedelju dana pre no što umre nego nedelju dana posle. Pored toga..." On naglo zaćuta i osvrnu se po sobi.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Pa, moramo se osloboditi. Vidite, Dors, rešio sam psihoistorijski problem."
<BR>&nbsp;&nbsp;&nbsp;&nbsp;&nbsp;Dors razrogači oči. "Uspeli ste! Uspeli ste da ga rešite."
<BR>&nbsp;&nbsp;&nbsp;&nbsp;&nbsp;"Nisam ga baš rešio u doslovnom smislu. Za to će biti potrebne desetine godina... vekovi, koliko znam. Ali sada znam da je psihoistorija i praktično izvodljiva, a ne samo teorijski. Znam da je ostvarljiva, te stoga moram dobiti na vremenu, moram imati mira i uslove da poradim na tome. Carstvo mora opstati dok ja - ili možda moji naslednici - ne otkrijemo kako najbolje da ga očuvamo ili kako da nesreću svedemo na najmanju moguću meru - ukoliko se ono raspadne uprkos našim nastojanjima. Sinoć sam razmišljao o tome da imam početak za svoj rad, ali da ne mogu da mu se posvetim, i zbog toga nisam mogao da zaspim."
<BR>
<BR>&nbsp;&nbsp;&nbsp;&nbsp;&nbsp;88.
<BR>&nbsp;&nbsp;&nbsp;&nbsp;&nbsp;Osvanuo je njihov peti dan u Vaju i Dors je upravo pomagala Rajču da se uvuč u svečano odelo koje im je oboma bilo strano.
<BR>&nbsp;&nbsp;&nbsp;&nbsp;&nbsp;Rajč se sumnjičavo posmatrao u holoogledalu; pred sobom je video sliku svog lika velike preciznosti, koja je oponašala sve njegove pokrete, ali bez zamene leve i desne strane. Rajč se nikada ranije nije ogledao u holoogledalu, te je neprestano pokušavao da ga opipa, a onda bi se smejao jer mu je bilo neprijatno što mu šaka prolazi kroz njega, dok ona nepostojeća uvire u njegovo pravo telo bez ikakvog efekta.
<BR>&nbsp;&nbsp;&nbsp;&nbsp;&nbsp;On konačno reče: "Baš smešno izgledam."
<BR>&nbsp;&nbsp;&nbsp;&nbsp;&nbsp;Zagledao je tuniku napravljenu od nekog veoma prilagodljivog materijala, sa tankim filigranski ugrađenim pojasom, a zatim je prešao šakama preko krutog okovratnika koji mu se, nalik na šolju, uzdizao pored ušiju s obe strane.
<BR>&nbsp;&nbsp;&nbsp;&nbsp;&nbsp;"Glava mi izgleda kao kakva lopta u činiji."
<BR>&nbsp;&nbsp;&nbsp;&nbsp;&nbsp;Dors primeti: "Ali ovako se oblače bogata deca u Vaju. Svako ko te vidi diviće ti se i zavideće ti."
<BR>&nbsp;&nbsp;&nbsp;&nbsp;&nbsp;"Iako mi je kosa sva ulepljena?"
<BR>&nbsp;&nbsp;&nbsp;&nbsp;&nbsp;"Svakako. Nosićeš ovaj mali okrugli šešir."
<BR>&nbsp;&nbsp;&nbsp;&nbsp;&nbsp;"Glava će mi još više ličiti na loptu."
<BR>&nbsp;&nbsp;&nbsp;&nbsp;&nbsp;"Onda nemoj dozvoliti da je neko šutne. Nemoj zaboraviti šta sam ti rekla. Suzdržavaj se i nemoj se ponašati kao dete."
<BR>&nbsp;&nbsp;&nbsp;&nbsp;&nbsp;"Ali ja jesam dete", reče on, podigavši prema njoj svoje velike, nevine oči.
<BR>&nbsp;&nbsp;&nbsp;&nbsp;&nbsp;"Iznenađena sam što to čujem", reče Dors. "Ubeđena sam da o sebi misliš kao o dvanaestogodišnjem odraslom muškarcu."
<BR>&nbsp;&nbsp;&nbsp;&nbsp;&nbsp;Rajč se isceri. "U redu. Biću dobar ti špijun."
<BR>&nbsp;&nbsp;&nbsp;&nbsp;&nbsp;"Nije to ono što sam ti rekla da budeš. Nemoj rizikovati. Nemoj prisluškivati. Ako te uhvate nikome nećeš biti ni od kakve koristi - a ponajmanje sebi."
<BR>&nbsp;&nbsp;&nbsp;&nbsp;&nbsp;"Ma 'ajde, gospoja, šta vi mislili ko sam ja? Nekak'o derište?"
<BR>&nbsp;&nbsp;&nbsp;&nbsp;&nbsp;"Zar upravo to i sam nisi rekao, Rajče? Samo slušaj šta se unaokolo govori, ali to čini neupadljivo. I nemoj zaboraviti ono što čuješ. Kako bi nam kasnije ispričao. To bar nije teško."
<BR>&nbsp;&nbsp;&nbsp;&nbsp;&nbsp;"Nije vama teško da reknete, gospojice Venabili", primeti Rajč uz osmeh, "a ni meni učinim."
<BR>&nbsp;&nbsp;&nbsp;&nbsp;&nbsp;"Budi pažljiv."
<BR>&nbsp;&nbsp;&nbsp;&nbsp;&nbsp;Rajč namignu. "Bez brige."
<BR>&nbsp;&nbsp;&nbsp;&nbsp;&nbsp;Jedan livrejisani sluga (ledeno neučtiv kako to samo arogantni livrejisani sluga može biti) došao je da povede Rajča do mesta gde ga je čekala Rajčel.
<BR>&nbsp;&nbsp;&nbsp;&nbsp;&nbsp;Dok ga je ispraćao pogledom, Seldon zamišljeno reče: "Verovatno neće videti ništa od zoološkog vrta, jer će se sav pretvoriti u uvo. Ne znam da li je pošteno gurati dečaka u tako veliku opasnost."
<BR>&nbsp;&nbsp;&nbsp;&nbsp;&nbsp;"Opasnost? Sumnjam. Ne zaboravite da je Rajč odrastao u kalu Bilibotona. Sve mi se čini da je po sokacima pokupio više trikova nego što ih znamo vi i ja zajedno. Pored toga, Rajčel ga voli i sve što učini ona će protumačiti u njegovu korist... Jadnica."
<BR>&nbsp;&nbsp;&nbsp;&nbsp;&nbsp;"Zar je stvarno sažaljevate, Dors?"
<BR>&nbsp;&nbsp;&nbsp;&nbsp;&nbsp;"Mislite li da ne zaslužuje ničije simpatije samo zato što je gradonačelnikova kćer i što smatra sebe punopravnim gradonačelnikom - i zato što namerava da uništi Carstvo? Možda ste u pravu, ali čak i da je tako postoje izvesne stvari zbog kojih je čovek može sažaljevati. Na primer, imala je jednu nesrećnu ljubavnu vezu. To je sasvim jasno. Nema sumnje da je veoma patila - bar izvesno vreme."
<BR>&nbsp;&nbsp;&nbsp;&nbsp;&nbsp;"Da li ste se ikada razočarali u ljubavi, Dors?" upita je iznenada Seldon.
<BR>&nbsp;&nbsp;&nbsp;&nbsp;&nbsp;Dors je nekoliko trenutaka razmišljala, a onda odvrati: "Pa, i nisam. Suviše sam vezana za posao da bih za to imala vremena."
<BR>&nbsp;&nbsp;&nbsp;&nbsp;&nbsp;"To sam i mislio."
<BR>&nbsp;&nbsp;&nbsp;&nbsp;&nbsp;"Zašto ste me onda pitali?"
<BR>&nbsp;&nbsp;&nbsp;&nbsp;&nbsp;"Mogao sam i da pogrešim."
<BR>&nbsp;&nbsp;&nbsp;&nbsp;&nbsp;"Kako stvari stoje s vama?"
<BR>&nbsp;&nbsp;&nbsp;&nbsp;&nbsp;Seldonu kao da je bilo neprijatno. "Pa, u stvari, jesam. Ali sam uštedeo vreme za tugovanje. Baš sam bio uzdrman."
<BR>&nbsp;&nbsp;&nbsp;&nbsp;&nbsp;"To sam i mislila."
<BR>&nbsp;&nbsp;&nbsp;&nbsp;&nbsp;"Zašto ste vi onda mene pitali?"
<BR>&nbsp;&nbsp;&nbsp;&nbsp;&nbsp;"Budite uvereni - ne stoga što sam mislila da možda nisam u pravu. Samo sam htela da vidim da li ćete lagati. Niste, i to mi je drago."
<BR>&nbsp;&nbsp;&nbsp;&nbsp;&nbsp;Nastala je pauza posle koje Seldon upita: "Prošlo je pet dana i ništa se nije dogodilo."
<BR>&nbsp;&nbsp;&nbsp;&nbsp;&nbsp;"Sem što se lepo brinu o nama, Hari."
<BR>&nbsp;&nbsp;&nbsp;&nbsp;&nbsp;"Da životinje mogu da misle i njima bi izgledalo da lepo s njima postupaju kada ih tove za klanje."
<BR>&nbsp;&nbsp;&nbsp;&nbsp;&nbsp;"Priznajem da ova tovi Carstvo za klanje."
<BR>&nbsp;&nbsp;&nbsp;&nbsp;&nbsp;"Ali kada će do klanja doći?"
<BR>&nbsp;&nbsp;&nbsp;&nbsp;&nbsp;"Hvalila se da udar može izvršiti u toku jednog dana, a stekao sam ustisak da ga može izvesti bilo kog dana."
<BR>&nbsp;&nbsp;&nbsp;&nbsp;&nbsp;"Čak i da može, ona želi da bude sigurna da će u datom trenutku moći da priguši pokretanje celog Carstva, a to može potrajati."
<BR>&nbsp;&nbsp;&nbsp;&nbsp;&nbsp;"Koliko dugo? Planira da priguši to pokretanje uz moju pomoć, ali ništa ne preduzima s tim u vezi. Nema nekakvih nagoveštaja da pokušava da me učini poznatim. Još me niko u Vaju nije preoznao. Gomile Vajana se ne skupljaju da bi mi klicale. Nema ničeg ni na vestima holoprenosa."
<BR>&nbsp;&nbsp;&nbsp;&nbsp;&nbsp;Dors se osmahnu. "Neko bi čak mogao da pomisli kako ste uvređeni što još niste poznati. Naivni ste, Hari. Ili bolje rečeno niste istoričar, budući da vam to izlazi na isto. Mislim da bi trebalo više da vas raduje to što će vas proučavanje psihoistorije naterati da se uputite u istoriju nego što ćete njome možda spasiti Carstvo. Da sva ljudska bića poznaju istoriju, možda bi prestala da stalno iznova prave iste glupe greške."
<BR>&nbsp;&nbsp;&nbsp;&nbsp;&nbsp;"Kako sam ja to naivan?" upita Seldon s visine.
<BR>&nbsp;&nbsp;&nbsp;&nbsp;&nbsp;"Zašto se vređate, Hari?" Meni je ta vaša osobina baš privlačna."
<BR>&nbsp;&nbsp;&nbsp;&nbsp;&nbsp;"Znam. To pobuđuje vaš materinski instinkt, a i inače ste zamoljeni da vodite računa o meni. Ali kako sam ja to naivan?"
<BR>&nbsp;&nbsp;&nbsp;&nbsp;&nbsp;"Pa, kada mislite da će Rajčel pokušati da putem propagande uveri celokupno stanovništvo Carstva da vas prihvati kao proroka. Ništa slično neće ona učiniti. Teško je brzo pokrenuti trilione ljudi. Svuda je prisutna društvena i psihološka inercija, isto kao i fizička. Da bi stvar obnarodovala, jednostavno će obavestiti Demerzela."
<BR>&nbsp;&nbsp;&nbsp;&nbsp;&nbsp;"Pa šta onda sada radi?"
<BR>&nbsp;&nbsp;&nbsp;&nbsp;&nbsp;"Mislim da je obaveštenje o vama... primereno uveličano i ulepšano... otposlato nekolicini važnih osoba. Upućeno je onim vicekraljevima sektora, onim admiralima flote, i onih uticajnim ljudima za koje smatra da blagonaklono gledaju na nju - ili se smrknu pri pomenu cara. Ima ih verovatno oko stotinu za koje misli da bi mogli da joj se priklone, a to je sasvim dovoljan broj da se na određeno vreme zbune lojalisti i obezbede Rajčeli Prvoj mogućnost da učvrsti svoj Novi Ppredak i uguši mogući otpor. Bar mislim da ona tako rezonuje."
<BR>&nbsp;&nbsp;&nbsp;&nbsp;&nbsp;"A mi još nemamo vesti od Hamina."
<BR>&nbsp;&nbsp;&nbsp;&nbsp;&nbsp;"Ubeđena sam da i on čini nešto slično. Ovo je suviše važno da bi se moglo zanemariti."
<BR>&nbsp;&nbsp;&nbsp;&nbsp;&nbsp;"Zar vam nije palo na pamet da je možda mrtav?"
<BR>&nbsp;&nbsp;&nbsp;&nbsp;&nbsp;"I to je moguće, ali mislim da nije. Da jeste, ta vest bi doprla do mene."
<BR>&nbsp;&nbsp;&nbsp;&nbsp;&nbsp;"Ovamo?"
<BR>&nbsp;&nbsp;&nbsp;&nbsp;&nbsp;"Čak i ovamo."
<BR>&nbsp;&nbsp;&nbsp;&nbsp;&nbsp;Seldon izvi obrve, ali ništa ne reče.
<BR>&nbsp;&nbsp;&nbsp;&nbsp;&nbsp;Rajč se vratio kasno popodne, srećan i uzbuđen, te stao da im opisuje majmune i bakarijanske demoire, i tokom cele večere vodio je glavnu reč.
<BR>&nbsp;&nbsp;&nbsp;&nbsp;&nbsp;Tek kada su završili večeru i našli se u svojim odajama, Dors ga upita: "E pa, Rajče, sad mi reci kako stvari stoje sa gospođom gradonačelnicom. Ispričaj mi sve što je rekla ili uradila, a što ti smatraš da bi trebalo da znamo."
<BR>&nbsp;&nbsp;&nbsp;&nbsp;&nbsp;"Samo jedno", odvrati Rajč, a lice mu se ozari. "I kladim se da zbog radi tog nije se pojavila na večeri."
<BR>&nbsp;&nbsp;&nbsp;&nbsp;&nbsp;"O čemu je reč?"
<BR>&nbsp;&nbsp;&nbsp;&nbsp;&nbsp;"Zoološki vrt je, znate, bio za sve zatvoren sem za nas, a nas je bilo mnogo - Rajčel i ja i mnogo momaka u uniforme i dama u lepe haljine i tako to. A onda je jedan momak u uniformi - drugačiji momak, koji tu nije bio od početak - došao pred kraj i rekao nešto u tihi glas, a Rajčel se okrenu svima ljudima i rukom napravila kao da ne sme da se mrdnu oni nisu. A ondak je otišla malo u stranu sa taj novi momak, i mogla je da priča s njim i niko je nije čuo. Sem što ja nisam obrać'o pažnju pa sam nastavijo da zagledam u kavezi i priš'o tako Rajčel i mog'o da je čujem šta govori.
<BR>&nbsp;&nbsp;&nbsp;&nbsp;&nbsp;Rekla je: "Kako se usuđuješ?" Kao da je bila odistinski ljuta. A momak u uniformi izgled'o je mlogo nervozan - bac'o sam poglede na brzinu jer sa se pravijo da zagledam životinje - pa sam samo mog'o čuti reči. Rekao je da neki - ne sećam se imena, ali beše neki general il' tako neki. On je kaz'o da je taj general kaz'o da su se vojnici pleli Rajčelinom starom..."
<BR>&nbsp;&nbsp;&nbsp;&nbsp;&nbsp;"Zakleli", ispavi ga Dors.
<BR>&nbsp;&nbsp;&nbsp;&nbsp;&nbsp;"Tako nešto i bili su unervoženi što su morali činit što je gospoja rekla. Rek'o je da želu staroga ili, ako je on u nekoj bolesti, nek' izabere nekog momka za gradonačelnika, a ne gospoju."
<BR>&nbsp;&nbsp;&nbsp;&nbsp;&nbsp;"Ne gospođu? Jesi li siguran?"
<BR>&nbsp;&nbsp;&nbsp;&nbsp;&nbsp;"Tako je rek'o. Šaput'o je. Bio je mnogo unervožen, a Rajčel mnogo ljuta da je na jedvite jade pričala. Rekla je: "Imaću ja njegovu glavu. Sutra će se svi zakleti meni, a ko odbije imaće razloga da zažali pre isteka jednog časa." Tačno je tako rekla. Rasturila je celo društvo i mi se vratili, i sve vreme mi nije rekla ni reč. Samo je sedela, izgledala zla i besna."
<BR>&nbsp;&nbsp;&nbsp;&nbsp;&nbsp;Dors ga pohvali: "Odlično. Nikom da ovo nisi pominjao, Rajče."
<BR>&nbsp;&nbsp;&nbsp;&nbsp;&nbsp;"Narafski da neću. Je l' to ono što ste 'teli?"
<BR>&nbsp;&nbsp;&nbsp;&nbsp;&nbsp;"Upravo to. Odlično si to obavio, Rajče. A sada idi u svoju sobu i celu stvar zaboravi. Nemoj čak ni razmišljati o njoj."
<BR>&nbsp;&nbsp;&nbsp;&nbsp;&nbsp;Kada je otišao, Dors se okrenu ka Seldonu i reče: "Veoma zanimljivo. Kćeri su i ranije nasleđivale očeve - ili majke, što se toga tiče - ili zamenjivale gradonačelnike ili druge visoke funkcionere u brojnim prilikama. Kao što vam je bez sumnje poznato bilo je i carica, i ne mogu da se setim da je ikada u carskoj istoriji bilo problema zato što je na vlasti bila žena. To tera čoveka da se zapita zašto se upravo sada u Vaju javlja takav problem."
<BR>&nbsp;&nbsp;&nbsp;&nbsp;&nbsp;Seldon upita: "Zašto da ne? Nedavno smo bili u Mikogenu, gde žene uopšte ne cene i gde ih čovek ne može naći čak ni na najnižim položajima koji pružaju neku moć."
<BR>&nbsp;&nbsp;&nbsp;&nbsp;&nbsp;"Da, svakako, ali to je izuzetak. Ima drugih mesta kojima vladaju žene. Međutim, vlast i moć manje više svuda su podjednako raspoređeni između muškaraca i žena. Ako se uglavnom muškarci nalaze na visokim pložajima, to je obično stoga što žene biološki više naginju tome da budu vezane za decu."
<BR>&nbsp;&nbsp;&nbsp;&nbsp;&nbsp;"Ali kakvo je stanje u Vaju?"
<BR>&nbsp;&nbsp;&nbsp;&nbsp;&nbsp;"Ravnopravnost među polovima, koliko je meni poznato. Rajčel nije oklevala da preuzme mesto gradonačelnika, a pretpostavljam da ni Maniks nije oklevao da joj ga prepusti. Iznenadila se i razbesnela kada je čula za ovaj muški šovinizam. Nije to očekivala."
<BR>&nbsp;&nbsp;&nbsp;&nbsp;&nbsp;Seldon upita: "Jasno je da ste zadovoljni zbog toga. Zašto?"
<BR>&nbsp;&nbsp;&nbsp;&nbsp;&nbsp;"Jednostavno stoga što je to toliko neprirodno da mora biti namešteno, te pretpostavljam da je to Haminovo delo."
<BR>&nbsp;&nbsp;&nbsp;&nbsp;&nbsp;Seldon zamišljeno primeti: "Stvarno to mislite?"
<BR>&nbsp;&nbsp;&nbsp;&nbsp;&nbsp;"Da", odvrati Dors.
<BR>&nbsp;&nbsp;&nbsp;&nbsp;&nbsp;"Znate", reče Seldon, "i ja."
<BR>
<BR>&nbsp;&nbsp;&nbsp;&nbsp;&nbsp;89.
<BR>&nbsp;&nbsp;&nbsp;&nbsp;&nbsp;Desetog dana njihovog boravka u Vaju, oglasi se ujutro signal na Seldonovim vratima i on začu Rajčev kreštavi glas: "Gospodin! Gospodin Seldon! Rat!"
<BR>&nbsp;&nbsp;&nbsp;&nbsp;&nbsp;Seldonu je trebalo nekoliko trenutaka da se razbudi i iskobelja iz kreveta. Pomalo je drhtao (Vajani su voleli da im domovi budu na hladnijoj strani i to je otkrio odmah po dolasku) kada je otvorio vrata.
<BR>&nbsp;&nbsp;&nbsp;&nbsp;&nbsp;Rajč upade unutra, uzbuđen i razrogačenih očiju. "Gospodin Seldon imaju Maniksa, starog gradonačelnika! Imaju..."
<BR>&nbsp;&nbsp;&nbsp;&nbsp;&nbsp;"Ko, Rajče?"
<BR>&nbsp;&nbsp;&nbsp;&nbsp;&nbsp;"Carske trupe. Njihovi mlaznjaci su sinoć došli i po svuda ih je. Vesti na holoviziji samo o tome pričaju. Uključen je u gospojinoj sobi. Rekla je da vas ostavim spavati, ali ja mislio vi želeti znati."
<BR>&nbsp;&nbsp;&nbsp;&nbsp;&nbsp;"Bio si sasvim u pravu." Seldon se zadrža samo toliko da ogrne bademantil, a zatim upade u Dorsinu sobu. Bila je potpuno odevena i gledala je holoviziju u niši.
<BR>&nbsp;&nbsp;&nbsp;&nbsp;&nbsp;Iza jasne, male slike stola sedeo je čovek sa vidljivim znakom svemirskog broda i sunca na levoj strani tunike. Sa svake strane stajala su po dva naoružana vojnika sa istim znakom na grudima. Oficir za stolom je govorio: "... je pod miroljubivom upravom njegovog carskog veličanstva. Gradonačelnik Maniks je bezbedan, dobro se oseća i u punoj meri raspolaže svojom gradonačelničkom vlašću pod vođstvom prijateljskih carskih trupa. Uskoro će se pojaviti pred vama da preporuči svim Vajanima da se zalažu za mir i da zatraži od vajanskih vojnika koji još nisu položili oružje da to odmah učine."
<BR>&nbsp;&nbsp;&nbsp;&nbsp;&nbsp;Holoemitovane su još neke vesti raznih reportera koji su ih čitali ravnodušnim glasom i svi su imali carske oznake na rukavima. Sve vesti bile su iste: predaja ove ili one vajanske jedinice snaga bezbednosti pošto su ispalile po nekoliko metaka tek reda radi - a ponekad pošto uopšte nisu pružile nikakav otpor. Zauzeto je središte ovog ili onog grada - i stalno su iz početka prikazivali grupe Vajana kako smrknuto posmatraju carske snage koje marširaju ulicama.
<BR>&nbsp;&nbsp;&nbsp;&nbsp;&nbsp;Dors reče: "Savršeno izvedeno, Hari. Iznenađenje je bilo potpuno. Nisu im uopšte pružili priliku za bilo kakav otpor, tako da nije bilo nikakvih posledica."
<BR>&nbsp;&nbsp;&nbsp;&nbsp;&nbsp;Konačno se pojavio gradonačelnik Maniks IV, kao što je bilo obećano. Stajao je uspravno, i možda radi utiska, u blizini nije bilo nijednog carskog vojnika, mada je Seldon bio sasvim siguran da ih se propriličan broj nalazi nešto malo izvan dometa kamere.
<BR>&nbsp;&nbsp;&nbsp;&nbsp;&nbsp;Maniks je bio star, ali videlo se da je, i pored oronulog izgleda, još dosta snažan. Uopšte nije gledao u kameru, a reči je izgovarao kao da je primoran da to učini - ali kao što je spiker obećao, savetovao je Vajanima da ostanu mirni, da ne pružaju otpor, da sačuvaju Vaj od svega lošeg što bi mu se moglo desiti, i da sarađuju sa carem koji će, a tome se svi nadaju, još dugo boraviti na prestolu.
<BR>&nbsp;&nbsp;&nbsp;&nbsp;&nbsp;"Uopšte nije pomenuo Rajčel", primeti Seldon. "Kao da njegova kćer ne postoji."
<BR>&nbsp;&nbsp;&nbsp;&nbsp;&nbsp;"Niko je nije pomenuo", dopuni ga Dors, "a ovo mesto, koje je, konačno, njeno prebivalište - ili bar jedno od njih - nije napadnuto. Čak i ako uspe da umakne i nađe pribežište u nekom obližnjem sektoru, sumnjam da će još dugo igde na Trantoru biti bezbedna."
<BR>&nbsp;&nbsp;&nbsp;&nbsp;&nbsp;"Možda neću", začu se glas, "ali ću ovde biti bezbedna još izvesno vreme."
<BR>&nbsp;&nbsp;&nbsp;&nbsp;&nbsp;Rajčel uđe unutra. Bile je propisno odevena, i sasvim pribrana. Čak se i osmehivala, ali ne radosno; njen je osmeh pre predstavljao hladno pokazivanje zuba.
<BR>&nbsp;&nbsp;&nbsp;&nbsp;&nbsp;Svo troje ju je iznenađeno trenutak gledalo, a Seldon se zapita da li su još sa njom njene sluge ili su je napustili već pri prvom nagoveštaju predstojećih nevolja.
<BR>&nbsp;&nbsp;&nbsp;&nbsp;&nbsp;Dors reče nešto hladnije: "Primećujem, gospođo gradonačelnice, da su se vaše nade na prevrat izjalovile. Očigledno su vas pretekli."
<BR>&nbsp;&nbsp;&nbsp;&nbsp;&nbsp;"Nisu me pretekli. Izdali su me. Moji oficiri su potkupljeni i - protivno celokupnoj istoriji i racionalnosti - odbili su da se bore za ženu, tražili su da se vrati njihov stari gospodar. A te su izdajice onda, jer oni su upravo to, dozvolile da njihovog starog gospodara pritisnu kako ne bi mogao da ih povede u protivnapad."
<BR>&nbsp;&nbsp;&nbsp;&nbsp;&nbsp;Osvrnula se tražeći pogledom stolicu i sela. "I tako sada Carstvo mora da nastavi da propada i umire, a ja sam bila spremna da mu ponudim novi život."
<BR>&nbsp;&nbsp;&nbsp;&nbsp;&nbsp;"Mislim", poče Dors, "da je Carstvo upravo izbeglo beskrajno razdoblje beskorisnih borbi i uništavanja. Neka vam to bude uteha, gospođo gradonačelnice."
<BR>&nbsp;&nbsp;&nbsp;&nbsp;&nbsp;Činilo se da je Rajčel nije čula. "Tolike godine priprema uništene su za samo jednu noć." Sedela je skrhana, poražena i izgledala kao da je ostarila dvadeset godina.
<BR>&nbsp;&nbsp;&nbsp;&nbsp;&nbsp;Dors reče: "Teško da se to moglo izvesti za samo jednu noć. Za podmićivanje vaših oficira - ako je do toga došlo - bilo je potrebno više vremena."
<BR>&nbsp;&nbsp;&nbsp;&nbsp;&nbsp;"Ako je tako, to je onda Demerzelovo maslo, i ja sam ga očigledno potcenila. Kako je samo uspeo, ne znam - pretnjama, mitom, umešnim i lažnim ubeđivanjem. On je pravi majstor da nešto učini kradom, da izda - trebalo je da znam."
<BR>&nbsp;&nbsp;&nbsp;&nbsp;&nbsp;Posle kraće pauze ona nastavi: "Da je upotrebio grubu silu, bez po muke bih izišla na kraj sa svime što bi poslao protiv nas. Ali ko je mogao pomisliti da će Vaj biti izdan, da će zakletva na vernost biti tako lako opovrgnuta?"
<BR>&nbsp;&nbsp;&nbsp;&nbsp;&nbsp;Seldon je razumno rezonovao: "Ali pretpostavljam da su se oficiri zakleli na vernost vašem ocu, a ne vama."
<BR>&nbsp;&nbsp;&nbsp;&nbsp;&nbsp;"Gluposti", odlučno odvrati Rajčel. "Kada je otac prepustio meni mesto gradonačelnika, na šta je imao zakonsko pravo, automatski je na mene preneo i njemu date zakletve na vernost. Bilo je puno presedana. Uobičajeno je da se zakletva ponovi i pred novim vladarem, ali to je samo ceremonija, a ne zakonska obaveza. Moji oficiri to znaju, ali su ipak odlučili da zaborave. Poslužili su se mojim polom kao izgovorom, a u stvari im se kolena tresu od straha da ne dođe do carske odmazde od koje ne bi bilo ni govora da su ostali verni ne polakomivši se za obećanim im nagradama koje sigurno nikada neće dobiti - koliko poznajem Demerzela."
<BR>&nbsp;&nbsp;&nbsp;&nbsp;&nbsp;Ona se oštro okrenu ka Seldonu. "On vas želi, to vam je jasno. Demerzel je udario na nas zbog vas."
<BR>&nbsp;&nbsp;&nbsp;&nbsp;&nbsp;Seldon upita: "Zašto mene?"
<BR>&nbsp;&nbsp;&nbsp;&nbsp;&nbsp;"Ne budite budala. Iz istog razloga zbog koga sam vas ja želela... da vas iskoristi kao oruđe, razume se." Ona uzdahnu. "Bar me nisu svi izdali. Još ima odanih vojnika. Naredniče!"
<BR>&nbsp;&nbsp;&nbsp;&nbsp;&nbsp;Narednik Emer Talus uđe nekim opreznim korakom koji je potpuno odudarao od njegove veličine. Uniforma mu je bila uredna, dugački plavi brkovi jako ukovrdžani.
<BR>&nbsp;&nbsp;&nbsp;&nbsp;&nbsp;"Gospođo gradonačelnice", reče on, britko salutiravši.
<BR>&nbsp;&nbsp;&nbsp;&nbsp;&nbsp;I dalje je, što se izgleda tiče, podsećao na komad govedine, kako ga je Hari nazvao - čovek koji i dalje slepo izvršava naređenja, uopšte se ne obazirući na nov i promenjen odnos snaga.
<BR>&nbsp;&nbsp;&nbsp;&nbsp;&nbsp;Rajčel se tužno osmehnu Rajču. "A kako si ti, mali Rajče? Nameravala sam da nešto napravim od tebe. Izgleda da neću imati prilike."
<BR>&nbsp;&nbsp;&nbsp;&nbsp;&nbsp;"Zdravo gospoja... gospoja", pozdravi je smeteno Rajč.
<BR>&nbsp;&nbsp;&nbsp;&nbsp;&nbsp;"A i od vas sam nameravala nešto da stvorim, dr Seldone", dodade Rajčel, "Sve vas molim za oproštaj. Ne mogu."
<BR>&nbsp;&nbsp;&nbsp;&nbsp;&nbsp;"Što se mene tiče, gospođo, ne treba da žalite."
<BR>&nbsp;&nbsp;&nbsp;&nbsp;&nbsp;"Ali ipak mi je žao. Ne mogu dozvoliti Demerzelu da vas se dočepa. To bi već bilo previše, i bar tu pobedu mogu da mu osujetim."
<BR>&nbsp;&nbsp;&nbsp;&nbsp;&nbsp;"Ne bih radio za njega, gospođo, uveravam vas, kao što ne bih radio ni za vas."
<BR>&nbsp;&nbsp;&nbsp;&nbsp;&nbsp;"Nije u pitanju posao. Stvar je u iskorišćavanju. Zbogom, dr Seldone... Naredniče, raznesite ga."
<BR>&nbsp;&nbsp;&nbsp;&nbsp;&nbsp;Narednik smesta izvuče blaster, ali se Dors, uz glasan krik, baci napred - Seldon uspe da je uhvati za lakat. Očajnički ju je stezao.
<BR>&nbsp;&nbsp;&nbsp;&nbsp;&nbsp;"Sklonite se, Dors", povika on, "ili će vas ubiti. Mene neće. I ti, Rajče. Ostani tu. Ne miči se."
<BR>&nbsp;&nbsp;&nbsp;&nbsp;&nbsp;Seldon se okrenu prema naredniku. "Oklevate, naredniče, jer znate da ne možete pucati. Pre deset dana sam mogao da vas ubijem, ali nisam. Tada ste mi dali časnu reč da ćete me štititi."
<BR>&nbsp;&nbsp;&nbsp;&nbsp;&nbsp;"Šta čekate?" sreza Rajčel. "Rekla sam da ga ubijete, naredniče."
<BR>&nbsp;&nbsp;&nbsp;&nbsp;&nbsp;Seldon ništa više ne reče. Ostao je da stoji dok je narednik, iskolačenih očiju, i dalje držao blaster uperen u njegovu glavu.
<BR>&nbsp;&nbsp;&nbsp;&nbsp;&nbsp;"Primili ste naređenje!" zakrešta Rajčel.
<BR>&nbsp;&nbsp;&nbsp;&nbsp;&nbsp;"A ja vašu reč", dodade mirno Seldon.
<BR>&nbsp;&nbsp;&nbsp;&nbsp;&nbsp;A narednik Talus isprekidnao primeti: "U svakom slučaju, ja sam obeščašćen." Šaka mu klonu i blaster lupi o pod.
<BR>&nbsp;&nbsp;&nbsp;&nbsp;&nbsp;Rajčel povika. "Znači i ti si me izdao!"
<BR>&nbsp;&nbsp;&nbsp;&nbsp;&nbsp;Pre no što je Seldon uspeo da se pomeri, a Dors da se oslobodi njegovog stiska, Rajčel ščepa blaster, uperi ga u narednika i pritisnu okidač.
<BR>&nbsp;&nbsp;&nbsp;&nbsp;&nbsp;Seldon nikada ranije nije video kako deluje blaster. Valjda zbog samog imena oružja očekivao je da čuje glasnu eksploziju, i vidi rasprsnuto mesto i krv. Međutim, bar ovaj vajanski blaster nije učinio ništa ni nalik tome. Šta je uradio sa organima u narednikovim grudima, Seldon nije znao ali, ne promenivši ni izraz lica, niti trepnuvši od bola, narednik se presamitio i pao, nedvosmisleno i beznadežno mrtav.
<BR>&nbsp;&nbsp;&nbsp;&nbsp;&nbsp;Sada je Rajčel uperila blaster u Seldona s takvom sigurnošću da se slobodno mogao odmah oprostiti od života.
<BR>&nbsp;&nbsp;&nbsp;&nbsp;&nbsp;Međutim, u akciju stupi Rajč i to onog trenutka kada je narednik pao. Našavši se između Seldona i Rajčel on poče divlje da mlatara rukama.
<BR>&nbsp;&nbsp;&nbsp;&nbsp;&nbsp;"Gospoja, gospoja", povika on. "Ne pucajte."
<BR>&nbsp;&nbsp;&nbsp;&nbsp;&nbsp;Rajčel se na trenutak zbuni. "Sklanjaj se, Rajče. Ne želim tebe da povredim."
<BR>&nbsp;&nbsp;&nbsp;&nbsp;&nbsp;Dors je bio potreban samo taj jedan trenutak oklevanja. Naglo se otrgnuvši, ona se baci Rajčel u noge. Rajčel pade kriknuvši, a blaster se po drugi put nađe na podu.
<BR>&nbsp;&nbsp;&nbsp;&nbsp;&nbsp;Rajč ga zgrabi.
<BR>&nbsp;&nbsp;&nbsp;&nbsp;&nbsp;Duboko i isprekidano dišući, Seldon mu reče: "Rajče, daj mi to."
<BR>&nbsp;&nbsp;&nbsp;&nbsp;&nbsp;Ali Rajč stade da se povlači. "Nećete je ucmekati, je l' tako, gospodin Seldon? Bila je dobra prema meni."
<BR>&nbsp;&nbsp;&nbsp;&nbsp;&nbsp;"Nikoga je neću ubiti, Rajče", odvrati Seldon. "Ubila je narednika i bila spremna da ubije mene, ali nije pucala da tebe ne bi povredila i zbog toga ćemo joj poštedeti život."
<BR>&nbsp;&nbsp;&nbsp;&nbsp;&nbsp;Seldon je sada bio taj koji je sedeo, mlitavo držeći blaster u šaci, dok je Dors uzimala neuronski bič od mrtvog narednika.
<BR>&nbsp;&nbsp;&nbsp;&nbsp;&nbsp;A onda se začu jedan novi glas: "Ja ću se pobrinuti za nju, Seldone."
<BR>&nbsp;&nbsp;&nbsp;&nbsp;&nbsp;Seldon podiže pogled i sa iznenadnom radošću uzviknu: "Hamine! Konačno!"
<BR>&nbsp;&nbsp;&nbsp;&nbsp;&nbsp;"Izvinjavam se što je ovako dugo potrajalo, Seldone. Mnogo toga sam morao da obavim. Kako si, dr Venabili? Pretpostavljam da je ovo Maniksova kćer, Rajčel. Ali ko je dečak?"
<BR>&nbsp;&nbsp;&nbsp;&nbsp;&nbsp;"Rajč je mladi Dalit, naš prijatelj", odgovori Seldon.
<BR>&nbsp;&nbsp;&nbsp;&nbsp;&nbsp;Počeše da ulaze vojnici koji, dobivši znak od Hamina, s puno poštovanja podigoše Rajčel.
<BR>&nbsp;&nbsp;&nbsp;&nbsp;&nbsp;Dors, oslobođena dužnosti da pomno motri na drugu ženu, rukama otra njenu odeću i popravi joj bluzu. Seldon odjednom shvati da je još u mantilu za kupanje.
<BR>&nbsp;&nbsp;&nbsp;&nbsp;&nbsp;Rajčel, prezrivo se otevši stražarima, upre prst u Hamina te upita Seldona: "Ko je ovaj?"
<BR>&nbsp;&nbsp;&nbsp;&nbsp;&nbsp;Seldon odvrati: "To je Četer Hamin, moj prijatelj i zaštitnik na ovoj planeti."
<BR>&nbsp;&nbsp;&nbsp;&nbsp;&nbsp;"Vaš zaštitnik?" Rajčel se ludački nasmeja. "Budalo! Idiote! Taj čovek je Demerzel, a ako pogledate u oči vašu Venabilku, moći ćete u njima da pročitate da je ona toga i te kako svesna. Sve vreme ste u zamci, mnogo goroj od one koju sam vam ja bila spremila!"
<BR>
<BR>&nbsp;&nbsp;&nbsp;&nbsp;&nbsp;90.
<BR>&nbsp;&nbsp;&nbsp;&nbsp;&nbsp;Hamin i Seldon su toga dana zajedno ručali, i obrok je uglavnom protekao u ćutanju.
<BR>&nbsp;&nbsp;&nbsp;&nbsp;&nbsp;Tek pred kraj se Seldon uzmuvao i žučno rekao: "Pa, gospodine, kako da te oslovljavam? Još o tebi razmišljam kao o 'Četeru Haminu', pa čak ako te i prihvatim kao drugu osobu, sigurno neću moći da ti se obraćam kao 'Etu Demerzelu'. Kao takav sigurno imaš i odgovarajuću titulu koju ja ne umem kako treba da upotrebljavam. Poduči me."
<BR>&nbsp;&nbsp;&nbsp;&nbsp;&nbsp;Ovaj drugi mrgodno odvrati: "Zovi me, 'Hamin' - ako ti nije teško. Ili 'Četer'. Da, ja sam Eto Demerzel, ali iz poštovanja prema tebi sam Hamin. U stvari, ta se dvojica uopšte ne razlikuju. Rekao sam ti da Carstvo propada i zakazuje. I kao jedna i kao druga ličnost verujem da je to tačno. Rekao sam ti da želim psihoistoriju jer verujem da bi mogla da spreči to propadanje i zakazivanje ili stvori uslove za obnovu i unese novu snagu ako već propadanje i gubljenje moraju ići svojim tokom. I u to verujem i kao jedna i kao druga ličnost."
<BR>&nbsp;&nbsp;&nbsp;&nbsp;&nbsp;"Ali imao si me u šaci - pretpostavljam da si bio u blizini za vreme mog sastanka s njegovim carskim veličanstvom.
<BR>&nbsp;&nbsp;&nbsp;&nbsp;&nbsp;"Kleonom. Razume se."
<BR>&nbsp;&nbsp;&nbsp;&nbsp;&nbsp;"Mogao si tada da razgovaraš sa mnom, isto onako kao što si to kasnije učinio kao Hamin."
<BR>&nbsp;&nbsp;&nbsp;&nbsp;&nbsp;"Šta bih postigao? Kao Demerzel imam silne dužnosti. Moram upravljati Kleonom, dobronamernim, ali ne baš sposobnim vladarem, sprečavati ga, koliko je to u mojoj moći, da ne pravi greške. Moram posavršavati svoje dužnosti u upravljanju Trantorom kao i Carstvom. A kao što vidiš, dosta vremena sam morao da utrošim kako bih sprečio Vaj da ne počini veliku štetu."
<BR>&nbsp;&nbsp;&nbsp;&nbsp;&nbsp;"Da, znam", promrmlja Seldon.
<BR>&nbsp;&nbsp;&nbsp;&nbsp;&nbsp;"Nije bilo lako i gotovo sam izgubio. Godine sam utrošio pažljivo se noseći s Maniksom, trudeći se da shvatim njegov način razmišljanja i smišljajući protivpotez na svaki njegov potez. Ni u jednom trenutku nisam pomislio da će, za svoga života, ovlašćenja preneti na kćer. Nisam je proučavao i nisam bio spreman na toliku neopreznost koliku je ona ispoljila. Za razliku od svog oca, odgojena je da vlast prihvata zdravo za gotovo i nije joj uopšte jasno da i vlast ima granica. I tako je ona ščepala tebe i naterala me da delam pre no što sam, u stvari, bio spreman."
<BR>&nbsp;&nbsp;&nbsp;&nbsp;&nbsp;"Mogao si me izgubiti. Dva puta je u mene bio uperen blaster."
<BR>&nbsp;&nbsp;&nbsp;&nbsp;&nbsp;"Znam", odvrati Hamin, klimnuvši. "Mogli smo te izgubiti i na Gornjoj strani - to je bio još jedan nesretni slučaj koji nisam mogao predvideti."
<BR>&nbsp;&nbsp;&nbsp;&nbsp;&nbsp;"Ali još nisi odgovorio na moje pitanje. Zašto si me poslao da obilazim Trantor kako bih pobegao Demerzelu - kada si ti lično Demerzel?"
<BR>&nbsp;&nbsp;&nbsp;&nbsp;&nbsp;"Rekao si Kleonu da je psihoistorija čisto teorijski pojam, neka vrste matematičke igre koja nema praktičnog smisla. Možda je odista tako, ali da sam ti prišao službeno, bio sam ubeđen da bi jednostavno ostao pri tom svom uverenju. Ali ideja psihoistorije me je privukla. Pitao sam se da li ona može ipak biti i nešto više od igre. Moraš shvatiti da nisam hteo samo da te iskoristim, želeo sam stvarnu i praktičnu psihoistoriju.
<BR>&nbsp;&nbsp;&nbsp;&nbsp;&nbsp;I tako sam te poslao, kao što sam reče, da juriš po celom Trantoru, sa omraženim Demerzelom stalno za petama. Osećao sam da će to naterati tvoj um da se napne do krajnjih granica. Da ćeš od psihoistorije stvoriti nešto opipljivo, nešto više od matematičke igre. Pokušao bi to da ostvariš radi iskrenog idealiste Hamina, ali ne i zbog carskog ulizice Demerzela. Takođe, na taj bi način sagledao i razne strane Trantora što bi ti takođe bilo od koristi - svakako korisnije od života u kuli od slonovače na nekoj udaljenoj planeti, okružen samo kolegama matematičarima. Jesam li bio u pravu? Jesi li napredovao?"
<BR>&nbsp;&nbsp;&nbsp;&nbsp;&nbsp;Seldon reče: "Sa psihoistorijom? Jesam, Hamine. Mislio sam da znaš."
<BR>&nbsp;&nbsp;&nbsp;&nbsp;&nbsp;"Otkud bih ja to znao?"
<BR>&nbsp;&nbsp;&nbsp;&nbsp;&nbsp;"Rekao sam Dors."
<BR>&nbsp;&nbsp;&nbsp;&nbsp;&nbsp;"Ali nisi rekao meni. Nije važno, sada si mi rekao. To su dobre vesti."
<BR>&nbsp;&nbsp;&nbsp;&nbsp;&nbsp;"Pa i nisu", odvrati Seldon. "Tek sam na početku. Ali to je dobar početak."
<BR>&nbsp;&nbsp;&nbsp;&nbsp;&nbsp;"Da li je to početak koji bi mogao shvatiti i neko ko nije matematičar?"
<BR>&nbsp;&nbsp;&nbsp;&nbsp;&nbsp;"Mislim da jeste. Vidiš, Hamine, od početka sam shvatao psihoistoriju kao nauku koja zavisi od međusobnog delovanja dvadeset pet miliona svetova, sa prosečnim brojem stanovnika od četiri hiljade miliona. To je previše. Nema načina da se upravlja nečim tako složenim. Ako sam uopšte želeo da uspem, ako je postojao način da pronađem delatnu psihoistoriju, trebalo je, pre svega, da pronađem jednostavniji sistem.
<BR>&nbsp;&nbsp;&nbsp;&nbsp;&nbsp;Tako sam mislio da se vratim unazad u vremenu i pozabavim se jednim jedinim svetom koji je jedini bio naseljen ljudima u nejasnom dobu pre kolonizacije Galaksije. U Mikogenu su pominjali kao prvobitni svet Auroru, dok sam u Dalu čuo da kao prvobitni svet pominju Zemlju. Pomislio sam da je to jedan isti svet, samo da su imena različita; ali oni su se veoma razlikovali bar u jednoj ključnoj stvari, tako da je to bilo isključeno. A i nije bilo važno. Ni o jednom se nije gotovo ništa znalo, a i ono malo bilo je obavijeno mitovima i legendama, tako da nije bilo nade da bi se psihoistorija mogla na njih primeniti."
<BR>&nbsp;&nbsp;&nbsp;&nbsp;&nbsp;On zastade kako bi otpio gutljaj hladnog soka, ne skidajući pogled s Hamina.
<BR>&nbsp;&nbsp;&nbsp;&nbsp;&nbsp;Hamin upita: "Pa? Šta je bilo dalje?"
<BR>&nbsp;&nbsp;&nbsp;&nbsp;&nbsp;"U međuvremenu mi je Dors ispričala nešto što sam ja nazvao pričom o ruci na bedru. U početku je to bila jedna beznačajna priča, smešna i potpuno trivijalna. Ali na kraju je Dors pomenula različite običaje koji vladaju na različitim svetovima i u različitim sektorima na Trantoru, vezane za razliku među polovima. Sinulo mi je, tada, da ona gleda na različite trantorske sektore kao na razdvojene svetove. Lenjo sam pomislio da, umesto na dvadeset pet miliona različitih svetova, moram računati na dvadeset pet miliona - plus osam stotina. Ta mi se razlika učinila potpuno beznačajnom, te sam tako na nju zaboravio i više nisam o tome razmišljao.
<BR>&nbsp;&nbsp;&nbsp;&nbsp;&nbsp;Ali dok sam putovao iz Carskog sektora u Striling, pa iz njega u Mikogen, pa u Dal i na kraju u Vaj, sam sam se uverio koliko su oni međusobni različiti. Sve sam više mislio o Trantoru ne kao o jednom svetu već kao o kompleksu svetova, ali još u tome nisam sagledavao ono najbitnije.
<BR>&nbsp;&nbsp;&nbsp;&nbsp;&nbsp;Tek kada sam čuo Rajčel - vidiš dobro je ispalo što me je Vaj na kraju zarobio i što je Rajčel zbog svoje žurbe zapala u veličajne sheme koje mi je saopštila - dok sam slušao Rajčel, kao što rekoh, rekla mi je da ona želi samo Trantor i neke obližnje svetove. To je srce Carstva, prema njoj, a ostale spoljašnje svetove nameravala je da raspusti kao nešto 'udaljeno i ništavno'.
<BR>&nbsp;&nbsp;&nbsp;&nbsp;&nbsp;Tada sam, u trenutku, shvatio šta sam to verovatno već poduže vreme gomilao u svojim skrivenim mislima. S jedne strane, Trantor je posedovao neverovatno složen društveni sistem, pošto je gusto naseljen i pošto se sastoji od osam stotina manjih svetova. On sam bio je dovoljno složen sistem tako da je psihoistoriju mogao učiniti smislenom, ali i dovoljno jednostavan, u poređenju sa celim Carstvom, da psihoistoriju učini možda i praktičnom.
<BR>&nbsp;&nbsp;&nbsp;&nbsp;&nbsp;A Spoljašnji svetovi, njih dvadeset pet miliona? Oni su bili 'udaljeni i ništavni'. Oni su, razume se, uticali na Trantor, i Trantor na njih, ali to su efekti drugog reda. Kada bi mi uspelo da psihoistorija dejstvuje, makar približno, u slučaju samog Trantora, onda bi manja dejstva Spoljašnjih svetova mogla biti dodata kao kasnije modifikacije. Shvataš li? Tragao sam za pojedinačnim svetom na kome bih uspostavio praktičnu nauku o psihoistoriji i to sam činio u dalekoj prošlosti, a taj se pojedinačni svet koji sam želeo, sve vreme nalazio pod mojim nogama - sada."
<BR>&nbsp;&nbsp;&nbsp;&nbsp;&nbsp;Hamin odvrati s očiglednim olakšanjem i zadovoljstvom: "Divno!"
<BR>&nbsp;&nbsp;&nbsp;&nbsp;&nbsp;"Ali sve ostalo još treba uraditi, Hamine. Moram podrobno proučiti Trantor. Moram izmisliti potrebnu matematiku. Ako budem imao sreće te poživim dosta dugo, možda ću doći do odgovora pre no što umrem. Ako ne, moji naslednici će morati da nastave. Razume se, Carstvo može pasti i raspršiti se pre no što psihoistorija postane delatna kao metod saznanja."
<BR>&nbsp;&nbsp;&nbsp;&nbsp;&nbsp;"Učiniću sve što mogu da ti pomognem."
<BR>&nbsp;&nbsp;&nbsp;&nbsp;&nbsp;"Znam", reče Seldon.
<BR>&nbsp;&nbsp;&nbsp;&nbsp;&nbsp;"Znači, veruješ mi, uprkos tome što sam Demerzel."
<BR>&nbsp;&nbsp;&nbsp;&nbsp;&nbsp;"U potpunosti. Sasvim. Ali to činim stoga što nisi Demerzel."
<BR>&nbsp;&nbsp;&nbsp;&nbsp;&nbsp;"Ali jesam", ostade uporan Hamin.
<BR>&nbsp;&nbsp;&nbsp;&nbsp;&nbsp;"Ali nisi. Ti kao Demerzel si isto onako daleko od istine kao i ti kao Hamin."
<BR>&nbsp;&nbsp;&nbsp;&nbsp;&nbsp;"Kako to misliš?" Hamin razrogači oči i malo ustuknu pred Seldonom.
<BR>&nbsp;&nbsp;&nbsp;&nbsp;&nbsp;"Hoću da kažem da si verovatno izabrao ime 'Hamin' zato što si osećao da ti ne pristaje. 'Hamin' je pogrešno izgovorena reč 'human' - ljudski, je li tako?"
<BR>&nbsp;&nbsp;&nbsp;&nbsp;&nbsp;Hamin ništa ne odvrati. I dalje je zurio u Seldona.
<BR>&nbsp;&nbsp;&nbsp;&nbsp;&nbsp;I Seldon konačno reče: "Jer ti i nisi čovek, zar ne, 'Hamine/Demerzele'? Ti si robot."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
