<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. VAJ
<P>&nbsp;&nbsp;&nbsp;&nbsp;&nbsp;VAJ... Jedan od sektora sveta-grada Trantora... U poslednjim vekovima Galaktičkog carstva, Vaj je bio najjači i najstabilniji deo sveta-grada. Njegovi vladari dugo su težili da se domognu carskog prestola, opravdavajući to svojim poreklom od prvih careva. Pod Maniksom IV Vaj je postao vojna sila i (kako su kasnije tvrdile carske vlasti) planirao je da izvrši prevrat koji bi obuhvatio celu planetu...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;82.
<BR>&nbsp;&nbsp;&nbsp;&nbsp;&nbsp;Čovek koji je ušao bio je visok i mišićav. Imao je dugačke plave brkove koji su se kovrdžali na krajevima i trag kose koji mu se protezao niz obraze i ispod brade, ostavljajući deo brade i donju usnu potpuno izbrijane i pomalo vlažne. Kosa mu je bila tako kratko podšišana i tako svetla da je Seldona, na jedan prijatan trenutak, podsetio na Mikogen.
<BR>&nbsp;&nbsp;&nbsp;&nbsp;&nbsp;Pridošlica je na sebi imao odeću koja je, nema sumnje, predstavljala uniformu. Bila je crvenobela, a oko pasa je nosio široki pojas ukrašen srebrnim ukrasnim čavlićima.
<BR>&nbsp;&nbsp;&nbsp;&nbsp;&nbsp;Kada je progovorio, njegov glas podseti Seldona na svirku kontrabasa, a za naglasak zaključi da ga nikada ranije nije čuo. Najneobičniji naglasci uvek su Seldonu zvučali neuglađeno, ali ovaj je gotovo ličio na muziku, možda zbog bogatstva niskih tonova.
<BR>&nbsp;&nbsp;&nbsp;&nbsp;&nbsp;"Ja sam narednik Emer Talus", zabrunda on lagano izgovarajući slogove. "Tražim doktora Harija Seldona."
<BR>&nbsp;&nbsp;&nbsp;&nbsp;&nbsp;"Ja sam taj", odgovori Seldon, a zatim šapnu Dors: "Ako Hamin nije mogao sam da dođe, nema sumnje da je poslao veličanstveni komad teletine da ga zameni."
<BR>&nbsp;&nbsp;&nbsp;&nbsp;&nbsp;Narednik je osmotrio Seldona jednim prodornim i podužim pogledom. Zatim reče: "Da. Opisali su mi vas. Molim vas pođite sa mnom, doktore Seldon."
<BR>&nbsp;&nbsp;&nbsp;&nbsp;&nbsp;Seldon reče: "Povedite nas."
<BR>&nbsp;&nbsp;&nbsp;&nbsp;&nbsp;Narednik koraknu unazad. Seldon i Dors Venabili pođoše napred.
<BR>&nbsp;&nbsp;&nbsp;&nbsp;&nbsp;Narednik stade i podiže ogromnu šaku, okrenuvši dlan prema Dors. "Naređeno mi je da povedem dr Harija Seldona. U mom naređenju nije stajalo da povedem bilo kog drugog."
<BR>&nbsp;&nbsp;&nbsp;&nbsp;&nbsp;Seldon je jedan trenutak zbunjeno zurio u njega. A onda njegov iznenađeni pogled smeni pogled pun besa. "Nemoguće da vam je izdato jedno takvo naređenje, naredniče. Dr Dors Venabili je moja saradnica i saputnica. Ona mora poći sa mnom."
<BR>&nbsp;&nbsp;&nbsp;&nbsp;&nbsp;"To se kosi s mojim uputstvima, Doktore."
<BR>&nbsp;&nbsp;&nbsp;&nbsp;&nbsp;"Uopšte me ne zanimaju ta vaša uputstva, naredniče Talus. Bez nje ne idem."
<BR>&nbsp;&nbsp;&nbsp;&nbsp;&nbsp;"Šta više", dodade iznervirana Dors, "moja uputstva glase da treba da štitim dr Seldona sve vreme. A to ne mogu ako nisam s njim. Stoga, gde on ide, idem i ja."
<BR>&nbsp;&nbsp;&nbsp;&nbsp;&nbsp;Narednik je bio zbunjen. "Imam izričito naređenje da se pobrinem za vas kako vam se ništa ne bi dogodilo, dr Seldone. Ako ne budete hteli da pođete dobrovoljno, moraću da vas odnesem do svog vozila. Pokušaću da to uradim nežno."
<BR>&nbsp;&nbsp;&nbsp;&nbsp;&nbsp;On ispruži ruku kao da će da ščepa Seldona oko struka i da ga ponese.
<BR>&nbsp;&nbsp;&nbsp;&nbsp;&nbsp;Seldon se izmaknu van njegovog domašaja. Dok je to činio, njegov desni dlan se bridom spusti na narednikovu desnu mišicu, tamo gde su mu mišići bili najtanji, tako da ga je udario po kosti.
<BR>&nbsp;&nbsp;&nbsp;&nbsp;&nbsp;Narednik iznenada duboko udahnu i kao da se malo stresao, ali onda se okrenu, bezizražajnog lica i ponovo krenu napred. Davan je sve to nepomično posmatrao, ali zato je Rajč zašao naredniku s leđa.
<BR>&nbsp;&nbsp;&nbsp;&nbsp;&nbsp;Seldon ponovi svoj udar dlanom po drugi, a zatim i po treći put, ali ovog puta je već narednik Tulus predvideo šta će se desiti, pa je sagnuo rame kako bi udarac dočekao kojim tvrdim mišićem.
<BR>&nbsp;&nbsp;&nbsp;&nbsp;&nbsp;Dors je izvukla noževe.
<BR>&nbsp;&nbsp;&nbsp;&nbsp;&nbsp;"Naredniče", poče ona grlato, "okrenite se ovamo. Želim da shvatite kako vam mogu naneti tešku povredu, ako budete i dalje uporno tražili da odnesete dr Seldona protiv njegove volje."
<BR>&nbsp;&nbsp;&nbsp;&nbsp;&nbsp;Narednik zastade. Izgleda da je ozbiljno shvatio noževe koji su se lagano pomerali. "Moja mi uputstva ne brane da povredim nekog drugog, već samo dr Seldona", reče on.
<BR>&nbsp;&nbsp;&nbsp;&nbsp;&nbsp;Desna šaka mu neverovatnom brzinom skliznu ka neuronskom biču koji mu je visio u koricama zakačenim za opasač. Dors isto tako brzo koraknu napred, sevajući noževima.
<BR>&nbsp;&nbsp;&nbsp;&nbsp;&nbsp;Ali nijedno od njih ne završi kretnju.
<BR>&nbsp;&nbsp;&nbsp;&nbsp;&nbsp;Bacivši se napred, Rajč se zaleteo i udario narednika u leđa levom šakom, a desnom mu izvukao oružje iz korica. Hitro se povukao, držeći obema šakama neuronski bič i vičući: "Ruke gore, naredniče, ili ću vas počastiti!"
<BR>&nbsp;&nbsp;&nbsp;&nbsp;&nbsp;Narednik se okrenu, a nervozni izraz pređe mu preko zajapurenog lica. Jedino u tom trenutku je njegova ravnodušnost popustila. "Spusti to, sinko", zagrme on. "Ne znaš kako se uključuje."
<BR>&nbsp;&nbsp;&nbsp;&nbsp;&nbsp;Rajč zaurla. "Znam gde je prekidač. Sada je isključen, ali može da opali. A i opaliće ako pokušaš da me dohvatiš."
<BR>&nbsp;&nbsp;&nbsp;&nbsp;&nbsp;Narednik se ukoči. Dobro je znao koliko može biti opasno kada jedan dvanaestogodišnjak ima u ruci moćno oružje.
<BR>&nbsp;&nbsp;&nbsp;&nbsp;&nbsp;Ni Seldon se nije osećao ništa bolje. On reče: "Pažljivo s tim, Rajče. Nemoj pucati. Skini prst s kontaktnog dugmeta."
<BR>&nbsp;&nbsp;&nbsp;&nbsp;&nbsp;"Neću mu dozvoliti da me zaskoči."
<BR>&nbsp;&nbsp;&nbsp;&nbsp;&nbsp;"Neće... Naredniče, molim vas ostanite nepokretni. Hajde da nešto raspravimo. Rečeno vam je da me odvedete odavde. Je li tako?"
<BR>&nbsp;&nbsp;&nbsp;&nbsp;&nbsp;"Tako je", odvrati narednik, pomalo iskolačenih očiju upiljenih u Rajča (čiji je pogled isto tako bio prikovan za narednikov).
<BR>&nbsp;&nbsp;&nbsp;&nbsp;&nbsp;"Ali nije vam rečeno da povedete bilo kog drugog. Je li tako?"
<BR>&nbsp;&nbsp;&nbsp;&nbsp;&nbsp;"Ne, to mi nije rečeno, Doktore", odsečno ospori narednik. Čak ni neuronski bič nije mogao da ga nagna da promeni iskaz. To je bilo očigledno.
<BR>&nbsp;&nbsp;&nbsp;&nbsp;&nbsp;"U redu, ali saslušajte me, naredniče. Da li vam je rečeno da ne povedete nikog drugog?"
<BR>&nbsp;&nbsp;&nbsp;&nbsp;&nbsp;"Upravo sam vam rekao..."
<BR>&nbsp;&nbsp;&nbsp;&nbsp;&nbsp;"Ne, ne. Slušajte, naredniče. Postoji razlika. Da li vam je izdato ovakvo naređenje: 'Dovedite dr Seldona!'? Je li to bilo sve, da li se u vašem naređenju nije pominjao niko drugi, ili je ono bilo određenije.? Da ono nije glasilo: "Dovedite samo dr Seldona i nikoga više."
<BR>&nbsp;&nbsp;&nbsp;&nbsp;&nbsp;Narednik stade da premeće ove dve mogućnosti po glavi, a zatim reče: "Rečeno mi je da vas dovedem, dr Seldone."
<BR>&nbsp;&nbsp;&nbsp;&nbsp;&nbsp;"Znači, nije pominjan niko drugi na bilo koji način, je li tako?"
<BR>&nbsp;&nbsp;&nbsp;&nbsp;&nbsp;Pauza. "Ne."
<BR>&nbsp;&nbsp;&nbsp;&nbsp;&nbsp;"Nije vam rečeno da dovedete dr Venabili, ali vam nije ni rečeno da je ne dovedete. Je li tako?"
<BR>&nbsp;&nbsp;&nbsp;&nbsp;&nbsp;Pauza. "Da."
<BR>&nbsp;&nbsp;&nbsp;&nbsp;&nbsp;"Znači, možete i da je dovedete i da je ne dovedete, kako god želite?"
<BR>&nbsp;&nbsp;&nbsp;&nbsp;&nbsp;Duga pauza. "Pretpostavljam."
<BR>&nbsp;&nbsp;&nbsp;&nbsp;&nbsp;"E, sad, tu je i Rajč, momak koji drži u vas uperen neuronski bič - vaš neuronski bič, ne zaboravite - i jedva čeka da ga upotrebi."
<BR>&nbsp;&nbsp;&nbsp;&nbsp;&nbsp;"Aha!" zavika Rajč.
<BR>&nbsp;&nbsp;&nbsp;&nbsp;&nbsp;"Još ne, Rajče", reče Seldon. "A tu je i dr Venabili i njena dva noža kojima ume veoma stručno da barata, i na kraju tu sam ja, a ja mogu, ako mi se ukaže prilika, da vam šakom slomim Adamovu jabučicu tako da ćete doveka moći samo da šapućete. E pa sad, želite li da povedete dr Venabili ili ne? Naređenja vam dopuštaju i jednu i drugu mogućnost."
<BR>&nbsp;&nbsp;&nbsp;&nbsp;&nbsp;Narednik konačno skrhanim glasom reče: "Povešću i ženu."
<BR>&nbsp;&nbsp;&nbsp;&nbsp;&nbsp;"I dečaka, Rajča."
<BR>&nbsp;&nbsp;&nbsp;&nbsp;&nbsp;"I dečaka."
<BR>&nbsp;&nbsp;&nbsp;&nbsp;&nbsp;"Dobro, Dajete li časnu reč - vašu časnu vojničku reč - da ćete učiniti onako kao što ste upravo izjavili... na časnu reč?"
<BR>&nbsp;&nbsp;&nbsp;&nbsp;&nbsp;"Imate moju časnu vojničku reč", odvrati narednik.
<BR>&nbsp;&nbsp;&nbsp;&nbsp;&nbsp;"Dobro, Rajče, vrati bič. Smesta. Nemoj da čekam."
<BR>&nbsp;&nbsp;&nbsp;&nbsp;&nbsp;Rajč, sa nesretnim izrazom na licu iskrivljenom u grimasu, pogleda u Dors, koja je oklevala, da bi potom lagano klimnula. I na njenom licu bio je isti nesretni izraz kao i na Rajčovom.
<BR>&nbsp;&nbsp;&nbsp;&nbsp;&nbsp;Rajč pruži neuronski bič naredniku i reče: "Naterali su me, veliki..." Poslednje reči bile su nerazumljive.
<BR>&nbsp;&nbsp;&nbsp;&nbsp;&nbsp;Seldon reče: "Sklonite noževe, Dors."
<BR>&nbsp;&nbsp;&nbsp;&nbsp;&nbsp;Dors zavrte glavom, ali ih ipak skloni.
<BR>&nbsp;&nbsp;&nbsp;&nbsp;&nbsp;"Naredniče?" obrati mu se Seldon.
<BR>&nbsp;&nbsp;&nbsp;&nbsp;&nbsp;Narednik pogleda u neuronski bič, pa u Seldona. Zatim reče: "Vi ste častan čovek, dr Seldone, i moja časna reč važi." Vojnički oštro, on vrati neuronski bič u korice.
<BR>&nbsp;&nbsp;&nbsp;&nbsp;&nbsp;Seldon se okrenu Davanu i reče: "Davane, molim vas da zaboravite sve što ste ovde videli. Nas troje dobrovoljno krećeno s narednikom Talusom. Recite Jugu Amarilu kada ga budete videli da ga neću zaboraviti i da ću se, kada se ovo jednom završi i kada budem mogao nešto da preduzmem, pobrinuti da dospe na Univerzitet. A ako ikada bude bilo potrebno da učinim bilo šta razumno za vašu stvar, Davane, ja ću to i učiniti... A sada naredniče, pođimo."
<BR>
<BR>&nbsp;&nbsp;&nbsp;&nbsp;&nbsp;83.
<BR>&nbsp;&nbsp;&nbsp;&nbsp;&nbsp;"Jesi li se već ranije vozio mlaznjakom, Rajče?" upita Hari Seldon.
<BR>&nbsp;&nbsp;&nbsp;&nbsp;&nbsp;Rajč nemo odmahnu glavom. Posmatrao je Gornju stranu koja je promicala ispod njih s mešavinom straha i strahopoštovanja.
<BR>&nbsp;&nbsp;&nbsp;&nbsp;&nbsp;Seldona ponovo iznenadi u kojoj meri je Trantor predstavljao svet Ekspresnika i tunela. Mase su čak i dugačka putovanja obavljale ispod zemlje. Vazdušni saobraćaj, koliko god bio uobičajen na drugim svetovima, predstavljao je na Trantoru luksuz i mlaznjaci poput ovog...
<BR>&nbsp;&nbsp;&nbsp;&nbsp;&nbsp;Kako li je Hamin uspeo da ga nabavi? pitao se Seldon.
<BR>&nbsp;&nbsp;&nbsp;&nbsp;&nbsp;On pogleda kroz prozor i ugleda kupole koje su se uzdizale i spuštale okružene zelenilom u ovoj oblasti planete, povremene mrlje nečega što je veoma ličilo na džungle, rukavce mora koje su s vremena na vreme preletali, s vodom nalik na olovo koja bi iznenada zasvetlucala kada bi sunce načas provirilo iza gustog omotača oblaka.
<BR>&nbsp;&nbsp;&nbsp;&nbsp;&nbsp;Posle otprilike jednog sata leta, Dors, koja je gledala novi istorijski roman u kome očigledno nije mnogo uživala, isključi uređaj za projektovanje i reče: "Volela bih da znam kuda to idemo."
<BR>&nbsp;&nbsp;&nbsp;&nbsp;&nbsp;"Ako vama to nije poznato", odvrati Seldon, "meni je još manje. Duže ste na Trantoru od mene."
<BR>&nbsp;&nbsp;&nbsp;&nbsp;&nbsp;"Da, ali sve vreme sam provela unutra", primeti Dors. "Ovde napolju, kada ispod sebe imamo samo Gornju stranu, izgubljena sam poput nerođenog deteta."
<BR>&nbsp;&nbsp;&nbsp;&nbsp;&nbsp;"Oh, dobro... Hamin verovatno zna šta radi."
<BR>&nbsp;&nbsp;&nbsp;&nbsp;&nbsp;"Ubeđena sam da zna", odvrati Dors prilično oštro, "ali to nema nikakve veze sa našom sadšnjom situacijom. Zašto i dalje pretpostavljate da je ovo njegovo delo?"
<BR>&nbsp;&nbsp;&nbsp;&nbsp;&nbsp;Seldon izvi obrvu.
<BR>&nbsp;&nbsp;&nbsp;&nbsp;&nbsp;"Kad bolje razmislim, ne znam. Samo sam pretpostavljao. Zašto ovo ne bi bilo njegovo delo?"
<BR>&nbsp;&nbsp;&nbsp;&nbsp;&nbsp;"Jer bilo ko da je ovo sredio nije izričito naredio da i ja budem dovedena tamo. Jednostavno ne mogu da prihvatim da bi Hamin mogao da zaboravi na mene. A i zbog toga što nije sam došao, kao u Strilingu i Mikogenu."
<BR>&nbsp;&nbsp;&nbsp;&nbsp;&nbsp;"Ne možete očekivati, Dors, da uvek lično dođe. Možda je bio zauzet. Zapanjujuća je činjenica ne to što ovog puta nije došao već što je dolazio u pređašnjim prilikama."
<BR>&nbsp;&nbsp;&nbsp;&nbsp;&nbsp;"Pod pretpostavkom da nije došao lično, zar bi poslao jednu ovako upadljivu i raskošnu leteću palatu poput ove?" Ona pokaza rukom oko sebe na unutrašnjost velikog, luksuznog mlaznjaka.
<BR>&nbsp;&nbsp;&nbsp;&nbsp;&nbsp;"Možda mu je to jednostavno bilo zgodno u datom trenutku. A možda je i mislio da niko neće posumnjati kako se begunci koji se očajnički trude da ostanu neotkriveni voze u ovako nečem. To je stara varka."
<BR>&nbsp;&nbsp;&nbsp;&nbsp;&nbsp;"I suviše poznata, prema mom mišljenju. Zar bi poslao idiota kakav je narednik Tulus da ga zameni?"
<BR>&nbsp;&nbsp;&nbsp;&nbsp;&nbsp;"Narednik nije idiot. Jednostavno je obučen da bespogovorno izvršava naređenja. Kada bi dobijao odgovarajuća naređenja, mogao bi biti potpuno pouzdan."
<BR>&nbsp;&nbsp;&nbsp;&nbsp;&nbsp;"Evo nas opet na istom, Hari. Vratili smo se na to. Zašto nije dobio odgovarajuće naređenje? Nezamislivo mi je da je Četer Hamin mogao da mu naredi da vas izvede iz Dala, a da mene ni ne spomene. Nezamislivo."
<BR>&nbsp;&nbsp;&nbsp;&nbsp;&nbsp;Na To Seldon nije imao šta da odgovori, te se snuždi.
<BR>&nbsp;&nbsp;&nbsp;&nbsp;&nbsp;Prođe još jedan sat, a onda se Dors ponovo oglasi: "Izgleda da napolju postaje hladnije. Zelenilo Gornje strane postaje smeđe, a čini mi se da je uključno grejanje."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Dal se nalazi u tropima, što znači da sada idemo ili na sever ili na jug - i to prilično daleko. Da imam neku predstavu o tome u kom pravcu se nalazila linija noći, znala bih u kom pravcu idemo."
<BR>&nbsp;&nbsp;&nbsp;&nbsp;&nbsp;Na kraju pređoše i preko dela obale na kojoj je ledeni obod oivičavao kupole tamo gde ih je more dodirivalo.
<BR>&nbsp;&nbsp;&nbsp;&nbsp;&nbsp;A onda, sasvim iznenada, mlaznjak se nagnu nadole.
<BR>&nbsp;&nbsp;&nbsp;&nbsp;&nbsp;"Udarićemo u zemlju!" zavrišta Rajč. "Razbićemo se!"
<BR>&nbsp;&nbsp;&nbsp;&nbsp;&nbsp;Seldonovi stomačni mišići se zgrčiše i on ščepa naslon sedišta.
<BR>&nbsp;&nbsp;&nbsp;&nbsp;&nbsp;Dors se, međutim, nije uzbuđivala. Ona samo reče: "Izgleda da je kod pilota sve u redu. Poniremo."
<BR>&nbsp;&nbsp;&nbsp;&nbsp;&nbsp;U trenutku kada je završila rečenicu, krila mlaznjaka se povukoše unazad i ispod njega i mlaznjak poput metka ulete u tunel. U trenutku ih obavi tama, a sekund kasnije uključi se osvetljenje u tunelu. S obe strane mlaznjaka promicali su zidovi tunela.
<BR>&nbsp;&nbsp;&nbsp;&nbsp;&nbsp;"Pretpostavljam da me nikada niko neće moći da ubedi kako znaju da je tunel prazan", promrmlja Seldon.
<BR>&nbsp;&nbsp;&nbsp;&nbsp;&nbsp;"Ubeđena sam da su još pre nekoliko desetina kilometara primili obaveštenje da je tunel prazan", odvrati Dors. "U svakom slučaju, pretpostavljam da će se putovanje ubrzo završiti i da ćemo saznati gde se nalazimo."
<BR>&nbsp;&nbsp;&nbsp;&nbsp;&nbsp;Ona napravi pauzu, pa dodade: "Pretpostavljam, takođe, da nam se ono što ćemo saznati uopšte neće dopasti."
<BR>
<BR>&nbsp;&nbsp;&nbsp;&nbsp;&nbsp;84.
<BR>&nbsp;&nbsp;&nbsp;&nbsp;&nbsp;Mlaznjak iziđe iz tunela na dugačku pistu iznad koje se protezao krov na takvoj visini da se Seldonu učinio bližim pravoj dnevnoj svetlosti od bilo čega što je video od kada je napustio Carski sektor.
<BR>&nbsp;&nbsp;&nbsp;&nbsp;&nbsp;Zaustavili su se za kraće vreme no što je Seldon pretpostavljao, ali po cenu neprijatnog potiska unapred. To se naročito odrazilo na Rajču, koji se zalepio za sedište ispred sebe i jedva uspevao da diše, dok ga Dorsina ruka koja je počivala na njegovom ramenu nije blago povukla unazad.
<BR>&nbsp;&nbsp;&nbsp;&nbsp;&nbsp;Narednik Talus, upečatljiv i uspravan, napusti mlaznjak i krenu ka stražnjem delu, otvori vrata odeljenja za putnike i pomože svojim putnicima, jednom po jednom, da iziđu.
<BR>&nbsp;&nbsp;&nbsp;&nbsp;&nbsp;Poslednji je izišao Seldon. Napola se okrenuvši kada je prolazio pored narednika, on mu reče: "Bio je to prijatan let, naredniče."
<BR>&nbsp;&nbsp;&nbsp;&nbsp;&nbsp;Lagani osmeh razli se narednikovim širokim licem usled čega mu se podiže gornja usna sa brkovima. On dotače obog kape u polupozdrav i odvrati: "Još jednom hvala, Doktore."
<BR>&nbsp;&nbsp;&nbsp;&nbsp;&nbsp;Potom su ih žurno smestili na stražnje sedište nekog terenskog vozila krajnje neobičnog oblika, narednik lično sede na mesto vozača, pokrenu vozilo i nastavi da vozi s neverovatnom lakoćom.
<BR>&nbsp;&nbsp;&nbsp;&nbsp;&nbsp;Prolazili su širokim putevima, oivičenim visokim, lepo izgrađenim zgradama, koje su sijale na jarkoj dnevnoj svetlosti. Kao i svuda na Trantoru, čuli su udaljeno brujanje Ekspresnika. Pločnici su bili pretrpani uglavnom dobro odevenim ljudima. Okolina je bila zadivljujuće, gotovo preterano čista.
<BR>&nbsp;&nbsp;&nbsp;&nbsp;&nbsp;Seldonovo osećanje sigurnosti nastavi da se smanjuje. Dorsina nagađanja u pogledu njihovog odredišta konačno se obistiniše. On se nagnu ka njoj i reče: "Mislite li da smo se vratili u Carski sektor?"
<BR>&nbsp;&nbsp;&nbsp;&nbsp;&nbsp;Ona odvrati: "Ne, zgrade su više u rokoko stilu u Carskom sektoru, a u ovom ima manje carske kitnjastosti - ako shvatate na šta mislim."
<BR>&nbsp;&nbsp;&nbsp;&nbsp;&nbsp;"Pa, gde smo onda, Dors?"
<BR>&nbsp;&nbsp;&nbsp;&nbsp;&nbsp;"Bojim se, Hari, da ćemo morati da pitamo."
<BR>&nbsp;&nbsp;&nbsp;&nbsp;&nbsp;Nisu dugo putovali i uskoro se ukotrljaše na parkiralište koje se nalazilo pored neke impozantne četvorospratne građevine. Oko vrha se protezao friz sa izmišljenim životinjama, ukrašen trakama jarkoružičastog kamena. Bila je to upadljiva fasada prilično dopadljivog izgleda.
<BR>&nbsp;&nbsp;&nbsp;&nbsp;&nbsp;Seldon primeti: "To me baš podseća na rokoko."
<BR>&nbsp;&nbsp;&nbsp;&nbsp;&nbsp;Dors samo nesigurno slegnu ramenima.
<BR>&nbsp;&nbsp;&nbsp;&nbsp;&nbsp;Rajč zviznu i pokuša da zvuči ravnodušno kada reče: "Hej, pogledajte to otmeno mesto."
<BR>&nbsp;&nbsp;&nbsp;&nbsp;&nbsp;Narednik Tulus dade znak Seldonu, jasno mu stavivši do znanja da treba da ga sledi. Seldon se povuče, a zatim se takođe posluži univerzalnim jezikom pokreta, ispruži obe ruke, jasno pokazavši na Dors i Rajča.
<BR>&nbsp;&nbsp;&nbsp;&nbsp;&nbsp;Narednik stade nelagodno da okleva ispred velelepnog ružičastog ulaza. Brkovi samo što mu nisu otpali koliko su se obesili. A onda osorno reče: "Dobro, svo troje. Moja časna reč i dalje važi... Ali da znate da se ostali možda neće smatrati obaveznima da poštuju moje obećanje."
<BR>&nbsp;&nbsp;&nbsp;&nbsp;&nbsp;Seldon klimnu. "Smatram vas odgovornim samo za sopstvena dela, naredniče."
<BR>&nbsp;&nbsp;&nbsp;&nbsp;&nbsp;Narednik je bio dirnut, i lice mu se na trenutak razvedri kao da razmatra mogućnost da protrese Seldonovu šaku ili na neki drugi način iskaže svoju zahvalnost. Međutim, ipak odustade od toga i zakorači na najniži stepenik stepeništa koje je vodilo do vrata. Stepenice se smesta pokrenuše.
<BR>&nbsp;&nbsp;&nbsp;&nbsp;&nbsp;Seldon i Dors krenuše za njim s lakoćom održavajući ravnotežu. Rajč, koga je sve ovo na trenutak zapanjilo, skoči na stepenice u pokretu posle izvesnog vremena, gurnu obe šake u džepove i stade bezbrižno da zviždi.
<BR>&nbsp;&nbsp;&nbsp;&nbsp;&nbsp;Vrata se otvoriše i kroz njih iziđoše dve žene, svaka sa jedne strane, potpuno simetrično. Bile su mlade i privlačne. Njihove haljine, čvrsto stegnute u struku kaiševima, dosezale su im gotovo do članaka, i padale u šuštavim naborima koji su se trli jedan od drugi dok su hodale. Obe su imale smeđu kosu, upletenu u dve debele pletenice. (Seldonu se to dopadalo, ali pitao se koliko im je vremena bilo potrebno svako jutro da ih upletu. Nije primetio da su i žene koje je video na ulici nosile tako složene frizure.)
<BR>&nbsp;&nbsp;&nbsp;&nbsp;&nbsp;Ove dve se zagledaše u pridošlice s vidljivim gađenjem. Seldon nije bio iznenađen. Posle svega što se toga dana dogodilo, on i Dors izgledali su gotovo isto onako odrpano kao i Rajč.
<BR>&nbsp;&nbsp;&nbsp;&nbsp;&nbsp;Ipak su uspele pristojno da se poklone, a zatim naprave poluokret i pokažu prema unutra savršeno uigrano i sa brižljivo očuvanom simetrijom. (Uvežbavaju li one te pokrete?) Očigledno je trebalo njih troje da uđu.
<BR>&nbsp;&nbsp;&nbsp;&nbsp;&nbsp;Sada su koračali kroz ukrašenu prostoriju, natrpanu nameštajem i ukrasnim stvarčicama čiju namenu Seldon nije odmah shvatio. Pod je bio svetlo obojen, elastičan i sijao se kao ogledalo. Seldon s nelagodnošću primeti da njihova odeća ostavlja po njemu prašnjave tragove.
<BR>&nbsp;&nbsp;&nbsp;&nbsp;&nbsp;Onda se otvoriše unutrašnja vrata i pojavi se još jedna žena. Bila je dosta starija od prve dve (koje lagano počeše da se spuštaju kada ona uđe, simetrično prekrstivši noge dok su to činile što zadivi Seldona koji se pitao kako uspevaju da održe ravnotežu; nema sumnje da su to dugo uvežbavale).
<BR>&nbsp;&nbsp;&nbsp;&nbsp;&nbsp;Takođe se pitao da li se i od njega očekuje da toj ženi na neki obredni način iskaže poštovanje, ali pošto uopšte nije imao pojma kako bi to trebalo da izgleda, on samo malo pognu glavu. Dors ostade uspravno da stoji, i Seldonu se učini da to čini s prezirom.
<BR>&nbsp;&nbsp;&nbsp;&nbsp;&nbsp;Rajč je otvorenih usta zverao u svim pravcima, kao da uopšte nije video ženu koja je upravo ušla.
<BR>&nbsp;&nbsp;&nbsp;&nbsp;&nbsp;Bila je punaška - ne debela, ali prijatno zaobljena. Imala je istovetnu frizuru kao i mlade dame i haljinu istog stila, ali mnogo bogatije ukrašenu - i previše čak, da bi zadovoljila Seldonov osećaj za lepo.
<BR>&nbsp;&nbsp;&nbsp;&nbsp;&nbsp;Očigledno je bila srednjih godina i u njenoj kosi već su se primećivale sede, ali jamice u obrazima činile su je mnogo mlađom nego što je u stvari bila. Njene svetlosmeđe oči bile su vesele i sve u svemu izgledala je nekako više materinski nego staro.
<BR>&nbsp;&nbsp;&nbsp;&nbsp;&nbsp;"Kako ste?" upita ona. "Svi zajedno?" (Uopšte se nije iznenadila što vidi Dors i Rajča, već ih je s lakoćom uvrstila u svoj pozdrav.) "Već vas izvesno vreme čekam, i umalo vas nisam dobila još na Gornjoj strani u Strilingu. Vi ste dr Hari Seldon, koga odavno želim da upoznam. Vi mora da ste dr Dors Venabili, jer javljeno nam je da ste u njegovom društvu. Bojim se da ovog mladića ne znam, ali mi je drago što ga vidim. Ali ne smemo traćiti vreme u razgovoru, jer sam ubeđena da biste voleli da se najpre odmorite."
<BR>&nbsp;&nbsp;&nbsp;&nbsp;&nbsp;"I okupamo, gospođo", upade Dors prilično grubo. "Svakom od nas bi dobro došlo jedno tuširanje."
<BR>&nbsp;&nbsp;&nbsp;&nbsp;&nbsp;"Svakako", odvrati žena, "i čista odeća. Naročito ovom mladiću." Ona pogleda Rajča bez imalo gađenja ili nezadovoljstva, za razliku od one dve mlade žene.
<BR>&nbsp;&nbsp;&nbsp;&nbsp;&nbsp;Zatim ga upita: "Kako se zoveš, mladiću?"
<BR>&nbsp;&nbsp;&nbsp;&nbsp;&nbsp;"Rajč", odvrati Rajč posramljeno mucajući. A onda isprobavajući dodade. "Misus."
<BR>&nbsp;&nbsp;&nbsp;&nbsp;&nbsp;"Kakva slučajnost", reče žena, dok su joj oči svetlucale. "Možda, čak, predskazanje. Ja se, naime, zovem Rajčel. Zar to nije čudno? Ali, dođite. Pobrinućemo se za sve vas. Posle ćemo imati dovoljno vremena za večeru i razgovor."
<BR>&nbsp;&nbsp;&nbsp;&nbsp;&nbsp;"Samo čas, gospođo", reče Dors. "Smem li da upitam gde se nalazimo?"
<BR>&nbsp;&nbsp;&nbsp;&nbsp;&nbsp;"Vaj, draga. I, molim vas, zovite me Rajčel, lakše ćemo postati prijatelji. Uvek se mučim sa formalnostima."
<BR>&nbsp;&nbsp;&nbsp;&nbsp;&nbsp;Dors se ukruti. "Zar ste iznenadđeni što pitamo? Zar nije prirodno što želimo da znamo gde smo?"
<BR>&nbsp;&nbsp;&nbsp;&nbsp;&nbsp;Rajčel se prijatno zvučno nasmeja. "Nema sumnje, dr Venabili, da ćemo morati nešto učiniti sa imenom ovog mesta. Ja vam nisam postavila pitanje, već odgovorila. Pitali ste gde se nalazite i ja vas nisam pitala zašto. Odgovorila sam vam: 'Vaj'. Vi ste u sektoru Vaj."
<BR>&nbsp;&nbsp;&nbsp;&nbsp;&nbsp;"U Vaju?" gotovo uzviknu Seldon.
<BR>&nbsp;&nbsp;&nbsp;&nbsp;&nbsp;"Da, tako je, dr Seldone. Želeli smo vas još od dana kada ste se obratili Dekadnoj Konvenciji i veoma nam je drago što ste sada ovde."
<BR>
<BR>&nbsp;&nbsp;&nbsp;&nbsp;&nbsp;85.
<BR>&nbsp;&nbsp;&nbsp;&nbsp;&nbsp;U stvari, bio im je potreban čitav dan da se odmore, razgibaju, operu i očiste, dobiju novu odeću (svilastu i prilično komotnu, vajskog stila) i da se naspavaju.
<BR>&nbsp;&nbsp;&nbsp;&nbsp;&nbsp;Tek su druge večeri u Vaju sišli na večeru koju im je gospođa Rajčel obećala.
<BR>&nbsp;&nbsp;&nbsp;&nbsp;&nbsp;Sto je bio ogroman - prevelik, kada se ima u vidu da ih je za večerom bilo samo četvoro: Hari Seldon, Dors Venabili, Rajč i Rajčel. Zidovi i tavanica bili su osvetljeni mekom svetlošću čija se boja menjala brzinom koju je oko moglo da prati, ali ne prebrzo, tako da nije zbunjivala um. Sam stolnjak, koji nije bio od tkanine (Seldon nije uspeo da razabere od čega je), kao da je svetlucao.
<BR>&nbsp;&nbsp;&nbsp;&nbsp;&nbsp;Posluživali su ih brojni, tihi ljudi, a kada su se vrata jednom otvorila, Seldonu se učini da je video naoružane vojnike na straži tamo napolju. Ova soba bila je somotska rukavica, ali čelična pesnica nije bila daleko.
<BR>&nbsp;&nbsp;&nbsp;&nbsp;&nbsp;Rajčel je bila ljupka i prijateljski raspoložena, i jasno je pokazivala da joj se naročito dopada Rajč, koji je, na njeno navaljivanje, morao da sedne pored nje.
<BR>&nbsp;&nbsp;&nbsp;&nbsp;&nbsp;Rajč - izriban i uglačan, prosto je sijao, da ga čovek gotovo nije mogao prepoznati u novoj odeći, sa ošišanom, opranom i očetkanom kosom - jedva da se usuđivao da prozbori. Kao da je osećao da njegova gramatika više ne odgovara njegovom izgledu. Osećao se strašno neugodno i pažljivo je promatrao Dors kako se služi jelom čas iz jedne čas iz druge činije, trudeći se da je u svemu oponaša.
<BR>&nbsp;&nbsp;&nbsp;&nbsp;&nbsp;Hrana je bila ukusna ali dosta začinjena - u toj meri da Seldon nije mogao da raspozna jela.
<BR>&nbsp;&nbsp;&nbsp;&nbsp;&nbsp;Rejčel, čije je bucmasto lice izgledalo srećno jer se stalno smešila pri čemu su joj se videli lepi, beli sjajni zubi, u jednom trenutku reče: "Možda ste pomislili da koristimo mikogenske dodatke za hranu, ali to nije tačno. Sve što vidite gajimo ovde u Vaju. Na celoj planeti nema sektora samostalnijeg od Vaja. Naporno radimo da bismo takvo stanje i održali."
<BR>&nbsp;&nbsp;&nbsp;&nbsp;&nbsp;Seldon ozbiljno klimnu i reče: "Sve što ste nam dali je prvoklasno, Rejčel. Veoma smo vam zahvalni."
<BR>&nbsp;&nbsp;&nbsp;&nbsp;&nbsp;A u sebi je mislio da je hrana ipak ispod mikogenskih standarda, a osećao je, što je već ranije prišapnuo Dors, da upravo proslavlja vlastiti poraz. Ili Haminov poraz, u svakom slučaju, za njega je to bilo isto.
<BR>&nbsp;&nbsp;&nbsp;&nbsp;&nbsp;Konačno, Vaj ga se dočepao, a već sama pomisao na to strašno je zabrinula Hamina prilikom onog nesrećnog slučaja na Gornjoj strani.
<BR>&nbsp;&nbsp;&nbsp;&nbsp;&nbsp;Rejčel reče: "Možda ćete mi dozvoliti da vam, kao domaćica, postavim jedno lično pitanje. Da li sam u pravu što pretpostavljam da vas troje ne sačinjavate porodicu; da vi, Hari, i vi, Dors, niste venčani i da Rajč nije vaš sin."
<BR>&nbsp;&nbsp;&nbsp;&nbsp;&nbsp;"Nas troje nismo ni u kakvoj vezi te vrste", odvrati Seldon. "Rajč je rođen na Trantoru, ja na Helikonu, Dors na Sini."
<BR>&nbsp;&nbsp;&nbsp;&nbsp;&nbsp;"Pa, kako ste se onda našli?"
<BR>&nbsp;&nbsp;&nbsp;&nbsp;&nbsp;Seldon ukratko objasni, otkrivši što je mogao manje pojedinosti. "U našim susretima nema ničeg romantičnog, niti značajnog", dodade on.
<BR>&nbsp;&nbsp;&nbsp;&nbsp;&nbsp;"Ali stavljeno mi je do znanja da ste stvarali neprilike mom ličnom pomoćniku, naredniku Talusu, kada je želeo da samo vas izvede iz Dala."
<BR>&nbsp;&nbsp;&nbsp;&nbsp;&nbsp;Seldon ozbiljno odvrati: "Zavoleo sam Dors i Rajča i nisam želeo da se razdvajamo."
<BR>&nbsp;&nbsp;&nbsp;&nbsp;&nbsp;Rajčel se osmehnu i reče: "Vidim da ste sentimentalni."
<BR>&nbsp;&nbsp;&nbsp;&nbsp;&nbsp;"Da, jesam. A i zbunjen."
<BR>&nbsp;&nbsp;&nbsp;&nbsp;&nbsp;"Zbunjeni?"
<BR>&nbsp;&nbsp;&nbsp;&nbsp;&nbsp;"Pa, da. A pošto ste bili tako ljubazni da nam postavite neka lična pitanja, mogu li i ja vama da postavim jedno?"
<BR>&nbsp;&nbsp;&nbsp;&nbsp;&nbsp;"Razume se, dragi Hari. Pitajte šta god želite."
<BR>&nbsp;&nbsp;&nbsp;&nbsp;&nbsp;"Kada smo tek stigli rekli ste da me Vaj želi od dana kada sam se obratio Dekadnoj Konvenciji. Ali zbog čega?"
<BR>&nbsp;&nbsp;&nbsp;&nbsp;&nbsp;"Sigurno niste toliko glupi da ne znate. Želimo vas zbog vaše psihoistorije."
<BR>&nbsp;&nbsp;&nbsp;&nbsp;&nbsp;"To mi je jasno. Ali zbog čega mislite da ako imate mene da ćete imati i psihoistoriju?"
<BR>&nbsp;&nbsp;&nbsp;&nbsp;&nbsp;"Ne verujem da ste bili toliko nepažljivi da je izgubite."
<BR>&nbsp;&nbsp;&nbsp;&nbsp;&nbsp;"Još gore od toga, Rajčel. Nikada je nisam ni imao."
<BR>&nbsp;&nbsp;&nbsp;&nbsp;&nbsp;Rajčelino lice se nabora. "Ali u svom govoru ste rekli da je imate. Ja nisam razumela vaš govor. Nisam matematičar. Mrzim brojeve. Ali u mojoj su službi matematičari koji su mi objasnili ono što ste rekli."
<BR>&nbsp;&nbsp;&nbsp;&nbsp;&nbsp;"U tom slučaju, draga moja Rajčel, moraćete ubuduće pažljivije da slušate. Pretpostavljam da su vam oni kazali kako sam dokazao da su psihoistorijska predviđanja moguća, ali ubeđen sam da su vam takođe kazali i to da ona nisu izvodljiva."
<BR>&nbsp;&nbsp;&nbsp;&nbsp;&nbsp;"U to ne mogu da poverujem, Hari. Već narednog dana, bili ste pozvani u audijenciju kod onog samonametnutog cara, Kleona."
<BR>&nbsp;&nbsp;&nbsp;&nbsp;&nbsp;"Samonametnutog cara?" promrmlja ironično Dors.
<BR>&nbsp;&nbsp;&nbsp;&nbsp;&nbsp;"Nego šta", odvrati joj Rajčel, kao da odgovara na neko ozbiljno pitanje. "Samonametnuti car. On nema prava na taj presto."
<BR>&nbsp;&nbsp;&nbsp;&nbsp;&nbsp;"Rajčel", obrati joj se Seldon, pomalo nervozno se vrativši na pređašnju temu razgovora, "Kleonu sam rekao isto ono što i malopre vama i on me je pustio."
<BR>&nbsp;&nbsp;&nbsp;&nbsp;&nbsp;Rajčel se više nije osmehivala. Glas joj postade nešto grublji. "Da, pustio vas je isto onako kao što je mačka iz basne pustila miša. Od tada vas je stalno progonio - u Strilingu, Mikogenu, u Dalu. Isto bi činio i ovde da se usuđuje. Ali dosta o tome - naš je razgovor postao suviše ozbiljan. Zabavimo se. Malo muzike."
<BR>&nbsp;&nbsp;&nbsp;&nbsp;&nbsp;Na te njene reči, odjednom se oglasi blaga ali vesela instrumentalna melodija. Ona se nagnu ka Rajču i nežno mu reče: "Ako se mučiš sa viljuškom, uzmi kašiku ili se posluži prstima. Meni ne smeta."
<BR>&nbsp;&nbsp;&nbsp;&nbsp;&nbsp;"Dobro, gospo", odvrati Rajč i proguta knedlu, ali Dors uhvati njegov pogled, i njene usne bezglasno oblikovaše: "Viljuška."
<BR>&nbsp;&nbsp;&nbsp;&nbsp;&nbsp;On nastavi da se služi viljuškom.
<BR>&nbsp;&nbsp;&nbsp;&nbsp;&nbsp;Dors primeti: "Muzika je divna, gospođo" - upadljivo je odbijala familijarni oblik ophođenja - "ali ne smemo dozvoliti da nas omete. Nešto mi pade na pamet da su progonitelji na svim tim mestima mogli biti u službi sektora Vaj. Vi sigurno ne biste bili tako dobro upoznati sa događajima da Vaj nije bio inicijator."
<BR>&nbsp;&nbsp;&nbsp;&nbsp;&nbsp;Rajčel se glasno nasmeja. "Vaj, razume se, ima oči i uši posvuda, ali nismo mi bili ti progonitelji. Da jesmo, ne biste umakli - kao što niste u Dalu, gde smo odista mi bili progonitelji. Međutim, kada neka potera pretrpi neuspeh, kada šaka promaši metu, onda možete biti ubeđeni da iza toga stoji Demerzel."
<BR>&nbsp;&nbsp;&nbsp;&nbsp;&nbsp;"Zar imate tako loše mišljenje o Demerzelu?" promrmlja Dors.
<BR>&nbsp;&nbsp;&nbsp;&nbsp;&nbsp;"Da. Zar vas to iznenauje? Porazili smo ga."
<BR>&nbsp;&nbsp;&nbsp;&nbsp;&nbsp;"Vi? Ili sektor Vaj?"
<BR>&nbsp;&nbsp;&nbsp;&nbsp;&nbsp;"Sektor, razume se, ali ako je Vaj pobednik, onda to znači da sam i ja pobednik."
<BR>&nbsp;&nbsp;&nbsp;&nbsp;&nbsp;"Čudno", primeti Dors. "Na Trantoru preovlađuje mišljenje da stanovnici Vaja nemaju nikakve veze sa pobedama, porazima, ili bilo čim drugim. Oseća se da u Vaju odluke donosi jedan čovek koji vlada gvozdenom pesnicom, a taj čovek je gradonačelnik. Vi - ili bilo koji drugi Vajanin - u poređenju s njim nemate nikakvog uticaja."
<BR>&nbsp;&nbsp;&nbsp;&nbsp;&nbsp;Rajčel razvuče usta u osmeh. Zastala je da blagonaklono pogleda Rajča i da ga štipne za obraz, a zatim reče: "Ako verujete da je naš gradonačelnik autokrata i da Vajom upravlja po svojoj volji, možda ste u pravu. Ali čak i da je tako, ipak mogu da se poslužim ličnom zamenicom, jer moja se volja sluša."
<BR>&nbsp;&nbsp;&nbsp;&nbsp;&nbsp;"Zašto vaša?" upita Seldon.
<BR>&nbsp;&nbsp;&nbsp;&nbsp;&nbsp;"A zašto da ne?" odvrati pitanjem Rajčel kada poslužitelji počeše da raščišćavaju sto. "Ja sam gradonačelnik Vaja."
<BR>
<BR>&nbsp;&nbsp;&nbsp;&nbsp;&nbsp;86.
<BR>&nbsp;&nbsp;&nbsp;&nbsp;&nbsp;Prvi je reagovao Rajč. Sasvim zaboravivši na plašt civilizovanosti u kome se tako neprijatno osećao, on se promuklo nasmeja i reče: "Hej, gospoja, ne možeš ti biti gradonačelnik. Gradonačelnici su momci."
<BR>&nbsp;&nbsp;&nbsp;&nbsp;&nbsp;Rajčel ga raspoloženo pogleda i odvrati mu savršeno oponašajući njegov način govora: "Hej, klinac, neki gradonačelnici su momci, a neki gospoje. Pokušaj to utuviš u glavu."
<BR>&nbsp;&nbsp;&nbsp;&nbsp;&nbsp;Rajč iskolači oči i zabezeknuto se zagleda u nju. Konačno uspe da prozbori: "Hej, ti pričaš regularni, gospoja."
<BR>&nbsp;&nbsp;&nbsp;&nbsp;&nbsp;"Narafski. Regularni ako želim", odvrati Rajčel i dalje se osmehujući.
<BR>&nbsp;&nbsp;&nbsp;&nbsp;&nbsp;Seldon pročisti grlo i primeti: "Naglasak vam je odličan, Rejčel."
<BR>&nbsp;&nbsp;&nbsp;&nbsp;&nbsp;Rajčel malo nakrivi glavu. "Već mnogo godina nisam imala prilike da se njime služim, ali to se ne zaboravlja. Jednom sam imala prijatelja, odličnog prijatelja, Dalita - kada sam bila veoma mlada." Ona uzdahnu. "On, razume se, nije tako govorio - bio je veoma inteligentan - ali znao je jezik, pa je i mene naučio. Bilo je divno. Takođe, nemoguće. Moj je otac bio jasan. A sada mi dolazi ova mala bitanga, Rajč, da me podseti na te davne dane. Isti naglasak, oči, drsko držanje, i za otprilike šesto godina devojke će ludeti za njim i strahovati od njega. Zar ne, Rajče?"
<BR>&nbsp;&nbsp;&nbsp;&nbsp;&nbsp;Rajč odvrati: "Ne znajem, gospoja... uh, gospođa."
<BR>&nbsp;&nbsp;&nbsp;&nbsp;&nbsp;"Ubeđena sam da će tako biti i veoma ćeš ličiti na mog... starog prijatelja i za mene će biti bolje da te u to vreme ne sretnem. Večera je gotova, Rajče, i vreme je da pođeš u svoju sobu. Možeš malo da gledaš holoviziju ako želiš. Pretpostavljam da ne znaš da čitaš."
<BR>&nbsp;&nbsp;&nbsp;&nbsp;&nbsp;Rajč pocrvene. "Jednoga dana pročitaću. Gospodar Seldon kaže da 'oću."
<BR>&nbsp;&nbsp;&nbsp;&nbsp;&nbsp;"Onda sam ubeđena da hoćeš.'
<BR>&nbsp;&nbsp;&nbsp;&nbsp;&nbsp;Jedna mlada dama priđe Rajču, s puno poštovanja naklonivši se u Rajčelinom pravcu. Seldon nije primetio nikakav znak kojim je dozvana.
<BR>&nbsp;&nbsp;&nbsp;&nbsp;&nbsp;Rajč upita: "Zar ne mogu ostati sa gospodarom Seldonom i gospojicom Venabili?"
<BR>&nbsp;&nbsp;&nbsp;&nbsp;&nbsp;"Videćeš ih kasnije", odvrati mu nežno Rajčel, "ali gospodar, gospojica i ja moramo sada da porazgovaramo - a ti moraš da pođeš."
<BR>&nbsp;&nbsp;&nbsp;&nbsp;&nbsp;Dors odsečno oblikova "Pođi!" prema Rajču i dečak, nepravivši grimasu, skliznu sa stolice i krenu za pomoćnicom.
<BR>&nbsp;&nbsp;&nbsp;&nbsp;&nbsp;Pošto se Rajč udaljio, Rajčel se okrenu prema Seldonu i Dors i reče: "Dečak je, razume se, bezbedan, i s njim će se lepo postupati. Molim vas da se toga ne plašite. A i ja sam bezbedna. Upravo onako kao što se ova žena sada pojavila, tako će se pojaviti i desetak naoružanih ljudi - a i mnogo brže - ako budu pozvani. Želim da toga budete svesni."
<BR>&nbsp;&nbsp;&nbsp;&nbsp;&nbsp;Seldon ravnodušno odvrati: "Nije nam ni palo na pamet da vas napadnemo, Rajčel - ili vas sada moram oslovljavati sa, 'gospođo gradonačelnice'?"
<BR>&nbsp;&nbsp;&nbsp;&nbsp;&nbsp;"I dalje samo Rajčel. Stavljeno mi je do znanja da ste dobar rvač, Hari, a vi, Dors, da ste veoma vešti sa noževima koje smo uklonili iz vaše sobe. Ne želim da se beznadežno oslanjate na svoje veštine, pošto Harija želim živog, nenaoružanog i kao prijatelja."
<BR>&nbsp;&nbsp;&nbsp;&nbsp;&nbsp;"Svima je poznato, gospođo gradonačelnice", progovori Dors i dalje veoma neprijateljski, "da je vladar Vaja, ovog časa i poslednjih četrdeseg godina, Maniks, četvrti s tim imenom, da je on još živ i sposoban da obavlja svoje dužnosti. Ko ste onda, u stvari, vi?"
<BR>&nbsp;&nbsp;&nbsp;&nbsp;&nbsp;"Upravo ono što sam vam i rekla, Dors. Maniks IV je moj otac. On je, kao što rekoste, još živ i sposoban da obavlja svoje dužnosti. U očima cara i celog Carstva, on je gradonačelnik Vaja, ali se umorio od napetosti koju sa sobom donosi moć i voljan je, konačno, da je prepusti meni, a ja sam isto tako voljna da je prihvatim. Ja sam njegovo jedino dete i celog sam života bila odgajana da vladam. I tako je moj otac gradonačelnik po zakonu i imenu, ali u stvari, gradonačelnik sam ja. Meni su se naoružane snage Vaja zaklele na vernost, a u Vaju je to najvažnije."
<BR>&nbsp;&nbsp;&nbsp;&nbsp;&nbsp;Seldon klimnu. "Neka je tako kao što kažete. Ali čak i da jeste, bilo da je gradonačelnik Maniks IV ili Rajčel I - pretpostavljam da ste Prva - nema razloga da me zadržavate. Rekao sam vam da nemam upotrebljivu psihoistoriju i stvarno mislim da je nikada niti ja niti bilo ko drugi neće imati. To sam rekao i caru. Nisam ni vama ni njemu ni od kakve koristi."
<BR>&nbsp;&nbsp;&nbsp;&nbsp;&nbsp;"Kako ste samo naivni", dočeka ga Rajčel. "Poznajete li istoriju Carstva?"
<BR>&nbsp;&nbsp;&nbsp;&nbsp;&nbsp;Seldon odmahnu glavom: "Nedavno sam poželeo da je bolje upoznam."
<BR>&nbsp;&nbsp;&nbsp;&nbsp;&nbsp;Dors suvo primeti: "Ja dosta dobro poznajem istoriju Carstva, mada je moja specijalnost predcarsko doba, gospođo gradonačelnice. Ali kakve to veze ima?"
<BR>&nbsp;&nbsp;&nbsp;&nbsp;&nbsp;"Ako poznajete svoju istoriju, onda vam je poznato da je Kuća Vaja drevna i časna i da potiče iz dačanske dinastije."
<BR>&nbsp;&nbsp;&nbsp;&nbsp;&nbsp;Dors reče: "Dačani su vladali pre pet hiljada godina. Broj njihovih potomaka tokom sto podeset pokolenja koja su živela i umrla od tada, sada možda iznosi polovinu stanovništva Galaksije - ako prihvatimo sva geneološka potraživanja, bez obzira na njihovu preteranost."
<BR>&nbsp;&nbsp;&nbsp;&nbsp;&nbsp;"Naša geneološka potrazivanja, dr Venabili", po prvi put je Rajčelin glas zazvučao hladno i neprijateljski, a oči su joj sevnule poput čelika, "nisu preterana. Posedujemo potpunu dokumentaciju. Kuća Vaja održala se bez prekida na vlasti tokom svih tih pokolenja, a s vremena na vreme i carski presto je bio u našim rukama i vladali smo kao carevi."
<BR>&nbsp;&nbsp;&nbsp;&nbsp;&nbsp;"Istorijske filmoknjige", primeti Dors, "obično prikazuju vladare Vaja kao 'anti-careve', koji nikada nisu bili priznati od strane većeg dela Carstva."
<BR>&nbsp;&nbsp;&nbsp;&nbsp;&nbsp;"To zavisi od toga ko ih je pisao. U budućnosti ćemo ih pisati mi, jer će presto koji je nekada pripadao nama opet biti u našem posedu."
<BR>&nbsp;&nbsp;&nbsp;&nbsp;&nbsp;"Da biste to postigli, morate izazvati građanski rat."
<BR>&nbsp;&nbsp;&nbsp;&nbsp;&nbsp;"To nećemo rizikovati", reče Rajčel. Ponovo se smešila. "To je ono što vam moram objasniti jer želim da nam dr Seldon pomogne da sprečimo takvu jednu katastrofu. Moj otac, Maniks IV, celog se života zalagao za mir. Bio je odan svakom ko je vladao u Carskoj palati i brinuo se za napredak Vaja, stvorivši od njega moćan stub trantorske ekonomije, za dobro celog Carstva."
<BR>&nbsp;&nbsp;&nbsp;&nbsp;&nbsp;"Nije mi poznato da se carevo poverenje u njega zbog toga imalo povećalo", primeti Dors.
<BR>&nbsp;&nbsp;&nbsp;&nbsp;&nbsp;"Ubeđena sam da ste u pravu", mirno odvrati Rajčel, "pošto su carevi koji su boravili u Palati za vreme mog oca znali da su uzurpatori iz uzurpatorske loze. Uzurpatori ne mogu sebi da dozvole da veruju zakonitim vladarima. Ali moj je otac svejedno održavao mir. On je, razume se, razvio i uvežbao veličanstvene snage bezbednosti čiji je zadatak da održe taj mir, napredak i stabilnost u ovom sektoru, a carske vlasti su to dozvolile pošto su želele da u Vaju vlada mir, da Vaj napreduje i bude stabilan - i odan."
<BR>&nbsp;&nbsp;&nbsp;&nbsp;&nbsp;"Ali da li je odan?" upita Dors.
<BR>&nbsp;&nbsp;&nbsp;&nbsp;&nbsp;"Pravom caru, svakako", odvrati Rajčel, "a sada smo dostigli tačku u kojoj je naša snaga tolika da možemo brzo preuzeti vlast - jednim munjevitim udarom, u stvari - i pre no što iko uspe da izgovori 'građanski rat' dobiće pravog cara... ili caricu, ako vam se to više dopada... i u Trantoru će opet vladati mir kao i ranije."
<BR>&nbsp;&nbsp;&nbsp;&nbsp;&nbsp;Dors odmahnu glavom. "Smem li da vas prosvetlim? Kao istoričar?"
<BR>&nbsp;&nbsp;&nbsp;&nbsp;&nbsp;"Uvek sam voljna da saslušam." I ona tek neznatno nagnu glavu prema Dors.
<BR>&nbsp;&nbsp;&nbsp;&nbsp;&nbsp;"Bilo kolike da su vaše snage bezbednosti, koliko god da su dobro obučene i opremljene, one se ne mogu meriti sa veličinom i snagom
<BR>&nbsp;&nbsp;&nbsp;&nbsp;&nbsp;carskih snaga koje podržava dvadeset pet miliona svetova."
<BR>&nbsp;&nbsp;&nbsp;&nbsp;&nbsp;"Upravo ste uprli prstom u uzurpatorovu slabost, dr. Venabili. Postoji dvadeset pet miliona svetova, a carske snage su razbacane po njima. Te snage su oslabljene time što su raspoređene na tolikom prostoru, što njima rukovodi nebrojeno mnogo oficira, od kojih nijedan nije naročito spreman da preduzme bilo kakvu akciju izvan vlastite provincije, a mnogi od njih su pre spremni da bilo Šta preduzmu radi vlastitog interesa nego zarad interesa cara. S druge, pak strane, naše snage su sve ovde, na Trantoru. Možemo preduzeti akciju i okončati je pre no što udaljeni generali i admirali uopšte shvate da su potrebni."
<BR>&nbsp;&nbsp;&nbsp;&nbsp;&nbsp;"Ali odgovoriće kad tad... i to silom kojoj se nećete moći odupreti."
<BR>&nbsp;&nbsp;&nbsp;&nbsp;&nbsp;"Jeste li ubeđeni u to?" upita Rajčel. "U Palati ćemo biti mi. Trantor će biti naš i vladaće mir. Zašto bi se carske snage pokrenule kada, gledajući svoja posla, svaki sitan vojni vođa može imati vlastiti svet na kome vlada, svoju vlastitu provinciju?"
<BR>&nbsp;&nbsp;&nbsp;&nbsp;&nbsp;"Ali je li to ono što želite?" upita Seldon s nevericom. "Da li vi to meni govorite da težite da vladate Carstvom koje će se raspasti?"
<BR>&nbsp;&nbsp;&nbsp;&nbsp;&nbsp;Rajčel odvrati: "Upravo tako. Vladaću Trantorom, njegovim svemirskim naseobinama, nekolicinom obližnjih planetnih sistema koji su deo trantorske provincije. Mnogo bih više volela da budem carica Trantora nego carica Galaksije."
<BR>&nbsp;&nbsp;&nbsp;&nbsp;&nbsp;"Zadovoljili biste se samo Trantorom", reče Dors glasom u kome se osećala krajnja neverica.
<BR>&nbsp;&nbsp;&nbsp;&nbsp;&nbsp;"Zašto da ne?" upita Rajčel, iznenada se zajapurivši. Ona se ljutito nagnu napred, oslonivši se obema šakama o sto. "Moj otac to planira već četrdeset godina. Održava se u životu još jedino da bi video ispunjenje toga sna. Šta će nam milioni svetova, udaljenih svetova koji nam ništa ne znače, koji nas oslabljuju, koji odvlače naše snage daleko od nas u besmislene kubike parseka prostora, koji nas uvlače u administrativni haos, uništavaju nas svojim beskrajnim svađama i problemima - a što se nas tiče, svi su oni samo jedno udaljeno ništa? Naš vlastiti naseljeni svet - naš vlastiti planetni grad - to je naša Galaksija koja nam je sasvim dovoljna. Imamo sve što nam je potrebno da se izdržavamo. A što se tiče ostalog dela Galaksije, neka se rasprši. Neka svaki mali militarista dobije svoju vlastitu krhotinu. Ne treba da se bore za nju. Za sve će biti dovoljno."
<BR>&nbsp;&nbsp;&nbsp;&nbsp;&nbsp;"Ali oni će se ipak boriti", reče Dors. "Svaki ponaosob odbiće da se zadovolji svojom provincijom. Svaki će osetiti nesigurnost i početi da sanja o galaktičkoj vladavini kao jedinoj garanciji svoje bezbednosti. U to nema sumnje, gospođo carice od ničega. Doći će do beskrajnih ratova u koje ćete vi i Trantor neizbežno biti uvučeni - koji će sve upropastiti."
<BR>&nbsp;&nbsp;&nbsp;&nbsp;&nbsp;Rajčel, međutim, odvrati s jasnim zadovoljstvom: "To možda tako izgleda onome ko ne vidi dalje od vas, onome ko se oslanja na obične lekcije iz istorije."
<BR>&nbsp;&nbsp;&nbsp;&nbsp;&nbsp;"Šta ima dalje da se vidi?" uzvrati Dors. "Na šta se čovek može osloniti ako ne na časove istorije?'
<BR>&nbsp;&nbsp;&nbsp;&nbsp;&nbsp;"Valjda na koga?" upita Rajčel. "Pa, na njega!"
<BR>&nbsp;&nbsp;&nbsp;&nbsp;&nbsp;Ona ispruži ruku, i kažiprst usmeri prema Seldonu.
<BR>&nbsp;&nbsp;&nbsp;&nbsp;&nbsp;"Na mene?" zgranu se Seldon. "Već sam vam kazao da psihoistorija..."
<BR>&nbsp;&nbsp;&nbsp;&nbsp;&nbsp;Rajčel ga prekinu: "Ne ponavljajte ono što ste već rekli, dobri moj dr Seldone. Time ništa ne dobijamo... Zar mislite, dr Venabili, da moj otac nije bio svestan opasnosti od beskrajno dugog građanskog rata? Zar mislite da nije uposlio svoj moćni um da iznađe način da se to spreči? Poslednjih deset godina nije bilo dana kada nije bio spreman da za samo dvadeset četiri časa preuzme Carstvo. Bilo mu je samo potrebno da bude siguran da će posle pobede svuda i dalje vladati mir."
<BR>&nbsp;&nbsp;&nbsp;&nbsp;&nbsp;"Što je neizvodljivo", dodade Dors.
<BR>&nbsp;&nbsp;&nbsp;&nbsp;&nbsp;"Što je postalo izvodljivo onog trenutka kada smo čuli za izjavu dr Seldona na Dekadnjoj Konvenciji. Odmah mi je bilo jasno da je to ono što nam treba. Moj je otac bio suviše star da bi shvatio značenje toga. Međutim, kada sam mu objasnila i njemu je postalo jasno i tada je i formalno prebacio svu moć u moje ruke. I tako vama, Hari, dugujem svoj položaj i vama ću dugovati još viši položaj u budućnosti."
<BR>&nbsp;&nbsp;&nbsp;&nbsp;&nbsp;"Stalno vam ponavljam da..." poče Seldon krajnje uzrujan.
<BR>&nbsp;&nbsp;&nbsp;&nbsp;&nbsp;"Uopšte nije važno šta se može, a šta ne može učiniti. Važno je ono što će ljudi verovati da se može ili ne može učiniti. Vama će verovati, Hari, ako im kažete da psihoistorija predviđa da Trantor može da vlada sobom, a da privincije mogu postati kraljevstva koja će živeti u miru."
<BR>&nbsp;&nbsp;&nbsp;&nbsp;&nbsp;"Ja tako nešto neću izjaviti", usprotivi se Seldon, "bar ne bez prave psihoistorije. Neću da izigravam šarlatana. Ako želite nešto slično, sami izjavite."
<BR>&nbsp;&nbsp;&nbsp;&nbsp;&nbsp;"Ma, hajdete, Hari. Meni ne bi poverovali. Vama bi. Veliki matematičar. Zašto ih ne bi obavezali zakletvom?"
<BR>&nbsp;&nbsp;&nbsp;&nbsp;&nbsp;"I car je", nastavi Seldon, "mislio da me iskoristi za izricanje proročanstva koja bi njemu išla u korist. Njega sam odbio, zar mislite da bih pristao da to isto radim za vas?'
<BR>&nbsp;&nbsp;&nbsp;&nbsp;&nbsp;Rajčel je izvesno vreme ćutala, a kada je ponovo progovorila u glasu joj se više nije osećalo malopređašnje oduševljenje, već je postao gotovo ulagivački.
<BR>&nbsp;&nbsp;&nbsp;&nbsp;&nbsp;"Hari", poče ona, "razmislite malo o razlici između Kleona i mene. Kleon je od vas, nema sumnje, tražio da vršite propagandu u njegovu korist kako bi očuvao presto. Bilo bi beskorisno dati mu tako nešto jer presto ne može sačuvati. Zar ne znate da je Galaktičko carstvo u stanju raspadanja, da se ono ne može još dugo održati? I sam Trantor lagano klizi u propast jer mora da upravlja sa dvadeset pet miliona svetova. Čekaju nas slom i građanski rat, bez obzira na to šta vi učinili za Kleona."
<BR>&nbsp;&nbsp;&nbsp;&nbsp;&nbsp;Seldon odvrati: "To sam već negde čuo. Možda je čak i tačno, ali šta onda?"
<BR>&nbsp;&nbsp;&nbsp;&nbsp;&nbsp;"Pomozite da se raspadne na delove bez građanskog rada. Pomozite mi da preuzmem Trantor. Pomozite mi da uspostavim čvrstu vladu nad dovoljno malim kraljevstvom kojim će moći uspešno da se vlada. Dozvolite mi da oslobodim ostali deo Galaksije, da svaki njen deo pođe svojim putem u zavisnoti od vlastitih običaja i kulture. Galaksija će ponovo postati uspešna celina preko slobodnih agencija za trgovinu, turizam, komunikacije i na taj način ćemo izbeći propast koja joj preti pod sadašnjom vladavinom sile koja je jedva drži na okupu. Moja ambicija je skromna; jedan svet, ne milioni svetova; mir, ne rat; sloboda, ne ropstvo. Razmislite o tome i pomozite mi."
<BR>&nbsp;&nbsp;&nbsp;&nbsp;&nbsp;Seldon upita: "Zašto bi Galaksija pre poverovala meni nego vama? Ne poznaju me, a pored toga, kojeg će od naših komandanata flote zadiviti obična reč - 'psihoistorija'?"
<BR>&nbsp;&nbsp;&nbsp;&nbsp;&nbsp;"Ne bi vam poverovali sada, ali ja ne tražim od vas da odmah stupite u akciju. Kuća Vaj, koja je čekala hiljadama godina, može da pričeka još hiljadu dana. Sarađujte sa mnom i ja ću vam proslaviti ime. Učiniću da obećanje psihoistorije zablista na svim svetovima, a onda u pravo vreme, kada procenim da je kucnuo čas, izgovorićete svoje predskazanje i mi ćemo udariti. I za jedan istorijski treptaj oka, u Galaksiji će zavladati novi Poredak koji će je očuvati stabilnom i srećnom eonima. Hajdete, Hari, zar me možete odbiti?"
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
