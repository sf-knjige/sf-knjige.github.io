<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. BEG
<P>&nbsp;&nbsp;&nbsp;&nbsp;&nbsp;TRANTOR... Prestonica Prvog galaktičkog carstva... U doba Kleona I odisao je 'sumračnim sjajem', mada se, po svemu što ga je spolja krasilo, činilo da se nalazi na vrhuncu. Njegova kopnena površina veličine oko dve stotine miliona kvadratnih kilometara bila je u celosti nadsvođena (s izuzetkom oblasti u kojoj se nalazila Carska palata), dok se ispod tla protezao grad nedogledne veličine, koji se protezao čak i ispod podmorskih grebenova. Stanovnika je bilo oko četrdeset milijardi, i mada je postojalo mnoštvo (i, na drugi ili treći pogled jasno vidljivih) znakova da se problemi gomilaju, oni koji su na Trantoru živeli nesumnjivo su ga i dalje smatrali Večnim Svetom iz predanja, ni ne pomišljajući da bi ikad...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;Seldon podiže pogled. Pred njim je stajao neki mladić, posmatrajući ga odozgo s izrazom podrugljivog prezira. Pored mladog čoveka nalazio se još jedan - kako se činilo, još mlađi. Obojica su bili krupna stasa i, po svemu sudeći, prilično snažni.
<BR>&nbsp;&nbsp;&nbsp;&nbsp;&nbsp;Bili su, po Seldonovoj proceni, odeveni po ekstremnoj trantorskoj modi - boja odeće u žučnom međusobnom raskoraku, sa širokim rojtanim pojasevima, okruglim šeširićima sa širokim obodima i sa dve svetloružičaste trake što su im padale niz vrat.
<BR>&nbsp;&nbsp;&nbsp;&nbsp;&nbsp;Seldonu su tako odeveni delovali vrlo zabavno, i on se nasmeja.
<BR>&nbsp;&nbsp;&nbsp;&nbsp;&nbsp;Mladić koji se nalazio neposredno pred njim istog časa prasnu. "Na šta se to keziš, Neprilagođeni?"
<BR>&nbsp;&nbsp;&nbsp;&nbsp;&nbsp;Ne obrativši pažnju na način na koji mu se mladić obratio, Seldon pitomo odgovori: "Izvinite što sam se nasmejao. Samo sam uživao u vašoj odeći."
<BR>&nbsp;&nbsp;&nbsp;&nbsp;&nbsp;"U mojoj odeći? Stvarno? A šta ti to imaš na sebi? Kakve su ti to prnje, koje verovatno nazivaš svojom odećom?" Ruka mu se odjednom pomoli ispod ogrtača i on kažiprstom kvrcnu po reveru Seldonovog žaketa - koji je bio tako odbojno težak i bezbojan, pomisli Seldon i sam, u poređenju sa raspevanom živopisnošću odeće pridošlica.
<BR>&nbsp;&nbsp;&nbsp;&nbsp;&nbsp;"Pa, eto", odgovori Seldon, "to je odeća koja se nosi na mom svetu - i jedina koju imam."
<BR>&nbsp;&nbsp;&nbsp;&nbsp;&nbsp;Nije mu, međutim, promaklo da je nekoliko ljudi, koji su dotle sedeli u parkiću, počelo neupadljivo da ustaju i odlaze svojim putem. Činilo se kao da su očekivali da će se nešto neprilično dogoditi, i da su više voleli da se ne zadese tu, u blizini. Seldon se za trenutak upita da li se sprema da odmagli i njegov poznanik, Hamin; smatrao je, međutim, neuputnim da odvrati pogled sa mladića koji je stajao pred njim.
<BR>&nbsp;&nbsp;&nbsp;&nbsp;&nbsp;"Znači, potičeš sa Spoljnih svetova?"
<BR>&nbsp;&nbsp;&nbsp;&nbsp;&nbsp;"Tako je. Jamačno, i moja odeća."
<BR>&nbsp;&nbsp;&nbsp;&nbsp;&nbsp;"Jamačno? Kakva ti je to reč? Je li i ona potiče odande odakle dolaziš?"
<BR>&nbsp;&nbsp;&nbsp;&nbsp;&nbsp;"Hteo sam da kažem da je to razlog što vam se moja odeća čini neobičnom. Ovde sam samo u poseti."
<BR>&nbsp;&nbsp;&nbsp;&nbsp;&nbsp;"Sa koje si planete?"
<BR>&nbsp;&nbsp;&nbsp;&nbsp;&nbsp;"Sa Helikona."
<BR>&nbsp;&nbsp;&nbsp;&nbsp;&nbsp;Mladićeve obrve se skupiše. "Nikad čuo."
<BR>&nbsp;&nbsp;&nbsp;&nbsp;&nbsp;"Nije baš neka velika planeta."
<BR>&nbsp;&nbsp;&nbsp;&nbsp;&nbsp;"Zašto se ne vratiš tamo?"
<BR>&nbsp;&nbsp;&nbsp;&nbsp;&nbsp;"To mi i jeste namera. Odlazim sutra."
<BR>&nbsp;&nbsp;&nbsp;&nbsp;&nbsp;"Nema potrebe da čekaš. Odlazi odmah! Briši!"
<BR>&nbsp;&nbsp;&nbsp;&nbsp;&nbsp;Mladi čovek uputi brz pogled ka svom drugaru. Prateći njegov pogled, Seldon krajičkom oka opazi Hamina. Znači, ipak nije odmaglio... Ali s izuzetkom njega samog, Hamina i dvojice mladića, parkić je sada bio sasvim pust.
<BR>&nbsp;&nbsp;&nbsp;&nbsp;&nbsp;"Nameravao sam da današnji dan provedem u razgledanju grada", reče Seldon.
<BR>&nbsp;&nbsp;&nbsp;&nbsp;&nbsp;"Ne. Ništa od toga. Odlaziš ovog časa."
<BR>&nbsp;&nbsp;&nbsp;&nbsp;&nbsp;Seldon se nasmeši. "Žao mi je, ali neću moći."
<BR>&nbsp;&nbsp;&nbsp;&nbsp;&nbsp;Mladi čovek se obrati svom drugu. "Marbi, da li ti se dopada njegova odeća?"
<BR>&nbsp;&nbsp;&nbsp;&nbsp;&nbsp;Marbi progovori po prvi put. "Nimalo, Odvratna je. Muka mi je od nje."
<BR>&nbsp;&nbsp;&nbsp;&nbsp;&nbsp;"Pa, ne možemo dozvoliti da tumara unaokolo i izaziva kod ljudi mučninu... Nezdravo za ovdašnji svet."
<BR>&nbsp;&nbsp;&nbsp;&nbsp;&nbsp;"Taman posla, Aleme. Ni po koju cenu", složi se Marbi.
<BR>&nbsp;&nbsp;&nbsp;&nbsp;&nbsp;Alem se namršti. "Pa, onda? Čuo si šta je Marbi rekao."
<BR>&nbsp;&nbsp;&nbsp;&nbsp;&nbsp;U tom trenutku oglasi se Hamin. "Čujte vas dvojica. Aleme, Marbi ili kako god da se već zovete. Lepo ste se zabavili. Zašto sad jednostavno ne krenete svojim putem?"
<BR>&nbsp;&nbsp;&nbsp;&nbsp;&nbsp;Alem, koji se već nadneo nad Seldona, naglo se uspravi i okrenu. "Ko si ti?"
<BR>&nbsp;&nbsp;&nbsp;&nbsp;&nbsp;"Ne tiče te se", odreza Hamin.
<BR>&nbsp;&nbsp;&nbsp;&nbsp;&nbsp;"Ti si sa Trantora?" upita Alem.
<BR>&nbsp;&nbsp;&nbsp;&nbsp;&nbsp;"Ni to te se ne tiče."
<BR>&nbsp;&nbsp;&nbsp;&nbsp;&nbsp;Alem se namršti i reče: "Obučen si kao Trantorac... Ne zanimaš nas, dakle, te ne bi bilo zdravo da sam tražiš kavgu."
<BR>&nbsp;&nbsp;&nbsp;&nbsp;&nbsp;"Ipak, moraćete i mene da uzmete u obzir. Jednostavno, to znači da smo i nas dvojica. Dvojica protiv dvojice - ne čini mi se da je to vrsta kavge u kojoj uživate. Što ne odete i ne dovučete još nekolicinu prijatelja, kako biste mogli da sredite dvojicu ljudi?"
<BR>&nbsp;&nbsp;&nbsp;&nbsp;&nbsp;"Zaista mislim, Hamine, da ne bi trebalo da se uplićete u ovo", umeša se Seldon. "Lepo je od vas što nastojite da me zaštitite, ali ne bih želeo da vam se desi nešto neprijatno."
<BR>&nbsp;&nbsp;&nbsp;&nbsp;&nbsp;"Ovi momci, Seldone, nisu stvarno opasni. Tek dvojica napirlitanih đilkoša!"
<BR>&nbsp;&nbsp;&nbsp;&nbsp;&nbsp;"Đilkoša!" Činilo se da je ovaj izraz ozbiljno naljutio Alema, te Seldon pomisli da je njegovo značenje bilo znatno uvredljivije na Trantoru nego što je to bilo na Helikonu.
<BR>&nbsp;&nbsp;&nbsp;&nbsp;&nbsp;"Hajde, Marbi", zareža Alem. "Ti se pobrini za ovog ovdašnjeg badžu, a ja ću osloboditi odeće ovog Seldona. Njega, zapravo, i želim. Sad..."
<BR>&nbsp;&nbsp;&nbsp;&nbsp;&nbsp;Njegove ruke krenuše prema reverima Seldonovog žaketa, s namerom da ga privuče k sebi. Seldon, instinktivno kako se činilo, odgurnu svoju stolicu i ova kliznu unazad. Istog časa ščepa ruke koje se ispružile prema njemu, noge mu poleteše uvis i stolica se prevrnu.
<BR>&nbsp;&nbsp;&nbsp;&nbsp;&nbsp;Alem prelete preko njegove glave, nekako se čudno premetnu u vazduhu i tresnu, nauznak, na tle iza Seldona.
<BR>&nbsp;&nbsp;&nbsp;&nbsp;&nbsp;Istog časa ovaj se okrenu i osovi na noge, budno motreći na opruženog Alema i istovremeno krajičkom oka oštro osmatrajući Marbija.
<BR>&nbsp;&nbsp;&nbsp;&nbsp;&nbsp;Alem je nepokretno ležao, dok mu se lice grčilo od bola. Posledice napada bule su: oba iščašena palca, nepodnošljiv bol u preponama i ozbiljno uzdrmana kičma.
<BR>&nbsp;&nbsp;&nbsp;&nbsp;&nbsp;U međuvremenu Hamin, svojom levom rukom, otpozadi, zgrabi Marbija za vrat, a desnom ga obgrli i steže u preteću, silovitu 'kragnu'. Marbijevo lice pomodre, dok je bezuspešno nastojao da dođe do daha. Nož, na kome je svetlucao maleni laserski mehanizam, ležao je na tlu kraj njih.
<BR>&nbsp;&nbsp;&nbsp;&nbsp;&nbsp;Hamin lagano popusti stisak i dobaci Seldonu, tobože zabrinuto: "Čini se da ste ga dobro udesili."
<BR>&nbsp;&nbsp;&nbsp;&nbsp;&nbsp;"Bojim se da sam preterao." odvrati Seldon. "Da je samo malo nezgodnije pao, slomio bi vrat."
<BR>&nbsp;&nbsp;&nbsp;&nbsp;&nbsp;"Kakav ste vi to matematičar?" začuđeno upita Hamin.
<BR>&nbsp;&nbsp;&nbsp;&nbsp;&nbsp;"Helikonijanski." A onda, sagnuvši se da podigne nož, dodade, na brzinu ga osmotrivši: "Odvratno - i opasno."
<BR>&nbsp;&nbsp;&nbsp;&nbsp;&nbsp;"I obično sečivo obavilo bi posao, bez posezanja za laserom", primeti Hamin. "Ali pustimo ovu dvojicu da odu svojim putem. Sumnjam da još imaju borbenog žara."
<BR>&nbsp;&nbsp;&nbsp;&nbsp;&nbsp;I on pusti Marbija, koji istog časa poče da trlja rame, a onda i vrat. Još se boreći za dah, on upravi pogled pum mržnje prema dvojici ljudi.
<BR>&nbsp;&nbsp;&nbsp;&nbsp;&nbsp;"Vas dvojica gledajte da se što pre izgubite", naloži im Hamin oštro. "U suprotnom, moraćemo da protiv vas podnesemo prijavu zbog napada i pokušaja ubistva. Ovaj nož bio bi sasvim dovoljan dokaz."
<BR>&nbsp;&nbsp;&nbsp;&nbsp;&nbsp;Seldon i Hamin su posmatrali kako Marbi nastoji da Alema digne na noge i kako mu potom pomaže da odbaulja, i dalje presamićenom od bolova. Mladići se osvrnuše jednom ili dvaput, ali su ih Seldon i Hamin posmatrali sa savršenom ravnodušnošću.
<BR>&nbsp;&nbsp;&nbsp;&nbsp;&nbsp;Seldon ispruži šaku. "Kako da vam zahvalim što ste pritekli upomoć jednom strancu, suočenom sa dvojicom napadača? Sumnjam da bih, sam, bio u stanju da sa obojicom iziđem na kraj!"
<BR>&nbsp;&nbsp;&nbsp;&nbsp;&nbsp;Hamin omalovažavajući odmahnu rukom. "Nisu me uplašili. Reč je o običnim uličnim izmećarima. Sve što je bilo potrebno uraditi jeste dići ruke na njih - moje i vaše, naravno."
<BR>&nbsp;&nbsp;&nbsp;&nbsp;&nbsp;"Onaj vaš zahvat nije bio nimalo nežan", nadodade Seldon.
<BR>&nbsp;&nbsp;&nbsp;&nbsp;&nbsp;Hamin sleže ramenima. "Pa, ni vaš". A onda, uopšte ne promenivši ton svoga glasa, on pozva svog novog poznanika: "Hajdete, bolje bi bilo da se sklonimo odavde. Samo gubimo vreme."
<BR>&nbsp;&nbsp;&nbsp;&nbsp;&nbsp;"Zbog čega bismo se sklanjali odavde?" upita Seldon. "Strahujete li, možda, da se ona dvojica ne vrate?"
<BR>&nbsp;&nbsp;&nbsp;&nbsp;&nbsp;"To je, svakako, poslednje što bi učinili... Ali neki od onih hrabrih građana koji su se očistili iz parka onako žurno, kako bi svoje oči poštedeli neprijatnih prizora, možda su već obavestili policiju." "Baš dobro. Poznata su nam imena onih siledžija. A i možemo dati njihov prilično veran opis."
<BR>&nbsp;&nbsp;&nbsp;&nbsp;&nbsp;"Opis? Ali zbog čega bi se policija, uopšte, dala u poteru za njima?"
<BR>&nbsp;&nbsp;&nbsp;&nbsp;&nbsp;"Pa, pokušali su da napad..."
<BR>&nbsp;&nbsp;&nbsp;&nbsp;&nbsp;"Ne bulaznite. Ni na jednom od nas dvojice nema ni ogrebotine. Ona dvojica su, praktično, već na bolničkoj hrani, naročito Alem. Mi smo ti protiv kojih bi mogla biti podnesena tužba."
<BR>&nbsp;&nbsp;&nbsp;&nbsp;&nbsp;"Ali to je nemoguće... Oni građani bili su svedoci..."
<BR>&nbsp;&nbsp;&nbsp;&nbsp;&nbsp;"Niko neće ni biti pozvan da svedoči... Seldone, utuvite sebi u glavu sledeće: ona dvojica došla su ovamo da pronađu vas - upravo vas. Bilo im je rečeno da na sebi nosite helikonijansku odeću i bio im je dat vaš podroban opis. Možda su im, čak, pokazali i vaš holografski snimak. Gotovo sam ubeđen da su ih na vas poslali ljudi koji kontrolišu i samu policiju, te je, stoga, najbolje da ne dužimo."
<BR>&nbsp;&nbsp;&nbsp;&nbsp;&nbsp;Izgovorivši to Hamin pohita, čvrsto zgrabivši Seldona za mišicu. Shvativši da nije u stanju da se oslobodi njegovog stiska, i osećajući se poput deteta u rukama kakve plahovite guvernante, Seldon poslušno pođe za njim.
<BR>&nbsp;&nbsp;&nbsp;&nbsp;&nbsp;Tek što su zašli u jedan zasvođen prostor, i pre no što se Seldonove oči priviknuše na manjak svetlosti, do njih dopre škripav zvuk kočnica nekog vozila.
<BR>&nbsp;&nbsp;&nbsp;&nbsp;&nbsp;"Tu su", primeti Hamin. "Požurite, Seldone." Trenutak potom, udođe u jedan hodnik sa pokretnom stazom i sasvim se izgubiše u gomili.
<BR>
<BR>&nbsp;&nbsp;&nbsp;&nbsp;&nbsp;7.
<BR>&nbsp;&nbsp;&nbsp;&nbsp;&nbsp;Seldon je pokušavao da ubedi Hamina da ga odvede do njegove hotelske sobe, ali ovaj za to nije hteo ni da čuje.
<BR>&nbsp;&nbsp;&nbsp;&nbsp;&nbsp;"Jeste li sasvim pošašaveli?" upita ga on polušapatom. "Upravo vas tamo i čekaju."
<BR>&nbsp;&nbsp;&nbsp;&nbsp;&nbsp;I eto, sada su se nalazili u jednom sobičku u nekom prijatnom zdanju koje se, što se Seldona ticalo, moglo nalaziti bilo gde na kugli trantorskoj. On se osvrnu po sobičku. Najveći njegov deo zauzimali su jedan pisaći sto, stolica, krevet, kao i kompjuterska oprema. Niti je bilo ikakvih kuhinjskih pomagala, niti tekuće vode, te ga Hamin uputi do zajedničkih prostorija, dalje, u dnu hodnika. Neki čovek uđe dok Seldon još nije bio završio; samo je, međutim, bacio radoznali pogled na Seldonovu odeću, ne obrativši pažnju na njega samog, i potom se okrenuo.
<BR>&nbsp;&nbsp;&nbsp;&nbsp;&nbsp;Kada je, nešto kasnije, Seldon to pomenuo Haminu, ovaj zavrte glavom i reče: "Moraćemo što pre da se otarasimo te vaše odeće... Baš šteta što Helikon toliko zaostaje za modnim tokovima.."
<BR>&nbsp;&nbsp;&nbsp;&nbsp;&nbsp;"Hamine, da nije, ipak, u pitanju vaša prebujna mašta?" prekide ga Seldon nestrpljivo. "Istina, napola ste me već ubedili, pa ipak, sve ovo čini mi se kao neka vrsta..."
<BR>&nbsp;&nbsp;&nbsp;&nbsp;&nbsp;"Pokušavate li vi to da izustite reč 'paranoja'?"
<BR>&nbsp;&nbsp;&nbsp;&nbsp;&nbsp;"Dobro, u pravu ste. Moguće je, zaista, da je reč o nekim vašim paranoidnim priviđanjima."
<BR>&nbsp;&nbsp;&nbsp;&nbsp;&nbsp;"Razmislite malo i sami, hoćete li?" predloži mu Hamin. "Ne mogu da se nosim s vama kada je matematika u pitanju, ali siguran sam da ste bili kod cara. Ne poričite... Želeo je nešto od vas, i vi ste mu to uskratili. Nemojte ni to poricati. Podozrevam da je od vas tražio pojedinosti vezane za budućnost, i da ste vi odbili da mu ih pružite. Može biti da Demerzel smatra da se samo pretvarate da vam te pojedinosti nisu poznate - da, u stvari, nastojite da izvučete veću cenu, ili da, možda, još neko nastoji da ih se dočepa. Ko to zna? Rekoh vam već da će vas se Demerzel dočepati, ukoliko to bude poželeo, gde god da se budete nalazili. Rekoh vam to čak i pre no što su se pojavila ona dvojica tupoglavaca. Ja sam novinar, ali i žitelj Trantora, i dobro mi je poznato kako stvari ovde stoje. U jednom trenutku Alem je naglasio: 'Hoćemo samo ovog ovde'. Sećate li se toga?"
<BR>&nbsp;&nbsp;&nbsp;&nbsp;&nbsp;"Moram priznati da je tako", složi se Seldon.
<BR>&nbsp;&nbsp;&nbsp;&nbsp;&nbsp;"Za njega, ja sam predstavljao samo još jednog 'bezveznjakovića', koga je trebalo zadržati po strani, dok mu je pravi zadatak bio da vas sredi."
<BR>&nbsp;&nbsp;&nbsp;&nbsp;&nbsp;Hamin sede na stolicu i pokaza rukom prema krevetu. "Opružite se, Seldone. Nastojte da vam bude što prijatnije. Ko god da je poslao onu dvojicu - a ja smatram da to mora da je učinio sam Demerzel - moguće je da će poslati i druge; moramo se, stoga, što pre otarasiti te vaše odeće. Rekao bih da će bilo koji Helikonac ovde, koji bude zatečen u odeći sličnoj vašoj, imati da prođe kroz grdne nevolje, dok mu ne pođe za rukom da dokaže da je on - on, a ne vi!"
<BR>&nbsp;&nbsp;&nbsp;&nbsp;&nbsp;"Ma, hajdete!"
<BR>&nbsp;&nbsp;&nbsp;&nbsp;&nbsp;"Ozbiljno to mislim. Moraćete se osloboditi te odeće, a onda ćemo je pretvoriti u prah - ukoliko budemo u mogućnosti da se neopaženo dokopamo neke mašine za uništavanje otpadaka. Predhodno, naravno, moraću da se postaram da vam nabavim pravi trantorski kostim. Nešto ste niži od mene, pa ću i to imati u vidu... Neće mariti ako vam baš ne bude po meri..."
<BR>&nbsp;&nbsp;&nbsp;&nbsp;&nbsp;Seldon odmahnu glavom. "Nemam para za to. Bar, nemam ih pri sebi. Ono para što imam - ne baš mnogo - nalazi se u sefu u mom hotelu."
<BR>&nbsp;&nbsp;&nbsp;&nbsp;&nbsp;"Pozabavićemo se time nekom drugom prilikom. Ostaćete ovde, sami, sat ili dva, dok vam ne pronađem pogodnu odeću."
<BR>&nbsp;&nbsp;&nbsp;&nbsp;&nbsp;Seldon raširi ruke i uzdahnu, predajući se. "U redu. Ukoliko vam se to čini toliko važnim, ostaću."
<BR>&nbsp;&nbsp;&nbsp;&nbsp;&nbsp;"Nećete pokušati da se u međuvremenu domognete svog hotela? Na časnu reč?"
<BR>&nbsp;&nbsp;&nbsp;&nbsp;&nbsp;"Dajem vam svoju matematičarsku reč. Ali uistinu mi je neprijatno zbog svih ovih neprilika kojima se zbog mene izlažete. I naravno, zbog troškova. Na kraju krajeva, uprkos svim tim pričama o tom Demerzelu, ona dvojica, zapravo, nisu nameravala ni da me povedu ni da me odvuku nekuda. Smetala im je samo moja odeća."
<BR>&nbsp;&nbsp;&nbsp;&nbsp;&nbsp;"Nije baš tako... Nameravali su, takođe, da vas sprovedu do svemirske luke i prinudno smeste na hiperbrod za Helikon."
<BR>&nbsp;&nbsp;&nbsp;&nbsp;&nbsp;"Bila je to samo smešna pretnja s njihove strane - teško da ju je trebalo uzeti je ozbiljno."
<BR>&nbsp;&nbsp;&nbsp;&nbsp;&nbsp;"Zbog čega tako mislite?"
<BR>&nbsp;&nbsp;&nbsp;&nbsp;&nbsp;"Ionako je trebalo da otputujem. Rekao sam im to - da se sutra vraćam na Helikon."
<BR>&nbsp;&nbsp;&nbsp;&nbsp;&nbsp;"I dalje nameravate da sutra otputujete?" upita Hamin.
<BR>&nbsp;&nbsp;&nbsp;&nbsp;&nbsp;"Razume se, zbog čega ne bih otputovao?"
<BR>&nbsp;&nbsp;&nbsp;&nbsp;&nbsp;"Ima bezbroj razloga zbog kojih to ne bi trebalo da učinite."
<BR>&nbsp;&nbsp;&nbsp;&nbsp;&nbsp;Seldona odjednom obuze bes. "Ma haj'te, Hamine, dosta mi je već te igre. Obavio sam svoj posao ovde, i želim da se vratim kući. Imam već i kartu, u hotelskoj sobi. Pokušaću, čak, da je zamenim, i da otputujem već danas. Ozbiljno to mislim."
<BR>&nbsp;&nbsp;&nbsp;&nbsp;&nbsp;"Ne možete se vratiti na Helikon."
<BR>&nbsp;&nbsp;&nbsp;&nbsp;&nbsp;Seldonovo lice se zacrvene. "A zbog čega? Da li me i tamo čekaju u zasedi?"
<BR>&nbsp;&nbsp;&nbsp;&nbsp;&nbsp;Hamin potvrdno klimnu. "Ne pucajte naprazno, Seldone. I tamo bi vas sačekali. Saslušajte me. Ukoliko krenete na Helikon, slobodno računajte na to da ste već u Demerzelovim rukama. Helikon, kao što i sami dobro znate, predstavlja valjanu, caru odanu teritoriju. Da li se ikada Helikon pobunio, da li se ikad dogodilo da se svrsta pod neku anticarinsku zastavu?"
<BR>&nbsp;&nbsp;&nbsp;&nbsp;&nbsp;"Ne, nije... ali za takvo njegovo ponašanje postoje i valjani razlozi. Sa svih strana ga okružuju moćniji svetovi, i svoju bezbednost u najvećoj meri duguje upravo miru koji je car obezbedio."
<BR>&nbsp;&nbsp;&nbsp;&nbsp;&nbsp;"Baš tako! Carske snage na Helikonu, sledstveno tome, mogu računati na punu saradnju tamošnjih vlasti. Našli biste se pod stalnim nadzorom; u svakom trenutku bili bi oko vas. I u svakom trenutku, kad god poželi da vas dobije, Demerzel će vas se lako domoći. Povrh svega, s izuzetkom te činjenice da vas upravo ja ovog časa na to upozoravam, o tome nećete imati pojma i radićete i dalje svoj posao krajnje spokojno, a sa lažnim osećanjem sigurnosti."
<BR>&nbsp;&nbsp;&nbsp;&nbsp;&nbsp;"Ali to je smešno! Ukoliko je želeo da me dobije na Helikonu, zbog čega, jednostanovno, nije sve prepustio meni samom? Upravo sutra trebalo je da tamo otputujem. Zbog čega bi slao onu dvojicu propalica, samo da bi ubrzao moj odlazak za nekoliko časova, rizikujući, istovremeno, da me na taj način upozori na opasnost koja mi preti?"
<BR>&nbsp;&nbsp;&nbsp;&nbsp;&nbsp;"Zbog čega bi on mislio da će vas na taj način upozoriti? Nije mogao znati da ću se i ja tamo zateći, kao ni da ću vas potom preplaviti onim što nazivate mojom paranojom."
<BR>&nbsp;&nbsp;&nbsp;&nbsp;&nbsp;"Dobro, čak i ukoliko ostavimo po strani primisao da bi me na taj način mogao upozoriti na opasnost - ima li smisla sva ova gužva samo da bih krenuo nekoliko časova ranije?"
<BR>&nbsp;&nbsp;&nbsp;&nbsp;&nbsp;"Možda je stvar u tome što je zazirao od mogućnosti da se predomislite?"
<BR>&nbsp;&nbsp;&nbsp;&nbsp;&nbsp;"I kuda da odem, ako ne kući? Ukoliko je u stanju da me se dočepa na Helikonu, onda je u stanju da to postigne i na bilo kom drugom mestu. Mogao bi da me se dočepa i na... Anakreonu, dobrih desetak hiljada parseka odavde - ukoliko bi mi nekim slučajem palo na pamet da se tamo uputim. Šta, uopšte, predstavljaju razdaljine za hipersvemirske brodove? Čak i ukoliko bi mi pošlo za rukom da pronađem svet koji nije, u meri u kojoj je to Helikon, podređen carskim snagama - postoji li, u ovom trenutku, svet koji se nalazi u stanju pobune. U čitavom Carstvu vlada mir. Čak i pod pretpostavkom da se neki svetovi i danas mršte zbog nepravdi koje su im nanete u prošlosti, nijednom od njih neće ni na um pasti da se usprotivi naoružanoj carskoj sili samo da bi mene zaštitio... Povrh svega, samo bih na Helikonu bio građanin koji bi mogao zahtevati da njegova prava budu štićena; na svim drugim mestima čak ni to pitanje principa ne bi se postavljalo kao razlog da se carska sila drži na odstojanju."
<BR>&nbsp;&nbsp;&nbsp;&nbsp;&nbsp;Hamin ga je pažljivo slušao, povremeno s odobravanjem klimajući, ali je i dalje izgledao i ozbiljan i uporan. "U pravu ste", složi se on, "u svemu što ste rekli, s time što, ipak, postoji jedan svet koji ne podleže u potpunosti carskoj kontroli. Naslućujem da je upravo to ono što unosi nemir u Demerzela."
<BR>&nbsp;&nbsp;&nbsp;&nbsp;&nbsp;Seldon je razmišljao nekoliko trenutaka, prisećajući se skorašnje istorije, a onda se pomiri s tim da nije u stanju da izdvoji svet na kome carske snage ne bi bile u mogućnosti da ispolje svoju punu moć. Konačno, on upita: "Na koji to svet mislite?"
<BR>&nbsp;&nbsp;&nbsp;&nbsp;&nbsp;"Upravo ste na njemu", odgovori Hamin, "i upravo je to ono što, rekao bih, u Demerzelovim očima stvari čini tako opasnim. Nije toliko njemu stalo do toga da odete što je pre moguće na Helikon, koliko mu je stalo da odete sa Trantora pre no što vam padne na pamet da biste ovde, iz bilo kog razloga, makar samo zbog turističke manije, mogli još neko vreme ostati."
<BR>&nbsp;&nbsp;&nbsp;&nbsp;&nbsp;Dva čoveka sedela su neko vreme u tišini, a onda, konačno, Seldon se podrugljivo oglasi: "Trantor! Prestonica Carstva, sa sedištem moćne flotile u stanici u njenoj orbiti, sa najboljim borbenim jedinicama, pažljivo odabranim. Ukoliko zaista mislite da je baš Trantor taj bezbedni svet, onda moram reći da je vaša paranoja ozbiljno uznapredovala, prešavšii i granice najrazuzdanije mašte."
<BR>&nbsp;&nbsp;&nbsp;&nbsp;&nbsp;"Niste u pravu, Seldone! Vi dolazite sa Spoljnih svetova, i nemate pravu predstavu o Trantoru. Na njemu živi četrdeset milijardi duša; jedva da postoji još nekoliko svetova sa desetinom te populacije. Njegova tehnološka i kulturna složenost gotovo je nezamisliva. Upravo ovog časa nalazimo se u takozvanom Carskom sektoru - tu žive isključivo carski činovnici, sa životnim standardom koji je najviši u čitavoj Galaksiji. Na planeti, međutim, postoji još preko osam stotina sektora; na nekima od njih cvatu podkulture koje se u celosti razlikuju od svega što imamo ovde; povrh svega, većina među njima je nedodirljiva za carske snage."
<BR>&nbsp;&nbsp;&nbsp;&nbsp;&nbsp;"Zašto - nedodirljiva?"
<BR>&nbsp;&nbsp;&nbsp;&nbsp;&nbsp;"Carstvo ne može ozbiljno ni da pomisli da upotrebi silu na samom Trantoru. Ukoliko bi to učinilo, neminovno bi se uzdrmale neke od tehnoloških osnova na kojima počiva čitava planeta. Njena tehnologija je do te mere isprepletena da bi, ukoliko bi se samo jedan njen deo poremetio, to neizostavno obogaljilo celinu. Verujte mi, Seldone, mi na Trantoru pažljivo osmatramo šta se događa kada dođe do zemljotresa koji nam ne pođe za rukom da predupredimo; do vulkanske erupcije koja pravovremeno nije imala oduška; do oluje koja nije ugašena u samom začetku; ili, najzad, do neke ljudske greške koja je, nekako, izbegla pažnji. Čitava se planeta potrese, i tek s najvećim naporima vraća joj se ravnoteža."
<BR>&nbsp;&nbsp;&nbsp;&nbsp;&nbsp;"Nikad još nisam čuo ništa slično tome."
<BR>&nbsp;&nbsp;&nbsp;&nbsp;&nbsp;Senka jedva primetnog osmeha minu Haminovim licem. "Naravno da niste. Ne očekujete li, valjda, da Carstvo na sav glas trubi o onome što predstavlja njegovu suštinsku slabost? Međutim, kao novinaru, poznato mi je i ono što došljaci sa Spoljnih svetova ni ne primećuju, kao ni sami žitelji Trantora; najzad, čak i ono što carske vlasti pošto-poto nastoje da prikriju. Verujte mi! Caru je dobro poznato - dobro je to poznato i Etu Demerzelu - čak i ako vama to nije, da izazvati nemir na Trantoru može značiti propast Carstva."
<BR>&nbsp;&nbsp;&nbsp;&nbsp;&nbsp;"Iz tog razloga, dakle, smatrate da bi trebalo da ostanem na Trantoru?"
<BR>&nbsp;&nbsp;&nbsp;&nbsp;&nbsp;"Tako je. Mogu vam pronaći mesto, ovde na Trantoru, gde ćete biti sasvim bezbedni od Demerzela. Nećete morati da promenite ime i bićete u mogućnosti da slobodno radite svoj posao - a on neće smeti ni da vas takne. Upravo stoga je želeo da što pre odete sa Trantora, i da sudbina nije htela da se nas dvojica sretnemo - i, dakako, vaše iznenađujuće sposobnosti da uzvratite na napad - nema sumnje da bi u tome i uspeo."
<BR>&nbsp;&nbsp;&nbsp;&nbsp;&nbsp;"Ali koliko ću dugo morati da ostanem na Trantoru?"
<BR>&nbsp;&nbsp;&nbsp;&nbsp;&nbsp;"Seldone, dokle god to budu zahtevali razlozi vaše bezbednosti. Možda, čak, do kraja života."
<BR>
<BR>&nbsp;&nbsp;&nbsp;&nbsp;&nbsp;8.
<BR>&nbsp;&nbsp;&nbsp;&nbsp;&nbsp;Hari Seldon posmatrao je svoj holografski lik, koji mu je dočaravao Haminov projektor. Prizor je bio, istovremeno, i dramatičniji i upotrebljiviji od njegovog odraza u ogledalu. U stvari, činilo mu se kao da se u istoj prostoriji nalaze dva Seldona.
<BR>&nbsp;&nbsp;&nbsp;&nbsp;&nbsp;Trenutno je pažnju usmerio na rukav svoje nove tunike. U skladu sa svojim helikonijanskim navikama bio bi sretniji da su boje bile manje drečave; s druge strane, opet, bio je zahvalan Haminu što je odabrao pitomije boje no što je to bilo uobičajeno na ovom svetu (pri tome, podiđe ga unutrašnja jeza pri pomisli na odeću koju su na sebi imala dvojica napadača).
<BR>&nbsp;&nbsp;&nbsp;&nbsp;&nbsp;"Pretpostavljam da moram da stavim i ovaj šešir", primeti on poluupitno. "Da, bar u Carskom sektoru. Ići gologlav ovuda predstavlja znak najveće neotesanosti. Pravila se, međutim, razlikuju od mesta do mesta."
<BR>&nbsp;&nbsp;&nbsp;&nbsp;&nbsp;Seldon uzdahnu. Okrugli šešir bio je načinjen od mekog materijala, te se, kada ga je stavio, smesta prilagodio obliku njegove glave. Obod mu je bio svuda jednake širine, mada je bio uži nego kod šešira što su ih nosila dvojica napadača. Utešno osećanje pobudi u njemu jedino činjenica da je obod šešira, kada ga je konačno stavio na glavu, poprimio prilično dopadljiv luk.
<BR>&nbsp;&nbsp;&nbsp;&nbsp;&nbsp;"Nema vrpcu za pričvršćivanje ispod brade."
<BR>&nbsp;&nbsp;&nbsp;&nbsp;&nbsp;"Naravno da nema. Imaju ih samo oni pravljeni po poslednjoj modi, za mlade šmekere."
<BR>&nbsp;&nbsp;&nbsp;&nbsp;&nbsp;"Za mlade - šta?"
<BR>&nbsp;&nbsp;&nbsp;&nbsp;&nbsp;"Šmekeri su oni koji biraju odeću u skladu sa njenom napadnošću. Siguran sam da takve imate i na Helikonu."
<BR>&nbsp;&nbsp;&nbsp;&nbsp;&nbsp;Seldon šmrknu. "Postoje i takvi kojima s jedne strane kosa pada do ramena, dok je s druge strane briju." Prisetivši se njihovog izgleda, on se glasno nasmeja.
<BR>&nbsp;&nbsp;&nbsp;&nbsp;&nbsp;Hamin jedva primetno stisnu usne. "Rekao bih da izgledaju više nego grozno."
<BR>&nbsp;&nbsp;&nbsp;&nbsp;&nbsp;"Baš tako. Po svemu sudeći, dele se međusobno na desničare i levičare, pri čemu svaka strana frizuru one druge doživljava gotovo kao ličnu uvredu. Nije redak slučaj ni da se upuštaju u ulične čarke."
<BR>&nbsp;&nbsp;&nbsp;&nbsp;&nbsp;"Pa, u tom slučaju, nadam se da ćete se navići na šešir, pogotovo što je bez vrpce."
<BR>&nbsp;&nbsp;&nbsp;&nbsp;&nbsp;"Pa, navići ću se", složi se Seldon.
<BR>&nbsp;&nbsp;&nbsp;&nbsp;&nbsp;"Moguće je, ipak, da delujete upadljivo, pogotovo što ostavljate utisak kao da ste u žalosti. I ne pristaje vam baš sasvim. Najzad, nosite ga s očiglednom nelagodnošću. Ali ne mari, ionako se nećemo dugo zadržati u Carskom sektoru... Je li bilo dovoljno?" I on isključi holografski projektor.
<BR>&nbsp;&nbsp;&nbsp;&nbsp;&nbsp;"Koliko vas je sve ovo koštalo?" upita Seldon.
<BR>&nbsp;&nbsp;&nbsp;&nbsp;&nbsp;"Zar je to važno?"
<BR>&nbsp;&nbsp;&nbsp;&nbsp;&nbsp;"Smeta mi da se osećam vašim dužnikom."
<BR>&nbsp;&nbsp;&nbsp;&nbsp;&nbsp;"Ne mislite na to. Sam sam tako odlučio... Ali već smo se previše ovde zadržali! Siguran sam da već raspolažu i mojim opisom. Ustanoviće brzo gde živim, i ubrzo će biti ovde."
<BR>&nbsp;&nbsp;&nbsp;&nbsp;&nbsp;"U tom slučaju", primeti Seldon, "novac koji ste potrošili zaista je važan. Zbog mene, dovodite i sebe u opasnost. Samo zbog mene!"
<BR>&nbsp;&nbsp;&nbsp;&nbsp;&nbsp;"To mi je poznato... Ali kako rekoh, sam sam tako odlučio, a nema ni sumnje da umem da se staram o sebi."
<BR>&nbsp;&nbsp;&nbsp;&nbsp;&nbsp;"Ali zbog čega onda..."
<BR>&nbsp;&nbsp;&nbsp;&nbsp;&nbsp;"To filosofsko pitanje raspravićemo kasnije... Vašu staru odeću sam već sagoreo, i, usput rečeno, ne verujem da me je iko video. Istina, došlo je do povećanog utroška energije, i to je sigurno zabeleženo. Neko bi to već mogao ispravno protumačiti - teško je bilo šta prikriti, naročito kada imate posla sa nečijim pronicljivim umom i oštrim okom. Ipak, pre no što nas dvojicu dovedu u vezu, nadam se da ćemo već biti dovoljno daleko."
<BR>
<BR>&nbsp;&nbsp;&nbsp;&nbsp;&nbsp;9.
<BR>&nbsp;&nbsp;&nbsp;&nbsp;&nbsp;Kretali su se pešačkim stazama, birajući mesta gde je osvetljenje bilo prigušenije, zagasitožućkaste boje. I dok su mu prodorne oči skretale čas na jednu, čas na drugu stranu, Hamin je nastojao da zadrži odmeren korak, brzinu hoda kojom su se i drugi prolaznici kretali: niti su oni koga preticali, niti je ko preticao njih.
<BR>&nbsp;&nbsp;&nbsp;&nbsp;&nbsp;Sve vreme nastojao je da održava labav, ali postojan razgovor, birajući po pravilu beznačajne teme.
<BR>&nbsp;&nbsp;&nbsp;&nbsp;&nbsp;Napet i lišen sposobnosti da se ponaša na isti način, Seldon upita: "Čini se kao da je sav ovdašnji svet izišao u šetnju. Beskrajne povorke kao da teku u svim pravcima."
<BR>&nbsp;&nbsp;&nbsp;&nbsp;&nbsp;"A što da ne?" odvrati Hamin. "Hodanje i dalje predstavlja najprikladniji oblik prevaljivanja kraćeg rastojanja. Najpogodniji, najjeftiniji, i najzdraviji. Bezbrojne godine tehnološkog razvitka nisu to ni u najmanjoj meri izmenile... Seldone, da možda ne patite od akrofobije?"
<BR>&nbsp;&nbsp;&nbsp;&nbsp;&nbsp;Seldon baci pogled preko ograde na svojoj desnoj strani, ka priličnoj praznini što se nalazila između dveju staza za hodanje - jedna se protezala u jednom, a druga u drugom pravcu, prekidanih poprečnim stazama na podjednakim udaljenostima. On se lako strese. "Ukoliko time mislite da li osećam strah od visine, ne bih baš mogao reći. Ipak, zuriti nadole nije baš prijatno. Koliko se sve ovo proteže u dubinu?"
<BR>&nbsp;&nbsp;&nbsp;&nbsp;&nbsp;"Na ovom mestu, rekao bih, bar četrdeset do pedeset spratova. Ovakve su vam stvari sasvim uobičajene u Carskom sektoru, kao i u još nekim visokorazvijenim oblastima. Ipak, na većini mesta čovek hoda, otprilike, na razini tla."
<BR>&nbsp;&nbsp;&nbsp;&nbsp;&nbsp;"Pretpostavljam da sve to izaziva kod ljudi sklonost prema samobustvu?"
<BR>&nbsp;&nbsp;&nbsp;&nbsp;&nbsp;"Pokušaji nisu baš česti. Postoje znatno lakši načini. Pored toga, samoubistvo na Trantoru ne izaziva gotovo nikakvu društvenu sablazan. Ukoliko neko poželi da okonča svoj život, postoje za to različiti opšteprihvaćeni postupci, koji se primenjuju u Centrima koji su upravo tome i namenjeni - pod uslovom da je čovek spreman da najpre prođe kroz neku vrstu psihoterapije. Povremeno, zaista, dolazi do nesrećenih slučajeva, ali nije to razlog što sam vas pitao da li patite od akrofobije... Naime, uputili smo se prema jednom terminalu za iznajmljivanje taksija, gde me poznaju kao novinara. Povremeno sam im činio usluge, te ih, za uzvrat, i oni meni povremeno učine. I tako, prenebreći će da me uvedu u knjige, i neće ni primetiti da imam društvo. Razume se, moraću da im platim najvišu cenu; isto tako, razume se, ukoliko ih Demerzelovi ljudi dovoljno snažno pritisnu, moraće da istresu istinu - ali činiće to užasno sporo, što, sve u svemu, može zaista poprilično potrajati."
<BR>&nbsp;&nbsp;&nbsp;&nbsp;&nbsp;"Gde počinje da se javlja osećaj akrofobije?"
<BR>&nbsp;&nbsp;&nbsp;&nbsp;&nbsp;"Pa, mogli bismo i brže stići do terminala, ukoliko bismo se poslužili gravitacionim liftom. Ne koristi ga baš mnogo ljudi, i moram vam reći da ni sam nisam baš presrećan pri pomisli na to; ali ukoliko smatrate da ćete moći da podnesete taj osećaj, pođimo."
<BR>&nbsp;&nbsp;&nbsp;&nbsp;&nbsp;"A šta je to gravitacioni lift?"
<BR>&nbsp;&nbsp;&nbsp;&nbsp;&nbsp;"Tek su u fazi eksperimenta. Moguće je da će doći vreme kada će ih biti posvuda na Trantoru, pod uslovom da se pokažu psihološki prihvatljivim - odnosno, bar, dovoljnom broju ljudi. Potom, možda, javiće se i na drugim svetovima... To vam je, da tako kažem, liftni stub, ali bez kabine. Jednostavno, stupimo u prazan prostor i počnemo da, pod uticajem antigravitacije, lagano padamo - ili da se penjemo. To vam je jedina primena antigravitacije do sada izvedena, možda i stoga što je tako jednostavna."
<BR>&nbsp;&nbsp;&nbsp;&nbsp;&nbsp;"Šta se događa ukoliko, baš u trenutku prevoza, dođe do isključenja energije?"
<BR>&nbsp;&nbsp;&nbsp;&nbsp;&nbsp;"Baš ono na šta i sami pomišljate. Padamo - ukoliko se nismo zatekli na najnižem spratu - i gubimo život. Ali još nisam čuo da se to ikad dogodilo, mada bih, verujte, ja za to svakako doznao. Možda ponekad nismo u prilici da nešto objavimo iz razloga bezbednosti - to je izgovor koji uvek upotrebe, da bi prikrili neku rđavu vest - ali ja bih svakako znao... Eno, tamo je, ispred nas. Ali ukoliko niste u stanju da to podnesete, odustaćemo. Međutim, hodnici su vam dugački i monotoni, i mnoge, posle nekog vremena, od njih spopadne muka."
<BR>&nbsp;&nbsp;&nbsp;&nbsp;&nbsp;Hamin skrenu na prvoj raskrsnici i stupi na jednu širu platformu gde se već bio stvorio red muškaraca i žena, zajedno sa dvoje ili troje dece.
<BR>&nbsp;&nbsp;&nbsp;&nbsp;&nbsp;"Ništa o svemu tome nisam čuo na svojoj planeti", reče Seldon gotov šapčući. "Dabome, naša sredstva informisanja užasno su lokalistička. Pa ipak, čovek bi očekivao da ga obaveste da i ovakve stvari postoje."
<BR>&nbsp;&nbsp;&nbsp;&nbsp;&nbsp;"Rekoh vam već da je reč o eksperimentu", odgovori Hamin, "i , pri tom, ograničenom na Carski sektor. Troši mnogo više energije nego što vredi, tako da vlada za sada baš nije voljna da stvar udara na velika zvona. Stari car, Stanel VI, Kleonov prethodnik, onaj koji je sve zaprepastio time što je umro u krevetu, naložio je da se gravitacioni liftovi postave na nekoliko mesta. Kažu da je želeo da mu ime zauvek ostane povezano s antigravitacijom - bio je veoma obuzet svojim mestom u istoriji, kao što je neretko slučaj sa starim ljudima bez većih postignuća za sobom. Kao što rekoh, moguće je da će se tehnika proširiti i na druga područja, mada je, s druge strane, sasvim moguće da zauvek ostanemo samo na gravitacionim liftovima."
<BR>&nbsp;&nbsp;&nbsp;&nbsp;&nbsp;"Šta biste još poželeli da vam antigravitaciona tehnika donese?"
<BR>&nbsp;&nbsp;&nbsp;&nbsp;&nbsp;"Antigravitacione svemirske letove. To, međutim, podrazumeva brojne dalje prodore, ali koliko je bar meni poznato, većina fizičara isključuje svaki razgovor o tome... Ipak, istini za volju, do nedavno su mnogi isključivali i svaki razgovor o gravitacionim liftovima."
<BR>&nbsp;&nbsp;&nbsp;&nbsp;&nbsp;Red ispred njih brzo se skraćivao, i Seldon se uskoro nađe sa Haminom na ivici ambisa što se porostirao ispred njih. Vazduh ispred njih je jedva primetno svetlucao. Gotovo automatski, on ispruži ruku i oseti blagi udar. Nije osetio nikakav bol; ipak, trgnu ruku nazad što je brže mogao.
<BR>&nbsp;&nbsp;&nbsp;&nbsp;&nbsp;Hamin zagrokta. "Osnovna predostrožnost, kako neko ne bi zakoračio preko ivice dok je mehanizam isključen." On pritisnu nekoliko brojeva na kontrolnoj tabli i svetlucanja nestade.
<BR>&nbsp;&nbsp;&nbsp;&nbsp;&nbsp;Seldon se zagleda preko ivice, u dubine otvora.
<BR>&nbsp;&nbsp;&nbsp;&nbsp;&nbsp;"Možda ćete se osetiti bolje, ili lagodnije, ukoliko povežemo ruke i ukoliko držite oči zatvorenim", predloži mu Hamin. "Trajaće samo nekoliko sekundi."
<BR>&nbsp;&nbsp;&nbsp;&nbsp;&nbsp;U stvari, nije ni pružio Seldonu mogućnost izbora. Dohvatio ga je za ruku, i ovoga ponovo ispuni osećaj kao da nema nikakvog izlaza iz njegovog čvrstog stiska. Hamin stupi u prazninu, i Seldon (začuvši sam sebe, uz osećaj nelagodnosti, kako kratko skiknu) i sam se otisnu, lako posrnuvši.
<BR>&nbsp;&nbsp;&nbsp;&nbsp;&nbsp;Držao je oči zatvorene, ali ne oseti ništa slično propadanju, čak ni strujanju vazduha oko sebe. Prođe nekoliko sekundi, i on postade svestan kako ga nešto povlači unapred. On se lako saplete, ali uspevši da uspostavi ravnotežu, stupi obema nogama na čvrsto tle.
<BR>&nbsp;&nbsp;&nbsp;&nbsp;&nbsp;Potom, otvori oči. "Jesmo li uspeli?"
<BR>&nbsp;&nbsp;&nbsp;&nbsp;&nbsp;"Očigledno, živi smo", odvrati Hamin suvo, a onda krenu, primoravajući Seldon, stiskanjem mišice, da pođe za njim.
<BR>&nbsp;&nbsp;&nbsp;&nbsp;&nbsp;"Mislim, jesmo li uspeli da pronađemo pravi sprat?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"A šta bi se dogodilo da je neko pokušao da se popne, baš u trenutku kada smo se mi spuštali?"
<BR>&nbsp;&nbsp;&nbsp;&nbsp;&nbsp;"Postoje dve odvojene linije. Putem jedne, svi se spuštaju istom brzinom; putem druge, svi se istom brzinom penju. Vožnja je moguća samo kad je udaljenost između jednog i drugog 'putnika' najmanje deset metara. Ukoliko se sve odvija kako treba, ne postoji ni najmanja mogućnost da dođe do sudara."
<BR>&nbsp;&nbsp;&nbsp;&nbsp;&nbsp;"Nisam baš ništa osetio."
<BR>&nbsp;&nbsp;&nbsp;&nbsp;&nbsp;"A i kako biste? Nema nikakvog ubrzanja. Posle samo jedne desetine sekunde hvatate stalnu brzinu, a i vazduh u vašoj neposrednoj blizini kreće se zajedno s vama istom brzinom."
<BR>&nbsp;&nbsp;&nbsp;&nbsp;&nbsp;"Izvanredno."
<BR>&nbsp;&nbsp;&nbsp;&nbsp;&nbsp;"Bez sumnje. Ali i neekonomično. Pri svemu tome, čini se da ne postoji naročita težnja da se poveća efikasnost čitavog mehanizma, i da se gravitacioni lift učini zaista dobrodošlom novinom. Na sve strane možete čuti ista jadikovanja. 'Ne možemo to izvesti'. I to vam se, uistinu, odnosi na sve i svašta." Hamin sleže ramenima, očigledno obuzet gnevom, a onda dodade: "Ali evo nas na taksi terminalu. Hajde, da i to obavimo."
<BR>
<BR>&nbsp;&nbsp;&nbsp;&nbsp;&nbsp;10.
<BR>&nbsp;&nbsp;&nbsp;&nbsp;&nbsp;Seldon se na taksi terminalu potrudio da deluje neupadljivo; međutim, odmah je ustanovio da to nije nimalo lako. Nastojati da se čovek ponaša neupadljivo - da se stalno drži postrance, da okreće lice od svakog ko bi tuda prošao, da sa preteranom pomnošću razgleda neko od parkiranih vozila - najbolji je način da se privuče nečija pažnja. Najbolji način, bez sumnje, bio je da se ponaša u skladu sa bezizražajnom normalnošću.
<BR>&nbsp;&nbsp;&nbsp;&nbsp;&nbsp;Ali šta se moglo nazvati normalnim? U odeći koju je sada imao na sebi osećao se prilično neudobno. Na njoj nije bilo nikakvih džepova, tako da nije imao u šta da gurne šake. Dve torbice, koje su mu visile okačene o pojas s obe strane, išle su mu na živce sve vreme ga lupkajući dok je hodao, tako da je imao utisak da ga neko stalno podgurkuje.
<BR>&nbsp;&nbsp;&nbsp;&nbsp;&nbsp;A onda pokuša da malo bolje osmotri žene koje su tuda prolazile. Na njihovim haljama nije bilo torbica, bar ne torbica koje bi se slobodno ljuljuškale; umesto njih, imale su nešto nalik na _
<BR>&nbsp;&nbsp;&nbsp;&nbsp;&nbsp;kutije, koje su povremeno zakačinjale za jedno ili drugo bedro zahvaljujući nekom mehanizmu čiju prirodu Seldon nije mogao da dokuči. Zaključio je da je po svoj prilici u pitanju bio pseudomagnet. Sa žaljenjem je, istovremeno, zaključio da ženska odeća nije mnogo otkrivala - nije bilo ni traga nekom dekolteu, mada se činilo da su neke haljine bile krojene tako da se istakne zadnjica.
<BR>&nbsp;&nbsp;&nbsp;&nbsp;&nbsp;U međuvremenu, Hamin je imao pune ruke posla; pošto je položio odgovarajuću sumu, konačno se vratio sa superprovodljivom keramičkom pločicom, pomoću koje je mogao da pokrene određeno vozilo.
<BR>&nbsp;&nbsp;&nbsp;&nbsp;&nbsp;"Upadajte, Seldone", reče on, pokazavši mu na jedno omanje vozilo sa dva sedišta.
<BR>&nbsp;&nbsp;&nbsp;&nbsp;&nbsp;"Jesu li vam tražili da upišete i moje ime?" upita Seldon.
<BR>&nbsp;&nbsp;&nbsp;&nbsp;&nbsp;"Nisu me ni pitali, a ja, opet, nisam baš bio pričljiv." On uvuče pločicu u odgovarajući prorez i, trenutak potom, Seldon oseti kako, oživevši, vozilo poče polako da podrhtava.
<BR>&nbsp;&nbsp;&nbsp;&nbsp;&nbsp;"Idemo prema D-7", reče Hamin, tek razgovora radi.
<BR>&nbsp;&nbsp;&nbsp;&nbsp;&nbsp;Seldon, dabome, pojma nije imao šta bi D-7 mogao biti, ali pretpostavio je da je reč o nekoj ruti, ili nečem sličnom.
<BR>&nbsp;&nbsp;&nbsp;&nbsp;&nbsp;Vazdušni taksi konačno se izmigoljio između okolnih zemaljskih vozila i, stigavši do blago naviše iskošene piste, poveća brzinu. Trenutak potom podiže se, uz lagan potres.
<BR>&nbsp;&nbsp;&nbsp;&nbsp;&nbsp;Seldon, koji je, automatski, bio sa svih strana obujmljen paučinastim vezama, oseti kako ga potisak za trenutak gura prema sedištu, a onda, malo potom, u suprotnom pravcu, prema vezama što su čvrsto uz njega prijanjale.
<BR>&nbsp;&nbsp;&nbsp;&nbsp;&nbsp;"Ovo mi baš nije ličilo na antigravitacioni pogon", primeti on.
<BR>&nbsp;&nbsp;&nbsp;&nbsp;&nbsp;"Nije ni bio", odvrati Hamin. "Samo mala reakcija mlaznog motora, koliko da nas dobaci do tunela."
<BR>&nbsp;&nbsp;&nbsp;&nbsp;&nbsp;Ono što se, trenutak potom, pojavilo pred njima nalikovalo je na planinski greben, načičkan pećinastim otvorima - poput neke šahovske table. Hamin upravi vozilo prema otvoru D-7, vešto izbegavajući druge vazdušne taksije, koji su se uputili prema drugim otvorima tunela.
<BR>&nbsp;&nbsp;&nbsp;&nbsp;&nbsp;"Ovde čovek može lako da se sudari", primeti Seldon pročistivši grlo.
<BR>&nbsp;&nbsp;&nbsp;&nbsp;&nbsp;"To bi se, dakako, i dogodilo, kada bih bio prepušten samo svojim čulima i refleksima; ali taksi raspolaže kompjuterom koji, bez imalo oklevanja, preuzima iz mojih ruku upravljač čim se za tim ukaže potreba. Isto važi i za ostale taksije... Ali evo nas!"
<BR>&nbsp;&nbsp;&nbsp;&nbsp;&nbsp;Oni uroniše u otvor D-7 kao da ih je ovaj usisao, i blistava osvetljenost otvorenog prostora napolju ustupi mesto žućoj, toplijoj nijansi.
<BR>&nbsp;&nbsp;&nbsp;&nbsp;&nbsp;Hamin skide ruke s upravljača i zavali se u svoje sedište. Malo potom oglasi se, duboko udahnuvši vazduh: "Pa, prvu samo fazu uspešno prebrodili. Moglo se dogoditi da nas presretnu na terminalu. Ovde, u tunelu, prilično smo bezbedni."
<BR>&nbsp;&nbsp;&nbsp;&nbsp;&nbsp;Leteli su gotovo neosetno, dok su zidovi tunela brzo promicali kraj njih. Gotovo da nije bilo nikakvog zvuka; čulo se samo meko, baršunasto predenje taksija, dok je grabio napred.
<BR>&nbsp;&nbsp;&nbsp;&nbsp;&nbsp;"Koliko brzo letimo?" upita Seldon.
<BR>&nbsp;&nbsp;&nbsp;&nbsp;&nbsp;Hamin za trenutak baci pogled na kontrolnu tablu. "Tri stotine pedeset kilometara na čas."
<BR>&nbsp;&nbsp;&nbsp;&nbsp;&nbsp;"Magnetski pogon?"
<BR>&nbsp;&nbsp;&nbsp;&nbsp;&nbsp;"Tako je. Ali rekao bih da ga imate i vi na Helikonu."
<BR>&nbsp;&nbsp;&nbsp;&nbsp;&nbsp;"Da. Ali samo jednu liniju. Nikada se, lično, nisam njome vozio, mada sam uvek to želeo. Ali ne verujem da postoji išta slično ovome."
<BR>&nbsp;&nbsp;&nbsp;&nbsp;&nbsp;"Sigurno je da ne postoji. Na Trantoru je izgrađeno više hiljada kilometara ovakvih tunela, doslovno pročešljavaju ispodpovršinski prostor, kao i izvestan broj onih koji se protežu ispod plićih ogranaka okeana. Ovo vam je osnovni način putovanja na velike daljine."
<BR>&nbsp;&nbsp;&nbsp;&nbsp;&nbsp;"Koliko će potrajati naša vožnja?"
<BR>&nbsp;&nbsp;&nbsp;&nbsp;&nbsp;"Do našeg neposrednog odredišta? Pa, nešto malo više od pet časova."
<BR>&nbsp;&nbsp;&nbsp;&nbsp;&nbsp;"Pet časova!" Seldon je bio iskreno zapanjen.
<BR>&nbsp;&nbsp;&nbsp;&nbsp;&nbsp;"Neka vam to ne smeta. Prolazimo pored mesta za predah otprilike svakih dvadeset minuta; na njima možemo zastati, izvući se iz tunela, opružiti se. Dabome, i ja sam za to da predahnemo što je moguće više puta."
<BR>&nbsp;&nbsp;&nbsp;&nbsp;&nbsp;Nastavili su da se neko vreme voze u tišini, a onda se, odjednom, Seldon trže, uočivši neka svetla koja su zablistala na nekoliko sekundi s njegove desne strane; i u tom odsevu, učini mu se da je ugledao i dva vazdušna taksija.
<BR>&nbsp;&nbsp;&nbsp;&nbsp;&nbsp;"Bilo je to jedno od mesta za predah", objasni Hamin, odgovarajući na nepostavljeno pitanje.
<BR>&nbsp;&nbsp;&nbsp;&nbsp;&nbsp;"Da li ću stvarno biti bezbedan na tom mestu - ma gde ono bilo - gde me sada vodite?" upita Seldon.
<BR>&nbsp;&nbsp;&nbsp;&nbsp;&nbsp;"Savršeno bezbedni", odgovori Hamin, "bar kada je u pitanju otvoren pokušaj carskih snaga da vas se domognu. Razume se, kada je u pitanju neki usamljeni izvršilac - špijun, doušnik, najmljeni ubica - uvek čovek mora biti krajnje oprezan. Imajući to u vidu, staviću vam na raspolaganje i jednog telohranitelja."
<BR>&nbsp;&nbsp;&nbsp;&nbsp;&nbsp;Seldon se odjednom oseti nelagodno. "Najmljeni ubica? Ne mislite to, valjda, ozbiljno? Zar bi zaista mogli poželeti da me smaknu?"
<BR>&nbsp;&nbsp;&nbsp;&nbsp;&nbsp;"Gotovo sam siguran da to nije Demerzelova namera", odgovori Hamin. "Mislim da on pre želi da vas iskoristi, nego da vas ubije. Pa ipak, i drugi bi se neprijatelji mogli oglasiti, ili bi, u najmanju ruku, moglo doći do neželjenog razvoja događaja. Ne možete ići kroz život kao da hodate u snu."
<BR>&nbsp;&nbsp;&nbsp;&nbsp;&nbsp;Seldon odmahnu glavu i okrenu lice od svog sagovornika. Kad samo pomisli da je pre nepunih četrdeset osam časova bio tek jedan beznačajan, praktično nepoznat provincijalni matematičar, sa jedinom željom da ostatak svog slobodnog vremena na Trantoru provede u razgledanju, puneći svoje došljačke oči ogromnošću tog velikog sveta! A sada, evo ga gde uranja u njega: bio je čovek koga gone, i to čovek za kojim se u potragu dala sama carska sila. Nepojmljivost položaja u kome se našao još jednom ga prože i on se naježi.
<BR>&nbsp;&nbsp;&nbsp;&nbsp;&nbsp;"A kako stoji stvar s vama: zbog čega uopšte činite to što upravo činite?"
<BR>&nbsp;&nbsp;&nbsp;&nbsp;&nbsp;"Pa, rekao bih da neće biti naročito nežni ni sa mnom", odgovori Hamin zamišljeno. "Moguće je da mi glavu rascopa ili telo raznese neki tajanstveni napasnik, koji, dakako, nikad kasnije ne bi bio pronađen."
<BR>&nbsp;&nbsp;&nbsp;&nbsp;&nbsp;"I mislio sam da pomišljate da vas očekuje nešto slično tome. Pa ipak... ne izgleda mi kao da vas to naročito uzbuđuje."
<BR>&nbsp;&nbsp;&nbsp;&nbsp;&nbsp;"Ja sam stari Trantorac, i ovu planetu poznajem isto toliko dobro koliko i bilo ko drugi. Poznajem i popriličan broj ljudi, među kojima ima dosta onih koji su moji dužnici. Volim, pored toga, da o sebi mislim kao o prepredenom momku, koga nije lako nadmudriti. Ukratko, Seldone, ubeđen sam da mogu sam da se staram o sebi."
<BR>&nbsp;&nbsp;&nbsp;&nbsp;&nbsp;"Milo mi je zbog toga, Hamine, i nadam se da ste u pravu što tako mislite... Ali pri svemu tome, nikako mi ne ulazi u glavu zbog čega se, uopšte, izlažete svemu ovome? Ko sam ja za vas? Zbog čega biste pruzeli i najmanji rizik zbog nekog ko vam je potpuni stranac?"
<BR>&nbsp;&nbsp;&nbsp;&nbsp;&nbsp;Hamin je neko vreme, naizgled sav obuzet njome, proveravao nešto na kontrolnoj tabli vozila, a onda se odjednom okrete prema Seldonu, ozbiljna i tvrda pogleda.
<BR>&nbsp;&nbsp;&nbsp;&nbsp;&nbsp;"Želim da vas spasem iz istog razloga zbog koga car želi da se vama posluži - zbog vaše sposobnosti predskazivanja budućnosti."
<BR>&nbsp;&nbsp;&nbsp;&nbsp;&nbsp;Seldon namah oseti kako se nad njim natkriljuje hladna sen razočaranja. Na kraju, ispostavilo se da sve ovo i nije bila luda trka samo da bi se on izvukao iz nevolje. Kako su stvari zaista stajale - bio je tek bespomoćan, slastan plen oko koga su se utrkivala dva međusobno suprotstavljena grabljivca. "Nikad se neću dovoljno nakajati zbog onog Saopštenja na Konvenciji", ljutito mu dobaci Seldon. "Uništio sam čitav svoj život."
<BR>&nbsp;&nbsp;&nbsp;&nbsp;&nbsp;"Nemojte tako. Ne donosite zaključke na brzinu, matematičaru. Car i njegovi zvaničnici žele vas samo iz jednog razloga - da svoje živote učine što bezbednijim. Za vaše sposobnosti zainteresovan je samo onoliko koliko je potrebno da sačuva carski tron, za sebe i svog sina; da se održe položaji, društveni status i moć njegovih upravljača. S druge strane, meni su vaše sposobnosti potrebne radi dobra čitave Galaksije."
<BR>&nbsp;&nbsp;&nbsp;&nbsp;&nbsp;"Ima li između jednog i drugog ikakve razlike?" procedi Seldon ledenim glasom.
<BR>&nbsp;&nbsp;&nbsp;&nbsp;&nbsp;"Ukoliko ne uočavate nikakvu razliku", odgovori Hamin lako se namrštivši, "greh će morati da padne na vašu dušu... Ljudski rod koji danas obitava u Galaksiji postojao je i pre sadašnjeg vladara, pre dinastije čiji je on izdanak, pre nastanka samog Carstva. Čovečanstvo je neuporedivo starije od Carstva... Moguće je, čak, da je daleko starije nego svih dvadeset pet miliona svetova što danas čine ovu Galaksiju. Postoje, znate, predanja koja govore o vremenu kada je čitavo čovečanstvo živelo na jednoj jedinoj planeti."
<BR>&nbsp;&nbsp;&nbsp;&nbsp;&nbsp;"Predanja!" frknu Seldon, slegnuvši ramenima.
<BR>&nbsp;&nbsp;&nbsp;&nbsp;&nbsp;"Tako je, predanja; ali ne vidim nikakav razlog da tako uistinu nije moglo biti, pre dvadeset i više hiljada godina. Čini mi se sasvim osnovanim zaključak da se čovečanstvo nije tek tako, iznebuha pojavilo sposobno da brodi kroz hipersvemirske prostore. Zapravo, sasvim je izvesno da je postojalo doba kada ljudi nisu bili u stanju da putuju nadsvetlosnim brzinama - kada su bili prikovani za samo jedan planetarni sistem. Isto tako, ukoliko bacimo pogled u budućnost, lako ćemo moći da zaključimo da će ljudski rod koji obitava na bezbroj svetova u Galaksiji nastaviti da živi i kada jednom ni vas ni cara više ne bude, kada i potomcima njegove krvi dođe kraj, i kada se i sami temelji Carstva rastoče. Imajući sve to u vidu, teško da ima smisla voditi preteranu brigu o pojedincima, o caru i mladom, princu nasledniku. Nema, čak, smisla ni brinuti o ustrojstvu samog Carstva. Šta je sa trilionima ljudi koji žive širom galaksije? Šta će biti sa njima?"
<BR>&nbsp;&nbsp;&nbsp;&nbsp;&nbsp;"Pa, pretpostavljam", odgovori Seldon, "da će i svetovi i ljudi na njima nastaviti da postoje."
<BR>&nbsp;&nbsp;&nbsp;&nbsp;&nbsp;"Ne osećate li, pri tom, nikakvu potrebu da razmislite o uslovima pod kojima će nastaviti da žive?"
<BR>&nbsp;&nbsp;&nbsp;&nbsp;&nbsp;"Pa, čini mi se osnovanim pretpostaviti da će nastaviti da žive kao i do sada."
<BR>&nbsp;&nbsp;&nbsp;&nbsp;&nbsp;"Pretpostaviti, da. Ali da li bi, zahvaljujući umeću predviđanja, o čemu ste govorili u svom Saopštenju, to bilo moguće znati?"
<BR>&nbsp;&nbsp;&nbsp;&nbsp;&nbsp;"To 'umeće' nazivam psihoistorijom. Da, sa teorijskog stanovišta promatrano, bilo bi moguće."
<BR>&nbsp;&nbsp;&nbsp;&nbsp;&nbsp;"I vi ne osećate baš nikakvu potrebu da tu teorijsku mogućnost pretvorite u praktičnu?"
<BR>&nbsp;&nbsp;&nbsp;&nbsp;&nbsp;"Želeo bih, Hamine, veoma bih to želeo; ali iz same želje ne proizilazi, neposredno, i sposobnost da se željeno izvede. Već sam napomenuo caru da od psihoistorije nije moguće načiniti delatno tehničko sredstvo; bojim se da isti odgovor moram dati i vama."
<BR>&nbsp;&nbsp;&nbsp;&nbsp;&nbsp;"Znači, nemate nameru čak ni da pokušate da psihoistoriju načinite primenjivom u praktične svrhe?"
<BR>&nbsp;&nbsp;&nbsp;&nbsp;&nbsp;"Ne, nemam, kao što nemam nameru ni da stavim pred sebe gomilu kamičaka veličine Trantora, da ih sve prebrojim, jedan po jedan, i svrstam u niz prema veličini, od većih ka manjim. Bilo bi mi jasno da je u pitanju zadatak za čije mi obavljanje ne bi bio dovoljan ni čitav život, te, samim tim, ne bih bio dovoljno lud ni da pokušam."
<BR>&nbsp;&nbsp;&nbsp;&nbsp;&nbsp;"Da li biste, ipak, pokušali kada bi vam bila poznata istina o položaju u kom se nalazi čovečanstvo?"
<BR>&nbsp;&nbsp;&nbsp;&nbsp;&nbsp;"Pitanje mi se čini besmislenim. Kako glasi istina o položaju čovečanstva? Hoćete da kažete da vam je ona poznata?"
<BR>&nbsp;&nbsp;&nbsp;&nbsp;&nbsp;"Da, upravo to hoću da kažem. I to u samo pet reči. "Hamin se ponovo zagleda ispred sebe, za trenutak samo skrenuvši pogled prema postojanoj praznini tunela koja ih je u sebe uvlačila, nadirući prema njima, mimoilazeći se s njima i potom ih ostavljajući za sobom. A onda, s čemerom u duši, izgovori pet najavljenih reči:
<BR>&nbsp;&nbsp;&nbsp;&nbsp;&nbsp;"Galaktičko carstvo je na umoru."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
