<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. UZALUDNI POHOD
<P>&nbsp;&nbsp;&nbsp;&nbsp;&nbsp;Negde u svojim zabeleškama Estraven je napisao, tokom našeg pohoda preko Gobrinskog leda, da se čudi zašto se njegov sadrug stidi da plače. Još onda sam mogao da mu kažem da tu nije toliko bio u pitanju stid koliko strah. Sada sam išao kroz Sinotsku dolinu, kroz veče njegove smrti, u hladnu zemlju koja se pruža s one strane straha. Tu sam shvatio da se može plakati do mile volje, ali da nema nikakve koristi od toga.
<BR>&nbsp;&nbsp;&nbsp;&nbsp;&nbsp;Odveli su me natrag u Sasinot i bacili u tamnicu zato što sam bio u društvu osobe koja je stavljena izvan zakona, a možda i stoga što naprosto nisu znali šta bi učinili sa mnom. Još od samog početka, čak i pre no što im je to zvanično nraređeno iz Erenranga, postupali su prema meni dobro. Moj karhidski zatvor predstavljao je nameštenu sobu u kuli izbornih lordova u Sasinotu; tu sam imao kamin, radio, pet obilnih obroka dnevno. Nedostajala je, doduše, udobnost. Postelja je bila tvrda, pokrivači tanki, pod nezastrt, vazduh studen... kao i u svakoj drugog prostoriji u Karhidi. Ali poslali su mi lekara, u čijim je rukama i glasu počivala znatno postojanija, znatno probitačnija udobnost od svih koje sam dobio u Orgoreinu. Od kada je on došao, mislim da su vrata ostavljena nezaključana. Sećam se kako su jednom stajala otvorena, a ja silno želeo da se zatvore, zato što je iz predvorja dopirala prohladna promaja. Ali nedostajalo mi je snage, hrabrosti, da ustanem iz postelje i zatvorim svoja zatvorska vrata.
<BR>&nbsp;&nbsp;&nbsp;&nbsp;&nbsp;Lekar, ozbiljna, materinski blaga, mlada osoba, obratio mi se sa izrazom spokojne pouzdanosti: "Pet ili šest meseci sasvim ste se nedovoljno hranili, a u isto vreme veoma naporno radili. Premnogo ste se istrošili. A sad više nemate šta da trošite. Lezite tu i okrepljujte se. Lezite, kao što leže zamrznute reke po dolinama preko zime. Mirujte i čekajte."
<BR>&nbsp;&nbsp;&nbsp;&nbsp;&nbsp;Ali kada bih usnio, uvek bih se nalazio u kamionu, na gomili sa ostalima, koji su, kao i ja, zaudarali, drhtali, bili nagi, sasvim pripijeni, da bi se zagrejali, svi osim jednoga. Taj jedan je sam ležao uz vrata sa rešetkama, već ohlađen, sa ustima punim zgrušane krvi. On je bio izdajnik. Hteo je da bude sam, napustio je nas, napustio je mene. Probudio bih se ispunjen besom, nemoćnim, drhtavim besom, koji bi se pretvarao u nemoćne suze.
<BR>&nbsp;&nbsp;&nbsp;&nbsp;&nbsp;Mora da sam bio prilično bolestan, budući da se sećam nekih znakova visoke groznice, a i lekar je proveo pored mene jednu noć ili možda više. Ne mogu da prizovem u sećanje te noći, ali pamtim da sam mu jednom kazao svadljivim, srditim glasom: "Mogao je da se zaustavi. Video je čuvare. Jurnuo je pravo na cev pušaka."
<BR>&nbsp;&nbsp;&nbsp;&nbsp;&nbsp;Mladi lekar je ćutao neko vreme. "Hoćete li da kažete da se on to namerno izložio plotunu?"
<BR>&nbsp;&nbsp;&nbsp;&nbsp;&nbsp;"Možda..."
<BR>&nbsp;&nbsp;&nbsp;&nbsp;&nbsp;"Tužno je to reći za prijatelja. I ja to neću da poverujem o Hartu remi ir Estravenu."
<BR>&nbsp;&nbsp;&nbsp;&nbsp;&nbsp;Kada sam ono kazao, izgubio sam iz vida da ovi ljudi osećaju prezir prema samoubistvu. Za njih to nije, kao što je za nas, stvar slobodnog izbora. To je, naprotiv, odustajanje od slobodnog izbora, čin vlastitog izneveravanja. Ako bi neki Karhiđanin pročitao našu svetu knjigu, on bi Judin zločin video ne u izdajstvu Hrista, već u činu koji, predstavljajući krajnji izraz očajanja, odriče mogućnost iskupljenja, promene, života: činu samoubistva.
<BR>&nbsp;&nbsp;&nbsp;&nbsp;&nbsp;"Onda on za vas nije Estraven Izdajnik?"
<BR>&nbsp;&nbsp;&nbsp;&nbsp;&nbsp;"Nije nikada ni bio. Mnogo je onih koji se nikada nisu obazirali na optužbe protiv njega, gospodine Ai."
<BR>&nbsp;&nbsp;&nbsp;&nbsp;&nbsp;Ali ja nisam bio kadar da u tome vidim bilo kakvu utehu, već sam samo uzviknuo, ponešen pređašnjim razdiranjima: "A zašto su ga onda ubili? Zašto je sad mrtav?"
<BR>&nbsp;&nbsp;&nbsp;&nbsp;&nbsp;Na ovo od njega nisam dobio odgovor zato što ga nije ni bilo.
<BR>&nbsp;&nbsp;&nbsp;&nbsp;&nbsp;Nisam bio podvrgnut nikakvom formalnom saslušanju. Pitali su me samo kako sam se izbavio sa pulefenskog dobra i kako sam stigao u Karhidu, odnosno raspitivali su se za odredište i sadržaj šifrovane poruke koju sam poslao njihovim radiom. Kazao sam im sve. Ove informacije odmah su prosleđene u Erenrang, kralju. Postojanje broda naizgled je bilo sačuvano u tajnosti, ali je zato naširoko izveštavano i raspravljano o mom bekstvu iz orgotskog zatvora, putovanju preko leda usred zime i boravku u Sasinotu. Estravenov udeo u svemu tome nije bio pomenut preko radija, baš kao ni njegova smrt. Tajnost je u Karhidi u izuzetnoj meri stvar uviđavnosti, složnog, prihvaćenog ćutanja - izbegavanje da se postavljaju pitanja, ali ne i da se daju odgovori. U biltenima je bilo reči samo o izaslaniku gospodinu Aiju, ali su svi dobro znali da me je Hart rem ir Esraven izbavio iz ruku Orgota i da je sa mnom došao preko leda u Karhidu, razotkrivši time neistinitost satrpezničke priče o mojoj iznenadnoj smrti od goznice horm, jesenas u Mišnoriju... Estraven je prilično tačno predvideo posledice mog povratka; jedino je pogrešio što ih je potcenio. Zbog jednog tuđina, koji je ležao u bolesničkoj postelji, ne preduzimajući ništa niti hajući, u jednoj sobi u Sasinotu, za samo deset dana pale su dve vlade.
<BR>&nbsp;&nbsp;&nbsp;&nbsp;&nbsp;Reći za orgotsku vladu da je pala, znači, razume se, samo to da je jedna grupa satrpeznika zamenila drugu grupu satrpeznika u ključnim nadleštvima trideset trojice. Neke senke su se skratile, a neke izdužile, kako to kažu u Karhidi. Klika sarfa, koja me je poslala u Pulefen, održala se, uprkos sramote, koja joj i ranije nije bila strana, što je uhvaćena u laži, sve dok Argaven nije javno obznanio neposredno predstojeći dolazak zvezdanog broda u Karhidu. Istog dana, Obsleova partija, klika slobodnih trgovaca, preuzela je upravna nadleštva trideset trojice. I tako, na kraju sam im ipak bio od neke koristi.
<BR>&nbsp;&nbsp;&nbsp;&nbsp;&nbsp;U Karhidi pad vlade ponajpre znači padanje u nemilost i zamenu predsednika vlade, što prati prestrojavanje u kioremiji; doduše, ne retke alternative su i ubistva, ostavke sa položaja i ustanci. Tibe nije ništa preduzeo da bi se održao. Moja trenutna vrednost u igri međunarodnog šifgretora, kao i činjenica da sam (posredno) skinuo ljagu sa Estravenovog imena, obezbedili su mi prestiž koji je znatno nadmašio njegov, tako da se on odrekao svog znanja, kako sam kasnije saznao, još pre no što je do vlade u Erenrangu stigla vest da sam poslao radio-poruku mom brodu. Odmah po Tesičerovoj dostavi preduzeo je neophodne korake i samo je sačekao da mu potvrde da je Estraven mrtav, a onda je odmah podneo ostavku. Ujedno je doživeo i poraz i osvetu.
<BR>&nbsp;&nbsp;&nbsp;&nbsp;&nbsp;Čim je Argaven podrobno obavešten o svemu, poslao mi je poziv, odnosno zahtev da smesta dođem u Erenrang, kao i potvrdu da će kraljeva blagajna snositi sve troškove koje uz put budem imao. Grad Sasinot ispoljio je podjednaku širokogrudost, poslavši sa mnom mladog lekara, budući da moje zdravstveno stanje još nije bilo zadovoljavajuće. Putovali smo motornim sankama. Samo se delimično sećam tog putovanja; teklo je glatko i bez žurbe, sa dugim zadržavanjima dok smo čekali da nabijači učine put prohodan i sa dugim noćima provedenim u svratištima. Ono je po svoj prilici trajalo samo dva ili tri dana, ali meni je izgledalo znatno duže i gotovo ga uopšte ne pamtim sve do trenutka kada smo ušli na severne kapije Erenranga i zaputili se dubokim ulicama punim snega i senki.
<BR>&nbsp;&nbsp;&nbsp;&nbsp;&nbsp;Osetio sam tada da mi je srce donekle očvrslo, a um se razbistrio. Prethodno sam sav bio u delovima, raščlanjen. Sada, međutim, iako me je lako putovanje zamorilo, našao sam u sebi neke neokrnjene zalihe snage. Snagu navike, ponajpre, jer ovo je najzad bilo mesto koje poznajem, grad u kome sam živeo i radio preko godinu dana. Znao sam ulice, kule, mračne trgove, kao i puteve i pročelja dvorca. Znao sam svoj posao ovde. I tada mi je prvi put jasno sinulo da, pošto mi je prijatelj mrtav, na meni leži da privedem kraju stvar za koju je on umro. Moram da postavim završni kamen u luk.
<BR>&nbsp;&nbsp;&nbsp;&nbsp;&nbsp;Na kapiji dvorca čekalo me je naređenje da produžim do jedne od gostinskih kuća unutar zidina. Bila je to Nastamba okrugle kule, što je ukazivalo na visok stepen šifgretora u dvoru, ali ne u smislu kraljeve naklonosti, već pre uvažavanja odranije stečenog visokog položaja. Tu su obično odsedali ambasadori prijateljskih sila. Bio je to dobar predznak. Na putu donde morali smo, međutim, da prođemo pored Ugaone crvene nastambe, i ja bacih pogled kroz mali zasvođen ulaz na ogoljeno drvo iznad bazena, koji se siveo ledom, i na kuću koja je i dalje držana prazna.
<BR>&nbsp;&nbsp;&nbsp;&nbsp;&nbsp;Na vratima Okrugle kule čekala me je jedna osoba u belom hiebu i jarkocrvenoj košulji, sa srebrnim lancem preko ramena: bio je to Fakse, prorok iz tvrđave Oterhord. Pred prizorom njegovog milog i lepog lica, prvog poznatog lica koje sam video posle mnogo dana, plima olakšanja ublažila je moje raspoloženje napregnute rešenosti. Kada mi je Fakse stisnuo ruke, u retkom gestu karhidskog pozdravljanja, i poželeo mi dobrodošlicu kao prijatelju, smogao sam snage da mu uzvratim istom merom na tu toplinu.
<BR>&nbsp;&nbsp;&nbsp;&nbsp;&nbsp;Bio je poslat u kioremiju iz svoje oblasti, južnog Rera, početkom jeseni. Nije bilo neobično da se za člana saveta biraju prebivaoci tvrđava handare; bilo je, međutim, neobično da se jedan tkač prihvati te dužnosti i ja sam ubeđen da bi je Fakse odbio da ga Tibeovo upravljanje i smer u kome je vodio zemlju nisu ozbiljno zabrinjavali. I tako je on skinuo zlatni lanac tkača i na njegovo mesto stavio srebrni koji nose savetnici; nije mu bilo potrebno mnogo vremena da dođe do uticaja; još je u ternu postao član hes-kioremije ili unutrašnjeg saveta, koji je služio kao protivteža predsedniku vlade; lično ga je kralj postavio na taj položaj. Sva je prilika da se nalazio na putu do one visine sa koje je Estraven, pre manje od godinu dana, pao. Politička karijera u Karhidi nagla je i burna.
<BR>&nbsp;&nbsp;&nbsp;&nbsp;&nbsp;U okrugloj kuli, hladnoj, raskošnoj kućici, Fakse i ja smo proveli u razgovoru neko vreme; tek posle toga bio sam pripravan da se sretnem i sa drugima, odnosno da dam neku formalnu izjavu ili da se javno pojavim. Posmatrajući me svojim bistrim pogledom, on me upita: "Brod, dakle, dolazi dole, spušta se na zemlju: znatno veći od onoga u kome si ti aterirao na Hordensko ostrvo pre tri godine. Je li to tačno?"
<BR>&nbsp;&nbsp;&nbsp;&nbsp;&nbsp;"Jeste. Odnosno, poslao sam poruku koja bi trebalo da ga pripremi za dolazak."
<BR>&nbsp;&nbsp;&nbsp;&nbsp;&nbsp;"Kada se očekuje spuštanje?"
<BR>&nbsp;&nbsp;&nbsp;&nbsp;&nbsp;Kada mi je tog časa postalo jasno da uopšte ne znam koji je dan u mesecu, počeo sam da uviđam u koliko sam lošem stanju, u stvari, bio u poslednje vreme. Morao sam da računam unazad sve do dana uoči Estreavenove smrti. A kada sam uz to ustanovio da je brod, ukolko se tada nalazio na najmanjoj udaljenosti, već na planetnoj orbiti i da čeka dalja uputstva od mene, doživo sam još jedan stres.
<BR>&nbsp;&nbsp;&nbsp;&nbsp;&nbsp;"Moram da stupim u vezu sa brodom. Biće im potrebna uputstva. Gde kralj želi da se spuste? To bi moralo da bude neko nenastanjeno područje i to prilično prostrano. Moram što pre do odašiljača..."
<BR>&nbsp;&nbsp;&nbsp;&nbsp;&nbsp;Sve je bilo sređeno brzo i lako. Beskrajne trzavice i osujećenja, koji su pratili moje ranije sobraćanje sa vladom u Erenrangu, sada su se istopili poput sante leda u nabujaloj reci. Točak se okretao... Audijencija kod kralja zakazana mi je za sledeći dan."
<BR>&nbsp;&nbsp;&nbsp;&nbsp;&nbsp;Estraven je utrošio šest meseci da upriliči moju prvu audijenciju. Za ovu drugu bio mi je potreban čitav preostali život.
<BR>&nbsp;&nbsp;&nbsp;&nbsp;&nbsp;Bio sam odveć umoran da bih se plašio, ovoga puta, a i na umu sam imao stvari koje su moju snebivljivost potiskivale u zasenak. Krenuo sam dugačkom crvenom dvoranom ispod prašnjavih zastava i zaustavio se ispred uzdignuća sa tri velika ognjišta, u kojima su tri sjajne vatre pucketale i iskričile se. Kralj je sedeo pored središnjeg kamina, pogrbljen na izrezbarenom stolcu uz sto.
<BR>&nbsp;&nbsp;&nbsp;&nbsp;&nbsp;"Sedite, gospodine Ai."
<BR>&nbsp;&nbsp;&nbsp;&nbsp;&nbsp;Sedoh naspram Argavena sa druge strane ognjišta i osmotrih njegovo lice u svetlosti plamenova. Izgledalo je nezdravo i oronulo. Ličio je na ženu koja je izgubila dete, na muškarca koji je izgubio sina.
<BR>&nbsp;&nbsp;&nbsp;&nbsp;&nbsp;"No, gospodine Ai, vaš brod će se, dakle, spustiti."
<BR>&nbsp;&nbsp;&nbsp;&nbsp;&nbsp;"Prizemiće se u Aten Fenu, kao što ste naložili, ser. Sletanje je predviđeno za večeras, početkom trećeg sata."
<BR>&nbsp;&nbsp;&nbsp;&nbsp;&nbsp;"Šta ako promaše to mesto? Da li će možda sve spaliti?"
<BR>&nbsp;&nbsp;&nbsp;&nbsp;&nbsp;"Upravljaće se prema radio-snopu koji će im biti vodič; sve je već sređeno. Neće promašiti."
<BR>&nbsp;&nbsp;&nbsp;&nbsp;&nbsp;"Koliko ono njih ima na brodu... jedanaest? Je li to tačno?"
<BR>&nbsp;&nbsp;&nbsp;&nbsp;&nbsp;"Jeste. Odveć ih je malo da bi ulivali strah, ser."
<BR>&nbsp;&nbsp;&nbsp;&nbsp;&nbsp;Argavenove ruke se izviše u nezavršenu kretnju. "Više vas se ne bojim, gospodine Ai."
<BR>&nbsp;&nbsp;&nbsp;&nbsp;&nbsp;"Drago mi je što to čujem."
<BR>&nbsp;&nbsp;&nbsp;&nbsp;&nbsp;"Dobro ste mi služili."
<BR>&nbsp;&nbsp;&nbsp;&nbsp;&nbsp;"Ali ja nisam vaš sluga."
<BR>&nbsp;&nbsp;&nbsp;&nbsp;&nbsp;"Znam", reče on ravnodušno. Zurio je u plamen, grickajući unutrašnju stranu usne.
<BR>&nbsp;&nbsp;&nbsp;&nbsp;&nbsp;"Moj primopredajnik-ansib nalazi se u rukama sarfa u Mišnoriju, po svoj prilici. Međutim, kada se brod spusti, na njemu će se sigurno naći još jedan takav uređaj. Preko ansibla ću biti postavljen, ukoliko se vi sa tim slažete, za opunomoćenog izaslanika Ekumena i biću ovlašćen da povedem pregovore i potpišem ugovor o sklapanju saveza sa Karhidom. Sve će to moći da bude opravosnaženo sa Haina i sa raznih drugih stabilnosti putem ansibla.
<BR>&nbsp;&nbsp;&nbsp;&nbsp;&nbsp;"Vrlo dobro."
<BR>&nbsp;&nbsp;&nbsp;&nbsp;&nbsp;Nisam nastavio zato što je on prestao da mi poklanja punu pažnju. Prošarao je vrhom čizme jedan trupac u vatri, od čega se pucketavo razletelo nekoliko iskrica. "Zbog kog me je vraga prevario?" upita on svojim visokim, kreštavim glasom i prvi put me pogleda pravo u oči.
<BR>&nbsp;&nbsp;&nbsp;&nbsp;&nbsp;"Ko?" rekoh ja, uzvrativši mu pogled.
<BR>&nbsp;&nbsp;&nbsp;&nbsp;&nbsp;"Estraven."
<BR>&nbsp;&nbsp;&nbsp;&nbsp;&nbsp;"Vodio je računa da vi sami sebe ne prevarite. Uklonio me je sa poprišta zbivanja kada ste počeli da ispoljavate naklonost prema kliki neprijateljski nastrojenoj prema meni. Vratio me je k vama kada je sam moj povratak bio dovoljan da vas ubedi da prihvatite poslanstvo Ekumena i da sami poberete sve lovorike.
<BR>&nbsp;&nbsp;&nbsp;&nbsp;&nbsp;"Zbog čega mi nikada nijednom reči nije pomenuo taj veći brod?"
<BR>&nbsp;&nbsp;&nbsp;&nbsp;&nbsp;"Zato što nije znao za njega: nikoga nisam upoznao sa njegovim prisustvom sve dok nisam otišao u Orgorein."
<BR>&nbsp;&nbsp;&nbsp;&nbsp;&nbsp;"I baš ste lepo društvo našli tamo da mu se poverite, vas dvojica. Pokušao je da pridobije Orgote da prime vaše poslanstvo. Sve vreme je šurovao sa njihovim slobodnim trgovcima. I vi kažete da to nije izdajstvo?"
<BR>&nbsp;&nbsp;&nbsp;&nbsp;&nbsp;"I nije. On je znao da će, bez obzira na to koji narod prvi sklopi savez sa Ekumenom, drugi ubrzo poći istim stopama, kao što će se stvarno i dogoditi: Sit, Perunter i Arhipelag takođe će se pridružiti i na kraju ćete se svi ujediniti. Iskrenom ljubavlju voleo je svoju zemlju, ser, ali nije služio ni nju ni vas. Služio je gospodaru kome i ja služim.
<BR>&nbsp;&nbsp;&nbsp;&nbsp;&nbsp;"Ekumenu?" upita Argaven začuđeno.
<BR>&nbsp;&nbsp;&nbsp;&nbsp;&nbsp;"Ne. Čovečanstu."
<BR>&nbsp;&nbsp;&nbsp;&nbsp;&nbsp;Kazavši ovo, nisam znao da li je istinito. Delimično je svakako bilo; bio je to jedan vid istine o njemu. Ne bi, međutim, bilo manje istinito reći da je ono što je Estraven činio niklo iz čiste lične odanosti, iz osećanja odgovornosti i prijateljstva prema jednom jedinom ljudskom biću, meni. No i to ne bi bila potpuna istina.
<BR>&nbsp;&nbsp;&nbsp;&nbsp;&nbsp;Kralj nije ništa odgovorio. Njegovo mračno, mlohavo, izborano lice ponovo je bilo okrenuto prema vatri.
<BR>&nbsp;&nbsp;&nbsp;&nbsp;&nbsp;"Zbog čega ste pozvali taj vaš brod pre no što ste me obavestili da ste se vratili u Karhidu?"
<BR>&nbsp;&nbsp;&nbsp;&nbsp;&nbsp;"Da bih vas stavio pred svršen čin, ser. Poruka upućena vama takođe je došla u ruke lorda Tibea, koji bi me možda izručio Orgotama. Ili bi me ubio, kao što je smaknuo i mog prijatelja."
<BR>&nbsp;&nbsp;&nbsp;&nbsp;&nbsp;Kralj ništa nije rekao.
<BR>&nbsp;&nbsp;&nbsp;&nbsp;&nbsp;"Sam moj život uopšte nije mnogo važan, ali ja imam i imao sam tada dužnost prema Getenu i Ekumenu, zadatak koji treba izvršiti. Pozvao sam najpre brod da bih obezbedio izvesne izglede da taj zadatak sprovedem u delo. Bio je to Estravenov savet i pokazao se valjan."
<BR>&nbsp;&nbsp;&nbsp;&nbsp;&nbsp;"Da... nije bio rđav. U svakom slučaju, oni će se spustiti ovde; mi ćemo biti prvi... I svi su oni kao vi, a? Svi nastrani, svi neprekidno u kemeru? Ko bi rekao da ćemo se nadmetati za počast da primimo jednu tako nastranu družinu... Recite lordu Gorčernu, komorniku, kako oni očekuju da budu primljeni. Postarajte se o tome da ne bude nikakvih uvreda ili propusta. Odsešće u dvorcu, tamo gde budete smatrali da je to najprikladnije. Želim da im ukažem počast. Učinili ste mi nekoliko korisnih usluga, gospodine Ai. Najpre ste od satrpeznika napravili lažove, a onda i budale."
<BR>&nbsp;&nbsp;&nbsp;&nbsp;&nbsp;"A sada i saveznike, ser."
<BR>&nbsp;&nbsp;&nbsp;&nbsp;&nbsp;"Znam!" uzvrati on piskutavo. "Ali najpre Karhida... najpre Karhida!"
<BR>&nbsp;&nbsp;&nbsp;&nbsp;&nbsp;Ja klimnuh.
<BR>&nbsp;&nbsp;&nbsp;&nbsp;&nbsp;Ćutao je nekoliko trenutaka, a onda dodao: "To vaše vučenje preko Leda... kako je izgledalo?"
<BR>&nbsp;&nbsp;&nbsp;&nbsp;&nbsp;"Nije bilo lako."
<BR>&nbsp;&nbsp;&nbsp;&nbsp;&nbsp;"Estraven je zacelo bio dobar sadrug za vučenje, na jednom tako ludom putešestviju. Bio je čvrst kao železo. Nikada nije gubio prisebnost. Žao mi je što je poginuo."
<BR>&nbsp;&nbsp;&nbsp;&nbsp;&nbsp;Nisam znao šta bih odgovorio.
<BR>&nbsp;&nbsp;&nbsp;&nbsp;&nbsp;"Primiću vaše... sunarodnike u audijenciju sutra po podne, u drugi čas. Treba li sada još nešto reći?"
<BR>&nbsp;&nbsp;&nbsp;&nbsp;&nbsp;"Ser, da li ćete opozvati naredbu o izgnanstvu, da biste skinuli ljagu sa Estravenovog imena?"
<BR>&nbsp;&nbsp;&nbsp;&nbsp;&nbsp;"Ne još, gospodine Ai. Ne požurujte stvar. Imate li još nešto?"
<BR>&nbsp;&nbsp;&nbsp;&nbsp;&nbsp;"Nemam."
<BR>&nbsp;&nbsp;&nbsp;&nbsp;&nbsp;"Pođite, onda."
<BR>&nbsp;&nbsp;&nbsp;&nbsp;&nbsp;Čak sam ga i ja izneverio. Obećao sam mu da neću dovesti brod na Geten dok se njegovo progonstvo ne okonča, a ljaga spere sa imena. Ali nisam mogao da ugrozim ono za šta je umro, držeći po svaku cenu do tog uslova. To ga više ne bi vratilo iz izgnanstva.
<BR>&nbsp;&nbsp;&nbsp;&nbsp;&nbsp;Ostatak dana proveo sam u pripremama za prijem i smeštaj posade broda, zajedno sa Gorčernom i drugim dvoranima. U drugi čas odvezli smo se motornim sankama do Aten Fena, na tridesetak milja severoistočno od Erenranga. Sletište se nalazilo na bližem kraju prostranog, pustog predela, tresetišta koje je bilo odveć podlokano i neplodno da bi se moglo obdelavati ili naseljavati; sada, sredinom irema, bila je to ravna, smrznuta pustara, prekrivena debelim snežnim pokrovo. Radio-far stajao je uključen celog dana i sa broda je primljen potvrdni signal.
<BR>&nbsp;&nbsp;&nbsp;&nbsp;&nbsp;Spuštajući se, posada je na ekranu u brodu jamačno videla liniju koja razdvaja dnevnu i noćnu poluloptu, kako se pruža preko Velikog kontinenta, duž granice, od Gutenškog do Čarisunskog zaliva, kao i vrhove Kargava i dalje obasjane suncem, slične niski zvezda; jer bio je već sumrak kada smo, podigavši poglede, spazili jednu zvezdu kako pada.
<BR>&nbsp;&nbsp;&nbsp;&nbsp;&nbsp;Spustila se u grmljavini slave, a takođe grmeći podigla se i bela para kada su joj stabilizatori uronili u veliko jezero vode i blata stvoreno dejstvom stražnjih ispusnika; ispod sloja tresetišta počivao je večni led, čvrst poput granita, na kome se brod konačno zaustavio u potpuno ravnotežnom položaju; počeo je odmah da se hladi povrh jezera koje se brzo ponovo smrazavalo: velika, tanana riba koja balansira na vlastitom repu, tamno srebro u sumraku Zime.
<BR>&nbsp;&nbsp;&nbsp;&nbsp;&nbsp;Fakse iz Oterhorda, koji je stajao uz mene, prvi je narušio tišinu koja je nastala pošto je zamukla grmljavina blistavog prizemljenja broda. "Radujem se što sam doživeo da to vidim", reče on. Iste reči kazao je i Estraven pred prvim prizorom Leda, prizorom smrti; verovatno bi to isto izgovorio i ove noći. Da bih odagnao setne primisli koje su počele da me obuzimaju, stao sam da koračam napred, preko snega, u pravcu broda. Unutrašnji hladnjaci već su smrzli njegov trup; dok sam se približavao, visoka vrata su se bešumno otvorila i počeo je da se spušta izlazni most: gipka kriva je hrlila u susret ledu. Prva je izašla Long Heo Hju, nepromenjena, razume se, u dlaku ista kao onda kada sam je poslednji put video, pre tri godine u mom životu, odnosno pre nekoliko nedelja u njenom. Pogledala je najpre mene, zatim Faksea, pa pratnju koja nas je sledila, a onda zastala kod podnožja rampe. Svečano je izgovorila na karhidskom: "Došla sam u prijateljstvu." Svi smo joj izgledali kao tuđini. Pustio sam da se Fakse prvi pozdravi sa njom.
<BR>&nbsp;&nbsp;&nbsp;&nbsp;&nbsp;On joj je pokazao na mene, na šta mi je ona prišla i stisla mi desnu ruku na način koji je uobičajen među mojim sunarodnicima; zagledavši mi se u lice, devojka reče: "Oh, Dženli, nisam te prepoznala!" Bilo je neobično čuti ženski glas posle toliko vremena. I ostali su izišli iz broda, shodno mom savetu: ispoljiti bilo koji oblik nepoverenja u ovom času ponizilo bi karhidsku pratnju, izvrglo ruglu njihov šifgretor. Izišli su, dakle, i prišli Karhiđanima uz više nego prikladnu ljubaznost. Ali svi su mi izgledali strano, muškarci i žene, iako sam ih sve dobro poznavao. Njihovi glasovi zvučali su mi strano: odveć duboki, odveć kreštavi. Ličili su mi na krdo velikih, čudnih životinja dve različite vrste; krupni majmuni sa pametnim očima, svi uspaljeni, u kemeru... Oni su mi stiskali ruku, dodirivali me, držali.
<BR>&nbsp;&nbsp;&nbsp;&nbsp;&nbsp;Nekako sam uspeo da se savladam i da, dok smo se vozili motornim sankama natrag u Erenrang, sopštim Heo Hju i Tulijeu ono što im je nejpreče valjalo znati o prilikama sa kojima su se suočavali. Kad smo, međutim, stigli u dvorac, smesta sam morao da se povučem u svoje odaje.
<BR>&nbsp;&nbsp;&nbsp;&nbsp;&nbsp;Za mnom je ubrzo stigao lekar iz Sasinota. Njegov spokojan glas i njegovo lice, mlado, ozbiljno lice, ne lice mužkarca niti lice žene, već ljudsko lice, značili su za mene olakšanje, bili su mi bliski, pravi... Ali, pošto mi je naložio da pođem u postelju i dao mi neka blaga sredstva za umirenje, on reče: "Video sam veše kolege-izaslanike. Taj dolazak ljudi sa zvezda predstavlja nešto čudesno. I to se zbilo za mog života!"
<BR>&nbsp;&nbsp;&nbsp;&nbsp;&nbsp;Bilo je u tom iskazu oduševljenja, hrabrosti, tih najdivnijih odličja karhidskog duha - odnosno ljudskog duha; iako ja ovog časa nisam delio ta osećanja sa njim, predstavljalo bi neprikladan čin dovoditi ih u sumnju. Stoga rekoh, bez iskrenosti, ali nešto što je bilo bespogovorna istina: "I za njih je ovo isto tako čudesno, da dođu na novi svet, da se susretnu sa novim ljudskim sojem."
<BR>
<BR>&nbsp;&nbsp;&nbsp;&nbsp;&nbsp;U pozno proleće, krajem meseca tuve, kada su već stale da jenjavaju bujice Otapanja, a putovanje ponovo postalo moguće, uzeo sam odmor u mojoj maloj ambasadi u Erenrangu i zaputio se prema istoku. Moji sunarodnici do sada su se razmileli po celoj planeti. Budući da nam je dozvoljeno da koristimo vazduhoplove, Heo Hju je sa još trojicom sela u jedan i odletela u Sit i Arhipelag, zemlje polulopte mora, koje sam ja potpuno prenebregao. Drugi su bili u Orgoreinu, a dvojica su, nevoljno, otišla u Perunter, gde Otapanje uopšte ne počinje do tuve, da bi se sve ponovo smrzlo (kako kažu) samo nedelju dana kasnije. Tulije i Ke'sta veoma su se dobro snašli u Erenrangu i bili su kadri da tu stvari potpuno drže u svojim rukama. Ništa nije nagonilo na žurbu. Uostalom, brod koji bi upravo sada krenuo sa planete u sastavu Ekumena najbliže novom članu ovog saveza, Zimi, ne bi mogao da stigne ovamo pre no što protekne čitavih sedamnaest godina, mereno lokalnim vremenom. Posredi je sasvim zabit svet, na samom rubu ničega. S onu stranu njega, u pravcu južnog Orionovog kraka, nije pronađena nijedna planeta na kojoj žive ljudi. Dalek je put i od Zime do matičnih svetova Ekumena, ognjišnih svetova naše rase: pedeset godina do Haina-Devenanta, a čitav ljudski vek do Zemlje. Uistinu nije bilo hitnje.
<BR>&nbsp;&nbsp;&nbsp;&nbsp;&nbsp;Pošao sam preko Kargava, ovoga puta koristeći niže prevoje, putem koji vijuga povrh obale južnog mora. Svratio sam u prvo selo u kome sam se obreo pre tri godine, kada su me ribari doveli sa Hordenskog ostrva; žitelji tamošnjeg ognjišta primili su me baš kao i onda, bez i najmanjeg iznenađenja. Proveo sam zatim nedelju dana u velikom lučkom gradu Tateru, na ušću reke Enč, da bih se potom, početkom leta, pešice uputio u Kermlandiju.
<BR>&nbsp;&nbsp;&nbsp;&nbsp;&nbsp;Išao sam na istok i jug, kroz vrletan i sumoran kraj pun stenovitih masiva, zelenih brda, velikih reka i usamljenih kuća, dok nisam stigao do jezera Ledene stope. Podigavši pogled sa obale jezera u pravcu juga, prema brdima, ugledao sam dobro mi znanu svetlost: svetlucanje, beli obliv neba, blistavost glečera koji je stajao visoko, van dosega očiju. Bio je to Led.
<BR>&nbsp;&nbsp;&nbsp;&nbsp;&nbsp;Estre je bilo veoma staro mesto. Njegovo ognjište i sporedne zgrade sazdane su od sivog kamena, odvaljenog sa strmog planinskog obronka, na kome je mesto počivalo. Bilo je turobno i puno zvukova vetra.
<BR>&nbsp;&nbsp;&nbsp;&nbsp;&nbsp;Ja zakucah i vrata se otvoriše. "Molim za gostoprimstvo pokrajine", rekoh. "Bio sam prijatelj Terema od Estrea."
<BR>&nbsp;&nbsp;&nbsp;&nbsp;&nbsp;Suvonjav mladić ozbiljnog izgleda, od svojih devetnaest ili dvadeset godina, koji mi je otvorio vrata, prihvatio je moje reči u tišini i takođe me tiho poveo do ognjišta. Najpre me je uputio u kuću za pranje, potom u odevaonicu, pa u veliku kuhinju, a kada se uverio da je stranac čist, odeven i nahranjen, ostavio me je samog u jednoj spavaćoj sobi, čiji su duboki prorezi-prozori gledali na sivo jezero i sive šume torea, što su ležali između Estrea i Stoka. Bio je to turoban kraj, turobna kuća. Plamen je pucketao u dubokom ognjištu, pružajući kao i uvek više toplote oku i duhu nego telu, budući da su kameni pod i zidovi, kao i vetar spolja koji je duvao sa planina i Leda, razvejavali najveći deo kalorija iz ognja. Ali meni više nije bilo hladno, kao što mi je to stalno bivalo tokom prve dve godine provedene na Zimi; sada sam već postao starosedelac ove studene zemlje.
<BR>&nbsp;&nbsp;&nbsp;&nbsp;&nbsp;Kroz otprilike jedan čas došao je onaj mladić (čiji su izgled i kretnje odavali hitru tananost devojke, premda nema te devojke koja bi bila tako ćutljiva kao on) i kazao mi da će me lord Estrea primiti ako sam rad da pođem. Krenuo sam za njim nadole, dugačkim hodnicima, gde je upravo bila u toku svojevrsna igra žmurke. Deca su protrčavala pored nas i motala nam se oko nogu, mališani koji su klicali od uzbuđenja, mlađarija koja je poput senki proletala od vrata do vrata držeći ruke na ustima da bi obuzdala kikotav smeh. Jedan debeljuca, kome nije bilo više od šest godina, nalete na moje noge, zatim odskoči i zgrabi za ruku mog pratioca, od koga je očekivao zaštitu. "Sorve!" ciknu on, netremice me posmatrajući širom otvorenih očiju. "Sorve, idem da se sakrijem u pivski podrum...!" Šmugnuo je poput oblutka izbačenog iz praćke. Mladić po imenu Sorve, nimalo pometen ovim događajem, nastavio je da me vodi i tako smo stigli do unutrašnjeg ognjišta, gde me je čekao lord Estrea.
<BR>&nbsp;&nbsp;&nbsp;&nbsp;&nbsp;Esvans Hart rem ir Estraven bio je starac koji je već prevalio sedamdesetu i patio od kostoboljnog zapaljenja bedara. Nepogureno je sedeo na stolici sa točkovima uz vatru. Imao je široko lice koje je vreme otupelo i izjelo, kao što to bujica učini sa kamenom: spokojno lice, užasno spokojno.
<BR>&nbsp;&nbsp;&nbsp;&nbsp;&nbsp;"Vi ste izaslanik, Dženri Ai?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;Osmotrio me je, a i ja njega. Terem je bio sin, dete po telu, ovog starog lorda. Terem, mlađi sin; Arek, stariji - brat čiji je glas začuo moj prijatelj kada sam mu se prvi put obratio umom; sada su obojica bili mrtvi. Nisam mogao da prepoznam ništa od Terema u ovom sasušenom, spokojnom, ogrubelom licu kada su nam se pogledi sreli. Ništa - izuzev izvesnosti, neumitnosti Teremove smrti.
<BR>&nbsp;&nbsp;&nbsp;&nbsp;&nbsp;Krenuo sam u uzaludan pohod u Estre, uzdajući se da ću tu pronaći utehu. Ali utehe nije bilo; a i zašto bi pohođenje mesta gde je moj prijatelj proveo detinjstvo predstavljalo neku razliku, povratilo nečije prisustvo, uspokojilio nečiju savest? Sada se više ništa nije moglo promeniti. Moj dolazak u Estre imao je, međutim, još jednu svrhu, koja je bila ostvariva.
<BR>&nbsp;&nbsp;&nbsp;&nbsp;&nbsp;"Proveo sam sa vašim sinom mesece pre njegove smrti, bio sam uz njega kada je izdahnuo. Doneo sam vam dnevnik koji je vodio. Ako postoji bilo šta što bih vam mogao reći o tim danima..."
<BR>&nbsp;&nbsp;&nbsp;&nbsp;&nbsp;Na starčevom licu nije se pojavio nikakav poseban izraz. Uvreženu spokojnost ništa nije moglo promeniti. Ali, uz iznenadnu kretnju, mladić koji me je doveo iziđe iz senki na svetlost između prozora i plamena, sumornu, nestalnu svetlost, i prozbori oporim glasom: "U Erenrangu ga i dalje zovu Estraven Izdajnik".
<BR>&nbsp;&nbsp;&nbsp;&nbsp;&nbsp;Stari lord pogleda najpre mladića, a zatim mene.
<BR>&nbsp;&nbsp;&nbsp;&nbsp;&nbsp;"Ovo je Sorve Hart", reče on, "naslednik Estrea, sin mojih sinova."
<BR>&nbsp;&nbsp;&nbsp;&nbsp;&nbsp;Ne postoji ovde zabrana rodoskvrnuća, znao sam to sasvim dobro. Pa ipak, neobičnost tog čina, za mene Teranina, kao i neobičnost što pred sobom vidim telo duha mog prijatelja u ovom namrgođenom, plahovitom, seoskom mladiću, ostavile su me za trenutak bez reči. Kada sam najzad ponovo progovorio, glas mi je postao nesiguran. "Kralj će to opozvati. Terem nije bio izdajnik. Šta mari kako ga budale zovu?"
<BR>&nbsp;&nbsp;&nbsp;&nbsp;&nbsp;Stari lord klimnu polako, ravnomerno: "Mari", reče.
<BR>&nbsp;&nbsp;&nbsp;&nbsp;&nbsp;"Prešli ste zajedno preko Gobrinskog leda", upita Sorve, "vi i on?"
<BR>&nbsp;&nbsp;&nbsp;&nbsp;&nbsp;"Jesmo."
<BR>&nbsp;&nbsp;&nbsp;&nbsp;&nbsp;"Voleo bih da čujem priču o tome, moj lorde izaslaniče", reče stari Esvans, veoma spokojno. Ali mladić, Teremov sin, dodade odmah, pomalo mucavim glasom: "Da li biste nam ispričali kako je umro? Da li biste nam kazali nešto o drugim svetovima gore među zvezdama... o drugim vrstama ljudi, drugim životima?"
<BR>
<BR>&nbsp;&nbsp;&nbsp;&nbsp;&nbsp;GETENJANSKI KALENDAR I ČASOVNIK
<BR>
<BR>&nbsp;&nbsp;&nbsp;&nbsp;&nbsp;Godina
<BR>&nbsp;&nbsp;&nbsp;&nbsp;&nbsp;Razdoblje kruženja Getena iznosi 8.401 zemaljski standardni čas, ili 0,96 zemaljskih standardnih godina.
<BR>&nbsp;&nbsp;&nbsp;&nbsp;&nbsp;Razdoblje okretanja iznosi 23,08 zemaljskih stndardnih časova: getenska godina ima 364 dana.
<BR>&nbsp;&nbsp;&nbsp;&nbsp;&nbsp;U Karhidi/Orgoreinu godine se ne računaju dodavanjem od nekog proizvoljno određenog početka prema sadašnjosti; taj početak uvek pada u tekuću godinu. Svakog prvog dana u godini (geteni terna) upravo protekla godina postaje "prva prošla godina", odnosno svi raniji datumi sledbeno se pomeraju za jedno mesto. Na sličan način računa se i budućnost, u smislu da je sledeća godina "prva naredna godina", koja će, kada na nju dođe red, postati Prva godina.
<BR>&nbsp;&nbsp;&nbsp;&nbsp;&nbsp;Nepogodnost ovog sistema pri vođenju letopisa ublažena je raznim načinima, na primer posredstvom odnosa na neke dobro poznate događaje, kraljevanja, dinastije, lokalne lordove i slično. Jomešte računaju u ciklusima od po 144 godine, počev od rođenja Mešea (pre 2202 godine u ekumenskoj godini 1492) i održavaju obredne svetkovine svake dvanaeste godine; ali ovaj sistem je strogo kultne prirode i ne koristi se zvanično čak ni od strane vlade Orgoreina, koja je pokrovitelj jomeške religije.
<BR>
<BR>&nbsp;&nbsp;&nbsp;&nbsp;&nbsp;Mesec
<BR>&nbsp;&nbsp;&nbsp;&nbsp;&nbsp;Razdoblje kruženja Getenovog prirodnog satelita iznosi 26 getenskih dana; okretanje ovog meseca poklapa se sa okretanjem planete, tako da je on uvek istom stranom okrenut prema njoj. Godina se sastoji iz 14 meseci, a kako se solarni i lunarni kalendar gotovo poklapaju, podešavanja su potrebna tek jednom na svakih dve stotine godina, tako da dani i meseci ostaju nepromenljivi, baš kao i datiranja pojedinih četvrti meseca. Evo izvornih, karhidskih naziva za mesece:
<BR>
<BR>&nbsp;&nbsp;&nbsp;&nbsp;&nbsp;zima:
<BR>&nbsp;&nbsp;&nbsp;&nbsp;&nbsp;1. tern
<BR>&nbsp;&nbsp;&nbsp;&nbsp;&nbsp;2. tanern
<BR>&nbsp;&nbsp;&nbsp;&nbsp;&nbsp;3. nimer
<BR>&nbsp;&nbsp;&nbsp;&nbsp;&nbsp;4. aner
<BR>
<BR>&nbsp;&nbsp;&nbsp;&nbsp;&nbsp;proleće:
<BR>&nbsp;&nbsp;&nbsp;&nbsp;&nbsp;5. irem
<BR>&nbsp;&nbsp;&nbsp;&nbsp;&nbsp;6. mot
<BR>&nbsp;&nbsp;&nbsp;&nbsp;&nbsp;7. tuva
<BR>
<BR>&nbsp;&nbsp;&nbsp;&nbsp;&nbsp;leto:
<BR>&nbsp;&nbsp;&nbsp;&nbsp;&nbsp;8. osme
<BR>&nbsp;&nbsp;&nbsp;&nbsp;&nbsp;9. okre
<BR>&nbsp;&nbsp;&nbsp;&nbsp;&nbsp;10. kus
<BR>&nbsp;&nbsp;&nbsp;&nbsp;&nbsp;11. hakana
<BR>
<BR>&nbsp;&nbsp;&nbsp;&nbsp;&nbsp;jesen:
<BR>&nbsp;&nbsp;&nbsp;&nbsp;&nbsp;12. gor
<BR>&nbsp;&nbsp;&nbsp;&nbsp;&nbsp;13. susmi
<BR>&nbsp;&nbsp;&nbsp;&nbsp;&nbsp;14. grende
<BR>
<BR>&nbsp;&nbsp;&nbsp;&nbsp;&nbsp;Dvadesetšestodnevni mesec podeljen je na dva trinaestodnevna polumeseca.
<BR>
<BR>&nbsp;&nbsp;&nbsp;&nbsp;&nbsp;Dan
<BR>&nbsp;&nbsp;&nbsp;&nbsp;&nbsp;Dan (23,08 zemaljskih standardnih časova) podeljen je na 10 časova (vidi ispod); budući nepromenljivi, dani meseca obično se nazivaju po imenu, kao naši dani nedelje, a ne po broju. (Mnoga imena dana odnose se na mesečevu četvrt, na primer, geteni, "tama", arhad, "mlad mesec" i tako dalje. Prefiks od koji se koristi u drugom polumesecu daje odrečno značenje, tako da bi se, na primer, odgeteni moglo prevesti kao "netama".) Evo karhidskih naziva za dane meseca:
<BR>
<BR>&nbsp;&nbsp;&nbsp;&nbsp;&nbsp;1. geteni 14. odgeteni
<BR>&nbsp;&nbsp;&nbsp;&nbsp;&nbsp;2. sordni 15. odsordni
<BR>&nbsp;&nbsp;&nbsp;&nbsp;&nbsp;3. eps 16. odeps
<BR>&nbsp;&nbsp;&nbsp;&nbsp;&nbsp;4. arhad 17. odarhad
<BR>&nbsp;&nbsp;&nbsp;&nbsp;&nbsp;5. neterhad 18. odneterhad
<BR>&nbsp;&nbsp;&nbsp;&nbsp;&nbsp;6. stret 19. odstret
<BR>&nbsp;&nbsp;&nbsp;&nbsp;&nbsp;7. berni 20. oberni
<BR>&nbsp;&nbsp;&nbsp;&nbsp;&nbsp;8. orni 21. odorni
<BR>&nbsp;&nbsp;&nbsp;&nbsp;&nbsp;9. harhahad 22. odharhahad
<BR>&nbsp;&nbsp;&nbsp;&nbsp;&nbsp;10. guirni 23. odguirni
<BR>&nbsp;&nbsp;&nbsp;&nbsp;&nbsp;11. irni 24. odirni
<BR>&nbsp;&nbsp;&nbsp;&nbsp;&nbsp;12. poste 25. oposte
<BR>&nbsp;&nbsp;&nbsp;&nbsp;&nbsp;13. tormenbod 26. otormenbod
<BR>
<BR>&nbsp;&nbsp;&nbsp;&nbsp;&nbsp;Čas
<BR>&nbsp;&nbsp;&nbsp;&nbsp;&nbsp;Decimalni časovnik, koji se koristi u svim getenjanskim kulturama, mogao bi se, sasvim približno, ovako preračunati u zemljaski časovnik sa dvostrukim ciklusom od po dvanaest časova (Primedba: ovo je samo provizorno upućivanje u merenje vremena dana getenjanskim "časovima"; nisam preduzeo tačno preračunavanje koje nalaže okolnost da se getenski dan sastoji iz 23,08 zemaljskih standardnih časova):
<BR>
<BR>&nbsp;&nbsp;&nbsp;&nbsp;&nbsp;prvi čas: od podneva do 14.30
<BR>&nbsp;&nbsp;&nbsp;&nbsp;&nbsp;drugi čas: od 14.30 do 17.00
<BR>&nbsp;&nbsp;&nbsp;&nbsp;&nbsp;treći čas: od 17.00 do 19.00
<BR>&nbsp;&nbsp;&nbsp;&nbsp;&nbsp;četvrti čas: od 19.00 do 21.30
<BR>&nbsp;&nbsp;&nbsp;&nbsp;&nbsp;peti čas: od 21.30 do ponoći
<BR>&nbsp;&nbsp;&nbsp;&nbsp;&nbsp;šesti čas: od ponoći do 02.30
<BR>&nbsp;&nbsp;&nbsp;&nbsp;&nbsp;sedmi čas: od 02.30 do 05.00
<BR>&nbsp;&nbsp;&nbsp;&nbsp;&nbsp;osmi čas: od 05.00 do 07.00
<BR>&nbsp;&nbsp;&nbsp;&nbsp;&nbsp;deveti čas: od 07.00 do 09.30
<BR>&nbsp;&nbsp;&nbsp;&nbsp;&nbsp;deseti čas: od 09.30 do podneva
</P></TD></TR></TABLE>
</CENTER>
</BODY>
</HTML>
