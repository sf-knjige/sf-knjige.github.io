<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. O VREMENU I TAMI
<P>&nbsp;&nbsp;&nbsp;&nbsp;&nbsp;Iz "Kazivanja Tuhulmea, velikog žreca", knjiga jomeškog kanona, sačinjena u severnom Orgoreinu pre otpilike devet stotina godina.
<BR>
<BR>&nbsp;&nbsp;&nbsp;&nbsp;&nbsp;Meše je središte vremena. Onaj trenutak njegovog života, kada je sve stvari jasno sagledao, došao je pošto je proživeo trideset godina na zemlji, a posle toga je živeo još trideset godina na zemlji, tako da je to Sagledavanje palo tačno u središte njegovog života. A svekolika doba do trenutka Sagledavanja bila su podjednako duga kao što će biti i doba posle Sagledavanja, koje je palo tačno u središte vremena. A u središtu nema vremena koje je prošlo niti vremena koje će doći. Ono je u celom prošlom vremenu. Ono je u celom budućem vremenu. Ono nije ni bilo, niti će tek biti. Ono jeste. Ono je sve.
<BR>&nbsp;&nbsp;&nbsp;&nbsp;&nbsp;Ništa nije nesagledano.
<BR>&nbsp;&nbsp;&nbsp;&nbsp;&nbsp;Siromah iz Šeneja dođe do Mešea i požali mu se da nema hrane koju bi dao svome detetu po telu, nema žita za setvu, jer zrnevlja u tlu behu istrulila od kiše i svi žitelji njegovog ognjišta skapavahu od gladi. Meše reče na to: "Kopaj u Tuereškom kamenjaru i naći ćeš tamo riznicu srebra i dragog kamenja; jer vidim kralja koji to blago tu zakopava, pre deset hiljada godina, dok jedan susedni kralj vojuje protiv njega."
<BR>&nbsp;&nbsp;&nbsp;&nbsp;&nbsp;Siromah iz Šeneja kopaše u Tuereškim morenama sve dok ne nađe, na mestu koje Meše beše označio, ogromnu gomilu drevnih dragulja i pred tim prizorom on uskliknu od radosti. Ali Meše, stojeći pokraj njega, briznu u plač pred istim prizorom, rekavši: "Vidim čoveka kako ubija svoga brata po ognjištu zbog jednog od ovih brušenih kamenova. To će se zbiti kroz deset hiljada godina, a kosti ubijenog počivaće u ovom gradu gde sada blago leži. O, čoveče iz Šeneja, ja takođe znam gde se nahodi tvoj grob; vidim te kako počivaš u njemu."
<BR>&nbsp;&nbsp;&nbsp;&nbsp;&nbsp;Život svakog čoveka u središtu je vremena, jer svi su ljudi viđeni u Mešeovom Sagledavanju i nalaze se u njegovom oku. Mi smo zenice njegovog oka. Naše činjenje njegovo je Sagledavanje, naše biće njegovo Saznavanje.
<BR>&nbsp;&nbsp;&nbsp;&nbsp;&nbsp;Jedno stablo hemena, u srcu šume Ornen, koja se pruža stotinu milja u dužinu i stotinu milja u širinu, beše staro i preobilno naraslo, sa stotinom grana i na svakoj grani sa po hiljadu grančica i na svakoj grančici sa po hiljadu listova. Stablo reče u svom ukorenjenom biću: "Svi moji listovi su viđeni, osim jednog, onog u tami što je tvore svi ostali. Taj jedan list držim u potaji za sebe. Ko će ga videti u tami mog lišća i ko će ih sve izbrojati?"
<BR>&nbsp;&nbsp;&nbsp;&nbsp;&nbsp;Meše prođe kroz šumu Ornen na svom hodočašću i sa tog stabla otkide baš taj list.
<BR>&nbsp;&nbsp;&nbsp;&nbsp;&nbsp;Nijedna kišna kap ne pade u jesenjim pljuskovima koja je već ranije nekada pala, a kiše su padale, padaju i padaće u svim jesenima svih godina. Meše vide svaku kap gde je pala, gde pada i gde će pasti.
<BR>&nbsp;&nbsp;&nbsp;&nbsp;&nbsp;U Mešeovom oku sve su zvezde i tame među zvezdama: i sve je to svetlo.
<BR>&nbsp;&nbsp;&nbsp;&nbsp;&nbsp;Odgovarajući na pitanje lorda Šorta, u trenutku Sagledavanja, Meše vide svekoliki svod nebeski kao da je ceo jedno sunce. Iznad zemlje i ispod zemlje nebesa behu svetla kao sunčeva površina i ne beše tame. Jer on vide ne ono što je bilo, niti ono što će biti, već ono što jeste. Zvezde koje nestaju, odnoseći sa sobom svoju svetlost, sve behu prisutne u njegovom oku i svekolika njihova svetlost blistaše tada. <EM>Ovo je mistični izraz jedne od teorija koja se koristila da bi se potkrepila hipoteza o širenju vaseljene; zamisao je prvi put izložena u Matematičkoj školi iz Sita pre više od četiri hiljade godina, a potom bila opšteprihvaćena među potonjim kosmolozima, iako ih meteorološki uslovi na Getenu sprečavaju da prikupe dovoljno astronomskih osmatračkih nalaza. Stopa širenja (Hablova konstanta; Rerherekova konstanta) može se, u stvari, proceniti na osnovu osmotrene količine svetlosti na noćnom nebu; suština stvari ovde je u tome da ako se svemir ne bi širio, noćno nebo ne bi izgledalo tamno.</EM>
<BR>&nbsp;&nbsp;&nbsp;&nbsp;&nbsp;Tama je samo u smrtnom oku, koje misli da vidi, ali ne vidi. U Mešeovom vidu nema tame.
<BR>&nbsp;&nbsp;&nbsp;&nbsp;&nbsp;Prema tome, oni koji prizivaju tamu <EM>Handarate</EM> budale su u očima Mešea i on pljuje na njih, jer imenuju ono što nije, nazivajući ga izvorište i kraj.
<BR>&nbsp;&nbsp;&nbsp;&nbsp;&nbsp;Nema ni izvorišta ni kraja, jer sve stvari su u središtu vremena. Kao što sve zvezde mogu da se odraze u okrugloj kapi kiše koja pada kroz noć: tako isto i sve zvezde odražavaju kišnu kap. Nema ni tame ni smrti, jer sve stvari jesu, u svetlosti Trenutka, a njihov kraj i njihov početak su jedno.
<BR>&nbsp;&nbsp;&nbsp;&nbsp;&nbsp;Jedno središte, jedno Sagledavanje, jedan zakon, jedna svetlost. Pogledajte sada u Mešeovo oko!
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
