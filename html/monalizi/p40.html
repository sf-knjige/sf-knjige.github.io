<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. RUŽIČASTI SATEN
<P>&nbsp;&nbsp;&nbsp;&nbsp;&nbsp;Anđela Mičel prima prostoriju i ljude u njoj preko pomičnih polja padataka koja predstavljaju perspektive, iako joj nije najjasnije čije su. Postoji znatan stepen ukrštanja, kontradikcije.
<BR>&nbsp;&nbsp;&nbsp;&nbsp;&nbsp;Čovek sa razbarušenim talasom kose, u koži okovanoj crnim perlama, jeste Tomas Trejl Džentri (brojevi podataka o rođenju i LIB-a teku kroz nju) bez stalnog mesta boravka (ali je druga faseta obaveštava da je ova soba njegova). Promiče siva struja odlomaka službenih podataka, donekle prožeta ponovljenim ružičastim upozorenjima Uprave za fisiju o mogućoj protivpravnoj koristi, i ona ga vidi u različitoj svetlosti: on je nalik na Bobijeve kauboje; iako mlad, liči na starce u 'Džentlmenu Gubitniku'; samouk je, ekscentrik, opsednut, naučnik samozvanac; on je ludak, noćni jahač, kriv (po Maminom viđenju, kao i Legbinom) za višestruku jeres; gospa 3Džejn, po sopstvenim ekscentričnim ćudima, vodi njegov dokument pod šifrom 'Rembo'. (Još jedno lice bleska joj u umu pod šifrom 'Rembo'; ime ovoga je Rivijera, sporedan igrač u snovima.) Moli ga je namerno ošamutila, pustivši da mu eksplozivna strelica detonira osamnaest centimetara pored lobanje.
<BR>&nbsp;&nbsp;&nbsp;&nbsp;&nbsp;Moli, kao i ona devojka Mona, nema LIB, njeno rođenje nije registrovano, ali se oko njenog imena ipak roje galaksije pretpostavki, glasina, protivrečnih podataka. Ulična cura, prostitutka, telohranitelj, ubica; meša se, na mnogostrukim ravnima, sa senima heroja i zlikovaca čija imena Endži ništa ne znače, iako su njihovi odsevi odavno utkani u globalnu kulturu. (I ovo je pripadalo 3Džejn, a sada Endži.)
<BR>&nbsp;&nbsp;&nbsp;&nbsp;&nbsp;Moli je upravo ubila čoveka, ispalila mu je jednu eksplozivnu strelicu u vrat. Njegov pad na ogradu zahvaćenu zamorom materijala izazvao je rušenje velikog dela mosta u prizemlje. Ova soba nema drugi ulaz, što je činjenica od izvesnog strateškog značaja. Verovatno je da Moli nije imala nameru da izazove pad mosta. Želela je pre svega da spreči čoveka, plaćenika, da upotrebi svoje odabrano oružje, kratku sačmaricu od legure obojenu crnim mat lakom. No, svejedno, Džentrijevo potkrovlje je sada uspešno izolovano.
<BR>&nbsp;&nbsp;&nbsp;&nbsp;&nbsp;Endži shvata Molinu važnost za 3Džejn, izvor njene želje i gneva prema njoj; znajući to, sagledava svu banalnost ljudske zlobe.
<BR>&nbsp;&nbsp;&nbsp;&nbsp;&nbsp;Endži vidi Moli kako se užurbano probija kroz sivi zimski London i s njom mladu devojku - i zna, ne znajući da zna, da je ta ista devojka sada u ulici Margejt, broj SW2. (Beskonačnost?) Devojčin otac je nekada bio gospodar čoveku po imenu Svejn, koji je odnedavno postao 3Džejnin sluga u zamenu za informacije kojima ona plaća usluge. Kao i Robin Lenir, naravno, iako on očekuje da bude plaćen na drugi način.
<BR>&nbsp;&nbsp;&nbsp;&nbsp;&nbsp;Prema devojci, Moni, Endži oseća neobičnu nežnost, sažaljenje, pomalo i zavist: iako je Mona bila izmenjena da bi što više ličila na Endži, njen život predstavlja, u Legbinom sistemu, stanje najbliže nevinosti.
<BR>&nbsp;&nbsp;&nbsp;&nbsp;&nbsp;Čeri-Li Česterfild okružena je tužnim haotičnim žvrljotinama i njen informativni profil liči na dečji crtež: kazne zbog skitanja, utaje sitnih dugova, prekinuta karijera paramedicinskog tehničara Ranga 6, okružuju datum rođenja i LIB.
<BR>&nbsp;&nbsp;&nbsp;&nbsp;&nbsp;Vidra, ili Vidra Henri, jedan je od onih bez LIB-a, ali su 3Džejn, Beskonačnost, Bobi, svi, usmerili pažnju na njega. Za 3Džejn, on služi kao žiža jednog manjeg skupa asocijacija: ona izjednačava njegov neprestani obred izgradnje, njegov katarzični odgovor na hemo-kaznenu traumu, sa sopstvenim neuspelim pokušajima da odagna izjalovljeni san Tezje-Ešpulovih. U hodnicima 3Džejninih sećanja, Endži je često nailazila na odaju u kojoj paukolika mašina prosejava ostatke kratke, zbijene istorije Strejlajta - čin beskonačnog kolaža. A Bobi joj pruža druga sećanja, ukradena od umetnika kada je upao u 3Džejninu vavilonsku biblioteku: njegov spori, tužni, detinjasti rad u pustopolju zvanom Pseća Samoća, vaskrsavanje oblika patnje i sećanja.
<BR>&nbsp;&nbsp;&nbsp;&nbsp;&nbsp;Dole, u ledenoj tmini prizemlja Fabrike, jedna od Vidrinih kinetičkih skulptura, kontrolisana Bobijevim potprogramom, odseca levu ruku drugom najamniku, upotrebivši mehanizam uzet dve godine ranije sa kombajna kineske proizvodnje. Najamnik, čije ime i LIB kipe pored Endži poput vrelih mehurova srebra, umire sa obrazom prislonjenim na jednu od Tićevih čizama.
<BR>&nbsp;&nbsp;&nbsp;&nbsp;&nbsp;Samo Bobi, od sviju prisutnih u sobi, nije ovde u obliku podataka. I on nije ona izmoždena stvar ispred nje, umotana u leguru i najlon, obraza prekrivenog osušenom bljuvotinom, niti nemirno, poznato lice sa monitora na Džentrijevom radnom stolu. Da li je Bobi ona čvrsta, pravougaona gromada sećanja iznad nosila?
<BR>&nbsp;&nbsp;&nbsp;&nbsp;&nbsp;Ona sada korača preko kotrljajućih dina flekavog ružičastog satena, pod obrađenim čelikom neba, konačno oslobođena sobe i podataka u njoj.
<BR>
<BR>&nbsp;&nbsp;&nbsp;&nbsp;&nbsp;Kraj nje hodi Brižita i nema pritiska, nema šupljine noći, nema zvuka košnice. Nema sveća. Tu je i Beskonačnost, predstavljena hodajućim krokijem srebrnog svetlucanja koji je podseća, zbog nečega, na Hiltona Svifta na plaži u Malibuu.
<BR>&nbsp;&nbsp;&nbsp;&nbsp;&nbsp;"Je l' ti bolje?" pita Brižita.
<BR>&nbsp;&nbsp;&nbsp;&nbsp;&nbsp;"Mnogo, hvala na pitanju."
<BR>&nbsp;&nbsp;&nbsp;&nbsp;&nbsp;"Tako sam i mislila."
<BR>&nbsp;&nbsp;&nbsp;&nbsp;&nbsp;"Šta će Beskonačnost ovde?"
<BR>&nbsp;&nbsp;&nbsp;&nbsp;&nbsp;"Zato što je on tvoj rođak, izgrađen od Maasovih biočipova. Zato što je mlad. Vodimo te na venčanje."
<BR>&nbsp;&nbsp;&nbsp;&nbsp;&nbsp;"Ali ko si ti, Brižita? Šta si ti, u stvari?"
<BR>&nbsp;&nbsp;&nbsp;&nbsp;&nbsp;"Ja sam poruka koju je tvoj otac bio obavezan da ispiše. Ja sam veve koje ti je provukao kroz glavu." Brižita se naginje bliže. "Budi nežna sa Beskonačnošću. On se boji da je u svojoj nespretnosti navukao tvoj gnev na sebe."
<BR>&nbsp;&nbsp;&nbsp;&nbsp;&nbsp;Svetlucavi kroki ubrzava ispred njih, preko satenskih dina, da najavi dolazak nevestin.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
