<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. OBLIK
<P>&nbsp;&nbsp;&nbsp;&nbsp;&nbsp;Proveo je jedan sat proveravajući ležaje testere, a onda ih je još jednom podmazao. Već je bilo suviše hladno za rad; moraće da zagreje prostoriju u kojoj su ostali, Detektivi, Strvodrob i Veštica. Bilo je to sasvim dovoljno da poremeti ravnotežu njegovog sporazuma sa Džentrijem, ali je izbledelo pred problemom kako mu objasniti dogovor sa Kidom Afrikom i prisustvo dvoje stranaca u Fabrici. Nije imao argumenata da se raspravlja sa Džentrijem; struja je bila njegova, jer je on bio taj koji ju je pribavljao od Uprave za fisiju; bez Džentrijevih mesečnih upada u matricu, obrednih procedura koje su držale Upravu u ubeđenju da se Fabrika nalazi negde drugde, na mestu koje plaća račune, ne bi bilo struje.
<BR>&nbsp;&nbsp;&nbsp;&nbsp;&nbsp;A Džentri je ionako uvrnut, pomislio je, osluškujući krckanje u kolenima dok je ustajao. Izvadio je Sudijin kontrolni uređaj iz džepa jakne. Džentri je bio ubeđen da kiberprostor poseduje Oblik, opšte ustrojstvo. Vidra je čuo i blesavije zamisli, ali je Džentri imao to opsesivno verovanje da je Oblik od suštinskog značaja. Razumevanje Oblika bilo je Džentrijev gral.
<BR>&nbsp;&nbsp;&nbsp;&nbsp;&nbsp;Vidra je jednom gledao na stimu program Čulo/Mreže o obliku Vaseljene; tada je zaključio da je Vaseljena ukupnost svega što postoji i nije mu išlo u glavu kako onda može da ima oblik. Ako ima oblik, moralo bi da postoji nešto oko njega, zar ne? A ako je to nešto nešto, zar nije i ono deo Vaseljene? Ovo je bila jedna od stvari oko kojih se nije vredelo kačiti sa Džentrijem, jer je Džentri umeo da ti pobrka sve u glavi. Ali Vidra je smatrao da kiberprostor nema nikakvih sličnosti sa Vaseljenom, već je samo način predstavljanja podataka. Uprava za fisiju oduvek je ličila na actečku piramidu, ali to nije bilo obavezno; ako bi to u UF zaželeli, mogla je da izgleda kao bilo šta. Velike kompanije imaju zaštićena prava na izgled svojih podataka. Odakle onda pomisao da matrica ima neki određeni oblik? I zašto bi to nešto značilo ako ga ima?
<BR>&nbsp;&nbsp;&nbsp;&nbsp;&nbsp;Pritisnuo je dugme za uključenje uređaja; deset metara dalje, Sudija zabruja i zatrese se.
<BR>&nbsp;&nbsp;&nbsp;&nbsp;&nbsp;Vidra Henri je mrzeo Sudiju. Bilo je to nešto što ljudi iz umetničkih krugova nikada nisu razumeli. Zapravo, veselilo ga je da ga sklapa, da izvede Sudiju napolje, tamo gde može da ga vidi i kontroliše, i da se, konačno, oslobodi ideje o njemu, ali to svakako nije značilo da mu se dopadao.
<BR>&nbsp;&nbsp;&nbsp;&nbsp;&nbsp;Gotovo četiri metra visok, dva metra širok u ramenima, bez glave, Sudija je stajao, podrhtavajući u svom skrpljenom oklopu boje sljuštene rđe, kao kod ručki starih kolica, izlizanih od dodira nebrojenih ruku. Našao je način da dobije takvu površinu, hemikalijama i šmirglom, i primenio ga najviše na Sudiji; bar na starim delovima, onim napabirčenim sa otpada, ali ne na hladnim zubima cirkularnih testera ili blistavim delovima zglobova. Sve ostalo na Sudiji bilo je te boje, kao veoma stara, ali svakodnevno upotrebljavana alatka.
<BR>&nbsp;&nbsp;&nbsp;&nbsp;&nbsp;Pritisnuo je ručicu upravljača i Sudija načini korak napred, pa još jedan. Žiro-motori su savršeno radili; čak i bez ruke, stvar se kretala sa zastrašujućim ponosom, moćno gazeći ogromnim stopalima.
<BR>&nbsp;&nbsp;&nbsp;&nbsp;&nbsp;Vidra se naceri u pomrčini Fabrike, dok je Sudija gruvao prema njemu, jedan-dva, jedan-dva. Mogao je po volji da prizove svaku pojedinost u gradnji Sudije, a ponekad je to i činio, iz pukog zadovoljstva što je tako.
<BR>&nbsp;&nbsp;&nbsp;&nbsp;&nbsp;Nije pamtio vreme kada to još nije mogao, mada je imao maglovitu predstavu o tome.
<BR>&nbsp;&nbsp;&nbsp;&nbsp;&nbsp;Zato je i napravio Sudiju, zato što je nešto uradio - ništa strašno, ali je pri tom bio uhvaćen, i to dvaput - i suđeno mu je, i bila je izvršena kazna, i više nije bio u stanju da se seća; pamtio je samo odlomke, ne duže od pet minuta. Krao je kola. Kola bogatih. A oni su se postarali da zapamti šta je učinio.
<BR>&nbsp;&nbsp;&nbsp;&nbsp;&nbsp;Pokrećući džojstik, okrenuo je Sudiju i uputio ga u susednu prostoriju, duž prolaza između nizova vlažnih betonskih rampi na kojima su nekada stajali strugovi i uređaji za zavarivanje. Visoko iznad njega, u mraku među nosećim gredama, visile su mrtve fluorescentne svetiljke, gde su se povremeno gnezdile ptice.
<BR>&nbsp;&nbsp;&nbsp;&nbsp;&nbsp;Korsakovljev sindrom, zvali su to, nešto što bi vam uradili sa neuronima, tako da ste gubili kratkoročna sećanja. To znači da je vreme provedeno tamo izgubljeno za vas, ali je čuo da to više ne rade, bar ne za krađu automobila. Ljudima koji nisu bili tamo to ne izgleda tako strašno, kao zatvor koga se ne sećate, ali nisu u pravu. Kada je izišao, kada je bilo gotovo - tri godine dug, nestvaran i treperav lanac straha i pometnje, meren petominutnim intervalima, pri čemu je najbolje pamtio prekide... Kada je bilo gotovo, osećao je potrebu da napravi Vešticu, Strvodroba, pa Detektive i sada, na kraju, Sudiju.
<BR>&nbsp;&nbsp;&nbsp;&nbsp;&nbsp;Dok je vodio Sudiju uz betonsku rampu u prostoriju gde su ga čekali ostali, čuo je motor Džentrijevih kola, napolju u Psećoj Samoći.
<BR>&nbsp;&nbsp;&nbsp;&nbsp;&nbsp;Džentri se oseća nelagodno među ljudima, razmišljao je Vidra pošavši prema stepenicama, ali to je dvosmeran osećaj. Stranci su mogli da osete Oblik, kako gori iza Džentrijevih očiju; njegova opsednutost videla se u svemu što je radio. Vidri nije bilo poznato kako je Džentri prolazio prilikom odlazaka u Gradove; možda je imao posla sa ljudima sličnim sebi, usamljenicima sa ruba tržišta drogama i softverom. Seks kao da ga uopšte nije zanimao i Vidra nije imao pojma kakav bi bio njegov izbor kada bi ga zanimao.
<BR>&nbsp;&nbsp;&nbsp;&nbsp;&nbsp;U Samoći se najviše osećao nedostatak seksa, bar što se Vidre ticalo, naročito preko zime. Leti se događalo da nađe sebi devojku u jednom od okolnih zarđalih gradića; to ga je i odvelo sve do Atlantik Sitija i načinilo Kidovim dužnikom. U poslednje vreme, govorio je sebi da je najpametnije da se usredsredi na posao. Ipak, penjući se uz klimave čelične stepenice do mosta koji je vodio do Džentrijevog stana, pitao se kako Čeri Česterfild izgleda ispod svih onih jakni. Mislio je na njene ruke, hitre i čiste, ali to mu je prizvalo besvesno lice onog čoveka na nosilima, sa cevčicom u levoj nozdrvi, i Čeri, kako mu briše upale obraze. Stresao se.
<BR>&nbsp;&nbsp;&nbsp;&nbsp;&nbsp;"Hej, Džentri", doviknuo je u gvozdenu utrobu Fabrike, "dolazim gore..."
<BR>
<BR>&nbsp;&nbsp;&nbsp;&nbsp;&nbsp;Samo tri stvari na Džentriju nisu bile uske, oštre i zategnute: oči, usne i kosa. Oči su mu bile krupne i svetle, sive ili plave boje zavisno od svetlosti; usne pune i pokretljive; kosa mu je bila začešljana u kudravi plavi petlov rep koji mu je podrhtavao u hodu. Njegova mršavost nije bila Tićeva neuhranjenost, od slabe hrane u prigradskim naseljima i živčanosti; Džentri je bio naprosto uzak, sa zbijenim mišićima i bez grama sala. Tako se i oblačio, oštro i tesno, u crnu kožu ukrašenu svetlucavim crnim perlama, stil koji je Vidra pamtio iz vremena kada je bio sa Plavim Đakonima. Najviše zbog tih perli, Vidra je verovao da mu je oko trideset godina; toliko je i sam imao.
<BR>&nbsp;&nbsp;&nbsp;&nbsp;&nbsp;Kada je zakoračio kroz dovratak u bleštavi sjaj sijalica od sto vati, Džentri ga je posmatrao, kao da mu daje do znanja da je on, Vidra, još jedna prepreka između njega i Oblika. Upravo je odlagao dve motociklističke bisage na dugački čelični sto; izgledale su teške.
<BR>&nbsp;&nbsp;&nbsp;&nbsp;&nbsp;Vidra je bio isekao ploče na krovu, postavio grede gde je bilo potrebno, pokrio otvore panelima od tvrde plastike i izolovao tako dobijeni svetlarnik. Tada je nastupio Džentri, sa maskom, raspršivačem i dvadeset galona belog emajl-laka; nije ništa čistio, već je samo naneo debeo sloj laka preko prljavštine i sasušenog golubjeg izmeta, tako da je sve slepio zajedno i naneo još boje dok nije dobio manje-više bele površine. Obojio je sve osim krovnih prozora, da bi potom Vidra počeo da diže vitlom opremu sa poda Fabrike, pun kamionet kompjutera, dekova kiberprostora, ogroman stari holo-projektorski sto koji zamalo da slomi čekrk, zatim generatore slike, desetine kutija od rebraste plastike sa hiljadama holofoto ploča sakupljenih tokom potrage za Oblikom, stotine metara optičkih vlakana na novim plastičnim kalemovima, koji su Vidri odali da je reč o industrijskoj pljački. I knjige, stare knjige sa koricama od kartona presvučenog platnom. Vidra do tada nije imao pojma koliko su knjige teške. Imale su tužan miris, te stare knjige.
<BR>&nbsp;&nbsp;&nbsp;&nbsp;&nbsp;"Počeo si da trošiš više ampera dok nisam bio tu", reče Džentri, otvarajući jednu torbu bisaga. "U svojoj sobi. Imaš novu grejalicu?" Počeo je žurno da pretura po torbi, kao da traži nešto važno, ali zagubljeno. Ali nije bilo tako, i Vidra je to znao; radio je to zato što je neočekivano dobio društvo, mada poznato, u svom svetilištu.
<BR>&nbsp;&nbsp;&nbsp;&nbsp;&nbsp;"Aha. A moram da grejem i skladište. Postalo je suviše hladno za rad."
<BR>&nbsp;&nbsp;&nbsp;&nbsp;&nbsp;"Ne", reče Džentri, iznenada podigavši glavu, "to nije grejalica u tvojoj sobi. Amperaža ne odgovara."
<BR>&nbsp;&nbsp;&nbsp;&nbsp;&nbsp;"Aha", isceri se Vidra, jer je verovao da ga Džentri zbog tog keženja smatra priglupim i popustljivim.
<BR>&nbsp;&nbsp;&nbsp;&nbsp;&nbsp;"Šta 'aha', Vidro?"
<BR>&nbsp;&nbsp;&nbsp;&nbsp;&nbsp;"Nije grejalica."
<BR>&nbsp;&nbsp;&nbsp;&nbsp;&nbsp;Džentri oštro škljocnu poklopcem torbe. "Hoćeš li mi reći šta je to, ili treba da ti isključim struju?"
<BR>&nbsp;&nbsp;&nbsp;&nbsp;&nbsp;"Znaš, Džentri, da mene nema ovde, imao bi mnogo manje vremena za... za sve ovo." Vidra značajno uzdignu obrve prema velikom holo-stolu, "U stvari, kod mene je sad dvoje ljudi..." Opazio je kako se Džentri ukopao u mestu, razrogačivši svetle oči. "Al' nećeš videti nijedno od njih, k'o da nisu tu."
<BR>&nbsp;&nbsp;&nbsp;&nbsp;&nbsp;"Neću", reče Džentri, napetim glasom, obilazeći oko stola, "zato što ćeš ih izbaciti odavde, zar ne?"
<BR>&nbsp;&nbsp;&nbsp;&nbsp;&nbsp;"Najviše dve nedelje, Džentri."
<BR>&nbsp;&nbsp;&nbsp;&nbsp;&nbsp;"Oni odlaze. Odmah." Džentrijevo lice sada je bilo sasvim blizu njegovog i on oseti oštar zadah iscrpljenosti. "Ili i ti letiš s njima."
<BR>&nbsp;&nbsp;&nbsp;&nbsp;&nbsp;Vidra je bio deset kila teži od Džentrija, uglavnom u mišićima, ali Džentri nikad nije obraćao pažnju na to; kao da nije bio svestan, niti je mario za činjenicu da bi mogao izvući deblji kraj. Takav stav je onespokojavao, na svoj način. Džentri ga je jednom ošamario, žestoko, a Vidra je pogledao veliki ključ koji mu je bio u ruci i zbog nečega se osetio postiđeno.
<BR>&nbsp;&nbsp;&nbsp;&nbsp;&nbsp;Džentri je ukočeno stajao; počinjao je da se trese. Vidra je znao da je sasvim verovatno da Džentri uopšte nije spavao prilikom svojih boravaka u Bostonu ili Njujorku. I u Fabrici je malo spavao. Vraćao se napet i prvi dan je uvek bio najgori. "Pogledaj", reče Vidra, kao da se obraća detetu koje samo što nije zaplakalo, i izvadi iz džepa kesu, mito od Kida Afrike. Podigao je providnu plastičnu Ziplok kesu da je Džentri vidi: plave derme, ružičaste tablete i grudva opijuma gadnog izgleda u crvenom celofanu, kristali viza u obliku debelih žutih štapića, plastični inhalatori sa kojih je ime japanskog proizvođača bilo sastrugano nožem... "Od Afrike", reče Vidra, njišući Ziplok.
<BR>&nbsp;&nbsp;&nbsp;&nbsp;&nbsp;"Afrika?" Džentri pogleda kesu, pa Vidru i opet kesu. "Od Afrike?"
<BR>&nbsp;&nbsp;&nbsp;&nbsp;&nbsp;"Kid Afrike. Ne znaš ga. Ostavio je ovo za tebe."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što hoće da smestim ove njegove prijatelje na izvesno vreme. Dugujem mu to, Džentri. Rekao sam mu da ne voliš strance ovde. Da ti smetaju", lagao je Vidra, "a on je onda rekao da će ti ostaviti nešto kao naknadu."
<BR>&nbsp;&nbsp;&nbsp;&nbsp;&nbsp;Džentri uze kesu i otvori je prstom po šavu. Izvadio je opijum i pružio ga Vidri. "Ovo mi neće trebati." Uzeo je jednu plavu dermu, odlepio je sa podloge i pažljivo je pritisnuo na unutrašnju stranu zgloba desne šake. Vidra je stajao, odsutno valjajući opijum između palca i kažiprsta, i pucketajući celofanom, a Džentri obiđe sto i otvori torbu bisaga. Izvukao je par novih rukavica od crne kože.
<BR>&nbsp;&nbsp;&nbsp;&nbsp;&nbsp;"Mislim da bi trebalo... da upoznam tvoje goste, Vidro."
<BR>&nbsp;&nbsp;&nbsp;&nbsp;&nbsp;"A?" zatrepta Vidra, zapanjen. "Dobro... Al' ne moraš ako nećeš, mislim, zar ne bi..."
<BR>&nbsp;&nbsp;&nbsp;&nbsp;&nbsp;"Ne", reče Džentri, podižući okovratnik. "Insistiram."
<BR>&nbsp;&nbsp;&nbsp;&nbsp;&nbsp;Dok su silazili niz stepenice, Vidra se seti opijuma i baci ga preko ograde, u tamu.
<BR>&nbsp;&nbsp;&nbsp;&nbsp;&nbsp;Mrzeo je droge.
<BR>&nbsp;&nbsp;&nbsp;&nbsp;&nbsp;"Čeri?" Osećao se glupo, kucajući pred Džentrijem na vrata sopstvene sobe. Nije bilo odgovora. Otvorio je. Mutna svetlost. Opazio je da je napravila senilo za jednu od njegovih svetiljki, kupu žutog faks-papira vezanu žicom. Odvrnula je druge dve sijalice. Nije bila u sobi.
<BR>&nbsp;&nbsp;&nbsp;&nbsp;&nbsp;Nosila su bila na svom mestu, čovek na njima ušuškan u plavu najlonsku vreću. Ta stvar ga proždire, pomisli Vidra, posmatrajući uređaje za održavanje života, cevi, kesice sa tečnošću. Ne, reče sebi, nego ga održavaju u životu, kao u bolnici. Ali utisak je ostao: šta ako mu to isisava život, ostavljajući ga potpuno ispražnjenog? Setio se Tićeve priče o vampirima.
<BR>&nbsp;&nbsp;&nbsp;&nbsp;&nbsp;"Pa", reče Džentri, pošto je prošao kraj njega i zastao u dnu nosila, "imaš neobično društvo, Vidro Henri..." Džentri obiđe nosila, držeći oprezan metar razdaljine između svojih čizama i nepomične prilike.
<BR>&nbsp;&nbsp;&nbsp;&nbsp;&nbsp;"Džentri, siguran si da se ne bi vratio gore? Mislim da ta derma... mislim da si uzeo previše."
<BR>&nbsp;&nbsp;&nbsp;&nbsp;&nbsp;"Je li?" Džentri nakrivi glavu, svetlucajući očima u žućkastoj svetlosti. Namignu. "Zašto to misliš?"
<BR>&nbsp;&nbsp;&nbsp;&nbsp;&nbsp;"Pa", oklevao je Vidra, "ne znam te takvog. Mislim, nisi kao obično."
<BR>&nbsp;&nbsp;&nbsp;&nbsp;&nbsp;"Hoćeš da kažeš da se ponašam drugačije?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Uživam u tome."
<BR>&nbsp;&nbsp;&nbsp;&nbsp;&nbsp;"Ne vidim ti osmeh na licu", reče Čeri sa vrata.
<BR>&nbsp;&nbsp;&nbsp;&nbsp;&nbsp;"Čeri, ovo je Džentri. On je na neki način vlasnik Fabrike. Čeri je iz Klivlenda..."
<BR>&nbsp;&nbsp;&nbsp;&nbsp;&nbsp;Džentri je bio izvadio tanku crnu baterijsku svetiljku; ispitivao je mrežu troda na spavačevom čelu. Uspravio se i osvetlio bezoblični, neobeleženi paket, a zatim opet crni kabl koji je vodio do troda.
<BR>&nbsp;&nbsp;&nbsp;&nbsp;&nbsp;"Klivlend", reče konačno, kao da je to ime čuo u snu. "Zanimljivo..." Ponovo je podigao svetiljku, nagnuvši se napred da osmotri mesto gde je kabl ulazio u paket. "Čeri, beše? Čeri, ko je on?" Svetlost pade na ispijeno, izluđujuće obično lice.
<BR>&nbsp;&nbsp;&nbsp;&nbsp;&nbsp;"Nemam pojma", reče Čeri. "Sklanjaj mu to s lica. Može da mu poremeti REM, ili tako nešto."
<BR>&nbsp;&nbsp;&nbsp;&nbsp;&nbsp;"A ovo?" Osvetlio je sivi paket.
<BR>&nbsp;&nbsp;&nbsp;&nbsp;&nbsp;"El-ef, kaže Kid. Ovog ovde zove Grof, a za to je rek'o da je njegov el-ef." Zavukla je ruku ispod jakni i počešala se.
<BR>&nbsp;&nbsp;&nbsp;&nbsp;&nbsp;"U redu", reče Džentri i okrenu se, isključivši svetiljku. Vatra opsednutosti plamtela mu je u očima, jarka, sažižuća, tako pojačana Kidovom dermom da se Vidri činilo da je Oblik tu, usijan iza Džentrijevog čela, vidljiv za svakog osim za samog Džentrija. "Mora da je tako kako je rekao..."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
