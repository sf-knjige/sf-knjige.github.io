<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. PORTOBELO
<P>&nbsp;&nbsp;&nbsp;&nbsp;&nbsp;Kumiko se probudila u ogromnom krevetu i ostala da leži bez pokreta, osluškujući. Čuo se prigušen i stalan mrmor udaljenog saobraćaja.
<BR>&nbsp;&nbsp;&nbsp;&nbsp;&nbsp;U sobi je bilo hladno; prekrila se perinom sa ružama kao šatorom i ustala. Mali prozori bili su išarani blistavim injem. Otišla je do kade i povukla jedno od labudovih pozlaćenih krila. Ptica se zakašlja, zakrklja, poče da puni kadu. Još umotana u pokrivač, otvorila je kofere i počela da bira odeću za dan, polažući ono što je izdvojila na krevet.
<BR>&nbsp;&nbsp;&nbsp;&nbsp;&nbsp;Kada se napunila kada, pustila je pokrivač da sklizne na pod i prekoračila mermernu ivicu, stojički se spuštajući u bolno vruću vodu. Para iz kade otopila je inje; prozori su sada bili orošeni kapljicama. Zar u Engleskoj svaka spavaća soba ima kadu? pitala se. Metodično se istrljala ovalnim francuskim sapunom, ustala, isprala kadu što je bolje mogla, umotala se u veliki crni peškir, i, posle početnog lutanja, pronašla umivaonik, šolju i bide. Krili su se u minijaturnom prostoru koji je nekada možda bio orman za odeću, sa zidovima obloženim tamnim furnirom.
<BR>&nbsp;&nbsp;&nbsp;&nbsp;&nbsp;Telefon teatralnog izgleda ciliknu dvaput.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ovde Petal. Jesi li za doručak? Rodžer je tu. Hteo bi da te upozna."
<BR>&nbsp;&nbsp;&nbsp;&nbsp;&nbsp;"Hvala", reče ona. "Evo, oblačim se."
<BR>&nbsp;&nbsp;&nbsp;&nbsp;&nbsp;Obukla je najbolje i najšire kožne pantalone koje je imala i navukla čupavi plavi džemper, toliko veliki da bi verovatno pristajao Petalu. Otvorivši torbicu da uzme šminku, ugledala je Maas-Neotekov uređaj. Ruka joj se automatski sklopi oko njega. Nije nameravala da ga prizove, ali je dodir bio dovoljan; već je bio tu, komično izvijajući vrat da bi se zablenuo u nisku tavanicu od ogledala.
<BR>&nbsp;&nbsp;&nbsp;&nbsp;&nbsp;"Rek'o bih da nismo u Dorčesteru?"
<BR>&nbsp;&nbsp;&nbsp;&nbsp;&nbsp;"Ja ću postavljati pitanja", reče ona. "Kakvo je ovo mesto?"
<BR>&nbsp;&nbsp;&nbsp;&nbsp;&nbsp;"Spavaća soba", reče on. "Prilično sumnjivog ukusa."
<BR>&nbsp;&nbsp;&nbsp;&nbsp;&nbsp;"Odgovor, molim."
<BR>&nbsp;&nbsp;&nbsp;&nbsp;&nbsp;"Pa", reče on, osmatrajući krevet i kadu, "sudeći po dekoru, mogao bi da bude bordel. Imam pristup istorijskim podacima za većinu zgrada u Londonu, ali o ovoj nema ništa naročito. Sagrađena 1848. Solidan primer preovlađujućeg klasičnog viktorijanskog stila. Kraj je otmen na nenametljiv način, na ceni kod advokata jedne posebne branše." Slegnuo je ramenima; kroz sjaj njegovih izglancanih čizama videla je ivicu postelje.
<BR>&nbsp;&nbsp;&nbsp;&nbsp;&nbsp;Spustila je uređaj u torbicu i izišla iz sobe.
<BR>
<BR>&nbsp;&nbsp;&nbsp;&nbsp;&nbsp;Nije imala teškoća sa liftom; našavši se u belom predvorju, pošla je prema zvuku glasova. Niz neku vrstu hodnika. Zašla za ugao.
<BR>&nbsp;&nbsp;&nbsp;&nbsp;&nbsp;"Dobro jutro", reče Petal, dižući srebrni poklopac sa poslužavnika. Podiže se para. "Evo neuhvatljivog gospodina Svejna, možeš ga zvati Rodžer, a ovo je tvoj doručak."
<BR>&nbsp;&nbsp;&nbsp;&nbsp;&nbsp;"Zdravo", reče čovek, zakoračivši napred, ispružene ruke. Blede oči na izduženom licu jakih kostiju. Tanka kosa mišje boje bila mu je začešljana ukoso preko čela. Kumiko otkri da nikako ne može da mu odredi starost; imao je lice mladog čoveka, ali i duboke bore oko sivkastih očiju. Bio je visok, atletske građe ruku i ramena. "Dobro došla u London." Kratko joj je stegnuo šaku i pustio je.
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;Nosio je košulju bez kragne, sa tananim crvenim prugama na bledoplavoj pozadini, manžetnama zakopčanim jednostavnim ovalima mutnog zlata; otvorena na vratu, otkrivala je tamni trougao tetovirane kože. "Jutros sam razgovarao s tvojim ocem; rekao sam mu da si bezbedno stigla."
<BR>&nbsp;&nbsp;&nbsp;&nbsp;&nbsp;"Vi ste jedan od zapovednika."
<BR>&nbsp;&nbsp;&nbsp;&nbsp;&nbsp;Blede oči se suziše. "Molim?"
<BR>&nbsp;&nbsp;&nbsp;&nbsp;&nbsp;"Zmajevi."
<BR>&nbsp;&nbsp;&nbsp;&nbsp;&nbsp;Petal se nasmeja.
<BR>&nbsp;&nbsp;&nbsp;&nbsp;&nbsp;"Pustite je da jede", reče neko, ženski glas.
<BR>&nbsp;&nbsp;&nbsp;&nbsp;&nbsp;Kumiko se okrete i ugleda vitki tamni lik naspram visokih prozora u drvenoj rešetki; iza prozora, zidom ograđen vrt pod snegom. Ženine oči bile su prekrivene srebrnim staklima, u kojima su se ogledali odaja i prisutni.
<BR>&nbsp;&nbsp;&nbsp;&nbsp;&nbsp;"Još jedna naša gošća", reče Petal.
<BR>&nbsp;&nbsp;&nbsp;&nbsp;&nbsp;"Seli", reče žena, "Seli Širs. Jedi, dušo. Ako je i tebi dosadno kao meni, prijaće ti šetnja." Dok je Kumiko zurila u nju, ona podiže ruku i dodirnu naočari, kao da će ih skinuti. "Portobelo je nekoliko blokova odavde. Treba mi svež vazduh." Neprozirne naočari kao da nisu imale okvir i drške.
<BR>&nbsp;&nbsp;&nbsp;&nbsp;&nbsp;"Rodžere", reče Petal, nabadajući viljuškom ružičaste nareske šunke sa poslužavnika, "misliš da će Kumiko biti sigurna s našom Seli?"
<BR>&nbsp;&nbsp;&nbsp;&nbsp;&nbsp;"Sigurnija nego ja, sudeći po njenom raspoloženju", reče Svejn. "Bojim se da ovde neće biti mnogo zabave za tebe", obrati se on Kumiko, vodeći je prema stolu, "ali ćemo se truditi da ti bude što udobnije, a moći ćeš i da razgledaš grad. Mada ovo nije Tokio."
<BR>&nbsp;&nbsp;&nbsp;&nbsp;&nbsp;"Za sada", reče Petal, ali Svejn kao da ga nije čuo.
<BR>&nbsp;&nbsp;&nbsp;&nbsp;&nbsp;"Hvala vam", reče Kumiko, kada joj je Svejn pridržao stolicu.
<BR>&nbsp;&nbsp;&nbsp;&nbsp;&nbsp;"Čast mi je", reče Svejn. "Naše poštovanje prema tvom ocu..."
<BR>&nbsp;&nbsp;&nbsp;&nbsp;&nbsp;"Hej", reče žena, "suviše je mlada za to proseravanje. Poštedi nas."
<BR>&nbsp;&nbsp;&nbsp;&nbsp;&nbsp;"Seli je u posebnom raspoloženju, kao što vidiš", reče Petal, stavljajući prženo jaje na njen tanjir.
<BR>
<BR>&nbsp;&nbsp;&nbsp;&nbsp;&nbsp;Raspoloženje Seli Širs, ispostavilo se, bilo je jedva obuzdavani bes, pomama koja joj se poznavala u koraku, u jarosnom praskanju crnih potpetica njenih čizama na zaleđenom pločniku.
<BR>&nbsp;&nbsp;&nbsp;&nbsp;&nbsp;Kada je žena izmarširala iz Svejnove kuće na brdu, Kumiko je gotovo morala da trčkara da bi održala korak s njom. Naočari su joj hladno svetlucale u neodređenoj svetlosti zimskog dana. Nosila je uske pantalone od tamnosmeđeg antilopa i široku kožnu jaknu, podignute kragne; skupa odeća. Sa kratkom crnom kosom, mogla je da prođe kao dečak.
<BR>&nbsp;&nbsp;&nbsp;&nbsp;&nbsp;Prvi put posle odlaska iz Tokija, Kumiko oseti strah.
<BR>&nbsp;&nbsp;&nbsp;&nbsp;&nbsp;Energija zapretana u ženi bila je gotovo opipljiva, čvor jarosti koji je svakog trenutka mogao da popusti.
<BR>&nbsp;&nbsp;&nbsp;&nbsp;&nbsp;Kumiko zavuče ruku u torbicu i stegnu Maas-Neotekov uređaj; Kolin se istog časa stvori pored nje, živo koračajući kraj njih sa rukama u džepovima jakne, ne ostavljajući tragove u prljavom snegu. Pustila je uređaj i njega nestade, ali je sada bila spokojnija. Nije morala da strahuje da će izgubiti Seli Širs, čiji je hod jedva pratila; duh će sigurno znati da joj pokaže put do Svejnove kuće. A ako pobegnem od nje, pomislila je, on će mi pomoći. Žena se provuče između vozila u pokretu na raskrsnici, odsutno povukavši Kumiko s puta zdepastog crnog Hondinog taksi-vozila i ujedno uspe da ritne branik kola kada su kliznula pored njih.
<BR>&nbsp;&nbsp;&nbsp;&nbsp;&nbsp;"Da popijemo nešto?" upita, sa rukom oko Kumikine mišice.
<BR>&nbsp;&nbsp;&nbsp;&nbsp;&nbsp;Kumiko odmahnu glavom. "Molim vas, boli me ruka."
<BR>&nbsp;&nbsp;&nbsp;&nbsp;&nbsp;Seli popusti stisak, ali ipak povuče Kumiko kroz vrata od kitnjasto obrađenog stakla, u toplinu i buku svojevrsnog tunela obloženog tamnim drvetom i izbledelim somotom.
<BR>&nbsp;&nbsp;&nbsp;&nbsp;&nbsp;Ubrzo su sedele jedna naspram druge za malim mermernim stolom na kome je stajala Bas pepeljara, krigla crnog piva, čaša za viski koju je Seli ispraznila na putu od šanka i čaša oranžade.
<BR>&nbsp;&nbsp;&nbsp;&nbsp;&nbsp;Kumiko opazi da srebrna stakla dodiruju kožu bez vidljive ivice.
<BR>&nbsp;&nbsp;&nbsp;&nbsp;&nbsp;Seli posegnu za čašom za viski, zaljulja je, ne dižući je sa stola, kritički je posmatrajući. "Jednom sam srela tvog oca", reče. "Tada još nije bio na vrhu lestvica." Ostavila je čašu i mašila se krigle. "Svejn kaže da si napola gejđin. Kaže da ti je majka bila Dankinja." Otpila je malo piva. "Ne vidi se na tebi."
<BR>&nbsp;&nbsp;&nbsp;&nbsp;&nbsp;"Dala je da mi operišu oči."
<BR>&nbsp;&nbsp;&nbsp;&nbsp;&nbsp;"Ovako bolje izgledaš."
<BR>&nbsp;&nbsp;&nbsp;&nbsp;&nbsp;"Hvala. I vaše naočari", reče ona, automatski, "veoma vam dobro stoje."
<BR>&nbsp;&nbsp;&nbsp;&nbsp;&nbsp;Seli slegnu ramenima. "Da li te je stari vodio da vidiš Čibu?"
<BR>&nbsp;&nbsp;&nbsp;&nbsp;&nbsp;Kumiko zavrte glavom.
<BR>&nbsp;&nbsp;&nbsp;&nbsp;&nbsp;"Pametno. Ne bih ni ja, da sam na njegovom mestu." Otpila je još piva. Njeni nokti, očigledno od akrilika, bili su boje i sjaja sedefa. "Rekli su mi za tvoju majku."
<BR>&nbsp;&nbsp;&nbsp;&nbsp;&nbsp;Kumiko obori pogled, zažarena u licu.
<BR>&nbsp;&nbsp;&nbsp;&nbsp;&nbsp;"Ali to nije razlog zbog koga si ovde. Znaš li to? Nisu te poslali kod Svejna zbog nje. Vodi se rat. Među Jakuzama nije bilo sukoba još od vremena pre nego što sam se rodila, ali sada su se dogodili." Prazna krigla zazveča kada ju je spustila. "Nije smeo da rizikuje da ostaneš, to je sve. Bila bi suviše laka meta. Tip poput Svejna ipak je po strani od svega, bar što se tiče Kanakinih suparnika. Otuda i imaš pasoš sa lažnim imenom, je li? Svejn duguje Kanaki. Znači da je sve u redu, je li"
<BR>&nbsp;&nbsp;&nbsp;&nbsp;&nbsp;Kumiko oseti kako je peku suze.
<BR>&nbsp;&nbsp;&nbsp;&nbsp;&nbsp;"U redu, nije sve u redu." Biserni nokti zakuckaše po mermeru. "Ona se ukokala i ti nisi u redu. Osećaš krivicu, je li?"
<BR>&nbsp;&nbsp;&nbsp;&nbsp;&nbsp;Kumiko podiže pogled, u ona dva ogledala.
<BR>
<BR>&nbsp;&nbsp;&nbsp;&nbsp;&nbsp;Portobelo je bio prepun turista, baš kao Šinđuku. Pošto je naterala Kumiko da popije oranžadu, koja se u međuvremenu smlačila i izvetrila, Seli Širs ju je povela na ulicu. Čvrsto je držeći uz sebe, počela je da se probija kroz gužvu, pored čeličnih stolova na sklapanje zastrtih pocepanim somotskim zavesama, sa hiljadama izloženih predmeta od srebra i kristala, mesinga i porculana. Kumiko je zurila dok ju je Seli vodila pored nizova tanjira sa temom Krunisanja i zdepastih čajnika sa Čerčilovim likom. "Ovo je gomi", nagađala je Kumiko, kada su zastale na jednoj raskrsnici. Otpad. U Tokiju su se islužene i odbačene stvari koristile za nasipanje obala. Seli su vučje iskezi. "Ovo je Engleska. Gomi je ovde najvažnije prirodno bogatstvo. Gomi i talenat. To je ono što mi je sada potrebno. Talenat."
<BR>
<BR>&nbsp;&nbsp;&nbsp;&nbsp;&nbsp;Talenat je nosio zeleno somotsko odelo i besprekorno čiste šiljate cipele od antilopa. Seli ga je pronašla u jednom od brojnih pabova; ovaj se zvao 'Ruža i Kruna'. Predstavila ga je kao Krpelja. Bio je jedva malo viši od Kumiko i nešto mu nije valjalo sa leđima ili kukom, tako da je hodao sa naglašenim šepanjem koje je pojačavalo opšti utisak asimetrije. Crna kosa bila mu je kratko podšišana na potiljku i sa strane, ali je iznad čela imao pravu veknu od masnih uvojaka.
<BR>&nbsp;&nbsp;&nbsp;&nbsp;&nbsp;Seli predstavi Kumiko: "Moja prijateljica iz Japana. Zato ruke k sebi." Krpelj se bledo nasmeši i povede ih do stola.
<BR>&nbsp;&nbsp;&nbsp;&nbsp;&nbsp;"Kako posao, Krpelju?"
<BR>&nbsp;&nbsp;&nbsp;&nbsp;&nbsp;"Odlično", reče on tmurno. "Kako je u penziji?"
<BR>&nbsp;&nbsp;&nbsp;&nbsp;&nbsp;Seli se smesti na tapaciranu klupu, leđima uz zid. "Pa", reče, "malo dobro, malo loše."
<BR>&nbsp;&nbsp;&nbsp;&nbsp;&nbsp;Kumiko je pogleda. Bes je izvetrio, ili je bio majstorski prikriven. Spustivši se na klupu, Kumiko kliznu rukom u torbicu i napipa uređaj. Kolin se pojavi na klupi pored Seli.
<BR>&nbsp;&nbsp;&nbsp;&nbsp;&nbsp;"Lepo što si me se setila", reče Krpelj, uzimajući stolicu. "Ima dve godine, rek'o bih." Podigao je obrvu prema Kumiko.
<BR>&nbsp;&nbsp;&nbsp;&nbsp;&nbsp;"Ona je u redu. Znaš Svejna, Krpelju?"
<BR>&nbsp;&nbsp;&nbsp;&nbsp;&nbsp;"Samo po čuvenju, hvala lepo."
<BR>&nbsp;&nbsp;&nbsp;&nbsp;&nbsp;Kolin je posmatrao njihov razgovor sa opčinjenim izrazom na licu, okrećući glavu kao da posmatra teniski susret. Kumiko je morala da se podseti na to da samo ona može da ga vidi.
<BR>&nbsp;&nbsp;&nbsp;&nbsp;&nbsp;"Hoću da ga ispipaš za mene. Ali da ne oseti."
<BR>&nbsp;&nbsp;&nbsp;&nbsp;&nbsp;Zurio je u nju. Onda mu se čitava leva strana lica zgužva u veliki spori mig. "Dakle", reče on, "to što tražiš prava je sitnica, znaš?"
<BR>&nbsp;&nbsp;&nbsp;&nbsp;&nbsp;"Al' je i novac pravi. Dobra para."
<BR>&nbsp;&nbsp;&nbsp;&nbsp;&nbsp;"Tražiš nešto određeno, ili samo ispiranje? Mislim, javna je tajna da je on glavni reketaš. Ne mogu reći da mi je stalo da me zatekne na svom imanju..."
<BR>&nbsp;&nbsp;&nbsp;&nbsp;&nbsp;"Ali ti je stalo do novca, Krpelju."
<BR>&nbsp;&nbsp;&nbsp;&nbsp;&nbsp;Dva veoma brza miga.
<BR>&nbsp;&nbsp;&nbsp;&nbsp;&nbsp;"Rodžer me ucenjuje, Krpelju. A neko ucenjuje njega. Ne znam čime ga to drže, niti me je briga. Dovoljno je da znam šta on ima o meni. Hoću da znam ko, gde i kada. Priključi se na ulaznu i izlaznu razmenu. U vezi je sa nekim, jer se pogodba stalno menja."
<BR>&nbsp;&nbsp;&nbsp;&nbsp;&nbsp;"Hoću li prepoznati to kada ga vidim?"
<BR>&nbsp;&nbsp;&nbsp;&nbsp;&nbsp;"Samo baci pogled, Krpelju. Učini mi to."
<BR>&nbsp;&nbsp;&nbsp;&nbsp;&nbsp;Ponovo onaj grčeviti mig. "Dobro, de, u redu. Pogledaćemo." Nervozno je zadobovao prstima po ivici stola. "Da platiš piće?"
<BR>&nbsp;&nbsp;&nbsp;&nbsp;&nbsp;Kolin pogleda Kumiko preko stola i zakoluta očima.
<BR>
<BR>&nbsp;&nbsp;&nbsp;&nbsp;&nbsp;"Ne razumem", reče Kumiko, vraćajući se sa Seli duž Portobela. "Uključila si me u zaveru..."
<BR>&nbsp;&nbsp;&nbsp;&nbsp;&nbsp;Seli podiže kragnu da se zaštiti od vetra.
<BR>&nbsp;&nbsp;&nbsp;&nbsp;&nbsp;"Mogla bih lako da te izdam. Radiš protiv saradnika mog oca. Nemaš razloga da mi veruješ."
<BR>&nbsp;&nbsp;&nbsp;&nbsp;&nbsp;"A ni ti meni, dušo. Možda pripadam onim rđavim ljudima koji brinu tvog tatu."
<BR>&nbsp;&nbsp;&nbsp;&nbsp;&nbsp;Kumiko razmisli o ovome. "Pripadaš li?"
<BR>&nbsp;&nbsp;&nbsp;&nbsp;&nbsp;"Ne. A ako si ti Svejnov uhoda, znači da u poslednje vreme mnogo više naginje baroku. Ako uhodiš za svog starog, možda mi neće trebati Krpelj. Ali ako su Jakuze iza ovoga, zašto koriste Rodžera kao paravan?"
<BR>&nbsp;&nbsp;&nbsp;&nbsp;&nbsp;"Nisam uhoda."
<BR>&nbsp;&nbsp;&nbsp;&nbsp;&nbsp;"Onda postani, za sebe. Ako je Tokio zlo, ovde si možda upala u gore."
<BR>&nbsp;&nbsp;&nbsp;&nbsp;&nbsp;"Ali zašto bi me umešala u ovo?"
<BR>&nbsp;&nbsp;&nbsp;&nbsp;&nbsp;"Već si umešana. Ovde si. Bojiš se?"
<BR>&nbsp;&nbsp;&nbsp;&nbsp;&nbsp;"Ne", reče Kumiko i zaćuta, pitajući se da li je baš tako.
<BR>
<BR>&nbsp;&nbsp;&nbsp;&nbsp;&nbsp;Kasnije tog popodneva, ostavši sama u sobi sa ogledalima, Kumiko je sela na ivicu ogromnog kreveta i sljuštila mokre čizme. Onda je uzela Maas-Neotekov uređaj iz torbice.
<BR>&nbsp;&nbsp;&nbsp;&nbsp;&nbsp;"Šta su oni?" upitala je duha, koji se ugnezdio na ivicu kada.
<BR>&nbsp;&nbsp;&nbsp;&nbsp;&nbsp;"Tvoji prijatelji iz paba?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kriminalci. Ako mene pitaš, savetujem ti da izabereš bolje društvo. Žena je stranac. Iz Severne Amerike. Muškarac je Londonac. Očito se bavi krađom podataka. Nemam pristup policijskim dosjeima, osim kad je reč o zločinima od istorijskog značaja."
<BR>&nbsp;&nbsp;&nbsp;&nbsp;&nbsp;"Ne znam šta da radim..."
<BR>&nbsp;&nbsp;&nbsp;&nbsp;&nbsp;"Okreni uređaj."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Okreni ga na leđa. Videćeš udubljenje u obliku polumeseca. Gurni palac i okreni..."
<BR>&nbsp;&nbsp;&nbsp;&nbsp;&nbsp;Otvoriše se vratanca. Mikroprekidači.
<BR>&nbsp;&nbsp;&nbsp;&nbsp;&nbsp;"Prebaci A/B prekidač na B. Upotrebi nešto usko i šiljato, ali ne pero."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Penkalo. Mastilo i prašina. Zakrčiće kola. Najbolja je čačkalica. To će ga podesiti na snimanje koje se aktivira glasom."
<BR>&nbsp;&nbsp;&nbsp;&nbsp;&nbsp;"A zatim?"
<BR>&nbsp;&nbsp;&nbsp;&nbsp;&nbsp;"Sakrij ga dole u prizemlju. Sutra ćemo pustiti snimak..."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
