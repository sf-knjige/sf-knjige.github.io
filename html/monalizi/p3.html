<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. MALIBU
<P>&nbsp;&nbsp;&nbsp;&nbsp;&nbsp;U kući se osećao miris; oduvek je bio tu.
<BR>&nbsp;&nbsp;&nbsp;&nbsp;&nbsp;Pripadao je vremenu i slanom vazduhu i entropijskoj prirodi luksuznih kuća sagrađenih suviše blizu mora. Možda je to takođe svojstveno mestima gde se boravi često ali kratko, kućama koje se otvaraju i zatvaraju prilikom posete njihovih lutalačkih stanara. Zamišljala je prazne sobe, tiho množenje tačkica rđe na hromu, bledu buđ kako zauzima uglove. Kao da priznaju neumitne procese, arhitekti su dozvolili pojavu rđe; masivna čelična ograda duž terase bila je izjedena do debljine zgloba šake, dugogodišnjim radom pene talasa.
<BR>&nbsp;&nbsp;&nbsp;&nbsp;&nbsp;Kuća je ležala, kao i susedne, na odlomcima srušenih temelja pređašnjih i njene šetnje plažom ponekad su se pretvarale u arheološka maštanja. Pokušavala je da dočara prošlost kuće, drugih kuća, drugih glasova. Na tim šetnjama pratio ju je naoružani sićušni Dornije helikopter na daljinsko upravljanje koji bi se podigao iz svog nevidljivog gnezda na krovu čim bi zakoračila sa terase.
<BR>&nbsp;&nbsp;&nbsp;&nbsp;&nbsp;Lebdeo je gotovo nečujno, programiran da bude izvan njenog vidokruga. U načinu na koji ju je pratio bilo je nečeg čežnjivog, kao da je to neki skupocen, ali zanemaren Božićni dar.
<BR>&nbsp;&nbsp;&nbsp;&nbsp;&nbsp;Znala je da je Hilton Svift motri preko Dornijeovih kamera. Malo toga što se dešavalo na plaži moglo je da promakne pažnji Čulo/Mreže; njena samoća, za tih nedelju dana, koliko je tražila da provede sama, bila je pod stalnim nadzorom.
<BR>&nbsp;&nbsp;&nbsp;&nbsp;&nbsp;Godine provedene u struci razvile su u njoj imunitet na činjenicu da je posmatraju.
<BR>
<BR>&nbsp;&nbsp;&nbsp;&nbsp;&nbsp;Uveče bi ponekad uključila reflektore postavljene ispod terase, da osvetli hijeroglife ogromnih sivih peščanih buva. Sama terasa ostajala je u tami, kao i spuštena dnevna soba iza nje. Sedela je u jednostavnoj stolici od bele plastike, posmatrajući ples buva. U sjaju reflektora, bacale su sićušne, jedva vidljive senke, nemirne mrlje na pesku.
<BR>&nbsp;&nbsp;&nbsp;&nbsp;&nbsp;Šum mora okruživao ju je kretanjem. Kasno noću, dok je spavala u manjoj od dve gostinske sobe, uvlačilo joj se u snove. Ali nikad u zalutala sećanja stranaca.
<BR>&nbsp;&nbsp;&nbsp;&nbsp;&nbsp;Izbor spavaće sobe bio je nagonski. Glavna spavaća soba bila je minirana okidačima jučerašnjeg bola.
<BR>&nbsp;&nbsp;&nbsp;&nbsp;&nbsp;Lekari na klinici upotrebili su hemijska klješta da iščupaju zavisnost iz receptora u njenom mozgu.
<BR>
<BR>&nbsp;&nbsp;&nbsp;&nbsp;&nbsp;Sama je kuvala za sebe u beloj kuhinji, pekla hleb u mikrotalasnoj peći, podgrevala dehidriranu švajcarsku supu iz kesice u blistavim čeličnim loncima, odlutavši na bezimeno ali sve prepoznatljivije mesto od koga je bila tako prefinjeno odeljena praškom naročitog sastava.
<BR>&nbsp;&nbsp;&nbsp;&nbsp;&nbsp;"Koji se zove život", objasnila je beloj radnoj ploči. Šta li bi rekli psiholozi Čulo/Mreže, pitala se, kada bi im neki skriveni mikrofon to preneo?
<BR>&nbsp;&nbsp;&nbsp;&nbsp;&nbsp;Promešala je supu dugačkom kašikom od nerđajućeg čelika, posmatrajući kovitlanje pare. Rad joj je prijao, jednostavni poslovi koje je sama obavljala; na klinici su zahtevali da namešta svoj krevet. Zamišljeno je zahvatala iz činije supu koju je skuvala, prisećajući se klinike.
<BR>
<BR>&nbsp;&nbsp;&nbsp;&nbsp;&nbsp;Napustila je bolnicu posle samo nedelju dana lečenja. Lekari su se protivili tome. Detoksikacija je odlično uspela, rekli su, ali terapija još nije ni počela. Ukazali su na učestalost recidiva kod klijenata koji ne prođu kroz ceo program. Objasnili su da neće moći da plati preko polise osiguranja ako prekine tretman. Platiće Čulo/Mreža, rekla im je, ukoliko baš ne žele da im plati sama. Pokazala je platinski čip MicuBanke.
<BR>&nbsp;&nbsp;&nbsp;&nbsp;&nbsp;Sat kasnije doleteo je njen Lir; naredila mu je da je poveze do LAX-a, naručila da je tamo čekaju kola i otkazala sve pozive spolja.
<BR>&nbsp;&nbsp;&nbsp;&nbsp;&nbsp;"Žao mi je, Anđela", rekao je mlaznjak, zaokrećući iznad zaliva Montigo posle samo nekoliko sekundi od poletanja, "ali imam Hiltona Svifta na prioritetnoj liniji."
<BR>&nbsp;&nbsp;&nbsp;&nbsp;&nbsp;"Endži", reče Svift, "znaš da sam potpuno na tvojoj strani. Ti to znaš, Endži."
<BR>&nbsp;&nbsp;&nbsp;&nbsp;&nbsp;Okrenula je glavu i zagledala se u crni oval zvučnika. Bio je u središtu glatke ploče od sive plastike. Zamišljala ga je kako čuči tamo, bolno zgrčivši dugačke noge trkača, u nemoguće tesnoj šupljini Lirove školjke.
<BR>&nbsp;&nbsp;&nbsp;&nbsp;&nbsp;"Znam, Hiltone", reče ona. "Lepo od tebe što si zvao."
<BR>&nbsp;&nbsp;&nbsp;&nbsp;&nbsp;"Vidim da ideš u L.A., Endži."
<BR>&nbsp;&nbsp;&nbsp;&nbsp;&nbsp;"Da. To je uputstvo koje sam dala avionu."
<BR>&nbsp;&nbsp;&nbsp;&nbsp;&nbsp;"U Malibu."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Pajper Hil je već na putu za aerodrom."
<BR>&nbsp;&nbsp;&nbsp;&nbsp;&nbsp;"Hvala ti, Hiltona, ali ne želim Pajper tamo. Neću nikoga. Samo kola."
<BR>&nbsp;&nbsp;&nbsp;&nbsp;&nbsp;"U kući nema nikoga, Endži."
<BR>&nbsp;&nbsp;&nbsp;&nbsp;&nbsp;"Dobro. To i hoću, Hiltone. Nikoga u kući. Samo kuću, praznu."
<BR>&nbsp;&nbsp;&nbsp;&nbsp;&nbsp;"Sigurna si da je to dobra ideja?"
<BR>&nbsp;&nbsp;&nbsp;&nbsp;&nbsp;"Odavno nisam smislila bolju, Hilton."
<BR>&nbsp;&nbsp;&nbsp;&nbsp;&nbsp;Nastade tišina. "Rekli su da je bilo veoma uspešno, Endži. Lečenje. Ali da treba da ostaneš."
<BR>&nbsp;&nbsp;&nbsp;&nbsp;&nbsp;"Hoću nedelju dana", reče ona. "Jednu nedelju. Sedam dana. Sama."
<BR>
<BR>&nbsp;&nbsp;&nbsp;&nbsp;&nbsp;Posle treće noći u kući, probudila se u zoru, skuvala kafu, obukla se. Niz široki prozor prema terasi slivala se kondenzacija. Spavala je bez snova; ako ih je i bilo, nije ih pamtila. Ali nečeg je ipak bilo - neke ubrzanosti, gotovo vrtoglavice. Stajala je u kuhinji, osećala hladnoću keramičkog poda kroz debele bele čarape, stežući među dlanovima vruću šolju.
<BR>&nbsp;&nbsp;&nbsp;&nbsp;&nbsp;Nešto je bilo tamo. Ispružila je ruke, podižući šolju kao pehar, pokretom ujedno nagonskim i ironičnim.
<BR>&nbsp;&nbsp;&nbsp;&nbsp;&nbsp;Prošlo je tri godine otkako je poslednji put bila posednuta od loa, tri godine je nisu ni dodirnuli. A sada?
<BR>&nbsp;&nbsp;&nbsp;&nbsp;&nbsp;Legba? Ili neko od onih drugih?
<BR>&nbsp;&nbsp;&nbsp;&nbsp;&nbsp;Osećaj prisustva odjednom se povuče. Spustila je šolju na sto, prebrzo, tako da joj je kafa pljusnula preko ruke, i otrčala po obuću i kaput. Zelene gumene čizme iz ormana sa opremom za plažu, teška plava planinarska jakna koje se nije sećala, prevelika da bi bila Bobijeva. Požurila je da iziđe iz kuće, ne obraćajući pažnju na zujanje malog propelera Dornijea koji je uzleteo iza nje kao poslušni vilin konjic. Pogledala je prema severu, duž niza kuća na obali, izlomljene linije krovova koji su je podsećali na naselja u Riju, a onda je pošla na jug, prema Koloniji.
<BR>
<BR>&nbsp;&nbsp;&nbsp;&nbsp;&nbsp;Ona koja je došla nosila je ime Mama Brižit, ili Velika Brižit, i dok je za neke znana kao žena Barona Samedija, drugi je zovu 'najstarijom među mrtvima'.
<BR>&nbsp;&nbsp;&nbsp;&nbsp;&nbsp;Sa Endžine leve strane uzdizala se nestvarna arhitektura Kolonije, parada oblika i ega. Lomne, neonom protkane replike Votsovih Kula dizale su se pored neobrutalističkih bunkera obloženih bronzanim reljefima.
<BR>&nbsp;&nbsp;&nbsp;&nbsp;&nbsp;Zidovi od ogledala kraj kojih je prolazila odražavali su jutarnje bedeme oblaka iznad Pacifika.
<BR>&nbsp;&nbsp;&nbsp;&nbsp;&nbsp;Tokom protekle tri godine, bilo je trenutaka kada je imala utisak kao da će preći, ili se vratiti, preko linije, tanane granice vere, i otkriti da je vreme provedeno sa loa bilo samo san, ili da su oni, u najgorem slučaju, zarazne guke kulturne rezonance preostale iz nedelja provedenih u Bovoarovom umforu u Nju Džerziju. Videti ih drugim očima: nikakvi bogovi, nikakvi Konjanici.
<BR>&nbsp;&nbsp;&nbsp;&nbsp;&nbsp;Hodala je dalje, uspokojena talasima, beskrajnim proticanjem obalskog vremena, sad-i-uvek atmosferom svega toga.
<BR>&nbsp;&nbsp;&nbsp;&nbsp;&nbsp;Otac joj je bio mrtav, već sedam godina, a zabeleške koje je imala o njegovom životu otkrile su joj premalo o njemu. Da je služio nekome ili nečemu, da je bio nagrađen znanjem i da je ona bila njegova žrtva.
<BR>&nbsp;&nbsp;&nbsp;&nbsp;&nbsp;Ponekad joj se činilo da je živela tri života, razdvojena nečim što nije mogla da imenuje, bez nade da će ih ikad sklopiti u jedan.
<BR>&nbsp;&nbsp;&nbsp;&nbsp;&nbsp;Pre svega, rana sećanja na Maasov toranj, ukopan u vrh one mese u Arizoni, gde se naginjala preko ograde od peščara, licem u vetar, i osećala da je cela mapa predela ispod nje brod koji može da upravi prema onim bojama sutona iza planina. I kasnije, kada je poletela odatle, sa strahom poput tvrdog čvora u grlu. Više se nije sećala poslednjeg pogleda na očevo lice. To je moralo biti kada je već bila u mikrolakoj, među drugim letelicama, ukotvljenim protiv vetra, roju leptira duginih boja. Te noći se okončao njen prvi život i život njenog oca.
<BR>&nbsp;&nbsp;&nbsp;&nbsp;&nbsp;Drugi život bio je kratak, brz i veoma neobičan. Čovek po imenu Tarner odveo ju je iz Arizone i ostavio je sa Bobijem i Bovoarom i ostalima. Jedva se sećala Tarnera, samo da je bio visok, čvrstih mišića i sa pogledom progonjenog. Poveo ju je u Njujork. Onda ju je Bovoar poveo u Nju Džerzi, zajedno sa Bobijem. Tamo, na pedeset trećem nivou tornja Projekata, Bovoar joj je objasnio njene snove. Snovi su stvarni, rekao je, a smeđe lice blistalo mu je od znoja. Naučio ju je imena onih iz snova. Otkrio joj je da svi snovi potiču iz jednog mora i pokazao je po čemu su njeni različiti i isti. Samo ti jedriš i starim i novim morem, rekao je.
<BR>&nbsp;&nbsp;&nbsp;&nbsp;&nbsp;Bila je at bogova, u Nju Džerziju.
<BR>&nbsp;&nbsp;&nbsp;&nbsp;&nbsp;Naučila je da se prepusti Konjanicima. Videla je kako loa Linglesu poseda Bovoara u umforu, videla kako njegove noge razbacuju dijagrame ocrtane belim brašnom. U Nju Džerziju je upoznala bogove i ljubav.
<BR>&nbsp;&nbsp;&nbsp;&nbsp;&nbsp;Loa su je vodili kada se sa Bobijem otisnula u treći, sadašnji život. Našli su se, njih dvoje, oboje potekli iz praznine, Endži iz sterilnog carstva Maas Biolabsa, Bobi iz učmalosti Baritauna...
<BR>
<BR>&nbsp;&nbsp;&nbsp;&nbsp;&nbsp;Velika Brižit ju je dodirnula bez upozorenja; spotakla se, gotovo pala na kolena u plićak kada je šum mora bio isisan u sumračni predeo koji je otvorio ispred nje. Izbeljeni zidovi groblja, nadgrobne ploče, vrbe. Sveće.
<BR>&nbsp;&nbsp;&nbsp;&nbsp;&nbsp;Ispod najstarije vrbe, mnoštvo sveća, kvrgavo korenje bledo od voska.
<BR>&nbsp;&nbsp;&nbsp;&nbsp;&nbsp;Dete, poznaj me.
<BR>&nbsp;&nbsp;&nbsp;&nbsp;&nbsp;I Endži je oseti tamo, svu odjednom i poznade je kakva jeste, Mamu Brižit, Madmoazel Brižit, najstariju među mrtvima.
<BR>&nbsp;&nbsp;&nbsp;&nbsp;&nbsp;Ja nemam kult, dete, niti poseban oltar.
<BR>&nbsp;&nbsp;&nbsp;&nbsp;&nbsp;Videla je sebe kako polazi napred, u sjaj sveća, sa zujanjem u ušima, kao da vrba skriva ogromnu košnicu.
<BR>&nbsp;&nbsp;&nbsp;&nbsp;&nbsp;Moja krv je osveta.
<BR>&nbsp;&nbsp;&nbsp;&nbsp;&nbsp;Endži se seti bermudske noći, uragana; ona i Bobi zalutali su u njegovo srce. Velika Brižit bila je takva. Tišina, osećaj pritiska, nezamislivih sila u trenutnom mirovanju. Pod vrbom nije bilo ničega. Osim sveća.
<BR>&nbsp;&nbsp;&nbsp;&nbsp;&nbsp;"Loa... Ne mogu da ih pozovem. Osetila sam nešto... Pošla sam da tražim..."
<BR>&nbsp;&nbsp;&nbsp;&nbsp;&nbsp;Prizvana si u moj reposoir. Čuj me. Tvoj otac provukao je veve kroz tvoju glavu; načinio ih je od mesa koje nije meso. Bila si namenjena Ezili Fredi. Legba te je poveo u svet da služiš njegovim naumima. Ali tebi je dat otrov, dete, coup-poudre...
<BR>&nbsp;&nbsp;&nbsp;&nbsp;&nbsp;Pošla joj krv iz nosa. "Otrov?"
<BR>&nbsp;&nbsp;&nbsp;&nbsp;&nbsp;Veve tvoga oca su izmenjene, delimično izbrisane. Iako si prestala da se truješ, Konjanici ne mogu da dopru do tebe. Ja sam od drugog soja.
<BR>&nbsp;&nbsp;&nbsp;&nbsp;&nbsp;Strahovit bol razdirao joj je glavu, bilo joj je gruvalo u slepoočnicama... "Molim vas..."
<BR>&nbsp;&nbsp;&nbsp;&nbsp;&nbsp;Čuj me. Imaš neprijatelje. Kuju zaveru protiv tebe. Ugrožene su mnoge stvari. Boj se otrova, dete!
<BR>&nbsp;&nbsp;&nbsp;&nbsp;&nbsp;Pogledala je svoje šake. Krv je bila grimizna i stvarna. Zujanje se pojačalo. Možda joj je bilo u glavi. "Molim vas! Pomozite mi! Objasnite..."
<BR>&nbsp;&nbsp;&nbsp;&nbsp;&nbsp;Ne možeš da ostaneš ovde. Ovo je smrt.
<BR>&nbsp;&nbsp;&nbsp;&nbsp;&nbsp;I Endži se sruši na kolena u pesak, sa treskom talasa svuda oko sebe, zaslepljena suncem. Dornije je nervozno lebdeo dva metra ispred nje. Bol smesta uminu. Obrisala je okrvavljene ruke o rukave plave jakne. Grozd kamera na letelici zujao je i okretao se.
<BR>&nbsp;&nbsp;&nbsp;&nbsp;&nbsp;"U redu je", izustila je. "Krvarenje iz nosa. Samo krvarenje iz nosa..." Dornije sunu napred, vrati se. "Sad se vraćam u kuću. Dobro mi je." Mašina se tiho podiže izvan vidokruga.
<BR>&nbsp;&nbsp;&nbsp;&nbsp;&nbsp;Endži se obgrli rukama, drhteći. Ne, ne smeju da vide. Znaće da se nešto dogodilo, ali ne i šta. Primorala se da ustane, okrene se, da pođe nazad niz plažu, putem kojim je došla. Usput je pretraživala džepove jakne, tražeći maramicu, bilo šta čime bi obrisala krv sa lica.
<BR>&nbsp;&nbsp;&nbsp;&nbsp;&nbsp;Kada su joj prsti napipali pljosnati mali paket, odmah je znala šta je u njemu. Zastala je, zadrhtavši. Droga. Nemoguće. Pa ipak, jeste. Ali ko? Okrenula se i zagledala u Dornije sve dok joj nije kliznuo s puta.
<BR>&nbsp;&nbsp;&nbsp;&nbsp;&nbsp;Paket. Dovoljno za mesec dana.
<BR>&nbsp;&nbsp;&nbsp;&nbsp;&nbsp;Coup-poudre.
<BR>&nbsp;&nbsp;&nbsp;&nbsp;&nbsp;Boj se otrova, dete.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
