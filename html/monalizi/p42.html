<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. U PRIZEMLJU FABRIKE
<P>&nbsp;&nbsp;&nbsp;&nbsp;&nbsp;Čeri je još vrištala.
<BR>&nbsp;&nbsp;&nbsp;&nbsp;&nbsp;"Neka je neko ućutka", kaže Moli, stojeći pored vrata sa svojim malim pištoljem, a Mona veruje da može to da učini, da prenese Čeri malo svoje nepokretnosti, u kojoj je sve zanimljivo i ništa nije previše važno, ali dok joj prilazi, ugleda zgužvanu kesu na podu i seti se da je u njoj ostala derma, nešto što će možda pomoći Čeri da se smiri. "Evo", kaže, pošto je stigla do nje, odlepi dermu i pritisne je na Čerin vrat. Čerina vriska spušta se po oktavama do krkljanja dok ova klizi niz zid od starih knjiga, ali je Mona sigurna da će joj biti dobro, a dole se ionako puca, iz pušaka: pored Moli spolja prolazi belo svetleće zrno, odbijajući se i zvoneći po čeličnim gredama, a Moli urla na Džentrija da nekako upali prokleta svetla.
<BR>&nbsp;&nbsp;&nbsp;&nbsp;&nbsp;Mora da je mislila na ona svetla dole, jer su ova ovde gore bila veoma jaka, toliko jaka da je mogla da vidi čupava zrnca boje kako struje od predmeta kad bi malo bolje pogledala. Svetleća zrna. Tako su se zvali zapaljivi meci. Edi joj je to rekao na Floridi, posmatrajući plažu gde ih nečije privatno obezbeđenje ispaljivalo u tami.
<BR>&nbsp;&nbsp;&nbsp;&nbsp;&nbsp;"Tako je, svetla", reče lice na malom ekranu, "Veštica ne vidi..." Mona mu se nasmeši. Izgleda da niko drugi nije čuo. Veštica?
<BR>&nbsp;&nbsp;&nbsp;&nbsp;&nbsp;Pa su Džentri i onaj krakati Vidra počeli da kidaju debele žute kablove sa zidova, gde su bili pričvšćeni srebrnom trakom, i da ih uključuju u one metalne kutije, a Čeri iz Klivlenda sedela je na podu sklopljenih očiju, Moli je čučala pored vrata držeći pištolj obema rukama, dok je Endži...
<BR>&nbsp;&nbsp;&nbsp;&nbsp;&nbsp;Miruj.
<BR>&nbsp;&nbsp;&nbsp;&nbsp;&nbsp;Čula je nekog kako izgovara ovo, ali to nije bio niko u sobi. Pomislila je da je to možda Laneta, da bi Laneta mogla to da kaže, kroz vreme, kroz nepokretnost.
<BR>&nbsp;&nbsp;&nbsp;&nbsp;&nbsp;Zato što je Endži bila tamo na podu pored mrtvačevih nosila, sedeći na podvijenim nogama, grleći ga.
<BR>&nbsp;&nbsp;&nbsp;&nbsp;&nbsp;Svetlost oslabi kada su Džentri i Vidra pronašli pravi spoj i njoj se učini da je čula kako je ono lice na monitoru zastenjalo, ali je već pošla prema Endži, videvši (odjednom, nesumnjivo, tako jasno da je bolelo) tanani potočić krvi iz njenog uva.
<BR>&nbsp;&nbsp;&nbsp;&nbsp;&nbsp;Čak i tada je zadržala nepokretnost, iako je već osećala užarene ranjave tačke u grlu i setila se Lanetinih uputstava: ovo nikad ne ušmrkuj, jer će da progrize rupe u tebi.
<BR>&nbsp;&nbsp;&nbsp;&nbsp;&nbsp;A Molina leđa bila su prava, ruke pružene napred... Napred i dole, ne do one sive kutije, već do malog pištolja, i Mona ga začu kako se javlja cak-cak-cak, a zatim tri eksplozije, daleko dole, i mora da je bilo plavih bleskova, ali Monine ruke već su bile oko Endži, zglobovi su se češali o okrvavljeno krzno. Ugledala je napuštene oči, iz kojih je već isticala svetlost. Mogla se nazreti, daleko, najdalje.
<BR>&nbsp;&nbsp;&nbsp;&nbsp;&nbsp;"Hej", reče Mona i niko da je čuje, samo se Endži svalila preko leša u vreći za spavanje, "hej..."
<BR>&nbsp;&nbsp;&nbsp;&nbsp;&nbsp;Podigla je pogled na vreme da uhvati poslednji treptaj na monitoru pre nego što je izbledeo.
<BR>
<BR>&nbsp;&nbsp;&nbsp;&nbsp;&nbsp;Posle toga dugo ništa nije bilo važno. Ne kao ravnodušnost nepokretnosti, natpogon kristala, niti kao pad, samo osećaj odvojenosti, onako kako se možda oseća duh.
<BR>&nbsp;&nbsp;&nbsp;&nbsp;&nbsp;Stajala je pored Vidre i Moli na vratima i gledala dole. U mutnom sjaju velikih starih sijalica, videla je metalnu paukoliku stvar kako se trza preko prljavog betonskog poda. Imala je velika povijena sečiva koja su škljocala i vrtela se u pokretu, ali tamo nije bilo nikoga i stvar je kružila kao pokvarena igračka, napred-nazad ispred iskrivljenih ostataka malog mosta koji je prešla sa Endži i Čeri.
<BR>&nbsp;&nbsp;&nbsp;&nbsp;&nbsp;Čeri se digla sa poda, bleda i otromboljenih mišića lica, i zgulila dermu sa vrata. "Tojjak mišćni rlaksant", prožvakala je, a Moni je bilo žao jer je znala da je učinila nešto loše, iako je samo želela da pomogne, ali je viz stalno pravio takve stvari i nije joj bilo jasno zašto nikad nije uspela da prestane?
<BR>&nbsp;&nbsp;&nbsp;&nbsp;&nbsp;Zato što si navučena, gusko, čula je Lanetu, ali nije htela da se priseća toga.
<BR>&nbsp;&nbsp;&nbsp;&nbsp;&nbsp;Zatim su samo stajali, posmatrajući metalnog pauka kako se trza i polako umire. Svi osim Džentrija, koji je odšrafljivao sivu kutiju sa okvira pored nosila, a crne čizme su mu bile pored Endžinog crvenog krzna.
<BR>&nbsp;&nbsp;&nbsp;&nbsp;&nbsp;"Slušajte", reče Moli, "to je kopter. I to veliki."
<BR>
<BR>&nbsp;&nbsp;&nbsp;&nbsp;&nbsp;Bila je poslednja koja se spustila niz uže, osim Džentrija, koji je samo rekao da ne ide, da ga nije briga, da ostaje.
<BR>&nbsp;&nbsp;&nbsp;&nbsp;&nbsp;Konopac je bio debeo i prljave sive boje i imao je čvorove radi oslonca, kao ljuljaška koje se odnekud sećala. Vidra i Moli su prvo spustili sivu kutiju, do metalne platforme gde stepenice nisu bile oštećene. Onda se Moli spustila kao veverica, gotovo kao da joj nije potrebno, i čvrsto ga vezala za ogradu. Vidra je sišao polako, zato što je nosio Čeri preko ramena. Bila je suviše umrtvljena da bi se sama spustila. Mona se još osećala loše zbog toga i pitala se da li su zato odlučili da je ostave gore.
<BR>&nbsp;&nbsp;&nbsp;&nbsp;&nbsp;Moli je bila ta koja je odlučila, stojeći tamo pored prozora, posmatrajući ljude kako iskaču iz dugačkog crnog helikoptera i raspoređuju se na snegu.
<BR>&nbsp;&nbsp;&nbsp;&nbsp;&nbsp;"Gledaj ovo", rekla je Moli. "Oni znaju. Došli su da pokupe ostatke. Čulo/Mreža. Moje dupe odlazi odavde."
<BR>&nbsp;&nbsp;&nbsp;&nbsp;&nbsp;Čeri je promumlala da odlaze i oni, ona i Vidra. A Vidra je slegnuo ramenima, zatim se iscerio i obgrlio je rukom.
<BR>&nbsp;&nbsp;&nbsp;&nbsp;&nbsp;"A ja?"
<BR>&nbsp;&nbsp;&nbsp;&nbsp;&nbsp;Moli je pogleda. Ili je bar tako izgledalo. Nije mogla da odredi, zbog naočara. Na donjoj usni su joj se na sekund ukazali beli zubi, a onda je rekla, "Moj savet ti je da ostaneš. Neka lupaju glavom. Ionako nisi ništa uradila. Ništa od ovoga nije bilo tvoja zamisao. Mislim da će dobro postupati s tobom, ili će bar pokušati. Da, bolje da ostaneš."
<BR>&nbsp;&nbsp;&nbsp;&nbsp;&nbsp;Moni je to zvučalo besmisleno, ali se osećala tako mrtvo, tako bolesna od pada, da nije mogla da se raspravlja.
<BR>&nbsp;&nbsp;&nbsp;&nbsp;&nbsp;Tada su jednostavno otišli, sišli niz uže i nestali, kao što ljudi odlaze i više ih nikad ne vidiš. Pogledala je nazad u sobu i videla Džentrija kako korača napred-nazad ispred svojih knjiga, vukući vrhom prsta po njima kao da traži neku određenu. Preko nosila je prebacio ćebe.
<BR>&nbsp;&nbsp;&nbsp;&nbsp;&nbsp;Onda je i ona otišla i nikada nije saznala da li je Džentri pronašao knjigu ili nije, ali bilo je kako je bilo, pa se spustila niz uže, sama, što nije bilo tako lako kao što je izgledalo kada su to radili Moli i Vidra, posebno kada se neko oseća kao što se osećala Mona, jer je jedva ostajala pri svesti a ruke i noge kao da nisu bile sasvim njene i morala je da se napregne da ih pokrene, a nos i guša su joj oticali iznutra, tako da nije ni primetila crnca sve dok se nije spustila.
<BR>&nbsp;&nbsp;&nbsp;&nbsp;&nbsp;Stajao je tamo dole, posmatrajući onu paukoliku stvar, koja se više nije micala. Podigao je pogled kada je đon njene cipele zastrugao po čeličnoj platformi. Lice mu je zbog nečega izgledalo tako tužno, ali se to izgubilo, i pošao je uz metalne stepenice, polako i bez muke, a kada joj se malo približio, pitala se da li je zaista crnac. Ne zbog boje kože, koja je bila crnačka, već zbog nečega u obliku ćelave lobanje, u sklopu lica. Nikada nije videla takvo. Bio je visok, veoma visok. Nosio je dugačak crni kaput od kože tako tanke da se pokretala kao svila.
<BR>&nbsp;&nbsp;&nbsp;&nbsp;&nbsp;"Zdravo, gospojce", reče on, kada je stao ispred nje i pružio ruku da joj podigne bradu tako da je gledala pravo u zlatom poprskane oči boje ahata kakve nije imao niko na ovom svetu. Dugački prsti su joj tako lako doticali bradu. "Gospojce", reče on, "koliko ti je godina?"
<BR>&nbsp;&nbsp;&nbsp;&nbsp;&nbsp;"Šesnaest..."
<BR>&nbsp;&nbsp;&nbsp;&nbsp;&nbsp;"Treba ti šišanje", reče on, na način koji je u sebi nosio nešto vrlo ozbiljno.
<BR>&nbsp;&nbsp;&nbsp;&nbsp;&nbsp;"Endži je tamo gore", reče ona, pokazujući, kada je ponovo došla do glasa. "Ona je..."
<BR>&nbsp;&nbsp;&nbsp;&nbsp;&nbsp;"Ćut'."
<BR>&nbsp;&nbsp;&nbsp;&nbsp;&nbsp;Čula je metalne zvuke negde daleko u velikoj staroj zgradi i pokretanje motora. Hover, pomislila je, onaj što ga je Moli dovezla dovde.
<BR>&nbsp;&nbsp;&nbsp;&nbsp;&nbsp;Crni čovek podiže obrve, koje nije imao. "Prijatelji?" Spustio je ruku.
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;"Sasvim dovoljno", reče on i uze je za ruku da joj pomogne niz stepenice. Na dnu, ne puštajući joj ruku, poveo ju je oko ostataka mosta. Neko je ležao tamo, mrtav, u maskirnoj odeći i sa jednom od onih sprava za pojačavanje glasa kakve imaju kljunovi.
<BR>&nbsp;&nbsp;&nbsp;&nbsp;&nbsp;"Svifte", pozva crni čovek, preko čitavog visokog praznog prostora, između crnih rešetki prozora bez stakla, crnih linija naspram belog neba zimskog jutra, "dovlači dupe ovamo. Našao sam je."
<BR>&nbsp;&nbsp;&nbsp;&nbsp;&nbsp;"Ali ja nisam ona..."
<BR>&nbsp;&nbsp;&nbsp;&nbsp;&nbsp;A tamo preko gde su velika vrata stajala otvorena, na pozadini neba i snega i rđe, videla je kako dolazi neki sako, sa otkopčanim kaputom i kravatom koja je lepršala na vetru. Pored njega, kroz ista vrata, prođe Molin hover, ali on i ne pogleda, jer je gledao Monu.
<BR>&nbsp;&nbsp;&nbsp;&nbsp;&nbsp;"Ja nisam Endži", reče ona i pitala se da li da mu kaže šta je videla, Endži i onog momka, zajedno na malom ekranu, trenutak pre nego što se ugasio.
<BR>&nbsp;&nbsp;&nbsp;&nbsp;&nbsp;"Znam", reče crni čovek, "ali sve više postaješ."
<BR>&nbsp;&nbsp;&nbsp;&nbsp;&nbsp;Prosvetljenje. Dolazi prosvetljenje.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
