<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. DIM
<P>&nbsp;&nbsp;&nbsp;&nbsp;&nbsp;Duh je bio očev oproštajni poklon. Predao joj ga je u crno odeveni sekretar dok je čekala poziv za let na Nariti.
<BR>&nbsp;&nbsp;&nbsp;&nbsp;&nbsp;Prva dva sata leta za London ležao je zaboravljen u njenoj torbi, tamni, glatki valjak, s jedne strane obeležen sveprisutnim Maas-Neotekovim logoom, sa druge oblikovan prema dlanu korisnika.
<BR>&nbsp;&nbsp;&nbsp;&nbsp;&nbsp;Sedela je vrlo uspravno na svom sedištu u prvoj klasi, lica nalik na malu, hladnu masku, izvajanu prema najčešće viđanom izrazu lica pokojne majke. Okolna sedišta bila su prazna; otkupio ih je otac. Odbila je hranu koju joj je ponudio nervozni stjuard. Plašila su ga prazna sedišta, svedočanstvo o bogatstvu i moći njenog oca. Čovek je načas oklevao, pa se naklonio i povukao. Nakratko je dozvolila maski da se razvuče u majčin osmejak.
<BR>&nbsp;&nbsp;&nbsp;&nbsp;&nbsp;Duhovi, pomislila je kasnije, negde iznad Nemačke, zureći u naslon susednog sedišta. Otac je umeo sa duhovima.
<BR>&nbsp;&nbsp;&nbsp;&nbsp;&nbsp;Duhovi su bili i sa one strane prozora, duhovi u stratosferi evropske zime, nedovršene prikaze koje su se javljale kada bi joj pogled izgubio oštrinu. Njena majka, u Ueno Parku, prozirnog lica na septembarskom suncu. "Ždralovi, Kumiko! Eno ždralova!" A Kumiko je pogledala preko ribnjaka Šinobacu i nije videla ništa, samo nekoliko skakutavih, crnih tačaka, najverovatnije vrana. Voda je bila glatka kao svila, boje olova, a iznad dalekog niza streljačkih šatri neraspoznatljivo su treperili bledi hologrami. Ali Kumiko će kasnije videti ždralove, mnogo puta, u snovima; bili su origami, uglasti oblici savijeni od listova neona, sjajne, krute ptice koje su jedrile na mesečini majčinog ludila...
<BR>&nbsp;&nbsp;&nbsp;&nbsp;&nbsp;Setila se oca, u otvorenom crnom ogrtaču preko tetovirane oluje zmajeva, utonulog u stolicu iza abonosnog prostranstva stola, očiju pljosnatih i sjajnih kao u oslikanog lutka. "Umrla ti je majka. Jesi li razumela?" A svuda oko nje, u njegovoj radnoj sobi, površi senke, uglasta tama. Ruka mu polazi napred, u krug sjaja svetiljke, nesigurno, i upire prst u nju, rukav ogrtača klizi i otkriva zlatni Roleks i još zmajeva, uskovitlanih griva, mrkih i napetih prema njoj oko zgloba šake. "Jesi li razumela?" Pobegla je, ne odgovorivši, dole do tajnog mesta koje je poznavala, utočišta najmanjih mašina za čišćenje. Celu noć su kuckale oko nje, očitavajući je svakih nekoliko minuta ružičastom svetlošću lasera, sve dok je otac nije našao i odneo u njenu sobu na trećem spratu stana. Mirisao je na viski i Danhil cigarete.
<BR>&nbsp;&nbsp;&nbsp;&nbsp;&nbsp;Prisetila se nedelja koje su usledile, praznih dana provedenih najčešće u društvu ovog ili onog sekretara u crnom odelu, opreznih ljudi sa automatskim osmesima i čvrsto zamotanim kišobranima. Jednom je jedan od njih, najmlađi i najmanje oprezan, izveo za nju, usred gomile ljudi na pločniku Ginze, u senci Hatori sata, improvizovanu kendo vežbu, majstorski mašući između prodavačica i zapanjenih turista; crni kišobran je bezopasno opisivao munjevite lukove prema pravilima prastare veštine. Kumiko se tada nasmešila, sopstvenim osmehom, narušivši posmrtnu masku, i to je odmah zarilo trn krivice, dublje i još oštrije, u onaj kutak njenog srca gde je već obitavala sramota i svest o ličnoj nedostojnosti. Ali sekretari su je uglavnom vodili u kupovinu, od jedne ogromne robne kuće na Ginzi do druge, i u desetine butika na Šinđukuu, po preporuci crnog Mišlenovog vodiča koji je govorio ukočeni turistički japanski. Kupovala je samo veoma ružne stvari, ružne i skupe, a sekretari su bezizrazno marširali pored nje, sa sjajnim kesama u tvrdim rukama. Svakog popodneva, po povratku u očev stan, kese bi bile uredno složene u njenoj sobi, gde bi i ostale, neotvorene i nedirnute, sve dok ih sobarice ne bi uklonile.
<BR>&nbsp;&nbsp;&nbsp;&nbsp;&nbsp;Sedme nedelje, uoči njenog trinaestog rođendana, odlučeno je da Kumiko otputuje u London.
<BR>
<BR>&nbsp;&nbsp;&nbsp;&nbsp;&nbsp;"Bićeš gošća u kući mog kobuna", rekao je otac.
<BR>&nbsp;&nbsp;&nbsp;&nbsp;&nbsp;"Ali ja ne želim da idem", odgovorila je i nasmešila mu se majčinim osmehom.
<BR>&nbsp;&nbsp;&nbsp;&nbsp;&nbsp;"Moraš", rekao je i okrenuo joj leđa. "Nastale su neke teškoće", rekao je zamračenoj sobi. "U Londonu nećeš biti u opasnosti."
<BR>&nbsp;&nbsp;&nbsp;&nbsp;&nbsp;"Kada ću se vratiti?"
<BR>&nbsp;&nbsp;&nbsp;&nbsp;&nbsp;Ali otac nije odgovorio. Poklonila se i izašla iz njegove sobe, ne skidajući majčin osmeh sa lica.
<BR>
<BR>&nbsp;&nbsp;&nbsp;&nbsp;&nbsp;Kumiko je dodirom probudila duha dok su se spuštali na Hitrou. Pedeset prva generacija Maas-Neotekovih biočipova dočarala je nejasnu priliku na sedištu pored njenog, mladića sa neke stare grafike sa temom iz lova, nehatno prekrštenih nogu u tamnim pantalonama i jahaćim čizmama. "Ćao", reče duh.
<BR>&nbsp;&nbsp;&nbsp;&nbsp;&nbsp;Kumiko trepnu, otvori šaku. Mladić zatreperi i iščeznu. Pogledala je mali, glatki uređaj na dlanu i polako sklopila prste.
<BR>&nbsp;&nbsp;&nbsp;&nbsp;&nbsp;"Ćao još jednom", reče on. "Zovem se Kolin. A ti?"
<BR>&nbsp;&nbsp;&nbsp;&nbsp;&nbsp;Zurila je u njega. Oči su mu bile svetli, zeleni dim, visoko čelo bledo i glatko pod zamršenim, tamnim šiškama. Kroz svetlucanje njegovih zuba videla je red sedišta sa druge strane prolaza. "Ako ti ovo izgleda suviše avetinjski", reče on, smešeći se, "možemo da povećamo rezoluciju..." I na trenutak je bio tu, neprirodno jasan i stvaran, kožni okovratnik njegove tamne jakne titrao je halucinantnom oštrinom. "Mada se tako troše baterije", reče on i izblede u prvobitno stanje. "Nisam čuo tvoje ime." Ponovo se naceri.
<BR>&nbsp;&nbsp;&nbsp;&nbsp;&nbsp;"Ti nisi stvaran", reče ona tvrdoglavo.
<BR>&nbsp;&nbsp;&nbsp;&nbsp;&nbsp;Slegnuo je ramenima. "Nema potrebe da govoriš glasno, gospojice. Ostali putnici mogu da pomisle da si pomalo ćaknuta, znaš. Bolje je podzvučno. Čuću te kroz kožu..." Spustio je nogu sa noge i ispružio ih, ruku sklopljenih iza glave. "Veži se, gospojice. Ja ne moram, naravno, pošto sam, kao što kažeš, nestvaran."
<BR>&nbsp;&nbsp;&nbsp;&nbsp;&nbsp;Kumiko se namršti i baci uređaj duhu u krilo. Ovaj nestade. Vezavši pojas, pogledala je uređaj i ponovo ga uzela.
<BR>&nbsp;&nbsp;&nbsp;&nbsp;&nbsp;"Prvi put u Londonu?" upita on, iznikavši sa ivice vidnog polja.
<BR>&nbsp;&nbsp;&nbsp;&nbsp;&nbsp;Klimnula je glavom i protiv svoje volje. "Kako podnosiš letenje? Ne plašiš se?"
<BR>&nbsp;&nbsp;&nbsp;&nbsp;&nbsp;Odmahnula je glavom, osećajući se besmisleno.
<BR>&nbsp;&nbsp;&nbsp;&nbsp;&nbsp;"Bez brige", reče duh. "Biću tu da ti pomognem. Za tri minuta smo na Hitrou. Hoće li te neko čekati?"
<BR>&nbsp;&nbsp;&nbsp;&nbsp;&nbsp;"Očev poslovni prijatelj", odgovorila je, na japanskom.
<BR>&nbsp;&nbsp;&nbsp;&nbsp;&nbsp;Duh se naceri. "Onda sam siguran da ćeš biti u dobrim rukama." Žmirnu. "Niko ne bi rekao da znam jezike, zar ne?"
<BR>&nbsp;&nbsp;&nbsp;&nbsp;&nbsp;Kumiko sklopi oči, a duh stade da joj šapuće nešto o tehnologiji Hitroua, o neolitu i gvozdenom dobu, grnčariji i alatkama...
<BR>
<BR>&nbsp;&nbsp;&nbsp;&nbsp;&nbsp;"Gđica Janaka? Kumiko Janaka?" Englez se nadnosio nad njom, njegova gejđinska telesina bila je pokrivena slonovskim naborima tamne vune. Iza naočara sa čeličnim okvirom otvoreno su je posmatrala sitne, tamne oči. Njegova kosa, tamo gde ju je imao, bila je potkresana u sivu strnjiku, a crne, pletene rukavice bile su iskrzane i bez prstiju.
<BR>&nbsp;&nbsp;&nbsp;&nbsp;&nbsp;"Moje ime, znaš", reče on, kao da će je to odmah uspokojiti, "jeste Petal."
<BR>
<BR>&nbsp;&nbsp;&nbsp;&nbsp;&nbsp;Petal je grad zvao Dim.
<BR>&nbsp;&nbsp;&nbsp;&nbsp;&nbsp;Kumiko je drhtala na hladnom sedištu od crvene kože; posmatrala je kroz prozor starog Jaguara kako pahulje sleću i tope se na putu koji je Petal nazvao M4. Nebo je u predvečerje bilo bezbojno. Vozio je ćutke, znalački, usana napućenih kao da će zazviždati. Saobraćaj je, u poređenju sa Tokijem, bio iznenađujuće proređen. Ubrzali su da preteknu Eurotransovo teretno vozilo bez vozača čiji je pramac bio načičkan senzorima i nizovima farova. Uprkos brzini Jaguara, Kumiko se činilo da stoje i da krajolici Londona brzaju oko njih. Zidovi od vlažnih cigala, betonski lukovi, crna koplja gvozdenih ograda.
<BR>&nbsp;&nbsp;&nbsp;&nbsp;&nbsp;Grad je počinjao da dobija oblik oko nje. Sa obe strane M4, dok su čekali na raskrsnicama, kroz sneg je nazirala lica, zarumenjena gejđinska lica iznad tamne odeće, brade ušuškane u šalove, potpetice ženskih čizama koje su kuckale kroz srebrne lokve. Nizovi dućana i kuća podsećali su je raskošno podrobnu opremu raspoređenu oko modela lokomotive u jednoj galeriji u Osaki, gde su se prodavale evropske starine.
<BR>&nbsp;&nbsp;&nbsp;&nbsp;&nbsp;Ovde ništa nije bilo kao u Tokiju, u kome je prošlost, ono što je preostalo od nje, bila čuvana sa nervoznom brigom. Istorija je tamo postala kvantitet, retkost, obeležena od vlade i čuvana zakonima i novcem korporacija. Ovde kao da je postala tkivo stvari, kao da je ceo grad jedinstvena izraslina od kamena i cigle, vekovni nanos bezbrojnih slojeva poruka i značenja, doba preko doba, prema diktatu sada jedva prepoznatljive DNK trgovine i dominacije.
<BR>&nbsp;&nbsp;&nbsp;&nbsp;&nbsp;"Žao mi je što Svejn nije mog'o lično da te dočeka", reče čovek po imenu Petal. Kumiko je imala manje problema sa njegovim naglašavanjem nego sa načinom na koji je oblikovao rečenice; izvinjenje joj je u prvom trenutku izgledalo kao naredba. Pomislila je da pozove duha, ali je odbacila tu ideju.
<BR>&nbsp;&nbsp;&nbsp;&nbsp;&nbsp;"Svejn", ponovila je. "Gospodin Svejn je moj domaćin?"
<BR>&nbsp;&nbsp;&nbsp;&nbsp;&nbsp;Petal je pogleda u ogledalu. "Rodžer Svejn. Otac ti nije rekao?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A." Klimnuo je glavom. "Razumljivo, s obzirom na osećaj gospodina Kanake za poverljivost u tim stvarima... Čovek na njegovom položaju i tako dalje..." Glasno je uzdahnuo. "Izvinjavam se zbog grejanja. Trebalo je to srede u garaži..."
<BR>&nbsp;&nbsp;&nbsp;&nbsp;&nbsp;"Jeste li vi jedan od sekretara gospodina Svejna?" Obraćala se dlakavim naborima mesa iznad kragne debelog, tamnog kaputa.
<BR>&nbsp;&nbsp;&nbsp;&nbsp;&nbsp;"Njegov sekretar?" Činilo se razmišlja o tome. "Ne", izjavi konačno, "nisam baš to." Uključio se u kružni put, vozeći pored blistavih metalnih ploča i večernje reke pešaka. "Jesi nešto jela? Poslužili su vam obrok u avionu?"
<BR>&nbsp;&nbsp;&nbsp;&nbsp;&nbsp;"Nisam bila gladna." Bila je svesna prisustva majčine maske.
<BR>&nbsp;&nbsp;&nbsp;&nbsp;&nbsp;"Pa, Svejn će sigurno imati nešto za tebe. Svejn tamani japansku hranu." Načinio je čudan, coktav zvuk jezikom. Osvrnuo se da je pogleda.
<BR>&nbsp;&nbsp;&nbsp;&nbsp;&nbsp;Gledala je mimo njega, u pahulje koje su ljubile vetrobran i neumoljive zamahe brisača.
<BR>
<BR>&nbsp;&nbsp;&nbsp;&nbsp;&nbsp;Svejnova rezidencija na Noting Hilu sastojala se od tri međusobno povezane zgrade iz viktorijanskog doba, smeštene negde u snežnom lavirintu raskrsnica, uspona i kuća. Noseći po dva Kumikina kofera u svakoj ruci, Petal joj je objasnio da je broj 17 ujedno ulaz za brojeve 16 i 18. "Ne vredi kucati tamo", reče, nespretno pokazavši teškim koferima u ruci prema blistavoj crvenoj boji i uglačanim mesinganim šarkama na vratima broja 16. "Iza nema ništa osim dvadeset inča prenapregnutog betona."
<BR>&nbsp;&nbsp;&nbsp;&nbsp;&nbsp;Pogledala je niz brežuljak. Gotovo istovetna pročelja stepenasto su se spuštala blagom padinom. Sneg je sada zagustio i bezbojno nebo bilo je osvetljeno ružičastim sjajem natrijumskih svetiljki. Ulica je bila pusta, sneg svež i neuprt. Ledeni vazduh imao je neku čudnu oštrinu, slab, neuhvatljiv nagoveštaj sagorevanja staromodnih goriva. Petalove cipele ostavljale su velike, pravilne tragove. Bile su to crne 'oksford' cipele suženih vrhova i neobično debelih rebrastih đonova od jarko crvene plastike. Gazila je po njegovim tragovima, počinjući da drhti, uz sive stepenice prema broju 17.
<BR>&nbsp;&nbsp;&nbsp;&nbsp;&nbsp;"Ja sam", reče on crno obojenim vratima, "ulazim." Onda je uzdahnuo, spustio sva četiri kofera u sneg, skinuo rukavicu bez prstiju sa desne ruke i pritisnuo dlan na krug umetnut u jednu ploču vrata. Kumiko se učini da čuje tiho pištanje, zujanje mušice koje se pojačavalo da bi zatim naglo prestalo i vrata zadrhtaše od udara magnetnih zasuna.
<BR>&nbsp;&nbsp;&nbsp;&nbsp;&nbsp;"Nazvali ste ga Dim", reče ona, kada je posegnuo za mesinganom kuglom, "ovaj grad..."
<BR>&nbsp;&nbsp;&nbsp;&nbsp;&nbsp;On zastade. "Dim", reče, "tako je" i otvori vrata, pustivši napolje toplotu i svetlost, "to je stari izraz, neka vrsta nadimka." Podigao je njene kofere i zakoračio na plavi tepih predvorja, sa zidovima obloženim belo obojenim drvetom. Ušla je za njim, a vrata se zatvoriše za njom uz tresak zasuna. Iznad bele oplate visila je grafika u okviru od mahagonija, konji u polju i sitni ljudski likovi u crvenim kaputima. Pravi dom za Kolina, duha iz čipa, pomislila je. Petal ponovo spusti njene kofere. Na plavom tepihu belele su se pahulje unesenog snega. On otvori još jedna vrata i ukaza se kitnjasti čelični kavez. Povuče rešetku u stranu, uz zveket metala. "Lift", reče. "Nema mesta za tvoj prtljag. Doći će u drugoj turi."
<BR>&nbsp;&nbsp;&nbsp;&nbsp;&nbsp;I pored očigledne vremešnosti, lift se lako i nečujno pokrenuo kada je Petal pritisnuo belo dugme zdepastim kažiprstom. Kumiko je bila prisiljena da mu se sasvim približi; mirisao je na vlažnu vunu i neki cvetni losion posle brijanja.
<BR>&nbsp;&nbsp;&nbsp;&nbsp;&nbsp;"Tvoja soba je u potkrovlju", reče on, vodeći je kroz uski hodnik, "mislili smo da će ti odgovarati tišina." Otvorio je vrata i pokazao joj da uđe. "Nadam se da 'oće..." Skinuo je naočari i počeo žustro da ih briše zgužvanom papirnom maramicom. "Idem po tvoje kofere."
<BR>&nbsp;&nbsp;&nbsp;&nbsp;&nbsp;Kada je otišao, Kumiko polako pođe oko masivne crne mermerne kade u samoj sredini niske odaje prepune nameštaja. Zidovi, obloženi zlatom poprskanim ogledalima, pravili su oštar nagib prema tavanici. Dva mala tavanska prozora opkoljavala su najprostraniji krevet koji je ikad videla. U ogledalo iznad kreveta bile su ugrađene male pomične svetiljke, nalik na svetla za čitanje u putničkom avionu. Zastala je pored kade, da dodirne izvijeni vrat pozlaćene slavine u obliku labuda. Njegova raširena krila bila su ručice za hladnu i toplu vodu. Vazduh u sobi bio je zagrejan i nepokretan i na trenutak joj se činilo da oseća majčino prisustvo, kao neku bolnu maglu.
<BR>&nbsp;&nbsp;&nbsp;&nbsp;&nbsp;Petal pročisti grlo na vratima. "Dobro, onda", reče, bučno unoseći njen prtljag, "je l' sve u redu? Možda si ogladnela? Ne? Ostaviću te da se smestiš..." Poređao je njene kofere pored kreveta. "Ako ogladniš, samo pozovi." Pokazao je na kitnjasti starinski telefon sa slušalicom od hrapavog mesinga i uspravnim postoljem od slonovače. "Samo podigni slušalicu, ne moraš da okrećeš broj. Doručak će biti kad kažeš. Pitaj nekoga, pokazaće ti gde. Tada ćeš upoznati Svejna..."
<BR>&nbsp;&nbsp;&nbsp;&nbsp;&nbsp;Njegov dolazak raspršio je osećaj majčinog prisustva. Kada joj je poželeo laku noć i zatvorio vrata, pokušala je da ponovo prizove osećaj, ali uzalud.
<BR>&nbsp;&nbsp;&nbsp;&nbsp;&nbsp;Dugo je stajala pored kade, milujući glatki metal labudovog hladnog vrata.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
