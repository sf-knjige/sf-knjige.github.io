<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1. April 2005.
<P>&nbsp;&nbsp;&nbsp;&nbsp;&nbsp;U prvoj fazi putovanja u putničkoj kabini dugačkog šatla, Patricija Vaskez je na video monitoru posmatrala Zemljinu kuglu prošaranu oblacima. Pred samo ukrcavanje kamere postavljene u pristaništu šatlodroma prikazale su joj dugačke valde koji su, manevrišući, dopremali ogroman tovar iz pristaništa i predavali ga u spremne krake LOT-a - letelice za orbitalni transport - kao kada bi dva pauka pregovarala oko muve zapletene u mrežu. Čitava ova operacija trajala je jedan sat, a njen spori, omamljujući tok odvraćao je Patriciji misli sa okolnosti u kojima se nalazila.
<BR>&nbsp;&nbsp;&nbsp;&nbsp;&nbsp;Kada je došao red na nju, nakon što je stupila u putnički mehur kojim se prebacila onih desetak metara što su je delili od ulaza u LOT, morala je da zapne iz petnih žila kako bi zadržala spokojan izgled. Mehur beše načinjen od providne plastike, tako da nije osetila klaustrofobiju - naprotiv. Mogla je da oseti neizmernost crnila iza svemirske letelice, ali nije uspevala da razazna zvezde. One su bile zasenjene Zemljinim sjajem i blistavo osvetljenim površinama LOT-a, nizovima nagomilanih tankova, kugli i prizmi u aluminijumskoj ambalaži.
<BR>&nbsp;&nbsp;&nbsp;&nbsp;&nbsp;Posada LOT-a, sastavljena od tri muškarca i dve žene srdačno ju je pozdravila u tunelu dok se ukrcavala, a zatim su je odveli do sedišta odmah iza njihovih mesta. Sa te osmatračke tačke pružao joj se jasan, neposredan vidik, tako da je sada bila u prilici da gleda neprestano svetlucanje zvezda. Izgledalo je da se svemir - viđen ovako u okvirima video monitora - prostire kroz spajanje sa beskonačnim hodnicima između zgusnutih zvezda. Imala je utisak da bi mogla da krene bilo kojim od tih hodnika i da se izgubi u izmenjenoj perspektivi.
<BR>&nbsp;&nbsp;&nbsp;&nbsp;&nbsp;Još je na sebi imala crni kombinezon koji su joj dali u Floridi, pre samo šest časova. Osećala se prljavo. Njena kosa iako skupljena u punđu bila je mestimično razbarušena. Mogla je da oseti miris vlastitog nemira.
<BR>&nbsp;&nbsp;&nbsp;&nbsp;&nbsp;Posada je lebdela oko nje izvodeći poslednje provere i učitavajući podatke u ploče i procesore. Patricija je posmatrala njihova raznobojna odela - žene su bile u crvenom i plavom, a muškarci u zelenom, crnom i sivom - i pitala se, dokona, koji su im činovi i ko tu zapoveda. Sve je delovalo neusiljeno efikasno bez ikakvih nijansi u glasu ili manirima kao da su u pitanju civili. To, naravno, nije bio slučaj.
<BR>&nbsp;&nbsp;&nbsp;&nbsp;&nbsp;LOT beše registrovan kao nenaoružana vojna letelica - što je bilo posledica mera ograničenja posle Male smrti. Pripadala je grupi od desetak novih letelica kanstruisanih u Zemljinoj orbiti posle pojave Kamena i bitno se razlikovala od letelica koje su opsluživale Odbrambene orbitalne platforme Udruženih svemirskih snaga. Bila je veća i sposobna da prelazi znatno veća rastojanja. Prema važećem sporazumu nije mogla da prevozi tovar na OOP.
<BR>&nbsp;&nbsp;&nbsp;&nbsp;&nbsp;"Krećemo kroz tri minuta", oglasi se kopilot šatla, jedna plavuša čije ime Patricija već beše zaboravila. Ona dotače Patricijino rame i osmehnu se. "Kroz pola sata, otprilike, nastaće fertutma. Ako ti je potrebno piće ili, pak, kupatilo, sada je čas za to."
<BR>&nbsp;&nbsp;&nbsp;&nbsp;&nbsp;Patricija zavrte glavom i takođe se osmehnu. "Sve je u redu."
<BR>&nbsp;&nbsp;&nbsp;&nbsp;&nbsp;"Dobro. Devica?"
<BR>&nbsp;&nbsp;&nbsp;&nbsp;&nbsp;Patricija je pogleda zaprepašćeno.
<BR>&nbsp;&nbsp;&nbsp;&nbsp;&nbsp;Htela je da kaže: "Da li ti je ovo prvi let?" objasni druga žena. Patricija je njeno ime zapamtila - zvala se Rita, baš kao i njena majka.
<BR>&nbsp;&nbsp;&nbsp;&nbsp;&nbsp;"Naravno", reče Patricija. "Zar bih inače sedela ovde ponašajući se kao krava u klanici?"
<BR>&nbsp;&nbsp;&nbsp;&nbsp;&nbsp;Plavuša se nasmeja. Pilot Džejms ili Džek - pogleda je preko ramena svojim divnim zelenim očima. Glava mu beše uokvirena opasačem i mačem Oriona. "Opusti se, Patricija", reče on. Delovao je tako spokojno. Gotovo su je postideli svojom profesionalnom sigurnošću. Bili su to svemirski vuci, koji su svojevremeno radili na orbitalnim platformama u blizini Zemlje, a sada ovde, prelazeći razdaljinu između Zemlje, Meseca i Kamena. A ona beše samo jedna mlada žena, netom izvučena sa univerziteta, koja nikada u svom životu nije izbivala izvan države Kaifornije - sve do putovanja na Floridu radi ovog leta šatlom iz Svemirskog centra Kenedi.
<BR>&nbsp;&nbsp;&nbsp;&nbsp;&nbsp;Pitala se šta njeni otac i majka sada rade, kod kuće u Santa Barbari. Gde li su je videli u svojoj uobrazilji? Oprostila se od njih pre samo nedelju dana. Još je osećala žiganje u stomaku pri pomisli na nekoliko poslednjih zajedničkih trenutaka sa Polom. Njegovo pismo će stići do nje, to beše zajemčeno preko adrese APO-a. Ali šta je ona mogla da mu saopšti u uzvratnoj poruci? Najverovatnije ništa. Vreme koje je, prema nekim procenama, trebalo da provede u svemiru iznosilo je najmanje dva meseca.
<BR>&nbsp;&nbsp;&nbsp;&nbsp;&nbsp;Osluškivala je hučanje i predenje mašinerije LOT-a. Čula je pumpe za gorivo, tajanstvenu buku, grgoljanje koje kao da je dolazilo od velikih vodenih mehurova koji su pucali tamo iza putničkih kabina, a zatim i oštar zveket pomoćnih motora koji su odvojili letelicu od šatla.
<BR>&nbsp;&nbsp;&nbsp;&nbsp;&nbsp;Počeli su da rotiraju, s tim što se osa nalazila negde blizu sredine učaurenog tovara, pričvršćenog tamo gde bi se inače nalazio rezervni heksagonalni tank sa gorivom. LOT je poskočio od potiska aktiviranog prvog motora. Ona plavuša, i dalje izvan svog sedišta, spustila je noge na stražnju pregradu, malo savila kolena prilikom dodira sa njom i dovršila svoju sekvencu na procesoru.
<BR>&nbsp;&nbsp;&nbsp;&nbsp;&nbsp;A onda se svi zakopčaše i privezaše za sedišta.
<BR>&nbsp;&nbsp;&nbsp;&nbsp;&nbsp;Do aktiviranja drugog motora došlo je petnaest minuta kasnije. Patricija je sklopila oči, ugnezdila se u svom ležaju i vratila se poslu koji je odložila bila pre više od dve nedelje. Sada su joj Fraktur-simboli paradirali u svesti, razdvojeni njenim vlastitim tipom označavanja, koji je izmislila još u dobu od deset godina. Nikada joj nije bio potreban papir u početnim fazama rada. Nije bilo nikakve muzike - obično je slušala Vivaldija i Mocarta za vreme rada - ali je ipak uspela da uroni u more apstrakcija. Ruka joj mahinalno posegnu za paketićem muzičkih žetona i kompjuterskim stereo-kasetofonom u njenoj maloj torbi.
<BR>&nbsp;&nbsp;&nbsp;&nbsp;&nbsp;Posle nekoliko minuta otvorila je oči. Svi su bili u svojim sedištima i netremično posmatrali tablu sa instrumentima. Pokušala je da malo odspava. Pre no što će utonuti u dremež još jednom je ukratko razmotrila svoje Veliko pitanje:
<BR>&nbsp;&nbsp;&nbsp;&nbsp;&nbsp;Zbog čega je upravo ona bila izabrana sa spiska matematičara, koji je morao biti dugačak barem nekoliko metara. To što je osvojila Nagradu polja nije, činilo se, bio dovoljan razlog. Bilo je drugih matematičara sa daleko većim iskustvom i ugledom.
<BR>&nbsp;&nbsp;&nbsp;&nbsp;&nbsp;Hofmanova joj, zapravo, nije pružila uverljivo objašnjenje. Samo joj je rekla: "Idete na Kamen. Sve što je potrebno da znate nalazi se tamo, i to tako razvrstano da mi nije dopušteno da vam dajem na uvid dokumenta dok ste ovde na Zemlji. Moraćete đavolski puno materijala da proučite. No, ja sam ubeđena da će za um kakav je vaš to predstavljati veličanstvenu zabavu."
<BR>&nbsp;&nbsp;&nbsp;&nbsp;&nbsp;Patricija je znala da njena stručnost nije mogla imati nikakvu praktičnu primenu, no njoj se upravo to i dopadalo. Nije sumnjala u svoju nadarenost. Ali sama činjenica da su se zanimali za nju - da su možda odista želeli da saznaju nešto više o njenom radu (ili načinu na koji je to ona izrazila u svojoj doktorskoj disertaciji, Negravitaciona zakrivljenost n-prostornih referencijalnih okvira: jedan mogući pristup vizuelizaciji superprostora i sažimanje verovatnoća) činilo je da bude još nervoznija.
<BR>&nbsp;&nbsp;&nbsp;&nbsp;&nbsp;Pre šest godina, profesor matematike na Stenfordu rekao joj je da su jedina bića koja bi u potpunosti mogla da shvate njen rad - bog ili vanzemaljci. U tamnom sanjivom udaljavanju od buke LOT-a i onog osećaja u stomaku koji se stalno peo naviše, razmišljala je o Kamenu. Vlade koje su sudelovale u ovom projektu nisu obeshrabrivale spekulacije ali, s druge strane, nisu obezbeđivale gorivo koje bi raspirilo vatru. Rusi, kojima je tek prošle godine dozvoljen pristup na Kamen, nejasno su nagovestili ono što su njihovi istraživači tamo videli.
<BR>&nbsp;&nbsp;&nbsp;&nbsp;&nbsp;Astronomi-amateri - i nekoliko civila profesionalaca do kojih nisu stigli vladini agenti - ukazali su na tri pravilne dužinske trake i neobične jame na polovima, kao da se Kamen okretao na kakvom strugu.
<BR>&nbsp;&nbsp;&nbsp;&nbsp;&nbsp;Ishod je bio - svako je znao da je posredi velika novost - možda najveća vest svih vremena.
<BR>&nbsp;&nbsp;&nbsp;&nbsp;&nbsp;Stoga nije neverovatno što joj je Pol, povezavši nekoliko nesvakidašnjih činjenica, rekao da veruje kako ona odlazi na Kamen. "Tvoj um je naprosto odviše čudan da bi mogla da ideš bilo gde drugde", rekao joj je.
<BR>&nbsp;&nbsp;&nbsp;&nbsp;&nbsp;Bogovi i vanzemaljci. Ipak, uspela je malo da dremne.
<BR>&nbsp;&nbsp;&nbsp;&nbsp;&nbsp;Tek što se probudila, na trenutak je ugledala Kamen kada je LOT skliznuo kružnom putanjom ulazeći u manevar pristajanja. Gotovo da se nije razlikovao od fotografija koje je viđala po novinama i magazinima - pasuljastog oblika, tri puta duži nego širi u promeru središnjeg dela, sa dubokim i čestim kraterima između glatkih, veštački izdubljenih traka. Imao je devedeset i jedan kilometar u prečniku na najširem delu. Bio je dve stotine devedeset i dva kilometara dugačak. Kamen: nikl i gvožđe, i nimalo jednostavan - kako bi se na osnovu ovih prostih podataka moglo zaključiti.
<BR>&nbsp;&nbsp;&nbsp;&nbsp;&nbsp;"Približavamo se južnoj polarnoj osi", oglasi se ona plavuša. Okrenula se u stolici da bi bacila pogled na Vaskezovu. "A sada sledi jedno kratko predavanje za slučaj da ti to već nisu ispričali. Slepac vodi slepca, dušo." Značajno je pogledala svoje kolege. "Najpre, nekoliko činjenica i brojeva bitnih pre svega za navigatore. Obrati pažnju da Kamen rotira samo oko svoje duže ose. To nipošto nije iznenađenje - svako to zna. Ali rotacija traje sedam minuta ili tako nešto..."
<BR>&nbsp;&nbsp;&nbsp;&nbsp;&nbsp;"Svakih 6,824 minuta", ispravi je Džejms ili Džek.
<BR>&nbsp;&nbsp;&nbsp;&nbsp;&nbsp;"To znači", produži plavuša nimalo zbunjena, "da bi bilo šta što nije pričvršćeno na spoljašnjoj površini odletelo odatle priličnom brzinom te stoga tamo ne možemo da pristanemo. 'Moramo da idemo na pol."
<BR>&nbsp;&nbsp;&nbsp;&nbsp;&nbsp;"Ima li unutra materijala?" upita Patricija.
<BR>&nbsp;&nbsp;&nbsp;&nbsp;&nbsp;"Još kako, ako čuvaju sve - i svakog - što smo dopremili ovamo u poslednjih pet godina", reče Džejms ili Džek.
<BR>&nbsp;&nbsp;&nbsp;&nbsp;&nbsp;"Kamenov albedo odgovara bilo kom od silikatnih asteroida. Očigledno je da je to nekada i bio. Evo južnog pola", reče Rita.
<BR>&nbsp;&nbsp;&nbsp;&nbsp;&nbsp;U središtu velikog polarnog kratera nalazilo se jedno ulegnuće - posve sićušno, sudeći prema razmerama samog Kamena, ne dublje od kilometra i jedva tri do četiri kilometra široko.
<BR>&nbsp;&nbsp;&nbsp;&nbsp;&nbsp;Nije bilo teško uočiti Kamenovu rotaciju. Dok je LOT usklađivao svoj kurs sa Kamenovim i započinjao prilaženje duž ose, onaj krater se uvećao, otkrivajući razne pojedinosti. Nimalo iznenađena, Patricija opazi da je njegovo dno označeno plitkim šestouglima slično saću.
<BR>&nbsp;&nbsp;&nbsp;&nbsp;&nbsp;U samom središtu ulegnuća zapažao se crni krug, prečnika oko sto metara. Jedna rupa. Ulaz. Postajala je sve veća, ne gubeći pri tom nimalo od svog neprozirnog crnila.
<BR>&nbsp;&nbsp;&nbsp;&nbsp;&nbsp;LOT skliznu u tu rupu.
<BR>&nbsp;&nbsp;&nbsp;&nbsp;&nbsp;"Moramo da zadržimo naš trenutni položaj oko pet minuta dok rotirajuće pristanište ne dostigne odgovarajuću brzinu", reče Džejms ili Džek.
<BR>&nbsp;&nbsp;&nbsp;&nbsp;&nbsp;"Jesmo li sve ovo mi načinili?" upita Patricija glasom u kome se osećala neverica. "Za samo pet godina?"
<BR>&nbsp;&nbsp;&nbsp;&nbsp;&nbsp;"Ne, dušo", odgovori plavuša. "To je već postojalo tu. Sigurna sam da si čula da je Kamen iznutra šupalj i da ima sedam komora. Imamo unutra priličan broj ljudi i hiljadu tona opreme. Veruj mi da bismo dali zenice očiju svojih samo da vidimo šta oni, tako im Boga, rade i šta su već otkrili. Ali ovde naše znanje prestaje, a pored toga, strogo nam je naređeno da ne širimo nikakve glasine. Tebi one neće biti ni potrebne."
<BR>&nbsp;&nbsp;&nbsp;&nbsp;&nbsp;"Prošlo je sedam minuta od kako primamo signal za pristajanje", reče Džejms ili Džek. "Očekujemo glasovnu vezu svakog sekunda."
<BR>&nbsp;&nbsp;&nbsp;&nbsp;&nbsp;Radio je zašumeo. "LOT tri-sedam", začuo se smiren muški tenor. "Prvo pristanište je zarotirano. Krenite napred brzinom od jednog metra u sekundi."
<BR>&nbsp;&nbsp;&nbsp;&nbsp;&nbsp;Rita okrete prekidač i LOT-ovi reflektori se upališe delimično osvetljavajući unutrašnjost sivog cilindra koji se nadnosio nad letelicom. Ispred njih iskrsnuše četiri reda svetala koja su blago treperila talasajući se napred-nazad, dok je rotirajuće pristanište podešavalo svoju brzinu. "Idemo." LOT je sporo napredovao.
<BR>&nbsp;&nbsp;&nbsp;&nbsp;&nbsp;Patricija klimnu glavom čvrsto stisnuvši ruke u krilu. Udar se teško mogao i osetiti kada su motori LOT-a proizveli zveket koji se razlegao unaokolo i zaustavili letelicu unutar tunela. Jedan ulaz se otvori ispred broda i tri čoveka u svemirskim odelima uploviše u vidokrug vukući neke kablove. Koristili su potisne mlazne motore svojih odela da bi obleteli LOT i pričvrstili ga za podlogu.
<BR>&nbsp;&nbsp;&nbsp;&nbsp;&nbsp;"Zakačeni ste, LOT tri-sedam", reče glas preko radija nekoliko minuta kasnije. "Dobro došli na Kamen!"
<BR>&nbsp;&nbsp;&nbsp;&nbsp;&nbsp;"Hvala", uzvrati Džejms ili Džek. "Imamo veliki tovar u bunkeru i dragocenu robu u prednjem delu. Pažljivo s njom."
<BR>&nbsp;&nbsp;&nbsp;&nbsp;&nbsp;"Stranu ili domaću?"
<BR>&nbsp;&nbsp;&nbsp;&nbsp;&nbsp;"Domaću. Najbolja kalifornijska loza."
<BR>&nbsp;&nbsp;&nbsp;&nbsp;&nbsp;Patricija nije bila sigurna da li su mislili na pošiljku vina ili na nju. Bila je suviše nervozna da bi to proverila.
<BR>&nbsp;&nbsp;&nbsp;&nbsp;&nbsp;"Sve je jasno."
<BR>&nbsp;&nbsp;&nbsp;&nbsp;&nbsp;"Ima li još kakva tajna koja bi procurela do nas, vodiču?" upita plavuša.
<BR>&nbsp;&nbsp;&nbsp;&nbsp;&nbsp;"Moji ljudi zahtevaju da se bunkeri isprazne u roku od pet minuta."
<BR>&nbsp;&nbsp;&nbsp;&nbsp;&nbsp;"Vreme je podešeno."
<BR>&nbsp;&nbsp;&nbsp;&nbsp;&nbsp;"Još neka tajnica. Pa, da vidimo. Zbog čega je gavran kao pisaći sto?"
<BR>&nbsp;&nbsp;&nbsp;&nbsp;&nbsp;"Kopile. Zapamtiću ti ovo", reče Džejms ili Džek. Isključio je mikrofon i otisnuo se iz svog sedišta kako bi pomogao Patriciji da razveže kaiševe. "Svi ćute kao zaliveni", reče on vodeći je ka hodniku na čijem kraju se nalazio poklopac otvora. "Prepuštam vas njihovoj usrdnoj milosti. Obećajte nam da ćete... jednog lepog dana", očinski ju je potapšao po ramenu... "kada sve ovo bude završeno i kada budemo evocirali uspomene u nekom baru u Sausalitu..." široko se osmehnuo svestan i sam koliko je takva slika smešna, "da ćete nam ispričati šta se ovde, do đavola, dešavalo, i to korak po korak. Prežvakavaćemo to posle do kraja života."
<BR>&nbsp;&nbsp;&nbsp;&nbsp;&nbsp;"Zbog ćega mislite da će oni meni to reći?" upita Patricija.
<BR>&nbsp;&nbsp;&nbsp;&nbsp;&nbsp;"Šta? Zar ti ne znaš?" uzviknu Rita, koja im se pridružila kod izlaza. "Pa ti si velika zverka. Treba da sačuvaš njihovu kolektivnu košnicu."
<BR>&nbsp;&nbsp;&nbsp;&nbsp;&nbsp;Patricija se pope u transportni mehur i oni zatvoriše vrata za njom. Posmatrajući kroz vizir poklopca mogla je da uoči izraz bezmalo proždrljive radoznalosti na njihovim licima. Poklopac komore se klizeći otvori i dva čoveka u svemirskim odelima priđoše da bi odvojili onaj mehur od LOT-a. Prenoseći je od ruke do ruke prebacili su je kroz kružni otvor do tamnosive površine pristaništa.
</TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
