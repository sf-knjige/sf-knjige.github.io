<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;Hajneman je nešto mrzovoljno mrmljao sebi u bradu. Koračajući polako duž lepljive platforme koja je okruživala sabirni prostor, prelazio je pogledom preko robne liste na svojoj ploči. Tovar oslobođen ambalaže i dopremljen ovamo - odgovarao je svim specifikacijama koje je inženjerski tim sačinio pre šest meseci. Bilo je to ludačko razdoblje - ispunjeno pokušajima da se napravi jedno sredstvo koje bi posedovalo čudnu osobinu da obavlja posao koji niko iz inženjerskog tima nije razumevao. Ali ko te pita za to; zelena značka bila je veoma redak artikal.
<BR>&nbsp;&nbsp;&nbsp;&nbsp;&nbsp;Više nije bilo načina da mu ma ko ospori pravo na zelenu značku. Bio je jedini koji je mogao da proveri to sredstvo i da nauči druge kako da ga koriste.
<BR>&nbsp;&nbsp;&nbsp;&nbsp;&nbsp;Beše to krasno delo: jedan šupalj cilindar dugačak dvadeset, a širok šest metara, nalik na džinovski mlazni motor sa izvađenim unutrašnjim delovima. Upravio je pogled ka središnjem delu sabirnog prostora zadržavši se na metalnim delovima srpastog oblika, koji će se pripojiti tajanstvenom nečemu što je onaj cilindar imao da primi. Spone su sada počivale na plastičnim umecima koji će se ukloniti kada to sredstvo dođe na svoje mesto.
<BR>&nbsp;&nbsp;&nbsp;&nbsp;&nbsp;Nazvali su ga cevobob. Odmah pokraj njega - dopremljena u tri tovara LOT-ima koji su stigli jedan za drugim - ležala je visoko modifikovana Boing-Bel letelica, sposobna za munjevito vertikalno uzletanje i spuštanje: skraćeno V/STOL, broj modela NHV-24B.
<BR>&nbsp;&nbsp;&nbsp;&nbsp;&nbsp;Bila je to najneobičnija letelica koju je ikada video. Prvobitno napravljena za korišćenje u Vazduhoplovnim snagama Sjedinjenih Američkih Država i namenjena misijama pretrage i spasavanja, mogla je da rotira svoja dva motora instalirana na vrhu krila za 120 stepeni. Pet širokih elisa svakog propelera bilo je moguće uvući u Iežište motora. A u repu uperen malo iznad središnje crte, nalazio se raketni motor na kerozin-kiseonik - bez sumnje da bi obezbedio dodatni potisak - ali pod kojim uslovima?
<BR>&nbsp;&nbsp;&nbsp;&nbsp;&nbsp;Krila su joj bila oštro svinuta unazad, postavljena na tri četvrtine dužine prema stražnjem delu trupa, tako da su bezmalo dodirivala rep. Mogla je da primi osamnaest ljudi i dvočlanu posadu uz puno opterećenje, ili manji broj putnika i mnogo opreme. Bila je u isti mah i avion i helikopter i raketa.
<BR>&nbsp;&nbsp;&nbsp;&nbsp;&nbsp;Osvojila ga je već posle čitanja specifikacija. Uvek je gajio slabost prema strojevima Rjuba Goldberga.
<BR>&nbsp;&nbsp;&nbsp;&nbsp;&nbsp;V/STOL je mogla da se pripoji cevobobu u tri položaja: poput strele koja viri iz boka trupa, s pramcem i ventilima za punjenje goriva umetnutim u središnji cilindar; prema planu za prvo putovanje uglavljena 'povrh cilindrovog dupeta', kako je Hajneman to doživljavao, tako da njene rakete potiskuju cevobob niz središte cevi s plazmom i otvor bušotine do sedme komore; spojena sa cilindrom duž njegovog trbuha.
<BR>&nbsp;&nbsp;&nbsp;&nbsp;&nbsp;Nije imao ni najblažu predstavu o tome šta je ova stvar imala da radi kada jednom dospe na svoje mesto. Sa aeronautičkog ili astronautičkog gledišta ovo beše čista ludost. Kako da se cilindar stabilizuje na svojoj putanji - ma kakva ona bila dok je V/STOL usidren. Cilindar nije posedovao nikakve manevarske motore. Čitavo sredstvo jedva da je bilo dovoljno stabilno da putuje niz osu dok ga motori guraju...
<BR>&nbsp;&nbsp;&nbsp;&nbsp;&nbsp;Nije moje da lupam glavu o tome, pomisli on dok je vršio završne provere na ploči. Uprkos početnom oduševljenju, Hajneman je osećao da mu nijedna letelica nije istinski lepa otkako je napustio letenje - živ i zdrav.
<BR>&nbsp;&nbsp;&nbsp;&nbsp;&nbsp;Tovar je, takođe, sadržavao švercovanu robu. Na listi - barem na zvaničnoj - nisu se nalazile dve metalne kutije po obliku i veličini slične kovčezima. Hajneman je vrlo dobro znao šta je u njima - Brzometni Gatling topovi sa radarskom komandom.
<BR>&nbsp;&nbsp;&nbsp;&nbsp;&nbsp;Mogao je, takođe, da pogodi gde će i zbog čega biti instalirani. Bili su to artikli Udružene svemirske komande i jedini čovek koji je smeo da zna za njihov dolazak beše kapetan Kirhner. Predstavljali su direktno kršenje MKSS-ovih propisa za Kamen.
<BR>&nbsp;&nbsp;&nbsp;&nbsp;&nbsp;Hajneman je navikao da služi dva gospodara. Znao je da su Kirhner i USK imali svoje razloge zbog kojih su kršili propise. Znao je da će Lenijer i Hofmanova umeti da uvaže te razloge kada kucne čas.
<BR>&nbsp;&nbsp;&nbsp;&nbsp;&nbsp;Hajneman je obezbedio da ova roba bude isporučena platformi za spoljašnju bezbednost, a onda naprosto zaboravio na nju.
<BR>&nbsp;&nbsp;&nbsp;&nbsp;&nbsp;Proleteo je pokraj sabirnog rejona i bacio pogled na ručni sat. Geri je kasnio.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Lenijer se uz pomoć konopca dovukao do treće pristanišne platforme. Cevobob i V/STOL zaposedali su središnji prostor kao kakve velike pozorišne primadone, koje čekaju da im kostimografi ukažu dužnu pažnju.
<BR>&nbsp;&nbsp;&nbsp;&nbsp;&nbsp;Hajneman ga je ravnodušno posmatrao dok se približavao. "Izgledaš iznureno", primeti dodajući mu ploču radi provere. Lenijer mu je ćutke vrati, a da je nije ni pogledao. "Uteruješ ljudima strah u kosti iskrsavajući ovako iz komora."
<BR>&nbsp;&nbsp;&nbsp;&nbsp;&nbsp;"Tu nema pomoći", reče Lenijer.
<BR>&nbsp;&nbsp;&nbsp;&nbsp;&nbsp;Hajneman zavrte glavom i ispusti vazduh uz sumnjičav jedva čujan zvižduk. "Na šta li si do đavola nabasao tamo dole?"
<BR>&nbsp;&nbsp;&nbsp;&nbsp;&nbsp;"Jesu li spremni?" upita Lenijer. Hajneman klimnu i izvuče kutiju s memorijskim kockama iz fišeka u svom pojasu.
<BR>&nbsp;&nbsp;&nbsp;&nbsp;&nbsp;"Za sada. Gurnuću ih niz cev sledeće nedelje. Ako dobijem svoju značku..."
<BR>&nbsp;&nbsp;&nbsp;&nbsp;&nbsp;Lenijer gurnu ruku u unutrašnji džep jakne i odatle izvadi zelenu značku. Okrete je Hajnemanu. "Tvoja. Drugi nivo. Idi i lično proveri. Tako si nestrpljiv."
<BR>&nbsp;&nbsp;&nbsp;&nbsp;&nbsp;"Takva mi je narav", reče Hajneman. Prikačio je značku na rever. "Kako gura ono devojče? Ima li neke vajde od nje?"
<BR>&nbsp;&nbsp;&nbsp;&nbsp;&nbsp;"Ne znam", reče Lenijer. "Elastična je." Uzdigao je jednu obrvu i duboko uzdahnuo. "Izgleda da je od onih koji preživljavaju." Sticao se utisak da želi da promeni predmet razgovora. "Imam privremene zelene značke za tvoju letačku posadu."
<BR>&nbsp;&nbsp;&nbsp;&nbsp;&nbsp;"Sam ću ga dovesti na položaj", reče Hajneman. Iznenadio se kada je Lenijer jednostavno klimnuo glavom; očekivao je izvesno protivljenje. "Ko će poći na prvi let sa mnom?"
<BR>&nbsp;&nbsp;&nbsp;&nbsp;&nbsp;"Ja, ako budem imao vremena", reče Lenijer.
<BR>&nbsp;&nbsp;&nbsp;&nbsp;&nbsp;"Nisi leteo godinama."
<BR>&nbsp;&nbsp;&nbsp;&nbsp;&nbsp;Lenijer se nasmeja. "Niko od nas nije imao iskustva u ovoj vrsti letenja. Pored toga, letačka veština se ne zaboravlja. Trebalo bi to da znaš."
<BR>&nbsp;&nbsp;&nbsp;&nbsp;&nbsp;Jedna stražarka išla je preko platforme prema njima. Lenijer pogleda prema njoj, ispruži ruku i uze zapečaćenu kovertu. Otišla je, a da nisu izmenili ni reč.
<BR>&nbsp;&nbsp;&nbsp;&nbsp;&nbsp;"Očekivao si to", reče Hajneman.
<BR>&nbsp;&nbsp;&nbsp;&nbsp;&nbsp;"Jesam." Otvorio je kovertu, pročitao tekst, a zarim ju je gurnuo u džep gde je prethodno počivala Hajnemanova značka. "Naređenja za mene sa Zemlje. Provešću par dana ovde, a zatim ću se ukrcati u prvi LOT. Lari, postavi cevobob na startni položaj, pripremi ga za probni let, ali obustavi svaku aktivnost na tome dok se ne vratim."
<BR>&nbsp;&nbsp;&nbsp;&nbsp;&nbsp;"Savetnica želi da te vidi?"
<BR>&nbsp;&nbsp;&nbsp;&nbsp;&nbsp;Lenijer potapša džep jakne. "Prioritetni zadaci. Moram, međutim, da se uverim da će Vaskezova uspeti u svom poslu." Okrenuo se prema otvoru.
<BR>&nbsp;&nbsp;&nbsp;&nbsp;&nbsp;"Ćekaću te", doviknu mu Hajneman. Pogledao je cevobob i V/STOL sjajnim očima.
</TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
