<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>49.
<P>&nbsp;&nbsp;&nbsp;&nbsp;&nbsp;Ilijin Taur Engl, predsedavajući ministar beskonačnog Heksamon Neksusa, imao je stan u jednom od širokih ventilacionih otvora Središnjeg grada, smeštenih duboko u Valdu, koji se nezaustavivo širio. Olmi nikada nije želeo da obitava u domu prvobitnog tipa, ali je ipak zavideo ministru na njegovim odajama. U Valdu je vladala atmosfera izuzetne izdvojenosti i mira, a odaje su odisale maštovitom elegancijom.
<BR>&nbsp;&nbsp;&nbsp;&nbsp;&nbsp;Onih šest otvora protezalo se u pravoj liniji, od spoljašnjih površina Središnjeg grada do vladinih sfera u jezgru okruga. Unutar svakog otvora, među vijugavim stazama koje su šarale Vald, živelo je najmanje po deset hiljada korporeala. Njihovi domovi bili su raznoliki: od gustih grozdova zajedničkih staklenih splavova, ukotvljenih u širokom vazdušnom korenju, do malih slobodno krećućih ćelija, prikladnih za jednog ili najviše dva homorfa, odnosno ne za više od četiri prosečna neomorfa.
<BR>&nbsp;&nbsp;&nbsp;&nbsp;&nbsp;Vald je ujedno bio ukras i hvala naderitske filozofije življenja; oko trećine potreba Središnjeg grada za atmosferom podmirivalo se u ovim otvorima dok je ostatak obezbeđivalo šipražje koje su uznegovali Gešeli. Na hiljade vrsta drveća i drugih biljaka od kojih neke i hranljive - bile su genetički preinačene i prilagođene bestežinskom stanju. Cela trećina biomase Osnog grada bila je botaničkog sastava i koncentrisana u Valdu.
<BR>&nbsp;&nbsp;&nbsp;&nbsp;&nbsp;Jedno od Olmijevih velikih zadovoljstava bilo je tarzaniranje kroz Vald, to jest letenje od dna do vrha, jedrenje niz staze, bez pomoći vučnih polja. Bilo je tu obeleženih sportskih staza i prečica s puno homorfa rekreativaca, nekoliko zujećih neomorfa, bez vozila; merio je sebi vreme u hiljadu različitih prilika, na znatno težim putanjama od ove i postepeno je postigao brzinu koja mu je omogućavala da se od najudaljenije gornje ivice spusti do dna otvora za petnaest minuta.
<BR>&nbsp;&nbsp;&nbsp;&nbsp;&nbsp;Sada, međutim, nije osećao nikakvu žurbu. Tarzanirao je lagano, s rukama svijenim na leđima i nogama povijenim kao u klizača, jezdeći od širokog lista do uglačane površine korena, sledeći dobro utabane pravce niz stazu. U ovom času vrednije od brzine beše mu vreme potrebno za razmišljanje.
<BR>&nbsp;&nbsp;&nbsp;&nbsp;&nbsp;Plastične cevi koje su sadržavale guste luminiscentne kaše bakterija, znane kao svetlosne zmije ili sjajni crvi, vijugale su kroz Vald; svaka je bila metar široka, a ponekad i pola kilometra dugačka. Mestimično su vijugale preko jedne strane u zaslepljujućim svetlim obrascima; neke, viđene iz blizine, odavale su breskvast i crven sjaj, a druge prigušen, koji se u varijacijama završavao raskošnim tamnozlatastim nijansama. Homorfi su se često okupljali oko sjajnih Pruga, da bi se kupali u svetlosti ovih obrazaca. Olmi jedva da se u prolazu obazreo na nekoliko sjajnih pruga, sav usredsređen na svoje ravnomerno napredovanje niz otvor.
<BR>&nbsp;&nbsp;&nbsp;&nbsp;&nbsp;Trebalo mu je dvadeset minuta da stigne do odaja predsedavajućeg ministra. Napustio je glavnu stazu na jednom uzanom račvanju, da bi zaplovio kroz rascvetale pojaseve, koje je tvorio isprepleteni koren. Odaje su lebdele u središtu privatnog glena predsedavajućeg ministra.
<BR>&nbsp;&nbsp;&nbsp;&nbsp;&nbsp;Rezidencija je bila zamišljena kao stara zemaljska engleska plemićka kuća iz osamnaestog veka, s brojnim preinačenjima čija je svrha bila da nadomeste nedostatak osećaja za gore i dole. Postojala su tri krova i šest načina da se uđe u kuću iz šest različitih uglova. Prozori na zatvorenom balkonu otvarali su se na tri ose. Rastinje geometrijskih čempresa zaklanjalo je jedan prozor naspram daljeg kraja glena.
<BR>&nbsp;&nbsp;&nbsp;&nbsp;&nbsp;Monitori su mu prileteli čim se pojavio iz rascvetalih pojaseva, a kada su ga identifikovali, vratili su se svojim ostalim dužnostima: orezivanju živice posmatranju insekata i praćenju ljubimaca predsedavajućeg ministra.
<BR>&nbsp;&nbsp;&nbsp;&nbsp;&nbsp;Kućni glas ga je pozdravio i zatražio od njega da uđe na svetla vrata, koja su bila okrenuta prema obrascu sjajnog crva. Predsedavajući ministar će se lično pojaviti svaki čas, poručio je.
<BR>&nbsp;&nbsp;&nbsp;&nbsp;&nbsp;Olmi se naslonio na prozor i s mešavinom snishodljivosti i dosade stao da posmatra kratak ucrtani pregled nedavnih aktivnosti ovog domaćinstva. Kada je ucrtavač prestao da radi, ugledao je nepoznatog neomorfa koji je ispred predsedavajućeg ministra stupao u čekaonicu. Taj neomorf - s telom u obliku ribe i bez udova - pozdravio je Olmija okrenuvši prema njemu svoje kristalinsko lisičje lice i ucrtavajući uobičajene izraze učtivosti, ali se nije identifikovao. Olmi je uzvratio pozdrave koristeći slične fraze prepoznavši jednog od Tolerovih pomoćnika. Neomorf je izašao na svetla vrata, okružen vlastitim patuljastim oblakom malih monitora.
<BR>&nbsp;&nbsp;&nbsp;&nbsp;&nbsp;"Postaju sve izazovniji, nije li tako?" upita predsedavajući ministar pružajući ruku. Olmi je srdačno prodrma. "A sada vas pitam - da li biste mogli imati poverenja u nekog s kim ne možete da se rukujete?"
<BR>&nbsp;&nbsp;&nbsp;&nbsp;&nbsp;"Nisam verovao mnogima sa kojima sam mogao da se rukujem", uzvrati Olmi.
<BR>&nbsp;&nbsp;&nbsp;&nbsp;&nbsp;Predsedavajući ministar ga pogleda sa izrazom podsmešljivosti i ne sasvim dobro skrivene rasrđenosti. "Došli ste da me ukratko upoznate s činjenicama vezanim za naše najnovije pretke-goste." Uveo je Olmija u široku dvanaestougaonu unutrašnju kancelariju. Sto predsedavajućeg ministra držao se na jednoj jedinoj šipki, koja je prolazila kroz središte. Sedam zidova bilo je prekriveno drvenim policama koje su sadržavale drevne knjige i blokove s porukama. Na drugim zidovima nalazile su se fine ilustracije i iluzart prozorski otvori s vremenski odgođenim scenama u ostalim prostorijama kuće, tako programiranim da prikažu bilo koga ko bi se zatekao u njima.
<BR>&nbsp;&nbsp;&nbsp;&nbsp;&nbsp;"Predsednik je i dalje uznemiren", reče Ingle povivši ramena da bi se uvukao u stolicu za stolom. "Bojim se da većina članova predsedničkog saveta teško može da razume zbog čega ste doveli čak petoro sa sobom."
<BR>&nbsp;&nbsp;&nbsp;&nbsp;&nbsp;"Doveo sam samo jednu", ispravi ga Olmi. "Ostali su neočekivano došli, na svoju ruku."
<BR>&nbsp;&nbsp;&nbsp;&nbsp;&nbsp;"Da, pa, kako god da su došli, izazvali su nevolju. Secesionisti već traže načina da to iskoriste, kao i određene ustupke. Nisu daleko od toga da udruže sve svoje grupe - a ovo bi jamačno moglo da ih ujedini. To može, takođe, da okrene frakciju Korzeuovski od radikalne partije ka narodnom frontu. Predsednikov položaj mogao bi postati ugrožen. No i pored toga, on oseća da nema vremena da se sam pobrine za nastale teškoće, s obzirom na to da mu konferencija Jartima ispunjava i poslednji sekund svakog dana, te je za to ovlastio Ser Oliganda Tolera - koga ste verujem upoznali - i mene."
<BR>&nbsp;&nbsp;&nbsp;&nbsp;&nbsp;"Donosioci rđavih vesti nikada nisu naročito omiljeni", reče Olmi.
<BR>&nbsp;&nbsp;&nbsp;&nbsp;&nbsp;"Da? Pa, da li su vesti u biti dobre ili rđave, najviše zavisi od toga kako reagujemo, zar ne? Iskreno govoreći, ne delim sve predsednikove sumnje. Neke od njih svakako da, ali ne sve. Osećam da bismo mogli preokrenuti situaciju - i vesti - u našu korist. Možda bismo čak mogli da postignemo konsenzus koji nam je neophodan da se na efikasniji način suočimo s Jartima. Ali vaša poruka je nagovestila da imate još nekih novosti."
<BR>&nbsp;&nbsp;&nbsp;&nbsp;&nbsp;"Neko je iznajmio najmanje jednu bitangu u Gradu memorije da bi provalio u odaje naših gostiju. Taj neko očajnički pokušava da otkrije oko čega je nastala čitava ova gužva."
<BR>&nbsp;&nbsp;&nbsp;&nbsp;&nbsp;"Da, to sam mogao i da naslutim", reče predsedavajući ministar. "Pa, možda je onda kucnuo čas da otkrijemo sve što znamo. Ionako će biti opšte poznato kroz nedelju-dve, pogotovu ukoliko su se bitange uključile. Kakvo je vaše mišljenje o tome, Ser Olmi?"
<BR>&nbsp;&nbsp;&nbsp;&nbsp;&nbsp;"Još ranije sam ga izrazio, Ser; trebalo bi da svedočim pred Neksusom." P. M. je razmišljao za trenutak. "I dalje sumnjam da je to naročito pametno. Ali možda ste u pravu. Ako istina mora da se obelodani, hajde da je obelodanimo, zar ne? Ali na delikatan način. Milioni neomorfa su već grdno zaplašeni pričama secesionista. A sada treba još baciti bombu usred toga - saopštavajući da se Ćičak vratio Zemlji? Nimalo laka odluka. U svakom slučaju, ne možemo sazvati Neksus u punom sastavu zbog konferencije o Jartima. Moraćemo se zadovoljiti užim sastavom." Ustao je od stola ispoljavajući nervozu. "Biće mi potrebna jaka Talsit meditacija večeras." Prekrstio je ruke i sada je lebdeo na sredini kancelarije, dok mu se široka odeća talasala. "Vi ćete, dakle, lično svedočiti kao agent Heksamona?"
<BR>&nbsp;&nbsp;&nbsp;&nbsp;&nbsp;"Frant i ja", potvrdi Olmi.
<BR>&nbsp;&nbsp;&nbsp;&nbsp;&nbsp;"Frant neće svedočiti. Njihova vera im ne dozvoljava da podnose zakletvu."
<BR>&nbsp;&nbsp;&nbsp;&nbsp;&nbsp;"Potvrdiće moje svedočanstvo. To je dozvoljeno."
<BR>&nbsp;&nbsp;&nbsp;&nbsp;&nbsp;"A šta potom, Ser Olmi? Kako da posle toga obuzdamo najradoznalije - one koji su iznajmili bitangu - ili frakciju Korzenovski, Pneumu i slične."
<BR>&nbsp;&nbsp;&nbsp;&nbsp;&nbsp;"Možda to neće biti naši najveći problemi. U Čičku još ima dve hiljade ljudi; ranije ili kasnije moraćemo da ih stavimo pod kontrolu. Naša prva gošća, Vaskezova, nalazila se nadomak otkrića načina kako se manipuliše mašinerijom u šestoj komori. Pretpostavljam da će drugi, korak po korak, ponoviti njen rad, uprkos zabrani ulaza u biblioteke Čička."
<BR>&nbsp;&nbsp;&nbsp;&nbsp;&nbsp;"Čini se da Zvezda, Sudbina i Pneuma nikada nisu sklone da postave granicu našim nevoljama, zar ne?" reče P. M. s uzdahom koji je pokrenuo talasiće njegove odeće. "Svaka čast Logosu."
<BR>&nbsp;&nbsp;&nbsp;&nbsp;&nbsp;"Logosu", ponovi Olmi sumnjičavo.
<BR>&nbsp;&nbsp;&nbsp;&nbsp;&nbsp;"Delimo određenu gešelsku nevericu, zar ne?" reče P. M. pažljivo posmatrajući Olmijevu reakciju. "Nije međutim, mudro otkriti svakom, ne barem gledano sa ovog uzvišenog položaja. Da li naši... preci predstavljaju neposrednu opasnost! Kakva reč... ima li mnogo izgleda da uskoro poremete šestu komoru?"
<BR>&nbsp;&nbsp;&nbsp;&nbsp;&nbsp;"Ne sada kada je gospođica Vaskez u Osnom gradu. Ne za nekoliko meseci ili čak godinu dana."
<BR>&nbsp;&nbsp;&nbsp;&nbsp;&nbsp;"Vrlo dobro. Najpre stvari koje dolaze prve. Rekao bih da je za nas najbolje - ako uopšte treba da otkrijemo - a to mi se sada čini neizbežnim - da organizujemo javnu predstavu sa našim gostima. Oni jesu izuzetni - i postoji mogućnost da nam obezbede prednost nad predsednikovom opozicijom. Naložio sam mojim pomoćnicima da isplaniraju jedan agitprop. Njihov zastupnik - vaš partner, Suli Ram Kikuru - da li je bila od kakve koristi?"
<BR>&nbsp;&nbsp;&nbsp;&nbsp;&nbsp;"Od velike", reče Olmi. "Ali teško da se može reći da je njen posao uopšte počeo."
<BR>&nbsp;&nbsp;&nbsp;&nbsp;&nbsp;"Izvrsno", reče P. M. "Ne smemo, ipak, da se mnogo uzdamo u to. Ako Jarti rano započnu svoju ofanzivu - ili, neka mi nebesa oproste, odluče da otvore jednu kapiju u srce zvezde - onda naši posetioci neće predstavljati praktično ništa." Ingle zavrte glavom ucrtavajući lanac simbola - jednog komarca koga je proždirala sunčeva neizmernost.
</TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
