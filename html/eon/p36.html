<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>35.
<P>&nbsp;&nbsp;&nbsp;&nbsp;&nbsp;Oluja je započela u vidu niza ubrzanih podizanja i spuštanja vazduha. Kružne ćelije su se trle jedne o druge proizvodeći gust, težak sloj oblaka širom prve komore. Naučnici iz Zapadnog bloka, koji su se zadesili usred ove komore na nultom drumu, izvršili su brza merenja pre no što su se povukli u svoje kamione. Prašina i pesak uzdigli su se u ogromnim tananim kovitlacima, koji su se na kraju odmotali i pretvorili u debele zastore prašine. Oblaci prašine talasali su se i širili, putujući od poklopca do poklopca poput talasa u nekom kanalu. Kamere u otvorima bušotina beležile su ovaj fenomen, ali se ništa nije dalo učiniti da se on podvrgne kontroli. Ili je oluja bila deo planskog klimatskog sistema u komori ili komora nije raspolagala efikasnom kontrolom vremenskih uslova. Ova komora, najposle, nije bila stalno naseljen deo Kamena. Moguće je da se smatralo kako ovde vremenska kontrola nije neophodna.
<BR>&nbsp;&nbsp;&nbsp;&nbsp;&nbsp;U proteklim godinama, od ponovnog zaposedanja Kamena, nikada se nije dogodilo nešto što je po žestini i snazi bilo makar slično ovom. Oblaci prašine prekrivali su dno doline i polako se slagali u maglovit, neproziran sloj, debeo nekoliko kilometara. Iznad prašine, vodonosni oblaci postajali su sve tamniji i tamniji.
<BR>&nbsp;&nbsp;&nbsp;&nbsp;&nbsp;Negde oko 17:00 sati, šest časova posle prvih visokih vetrova, kiša je počela da pada kroz prašinu spuštajući se na tlo u vidu krupnih kapi blata. U prvom kompleksu ljudi su se šćućurili u bungalovima, u isti mah uznemireni i uzbuđeni zbog iznenadne promene.
<BR>&nbsp;&nbsp;&nbsp;&nbsp;&nbsp;Hofmanova je sa uzdignutim veđama i grickajući zglobove gledala kroz blatom poprskane prozore. Odsustvo svetlosti od cevi sa plazmom beše dobrodošlo. Novonastali uslovi bili su najsličniji noći - za one koji su od početka boravili na Kamenu, a kod nje su izazivali osećanje dremljivosti i zadovoljstva.
<BR>&nbsp;&nbsp;&nbsp;&nbsp;&nbsp;Munja je zaparala svod komore i inženjeri i marinci se, uprkos vetru i kiši, dadoše na posao - postavljanje gromobrana na zgrade.
<BR>&nbsp;&nbsp;&nbsp;&nbsp;&nbsp;U ruskom komandnom bungalovu, usred drugog kompleksa, niko se nije obazirao na oluju i pomrčinu. Rasprava o političkom i zapovedničkom ustrojstvu zašla je duboko u vreme predviđeno za spavanje. Belozerski i Jazukov bili su najvatreniji, dok se Vielgorski držao povučeno.
<BR>&nbsp;&nbsp;&nbsp;&nbsp;&nbsp;Mirski je zagovarao vojnu organizaciju i protivio se predlozima da na bilo koji način umanji svoju vlast ili da je ravnomerno podeli sa (što je posebno naglasio) oficirima nižih činova.
<BR>&nbsp;&nbsp;&nbsp;&nbsp;&nbsp;Belozerski je predlagao ortodoksni sovjetski poredak, sa centralnim partijskim komitetom na čijem čelu bi stajao generalni sekretar - za to mesto je predlagao Vielgorskog - i sa predsednikom i premijerom, koji bi delovali kroz Vrhovni sovjet.
<BR>&nbsp;&nbsp;&nbsp;&nbsp;&nbsp;Samo dan ranije, Mirski i Pogodin - glavnokomandujući oficir prve komore - otišli su da nadgledaju početak izgradnje ruskog kompleksa u četvrtoj komori; u međuvremenu dobijena je dozvola da se poseku stabla u tamošnjim gustim šumama. Oruđa su imala neprocenjivu vrednost; sve je imalo neprocenjivu vrednost.
<BR>&nbsp;&nbsp;&nbsp;&nbsp;&nbsp;Pregovori oko druge komore dostigli su tačku ključanja kada su se NATO-ovi arheolozi pobunili zbog mogućeg skrnavljenja onoga što su smatrali svojim nalazištem. Mirski je osorno dao do znanja Hofmanovoj da Krompir više nije nikakav spomenik, već zbeg.
<BR>&nbsp;&nbsp;&nbsp;&nbsp;&nbsp;Ovo poslednje ga je iznurilo. Njegovi dugotrajni boravci u biblioteci treće komore - često u vreme predviđeno za počinak - značajno su doprinosili zamoru; a sada još i ovo.
<BR>&nbsp;&nbsp;&nbsp;&nbsp;&nbsp;"Pre no što se opredelimo za konačan politički poredak moramo smestiti naše ljude", reče Mirski. "Sve što zasad imamo jesu improvizovani šatori i kompleks, a Hofmanova..."
<BR>&nbsp;&nbsp;&nbsp;&nbsp;&nbsp;"Ta kučka", obrecnu se Belozerski. "Gora je i od budale Lenijera."
<BR>&nbsp;&nbsp;&nbsp;&nbsp;&nbsp;Vielgorski dotače Belozerskom rame i ovaj grubijan pokorno sede na svoje mesto. Prevlast Vielgorskog među političkim oficirima nije iznenađivala nikog, ali ga nije ni radovala. Mirski je bio uveren da može izaći na kraj sa Belozerskim, ali uz podmukao i autoritativan glas Vielgorskog - i Jazukovljev kao brijač oštar pravoveran um - Mirski je osećao svo vrenje gadnog izazova.
<BR>&nbsp;&nbsp;&nbsp;&nbsp;&nbsp;Da li je postojao neki način da 'okrene' Vielgorskog i Jazukova i njihove talente stavi u službu tih nauma?
<BR>&nbsp;&nbsp;&nbsp;&nbsp;&nbsp;Osećao je da mu u prilog ide kontinuirano obrazovanje. Ili bi se to možda moglo preciznije izraziti njegovo prosvetljenje. Nikada ranije nije bio u prilici da po volji tumara kroz ovako ogroman i raznolik izvor podataka. Sovjetske biblioteke - vojne ili druge uvek su bile pod strogom kontrolom, tako da su knjige stajale na raspolaganju samo onima sa osvedočenom potrebom da nešto saznaju. Obična radoznalost nije bila dopuštena.
<BR>&nbsp;&nbsp;&nbsp;&nbsp;&nbsp;Nije mogao da bude siguran čak ni u poznavanje geografije vlastite zemlje. Istorija, izuzimajući istoriju svemirskih putovanja, predstavljala je predmet koji ga nikada nije naročito zanimao. Ono što je naučio u biblioteci treće komore potpuno ga je preokrenulo.
<BR>&nbsp;&nbsp;&nbsp;&nbsp;&nbsp;Svojim kolegama nije otkrio ništa od svega toga; s mukom je prikrivao činjenicu da je sada govorio engleski, nemački i francuski te da radi na savlađivanju japanskog i kineskog.
<BR>&nbsp;&nbsp;&nbsp;&nbsp;&nbsp;"Naprotiv", reče Belozerski, pogledavši postrance Vielgorskog, "politička pitanja moraju uvek da budu na prvom mestu. Mi ne smemo napustiti ni revoluciju niti njene ideale; mi smo poslednja tvrđava..."
<BR>&nbsp;&nbsp;&nbsp;&nbsp;&nbsp;"Da, da", reče Mirski nestrpljivo. "Sada smo svi umorni. Hajde da se odmorimo i ponovo nastavimo sutra." Obazreo se preko ramena na Garabedijana, Pletneva i Sergeja Pritikina, glavnog inženjera naučnog tima. "Druže majore Garabedijan, hoćete li da ispratite ovu gospodu do njihovih šatora i proverite da li su naše granice sigurne?"
<BR>&nbsp;&nbsp;&nbsp;&nbsp;&nbsp;"Malo je vremena za sve ono što valja razmotriti", reče Vielgorski.
<BR>&nbsp;&nbsp;&nbsp;&nbsp;&nbsp;Mirski usredsredi pogled na njega i osmehnu se. "Tačno", reče on. "Ali umorni ljudi postaju srditi ljudi, a frustracije uslovljavaju rdavo razmišljanje."
<BR>&nbsp;&nbsp;&nbsp;&nbsp;&nbsp;"Postoje druge stvari... koje vode ka slabosti i rđavom razmišljanju."
<BR>&nbsp;&nbsp;&nbsp;&nbsp;&nbsp;"Doista", složio se Belozerski.
<BR>&nbsp;&nbsp;&nbsp;&nbsp;&nbsp;"Sutra, drugovi", ostade uporan Mirski ne obazirući se na žaoku. "Moramo biti sveži i odmorni kada se suočimo sa Hofmanovom i nastavimo pregovore."
<BR>&nbsp;&nbsp;&nbsp;&nbsp;&nbsp;Oni izađoše ostavljajući Pritikina i Pletneva s Mirskim. Glavni inženjer i bivši komandant eskadrile sedoše za sto načinjen od otpadaka tankova i pričekaše da Mirski protrlja oči i izmasira greben nosa.
<BR>&nbsp;&nbsp;&nbsp;&nbsp;&nbsp;"Jasno vam je šta bi se dogodilo ako bi Vielgorski i njegove lutke preuzele vlast", reče Mirski.
<BR>&nbsp;&nbsp;&nbsp;&nbsp;&nbsp;"To nisu razboriti ljudi", reče Pritikin.
<BR>&nbsp;&nbsp;&nbsp;&nbsp;&nbsp;"Pa ipak, uveren sam da ih trećina vojnih snaga svesrdno podržava dok ona druga trećina ne podržava nikog - posredi su opšti nezadovoljnici", reče Mirski. "Da je Belozerski usamljen, ne bih brinuo - nezadovoljnici najviše mrze političke oficire. Ali Vielgorski ima baršunast jezik. Belozerski vitla rečima, Vielgorski zadaje udarce. On može da uzme pod svoje opasnu većinu."
<BR>&nbsp;&nbsp;&nbsp;&nbsp;&nbsp;"Šta onda da radimo, druže generale?" upita Pletnev.
<BR>&nbsp;&nbsp;&nbsp;&nbsp;&nbsp;"Želim da po pet ljudi čuva svakog od vas. Garabedijan i ja ćemo ih lično odabrati. Želim, takođe, da se četiri odreda sa AKV postave oko ovog bungalova. Pritikine, hoću da se do prekosutra kretanje članova naučnog tima ograniči na četvrtu komoru. Vielgorski je tip koji nema poverenja u intelektualce; ako dođe do pravog okršaja moglo bi se dogoditi da mu zasmeta njihovo prisustvo."
<BR>&nbsp;&nbsp;&nbsp;&nbsp;&nbsp;Njih dvojica izađoše i Mirski ostade sam. Uzdahnuo je i poželeo nešto što bi mu u ostatku večeri odvuklo pažnju na drugu stranu - bocu votke, neku ženu...
<BR>&nbsp;&nbsp;&nbsp;&nbsp;&nbsp;Ili još nekoliko neometanih trenutaka u biblioteci.
<BR>&nbsp;&nbsp;&nbsp;&nbsp;&nbsp;Nikada u svom životu nije se osećao toliko samosvestan i toliko ispunjen nadom kao sada, iako je bio okružen neznalačkim otrovnicama.
</TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
