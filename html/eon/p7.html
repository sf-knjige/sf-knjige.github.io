<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>6.
<P>&nbsp;&nbsp;&nbsp;&nbsp;&nbsp;Lenijer je otišao u vreme sledeće smene, rekavši da će se vratiti kroz dva dana kako bi započeli sa drugim delom njenog obrazovanja. Nekoliko sati kasnije stigla je Karolsonova noseći kutiju s memorijskim blokovima i moćniji procesor, nedavno dopremljen sa Zemlje. "Kako ništa drugo, ono bar kud god krenem mogu poneti deo svog rada sa sobom" rekla je ona. Ferlijeva, Vu i Čangova smesta su počeli da ispituju neke od svojih problema na novom procesoru.
<BR>&nbsp;&nbsp;&nbsp;&nbsp;&nbsp;Patricija je proučila kocke koje su sadržavale podatke o hodniku. Dužina hodnika beše nepoznata; radarski signali odaslani iz rupe bušotine još se nisu vratili, iako su prošla četiri meseca. Zaključeno je da hodnik ili nema kraja, ili su signali apsorbovani na neki još neobjašnjen način.
<BR>&nbsp;&nbsp;&nbsp;&nbsp;&nbsp;Istraživački timovi preduzeli su nekoliko ekspedicija u hodnik, ali sve donedavno nijedan nije otišao dalje od pet stotina kilometara. Do te tačke hodnik se ni po čemu nije razlikovao od sedme komore, na koju se nadovezivao: debeo sloj tla, atmosferski pritisak uobičajen za Kamen - šesto pedeset milibara - i normalna jačina osvetljenja iz protočne cevi.
<BR>&nbsp;&nbsp;&nbsp;&nbsp;&nbsp;Hodnik se razlikovao od sedme komore samo u jednom pogledu: na četiristo trideset šestom kilometru bio je uokviren krugom veštačkih struktura - četiri nepokretne kupole koje su, bez ikakve potpore, lebdele iznad širokih udubljenja u tlu. Svaka kupola stajala je osamljeno, a sve su bile raspoređene na jednakim rastojanjima po krugu. Nije se dalo odgonetnuti od čega su bile napravljene; supstanca, osim po čvrstini, nije odgovarala nijednom svojstvu materije. Na osam stotina sedamdeset i dva kilometra niz hodnik nalazio se drugi, sličan krug. Upravo sada jedna nova ekspedicija istražuje to područje.
<BR>&nbsp;&nbsp;&nbsp;&nbsp;&nbsp;Patricija je kucnula glačač pločice o svoj zub, a zatim je posegla u priručnu torbicu i izvukla stereo priključak i žeton sa Mocartom. Priključak se lako uklopio u standardizovani fasung i ubrzo joj do ušiju dopreše zvuci frule. Nastavila je da čita zaštićena od okolnih glasova.
<BR>&nbsp;&nbsp;&nbsp;&nbsp;&nbsp;Posle sat i po prekinula je muziku da bi predahnula.
<BR>&nbsp;&nbsp;&nbsp;&nbsp;&nbsp;Uprkos protivljenju Karolsonove, koja je tvrdila da nije Patricijina dadilja, njena uloga beše jasno određena. Nije imala nikakvih neposrednih dužnosti u sedmoj komori, a njena stručnost nije se ni u čemu dopunjavala s Patricijinom. Pa ipak, nije joj smetalo to što se ova starija žena vrti oko nje. Ona je bila opuštena, samouverena i laka za saradnju. Prava osoba za razgovor, pa makar se on sastojao od neobavezne razmene misli.
<BR>&nbsp;&nbsp;&nbsp;&nbsp;&nbsp;Nije bilo lako ovladati složenostima protokola i organizacije u Kamenu. Jedna mapa u memorijskom bloku koji joj je Lenijer ostavio sve je jasno pokazivala. NATO-Evrosvemir - ili preciznije NASA i Evropska svemirska agencija - bili su zaduženi za istraživanje Kamena pod nadzorom MKSS-a.
<BR>&nbsp;&nbsp;&nbsp;&nbsp;&nbsp;Udružena svemirska komanda imala je velikog udela u odlučivanju o tome kako će se rukovoditi proučavanjima. Uprkos civilnom plaštu ovo je u velikoj meri bila vojna operacija. Džudit Hofman, koja je zvanično koordinirala civilne i vojne agencije iz svojih ureda u Sanivejlu i Pasadeni, malo je šta činila da drugačije prikaže činjenično stanje.
<BR>&nbsp;&nbsp;&nbsp;&nbsp;&nbsp;Kamenova služba bezbednosti sastojala se od oko trista Amerikanaca (što je činilo skoro polovinu), sto pedeset Britanaca i sto Nemaca. Preostalih pedeset članova činili su Kanađani, Australijanci i Japanci. Francuska nije bila član NATO-Evrosvemira i odbila je ponudu da pošalje svoje predstavnike na Kamen, delom, nema sumnje, i u znak protesta zbog pritiska koji je izvršio NATO na nju da se pridruži masovnom naoružanju u prve dve godine dvadeset prvog veka.
<BR>&nbsp;&nbsp;&nbsp;&nbsp;&nbsp;Preko svojih neposrednih zapovednika, služba bezbednosti primala je naređenja od Bertrama D. Kirhnera, mornaričkog kapetana Sjedinjenih Američkih Država - zapovednika za spoljašnju bezbednost i Olivera Gerharda, armijskog brigadnog generala, zaduženog za unutrašnju bezbednost.
<BR>&nbsp;&nbsp;&nbsp;&nbsp;&nbsp;Šest stotina članova ovog tima bilo je raspoređeno širom Kamena da bi odbranilo civile u slučaju napada. Nije se dalo predvideti ko bi mogao da izvrši napad, ali u početku je on očigledno očekivan iz sedme komore ili iz skrivenih delova u neistraženim gradovima u drugoj i trećoj komori.
<BR>&nbsp;&nbsp;&nbsp;&nbsp;&nbsp;Lenijer je dejstvovao kao Hofmankina produžena ruka na Kamenu. On je koordinirao nauku, inženjeriju i komunikacije. Karolsonova je bila viši naučni nadzornik. Hajneman beše zadužen za civilni inženjering, a žena po imenu Roberta Pikni za civilne komunikacije.
<BR>&nbsp;&nbsp;&nbsp;&nbsp;&nbsp;Prikaz strukture naučnog tima baše pregledan. Tu su bili matematičari, arheolozi, fizičari, predstavnici društvenih nauka (uključujući istoričare), specijalisti za kompjutere i informacije, stručnjaci za medicinu i biologiju. Bila su tu, takođe, četiri pravnika.
<BR>&nbsp;&nbsp;&nbsp;&nbsp;&nbsp;Inženjerija se sastojala od snabdevačke službe sa vojnim pridodatkom - i mehaničara. Komunikacije su, takođe, imale vojno odeljenje, koje je bilo zaduženo za kodirano emitovanje. Pikni, uz pomoć Silvije Link, bila je odgovorna za unutrašnje komunikacije na Kamenu i veze sa mrežom zemaljskih stanica postavljenih u naseobinama na Mesecu.
<BR>&nbsp;&nbsp;&nbsp;&nbsp;&nbsp;Patricija se pobojala da nikada neće uspeti da zapamti čak ni najvažnija imena. Imena joj nikada nisu bila jača strana - bolje je izlazila na kraj sa likovima i karakterom.
<BR>&nbsp;&nbsp;&nbsp;&nbsp;&nbsp;Pored civilnog osoblja iz Sjedinjenih Američkih Država i Evrosvemira, bili su pozvani da uđu u sastav naučnog tima i predstavnici Rusije, Indije, Kine, Brazila, Japana i Meksika. Uskoro je trebalo da dođu jedan Australijanac i jedan Laošanin. Karolsonova joj je u poverenju rekla da je bilo teškoća sa Rusima. Oni su se na Kamenu nalazili samo godinu dana, i to tek pošto su pristali na određena ograničenja. Uprkos postignutom sporazumu, stalno su zahtevali (posve razumljivo, pomisli Patricija) da imaju pristup svim informacijama na Kamenu, uključujući i biblioteke. Biblioteke su bile, objasnila je Karolsonova, isključivo američki zabran, u skladu s neposrednom naredbom Hofmanove i predsednika.
<BR>&nbsp;&nbsp;&nbsp;&nbsp;&nbsp;"Poštedeli bi nas đavolskih muka i nevolja kada bi naprosto sve otvorili svima", reče Karolsonova. "Prezirem tajnost." Ipak, naredbe je striktno sprovodila.
<BR>&nbsp;&nbsp;&nbsp;&nbsp;&nbsp;"Ko rukovodi naučnim timom dok si ti ovde sa mnom?" upita Patricija.
<BR>&nbsp;&nbsp;&nbsp;&nbsp;&nbsp;Karolsonova se osmehnu. "Postavila sam Rimskaju na to mesto. On je strog ali efikasan. Pored toga, ljudi će dva puta razmisliti pre no što dođu k njemu da se žale. Što se mene tiče, ja sam samo obična maza. Potrebna mi je ova vrsta predaha."
<BR>&nbsp;&nbsp;&nbsp;&nbsp;&nbsp;Lenijerov memorijski blok precizirao je s kim je mogla a s kim ne da razgovara o svojim proučavanjima. Ako je želela da raspravlja o biblioteci, mogla je to da čini samo sa Rimskajom, Lenijerom i još jednim članom naučnog tima, koga do sada nije upoznala - Rupertom Takahašijem. On se nalazio na ekspediciji u tunelu, koja je upravo bila u toku.
<BR>&nbsp;&nbsp;&nbsp;&nbsp;&nbsp;Patricija je ručala u društvu s Karolsonovom i tri Kineza, odspavala jedno pola sata, a potom ponela svoju ploču i logorski stolac preko ravnice, do one patuljaste šume, gde je sela i počela da pravi vlastite zabeleške. Karolsonova joj se pridružila jedan sat docnije noseći termos sa hladnim čajem i par banana.
<BR>&nbsp;&nbsp;&nbsp;&nbsp;&nbsp;"Biće mi potrebna određena oruđa", reče Patricija.
<BR>&nbsp;&nbsp;&nbsp;&nbsp;&nbsp;"Kompas, lenjir, nekoliko olovki, ili... Nešto sam razmišljala. Postoji li mogućnost da jedan od inženjera ili elektroničara napravi jedan instrument za mene?"
<BR>&nbsp;&nbsp;&nbsp;&nbsp;&nbsp;"Imenuj ga."
<BR>&nbsp;&nbsp;&nbsp;&nbsp;&nbsp;"Želela bih da znam koliki je pi u hodniku."
<BR>&nbsp;&nbsp;&nbsp;&nbsp;&nbsp;Karolsonova napući usne. "Zašto?"
<BR>&nbsp;&nbsp;&nbsp;&nbsp;&nbsp;"Pa, koliko sam do sada saznala čitajući, hodnik izvesno nije načinjen od tvari. Posredi je nešto potpuno drugo. Prošle noći, u vreme spavanja, hoću da kažem, Ferlijeva i ja smo razgovarale, i ona mi je prenela ono što je znala. Jutros sam zavirila u neke papire koje su Rimskaja i Takahaši sastavili pre mog dolaska."
<BR>&nbsp;&nbsp;&nbsp;&nbsp;&nbsp;"Natrag u amaterske dane matematike o superkosmosu", reče Karolsonova prepredeno. "Rimskaja se verovatno čvrsto drži svoje stručnosti."
<BR>&nbsp;&nbsp;&nbsp;&nbsp;&nbsp;"Možda, no dao je nekoliko zanimljivih predloga. Karen će me sutra odvesti do otvora bušotine." Pokazala je prstom prema cevi sa plazmom i osi južnog poklopca. "Kada bih do tada mogla imati pi-metar, možda bih mogla saznati neke stvari."
<BR>&nbsp;&nbsp;&nbsp;&nbsp;&nbsp;"Imaćeš ga", reče Karolsonova. "Još nešto?"
<BR>&nbsp;&nbsp;&nbsp;&nbsp;&nbsp;"Ne znam da li je to uopšte moguće, ali dok merimo pi volela bih da merim i kvantni momenat i gravitacionu konstantu, bez obzira na to kakvo mišljenje vlada o odnosima svojstava univerzuma. Potrebna mi je neka vrsta multimetra."
<BR>&nbsp;&nbsp;&nbsp;&nbsp;&nbsp;"Misliš li da će ovde konstante varirati?"
<BR>&nbsp;&nbsp;&nbsp;&nbsp;&nbsp;"Makar neke od njih."
<BR>&nbsp;&nbsp;&nbsp;&nbsp;&nbsp;"Kvantni momenat? Ne bismo čak ni postojali."
<BR>&nbsp;&nbsp;&nbsp;&nbsp;&nbsp;"Možda je neki drugačiji odnos. Naprosto, želela bih to da saznam."
<BR>&nbsp;&nbsp;&nbsp;&nbsp;&nbsp;Karolsonova ustade, pokupi prazan termos i kore od banana i vrati se u šator. Nedugo zatim ona i Vu sedoše u kamion i uputiše se prema tunelu koji je vodio u šestu komoru.
<BR>&nbsp;&nbsp;&nbsp;&nbsp;&nbsp;Patricija je zurila niz hodnik malo se mršteći.
<BR>&nbsp;&nbsp;&nbsp;&nbsp;&nbsp;Posedovala je veoma stvarnu, iako ograničenu moć. Upravo je naterala jednu dobitnicu Nobelove nagrade da odjuri i ispuni joj želju.
<BR>&nbsp;&nbsp;&nbsp;&nbsp;&nbsp;Tokom kratkog životnog veka Patricija je svoje najvažnije trenutke provela u sopstvenoj glavi, izgubljena u jednom svetu koji je bio potpuno nepojmljiv velikoj većini ljudi na Zemlji. Sada, dok je sedela pokraj patuljaste šume i slušala Mocartovu Jupiterovu simfoniju bludeći pogledom niz hodnik, najpre je osetila nervozu a potom i razdraženost zbog toga što se ono stanje nije dovoljno brzo pojavilo.
<BR>&nbsp;&nbsp;&nbsp;&nbsp;&nbsp;Znala je odakle će početi. Ukoliko hodnik nije bio načinjen od tvari, ostajalo je svega nekoliko alternativa. Ili je posredi cev sila koje su se uzajamno održavale u ravnoteži, prelazeći kraj asteroida kroz neku vrstu superkosmičke fatamorgane, ili pak to nije slučaj. Ako nije, onda se kao najverovatnija nudila mogućnost da je sam hodnik konstruisan na temelju nekog superkosmičkog trika. (Razmotrila je i odbacila kao filozofski beskorisnu - u ovom trenutku - ideju da je hodnik samo jedna iluzija.)
<BR>&nbsp;&nbsp;&nbsp;&nbsp;&nbsp;Teško je bilo razmišljati koristeći pojam kao što je superkosmički trik. Ukoliko su Kamenjari upotrebili nekakvu mašineriju u šestoj komori, da bi iskrivili vreme-prostor, moralo je biti određenih posledica. Kada stigne multimetar - ako urade ono što je tražila - moći će da započne sa postavljanjem parametara. Zakrivljeni prostor hodnika verovatno će proizvesti fluktuacije u vrednosti pi budući da prečnik kruga, u bilo kojoj iskrivljenoj mnogostrukoj celini, varira u odnosu na svoj obim. Ostale konstante trebalo bi da variraju zavisno od iskrivljenosti, u višoj geometriji.
<BR>&nbsp;&nbsp;&nbsp;&nbsp;&nbsp;Posle izvesnog vremena odustala je od nastojanja da iznudi ono stanje. Činjenice nisu bile dovoljne da same po sebi izazovu i opravdaju napetost.
<BR>&nbsp;&nbsp;&nbsp;&nbsp;&nbsp;Nije bilo ničega što je mogla da uradi u ovom času osim da se opusti i nastavi sa čitanjem. Uključila je drugi memorijski blok u ploču.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Koliko dugo ti je bilo potrebno da se navikneš na život bez noći?" upita Patricija. Ferlijeva je nestrpljivo dobovala prstima po svodu čekajući osnu dizalicu. Stajale su pedeset metara istočno od rampe tunela, na jednom sjajno uglačanom kvadratu od nikla i gvožđa.
<BR>&nbsp;&nbsp;&nbsp;&nbsp;&nbsp;"Nisam sigurna da sam se navikla na to", reče Ferlijeva. "Živim s tim, ali mi nedostaju zvezdane noći."
<BR>&nbsp;&nbsp;&nbsp;&nbsp;&nbsp;"Čovek bi pomislio da bi Kamenjari sa svom svojom tehnologijom mogli lako da pronađu način da obezbede pomrčinu."
<BR>&nbsp;&nbsp;&nbsp;&nbsp;&nbsp;"Isključivanje cevi sa plazmom predstavljalo bi ogroman gubitak energije", glasno je razmišljala Ferlijeva. "Posebno za sedmu komoru. Ako se doista produžava u beskraj, kao što izgleda - kako uopšte isključiti nešto slično tome?"
<BR>&nbsp;&nbsp;&nbsp;&nbsp;&nbsp;Patricija je izvukla svoju ploču i utipkala. Cev sa plazmom u sedmoj komori - zalihe energije? Održavanje? Isto kao i kod cevi u drugim komorama?
<BR>&nbsp;&nbsp;&nbsp;&nbsp;&nbsp;Vrata dizalice se otvoriše i one uđoše u veliku kružnu kabinu. Kada su se vrata zaklopila, Ferlijeva pritisnu jedno dugme. Obe dohvatiše šipke ugrađene u zid. Ubrzanje lifta uvećalo je u početku njihovu ukupnu težinu, ali kako se uzdizao približavajući se osi - tih efekata nestade. Lift je postigao postojanu brzinu na trećini puta uz okno. Do tog časa telesna težina znatno im se smanjila. Ubrzo zatim počeli su da usporavaju prelazeći polako u stanje blisko bestežinskom. Vrata se otvoriše i jedan stražar u crno-sivoj uniformi ih pozdravi.
<BR>&nbsp;&nbsp;&nbsp;&nbsp;&nbsp;Odeljci na osi, koji su okruživali otvor bušotine sedme komore nalazili su se pod pritiskom i bili su zagrevani, ali su inače ostali u mnogo čemu onakvi kakve su ih Kamenjari napustili pre mnogo vekova. Trake novoinstaliranog osvetljenja ukrštale su se u izdubljenom prostoru platforme.
<BR>&nbsp;&nbsp;&nbsp;&nbsp;&nbsp;"Idemo do monitora singularnosti", reče Ferlijeva. Stražar im dade znak da se popnu u kolica. Pridržavajući se za konopce popele su se u sedišta, a zatim se privezale.
<BR>&nbsp;&nbsp;&nbsp;&nbsp;&nbsp;"Imam osećaj da ćeš mi pokazati nešto zaprepašćujuće", reče Patricija glasom punim prekora. "Nisam se još navikla ni na dosadašnja čudesa."
<BR>&nbsp;&nbsp;&nbsp;&nbsp;&nbsp;"Pomoćno čudo", reče Ferlijeva tajanstveno. "Rezultat drugih čuda, ako pratiš teorije Rimskaje i Takahašija. Ali ti si ovde stručnjak za prostor-vreme."
<BR>&nbsp;&nbsp;&nbsp;&nbsp;&nbsp;"Nisam baš sigurna u to", reče Patricija hladno.
<BR>&nbsp;&nbsp;&nbsp;&nbsp;&nbsp;"Ako je hodnik matrica svijenih geoda, iskrivljena cev prostora, šta bi očekivala da otkriješ u njegovom centru?"
<BR>&nbsp;&nbsp;&nbsp;&nbsp;&nbsp;"Razbijala sam glavu time juče popodne." Zastala je budući da su se kolica približila kraju platforme. "To ne može da dejstvuje sve do samog središta. Treba da postoji oblast gde prestaju sva pravila."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Singularnost?"
<BR>&nbsp;&nbsp;&nbsp;&nbsp;&nbsp;"Tamo kuda smo se uputile", reče Ferlijeva.
<BR>&nbsp;&nbsp;&nbsp;&nbsp;&nbsp;Stražar je provezao kolica pored jedne vazdušne komore ugrađene u zid stene. Ferlijeva je zgrabila šipku povodnicu i pomogla Patriciji da se ispetlja iz sedišta. Stražar ih pozdravi i reče da će ih sačekati.
<BR>&nbsp;&nbsp;&nbsp;&nbsp;&nbsp;Ušle su u vazdušnu komoru. Ferlijeva je upalila svetlo i iz jedne stalaže izvadila dva zgužvana skafandra univerzalne veličine. "Možeš malo da podesiš dužinu nogavica i rukava pomoću ovih remena. Pokretljivost i finese ovde doista nisu bitne. Važni su samo pritisak, temperatura i vazduh. Ovo nije baš najposećenije mesto na Kamenu."
<BR>&nbsp;&nbsp;&nbsp;&nbsp;&nbsp;Stražnji zid vazdušne komore bio je opremljen lestvama sa širokim prečagama, koje su se uzdizale do jednog otvora u tavanici. Delići i komadići opreme, neki među njima očigledno davno odbačeni, ležali su u hrpama po uglovima i ispod merdevina.
<BR>&nbsp;&nbsp;&nbsp;&nbsp;&nbsp;"Samo budi obazriva. Sve čini polagano. Nema nikakve opasnosti ako budeš pažljiva. Ako se nešto dogodi sa tvojim odelom - što je malo verovatno možemo da se vratimo u komoru za manje od dva minuta."
<BR>&nbsp;&nbsp;&nbsp;&nbsp;&nbsp;Ferlijeva je proverila zaptivače na Patricijinom odelu, a onda je pritisnula jedno crveno dugme na ploči pored lestvi. Usledilo je lagano ispumpavanje vazduha iz prostorije sve dok Patricija na kraju nije čula samo vlastito disanje. Ferlijeva je okrenula prekidač radija u njihovim odelima.
<BR>&nbsp;&nbsp;&nbsp;&nbsp;&nbsp;"Pođi uz lestve", reče ona.
<BR>&nbsp;&nbsp;&nbsp;&nbsp;&nbsp;"Nikada do sada nisam imala svemirsko odelo na sebi", reče Patricija stupajući na prečage iza Ferlijeve.
<BR>&nbsp;&nbsp;&nbsp;&nbsp;&nbsp;"Prema izveštaju posade LOT-a nisi bila dobila svemirsku bolest."
<BR>&nbsp;&nbsp;&nbsp;&nbsp;&nbsp;"Biti u bestežinskom stanju pravo je zadovoljstvo."
<BR>&nbsp;&nbsp;&nbsp;&nbsp;&nbsp;"Hmm. Bila su mi potrebna tri dana da se priviknem na njega."
<BR>&nbsp;&nbsp;&nbsp;&nbsp;&nbsp;Ferlijeva je okrenula točak i otvorila poklopac koji se polako podizao i zaustavio poluotvoren sve dok se ona nije popela na sledeću prečagu i još jednom ga odgurnula. Skliznuo im je potpuno s puta. U otvoru bušotine reflektori su bili gusto raspoređeni, iako se otvor za sedmu komoru nalazio na svega desetak metara udaljenosti i od njega se širio blagi mlečni sjaj unutrašnje cevi sa plazmom.
<BR>&nbsp;&nbsp;&nbsp;&nbsp;&nbsp;Patricija se okrete da bi pogledala prema jugu. Zidovi otvora bušotine - hrapavi i izbrazdani nepravilnim linijama - gubili su se u mastiljavom crnilu. Na kraju tog crnila ukazivao se krug svetlosti veličine metalnog dolara na ispruženom dlanu. Podigla je pogled koliko joj je to šlem dopuštao i ugledala široku tamnu stenu umetnutu u asteroidski metal.
<BR>&nbsp;&nbsp;&nbsp;&nbsp;&nbsp;"Cev sa plazmom počinje iznova u svakoj komori", reče Ferlijeva. "Ona udara o poklopac opremljen jednom veoma osetljivom bocom. Boca, takođe, ima ulogu da drži atmosferu unutra - inače bi se sve izlizalo napolje kroz rupe bušotine. Iscurelo, htela sam da kažem. Iscurelo?"
<BR>&nbsp;&nbsp;&nbsp;&nbsp;&nbsp;"Iscurelo je prava reč", reče Patricija. "Zar ne bi vazduh ostao u komorama zbog rotacije?"
<BR>&nbsp;&nbsp;&nbsp;&nbsp;&nbsp;"Ključ tajne je u visinskoj skali. Bez te boce atmosferski pritisak u otvoru bušotine i dalje bi iznosio oko sto i osamdeset milimetara živinog stuba."
<BR>&nbsp;&nbsp;&nbsp;&nbsp;&nbsp;"Hm", reče Patricija.
<BR>&nbsp;&nbsp;&nbsp;&nbsp;&nbsp;"Mislimo da su u materijalu poklopca duž čitavog obima cevi utisnute naelektrisane ploče ali to još nismo istražili. Pored toga cev hodnika jeste posve različita stvar od drugih cevi. O tome kako ona funkcioniše imamo još manje znanja."
<BR>&nbsp;&nbsp;&nbsp;&nbsp;&nbsp;Kretale su se duž zida otvora bušotine, koristeći sveprisutne konopce i podupirače. Blizu ruba rupe stajala je skela visoka oko pedeset metara. Od dna do vrha skele pružale su se lestve uokvirene dugačkim cilindričnim kavezom.
<BR>&nbsp;&nbsp;&nbsp;&nbsp;&nbsp;"Ti ćeš prva", reče Ferlijeva. Patricija uđe u kavez i stade se povlačiti naviše, hvatajući se naizmenično rukama za prečage, puštajući da joj se noge slobodno klate u prostoru: zapamtila je kako je to Ferlijeva činila u vazdušnoj komori. "Kada se nađeš iznad kaveza, prikači kariku svog odela za kabl. Ukoliko ti se dogodi da dospeš u stanje slobodnog lebdenja doći ću do tebe s konopcem."
<BR>&nbsp;&nbsp;&nbsp;&nbsp;&nbsp;Na vrhu skele, sada u ravni sa osom Kamena, Patricija je dočepala sigurnosni kabl i, vukući ga, uklonila se Ferlijevoj s puta. Jedan drugi cilindrični kavez provirio je na pet ili šest metara iza ivice. Ferlijeva pokaza rukom prema njemu i njih dve se uspentraše preko strmih zidova poklopca.
<BR>&nbsp;&nbsp;&nbsp;&nbsp;&nbsp;"Plazma se, kao što vidiš, jasno vidi iz ovog ugla", reče Ferlijeva. Odavde im se pružao neverovatan pogled na hodnik. Bez očitih pokazatelja iskrivljene perspektive, pejzaž je izgledao kao da je iscrtan na ogromnoj zdeli. Pojedinosti su poprimale blagu, mlečnu zamagljenost od cevi sa plazmom, koja se koncentrisala u sjajan krug u središtu udaljenog poklopca.
<BR>&nbsp;&nbsp;&nbsp;&nbsp;&nbsp;"Rusima nije dopušteno da dolaze ovamo. Rade, međutim, na drugim otvorima bušotina."
<BR>&nbsp;&nbsp;&nbsp;&nbsp;&nbsp;Na kraju drugog kaveza nalazilo se nešto od čega su svetlaci zaigrali pred Patricijinim očima. Ferlijeva joj dade znak da priđe.
<BR>&nbsp;&nbsp;&nbsp;&nbsp;&nbsp;"Ovo je to", reče ona. "Odavde potiču sve šašavosti u hodniku."
<BR>&nbsp;&nbsp;&nbsp;&nbsp;&nbsp;To je ličilo na pola metra široku cev, načinjenu od žive, koja se pružala do tačke vlastitog iščezavanja linijom koja nije bila prava ali ni zavojita, ne pomerajući se ali ni ne ostajući u mirnom stanju. Ukoliko se uopšte moglo reći da to reflektuje, ipak se nije ponašalo kao ogledalo, jer je stvaralo slike jedva prepoznatljivog odraza okoline.
<BR>&nbsp;&nbsp;&nbsp;&nbsp;&nbsp;Patricija se približila ovoj singularnosti, nastojeći da ne gleda pravo u nju. Ovde su zakoni hodnika bili upredeni u sređen produžen čvor, svojevrstan prostorni pupak.
<BR>&nbsp;&nbsp;&nbsp;&nbsp;&nbsp;To je iskrivilo njeno lice kao da je reagovalo sa osećanjem živahne zlovolje.
<BR>&nbsp;&nbsp;&nbsp;&nbsp;&nbsp;"Ne izgleda ravno, ali ipak jeste. Ne može se, naravno, probiti ni na koji način", reče Ferlijeva ispruživši ruku u rukavici da bi dodirnula zarubljeni završetak. Ruka joj je blago skliznula niza stranu.
<BR>&nbsp;&nbsp;&nbsp;&nbsp;&nbsp;"Izgleda da proizvodi silu koja dejstvuje kao gravitacija u hodniku. Čist efekt jeste jedna sila koja opada na kvadrat sa povećanjem razdaljine i koja ne dejstvuje u unutrašnjosti sedme komore, ali deluje upravo izvan veze sa ovim hodnikom. Prelaz je veoma blag. Tamo napolju u hodniku, što si na većoj udaljenosti od singularnosti, to je ova sila jača sve dok ne dospeš do zidova hodnika. Deluje tako da ti se čini kao da te zidovi vuku i eto težine."
<BR>&nbsp;&nbsp;&nbsp;&nbsp;&nbsp;"Ima li ikakve razlike između vučenja koje potiče od zidova i guranja koje dolazi od singularnosti?"
<BR>&nbsp;&nbsp;&nbsp;&nbsp;&nbsp;Nekoliko časaka Ferlijeva nije ništa odgovorila. "Neka me đavo ubije ako znam. Singularnost se proteže sredinom hodnika unutar cevi. Postoje mišljenja da ona utiče na održavanje ove plazme ali... pošteno govoreći, niko ništa ne zna o tome. Pred tobom se pruža širom otvoreno polje istraživanja."
<BR>&nbsp;&nbsp;&nbsp;&nbsp;&nbsp;Patricija ispruži ruku. Površina krivog ogledala uzvratila joj je nečim što je bilo izvan žiže, a ne rukom. Ruka i njena suprotnost se spojiše. Osetila je peckav otpor i još jače pritisnula.
<BR>&nbsp;&nbsp;&nbsp;&nbsp;&nbsp;Osetila je blago potiskivanje ruke nadole sve dok je nije podigla i odmakla. Patricija je - unekoliko i sama iznenađena - smesta shvatila princip.
<BR>&nbsp;&nbsp;&nbsp;&nbsp;&nbsp;"Dabome", reče ona. "To je isto što i doticanje kvadratnog korena prostora-vremena. Pokušaj da uđeš u singularnost i prevešćeš sebe na određenu razdaljinu duž neke specijalne koordinate."
<BR>&nbsp;&nbsp;&nbsp;&nbsp;&nbsp;"Kliziš duž toga", reče Ferlijeva.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;Patricija manevrišući pređe do zaobljenog početka - ili je to bio završetak? - ove singularnosti. Zaokružila je obema rukama oko zone kao da hoće da je zagrli. Stisnula je prstima iskrivljenu površinu tako da je osnova najpre privuče, a zatim odbaci unatrag.
<BR>&nbsp;&nbsp;&nbsp;&nbsp;&nbsp;"Dodirni je", reče Patricija, "i ona će ti uzvratiti pritisak silom koja je paralelna s osom." Dotakla je površinu dva puta uzastopce. Karika i kabl zaustavili su njeno kretanje prouzrokovano reaktivnom silom. "Uštinem li je pod ovim uglom, singularnost će me odbaciti u pravcu severa. Ako odaberem suprotan ugao, odoh na jug. Nema nikakvog torzionog momenta - u jednom pravcu. Ili bivam odgurnuta pravo prema spoljašnjosti ili me skreće duž linije."
<BR>&nbsp;&nbsp;&nbsp;&nbsp;&nbsp;Ferlijeva se zavidljivo osmehnula ispod vizira. "Brzo shvataš."
<BR>&nbsp;&nbsp;&nbsp;&nbsp;&nbsp;"Milo mi je što tako misliš", reče Patricija. Uzdahnula je i odstupila. "U redu. Vratimo se. Moram o ovome da porazmislim."
<BR>&nbsp;&nbsp;&nbsp;&nbsp;&nbsp;Ferlijeva ju je uhvatila za rame i povela natrag do kaveza, niz skelu i u vazdušnu komoru. Patricijine oči već su bile prekrivene nekom čudnom skramom što je svedočilo da je duboko utonula u razmišIjanje.
<BR>&nbsp;&nbsp;&nbsp;&nbsp;&nbsp;Jedva da je bila svesna vožnje liftom. Došavši u šator sela je pored ploče i procesora Karolsonove. Ferlijeva se izgubila na nekoliko minuta da utoli glad. Kada se vratila, procesor i ploča međusobno povezani, bleskali su slovima zahteva za narednu sekvencu naredbi. Vaskezova je izgledala kao da drema. Ferlijeva je bacila pogled na ekran ploče.
<BR>&nbsp;&nbsp;&nbsp;&nbsp;&nbsp;Iz - jedne budućnosti (?) Pojedinačnost. Duže - prolazeći kroz zid asteorida. Uvećanje odbijanja inverzne kvadratne funkcije. Kuda su Kamenjari otišli? Pa, niz hodnik, naravno.
<BR>&nbsp;&nbsp;&nbsp;&nbsp;&nbsp;Nikakvog sklopa krivina u blizini iskrivljenog ogledala. Neophodan multimetar da bi se ovo proverilo - izgleda, međutim, verovatno. Ako ovu postavku posmatram kao unapred zamišljenu tehnologiju, može se pretpostaviti da tehnologija koja manipuliše geometriju koristi prostore i menja geode kao neko oruđe. Singularnost, možda beskrajno duga, počinje ovde, odmah iza granice gde se sreću komora i hodnik.
<BR>&nbsp;&nbsp;&nbsp;&nbsp;&nbsp;Energija koja održava cev sa plazmom u hodniku. Da li bi to mogla biti jedna funkcija zasebnog univerzuma, što hodnik očito jeste? Odakle materija potiče - ovo tle i atmosfera? Ne sa Kamena, barem ne sve; to je očigledno.
<BR>&nbsp;&nbsp;&nbsp;&nbsp;&nbsp;Topao vazduh koji je dopirao iz hodnika zapahnjivao je šator, češljao travu u blizini logora i mešao se s hladnim vazduhom koji je dolazio iz pravca poklopca, stvarajući vrtloge prašine.
<BR>&nbsp;&nbsp;&nbsp;&nbsp;&nbsp;Čangova i Vu igrali su šah ispod nastrešnice.
<BR>&nbsp;&nbsp;&nbsp;&nbsp;&nbsp;Posle izvesnog vremena i Ferlijeva je zadremala.
</TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
