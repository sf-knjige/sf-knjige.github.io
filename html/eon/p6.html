<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>5.
<P>&nbsp;&nbsp;&nbsp;&nbsp;&nbsp;Patricija je spavala - proverila je to na svom ručnom časovniku - devet sati. Ležala je u visećem krevetu osluškujući tihe zvuke lepetanja šatorskog platna na povetarcu. U ovom delu sedme komore bilo je odista malo potrebe za čvrstom gradnjom. Klima je bila suva i blaga, temperatura vazduha topla. Zurila je u nadstrešnicu između aluminijumskih šipki u nejasne obrise cevi s plazmom, koji su se ukazivali kroz tkaninu.
<BR>&nbsp;&nbsp;&nbsp;&nbsp;&nbsp;Ja sam ovde. Ovo je stvarno.
<BR>&nbsp;&nbsp;&nbsp;&nbsp;&nbsp;"Možeš da se kladiš u svoj život", prošaputala je.
<BR>&nbsp;&nbsp;&nbsp;&nbsp;&nbsp;Unutar ovog šatora, kompleksa pregrada i podova od šatorskog platna koje su prekrivale stotinu kvadratnih metara, Ferlijeva i Čangova razgovarale su na kineskom prigušenim glasovima.
<BR>&nbsp;&nbsp;&nbsp;&nbsp;&nbsp;Prvih nekoliko sati u ovoj komori, dok su joj pripremali pregradu za spavanje u šatoru i spravljali hranu za put, Patricija je bila hiperaktivna, jureći naokolo kao muva bez glave, postavljajući pitanja koja ponekad nisu imala nikakvog smisla. Lenijer ju je neko vreme sumorno posmatrao. Osetila je da ga je na neki način razočarala. No, kasnije se pridružio ostalima koji su joj se smejali - smejali se sa njom - i neočekivano izvadio bocu šampanjca. "Da krstimo vaše novo biće", rekao je.
<BR>&nbsp;&nbsp;&nbsp;&nbsp;&nbsp;Pri prvom nazdravljanju pokušali su pronaći nešto što bi bilo prikladnije kao ime onome što su svi dosad zvali naprosto sedma komora ili hodnik.
<BR>&nbsp;&nbsp;&nbsp;&nbsp;&nbsp;"Svet špageta", predložila je Ferlijeva. Ne, uzvratio je Vu - pre je ličilo na makarone, s obzirom na to da je bilo šuplje u sredini. Čangova je zagovarala naziv: lulasti svet. Reči kao što su 'cev' i 'tunel' već su se odomaćile za druge delove Kamena; činilo se da reči i oblici odjekuju jedni u drugima, kao u kakvoj seksualno napetoj zbrci uklapanja unutar uklapanja.
<BR>&nbsp;&nbsp;&nbsp;&nbsp;&nbsp;Par čaša šampanjca i Patricija je postala beznadežno pospana. Jedva su uspeli da joj raspreme viseći krevet pod nadstrešnicom pre no što ju je savladao san.
<BR>&nbsp;&nbsp;&nbsp;&nbsp;&nbsp;Ispružila se i poduprla laktom glavu, bludeći pogledom preko šipražja i peska i naviše povrh ogromne cilindrične zakrivljenosti tla koje se gubilo u izmaglici. Ferlijeva izađe iz šatora i sede pored kreveta.
<BR>&nbsp;&nbsp;&nbsp;&nbsp;&nbsp;"Sanjarite?"
<BR>&nbsp;&nbsp;&nbsp;&nbsp;&nbsp;"Ne", reče Patricija. "Razmišljam."
<BR>&nbsp;&nbsp;&nbsp;&nbsp;&nbsp;"Kada nas je Geri, pre godinu i po dana poveo na ovakav veliki izlet, mislila sam da ću poludeti. Kakvo je vaše mišljenje o načinu upućivanja u sve ovo? Htela sam da kažem, za vas je to doista početak, ali..." Zamukla je posmatrajući Patriciju svojim veoma plavim očima. Ferlijeva je bila možda deset godina starija od nje a u crtama oko njenih usana i očiju opažao se smisao za humor. U njenom držanju bilo je prodorne neposrednosti -- kao da je ženska verzija Lenijera, pomisli Patricija.
<BR>&nbsp;&nbsp;&nbsp;&nbsp;&nbsp;"Videti nije isto što i verovati," odgovori ona.
<BR>&nbsp;&nbsp;&nbsp;&nbsp;&nbsp;"Samo slušati o ovome, izvesno, ne bi bilo dovoljno."
<BR>&nbsp;&nbsp;&nbsp;&nbsp;&nbsp;"Posle određenog vremena skloni smo da postanemo samozadovoljni", reče Ferlijeva netremično posmatrajući sivo-zeleni drum. "To me ponekad zabrinjava. Kada stignu novi ljudi i vide ono što mi gledamo svaki dan, ponovo postajemo svesni koliko je sve ovo zaista neobično. Ponekad se osećam kao bubica koja mili kroz biljku kojom struji fuziona energija. Mogu da osetim određenu količinu, da vidim određenu količinu, ali sam prokleto sigurna da ne shvatam sve." Uzdahnula je. "Nisam uverena da se Geri s tim slaže, ali mislim da bi te trebalo upozoriti na budžume."
<BR>&nbsp;&nbsp;&nbsp;&nbsp;&nbsp;"Spomenuo ih je. Sta je to?"
<BR>&nbsp;&nbsp;&nbsp;&nbsp;&nbsp;"Neki među nama videli su budžume. Sablasti? Ja ih nisam videla niti bilo ko drugi iz naše grupe. Prema opštem mišljenju oni su psihološkog porekla, znak napetosti. Nisu zabeležena nikakva sasvim pouzdana svedočenja, fotografije ili bilo šta drugo. Stoga budi oprezna u pogledu onoga što vidiš. I to dvostruko oprezna - niko još nije dokazao da je Kamen ili hodnik potpuno napušten. Naprosto nas je premalo da bismo mogli da istražimo i nadziremo sve komore. Zato ako vidiš nešto, izvesti o tome ali ne veruj u to." Osmehnula se. "Čini li ti se da ovo što ti govorim ima smisla?"
<BR>&nbsp;&nbsp;&nbsp;&nbsp;&nbsp;"Ne", reče Patricija, prebacujući noge preko ivice kreveta. "Da li je za mene predviđen neki program rada? Da li se zna šta i kada treba da radim?"
<BR>&nbsp;&nbsp;&nbsp;&nbsp;&nbsp;"Geri će ti reći sve o tome kroz otprilike pola sata. Sada spava. Izdahnut je. Iscrpljen je, htedoh reći. Svi smo mi pomalo zabrinuti za njega, znaš."
<BR>&nbsp;&nbsp;&nbsp;&nbsp;&nbsp;"Ti i ostali - imate zelene značke, ali da li imate ovlašćenja trećeg nivoa?"
<BR>&nbsp;&nbsp;&nbsp;&nbsp;&nbsp;"Ne, zaboga." Ferlijeva se nasmeja, zabacujući svoju dugačku plavu kosu, "Mi smo Kinezi. Srećni smo što smo i dovde dogurali. Tu smo zahvaljujući uviđavnosti i činjenici da su naše vlade u prijateljskim odnosima poslednje decenije. Bilo kako bilo, u znatno smo boljem položaju od sirotih Rusa. Njima je dozvoljeno da proučavaju bušotine, cevi sa plazmom i malo šta drugo. Svi drže da je fizika plazme njihova specijalnost te su stoga fiksirani za ose. Amerikanci nemaju blagu predstavu o tome kakve sjajne arheologe oni imaju. Što se tiče njihove sociologije..." Žalostivo je zavrtela glavom. "Rođena sam i vaspitavana kao marksist, ali nisam uverena da se Kamenjari mogu tačno uklopiti u lenjinističku dogmu."
<BR>&nbsp;&nbsp;&nbsp;&nbsp;&nbsp;"Geri me nije upoznao ni sa jednom pojedinošću sporazuma. Čitala sam o tome kod kuće... ali znam da nam nisu rekli sve."
<BR>&nbsp;&nbsp;&nbsp;&nbsp;&nbsp;"Prvi koji su stigli na Kamen i započeli sa istraživanjem bili su brodovi NATO-Evrosvemirskog saveza. Prema slovu sporazuma MKSS-a NATO ima prava da kontroliše eksploataciju, a zna se da Sjedinjene Države u NATO-u vode glavnu reč. Rusi su se pobunili tvrdeći da je posredi poseban slučaj, ali im to do sada nije mnogo vredelo. Kinezi nikada nisu bili strašno, strašno zainteresovani za duboki svemir, tako da smo prihvatili ono malo što nam je bilo dozvoljeno. No, zahvaljujući strpljenju i pokornosti dospeli smo dalje od Rusa. Kao što ćeš primetiti nema nijednog Rusa u sedmoj komori."
<BR>&nbsp;&nbsp;&nbsp;&nbsp;&nbsp;"Po govoru nikad se ne bi reklo da si Kineskinja."
<BR>&nbsp;&nbsp;&nbsp;&nbsp;&nbsp;Ferlijeva se nasmeja. "Hvala. Svi vele da mi je naglasak dobar, ali ponekad moje reči... Pa. Ono što si, kako mi se čini, htela da kažeš jeste da ne izgledam kao Kineskinja. Ja sam druga generacija belih useljenika. Moji roditelji su bili britanski izgnanici u Čehoslovačkoj. Bili su poljoprivredni stručnjaci i Kina ih je primila raširenih ruku kada su emigrirali 1978. godine. Rođena sam tamo."
<BR>&nbsp;&nbsp;&nbsp;&nbsp;&nbsp;"Čitav svoj život provela sam u Kaliforniji", reče Patricija. "Osećam se tako zaštićena u poređenju s tobom. Izvan dodira sa stvarnim svetom."
<BR>&nbsp;&nbsp;&nbsp;&nbsp;&nbsp;"Svetom intriga i međunarodne politike? I ja. Ja sam najveći deo života provela na jednoj farmi u Hopehu. Poprilično odsečena od svega. A sada... obe smo ovde." Spustila je pogled na tlo, vrteći glavom. "Ima puno stvari o kojima, iz više razloga, ne bi trebalo da razgovaramo. Geri mi veruje i ja cenim njegovo poverenje. Dali smo sve od sebe da budemo učtivi i dostojni poverenja. Zato smo i dogurali dovde. Baš tako. Možemo da razgovaramo o svim tehničkim stvarima koje su neposredno vezane za naš rad. Ali o bilo čemu što se odnosi na teme izvan dozvoljenih granica za Vu, Čangovu i mene nema diskusije. To uopšte ne dolazi u obzir."
<BR>&nbsp;&nbsp;&nbsp;&nbsp;&nbsp;"U redu", reče Patricija.
<BR>&nbsp;&nbsp;&nbsp;&nbsp;&nbsp;Ferlijeva upravi pogled prema severu, ravno niz grlo hodnika. "Ovo su načinili Kamenjari. Bili su ljudska bića, baš kao ti i ja. Sve ostalo u vezi s njima obavijeno je tamom. Ali jednog dana provalićemo ih - ili će se dogoditi nešto još neobičnije." Jedva primetno se osmehnula. "Da li je ovo predviđanje dovoljno jako za tebe?"
<BR>&nbsp;&nbsp;&nbsp;&nbsp;&nbsp;Patricija klimnu glavom. "Zavrteće mi se u glavi od bilo čega određenijeg."
<BR>&nbsp;&nbsp;&nbsp;&nbsp;&nbsp;Ferlijeva je potapša po ramenu. "Moram da se vratim. Geri će ubrzo doći ovamo."
<BR>&nbsp;&nbsp;&nbsp;&nbsp;&nbsp;Ušla je u šator.
<BR>&nbsp;&nbsp;&nbsp;&nbsp;&nbsp;Patricija je ustala, poravnala kombinezon, a onda odšetala pedesetak metara po pesku. Sagnula se kraj jednog busena i prešla rukom po travkama.
<BR>&nbsp;&nbsp;&nbsp;&nbsp;&nbsp;Dužina ovog hodnika beše tako zapanjujuća i opsenjujuća da joj je od nje zastajao dah u grudima. Bio je prostran, ekonomičan i neverovatno lep. Ravnomerno osvetljenje, koje je postepeno opadalo u daljini ipak je jasno isticalo sve pojedinosti; pesak, žbunje, jezera i reke koje su tekle od južnog poklopca gde se zgušnjavala...
<BR>&nbsp;&nbsp;&nbsp;&nbsp;&nbsp;Uprkos onome što joj je Ferlijeva rekla, Patricija se osećala bezbedno prelazeći narednih pedesetak metara prema zapadu. A kada je već toliko odmakla, našavši se na najviše pet minuta hoda od šatora, učinilo joj se da neće biti veliki podvig ako pređe još toliku razdaljinu. Za deset minuta dospela je do ruba patuljaste šume, a onda se okrenula da bi se orijentisala u odnosu na šator i rampu koja se spuštala iz tunela poklopca.
<BR>&nbsp;&nbsp;&nbsp;&nbsp;&nbsp;Drveće je ličilo na kržljave borove; nijedno stablo nije bilo više od dva metra i imalo je čvornovate grane isprepletene u neprobojan čestar. Nikada nije videla nešto istovetno na Zemlji, ali su iglice nalikovale onima kod Daglasovog badnjaka koji je njena porodica po utvrđenom običaju kupovala pre no što se opredelila za aluminijsku zamenu.
<BR>&nbsp;&nbsp;&nbsp;&nbsp;&nbsp;Sagnula se i zavirila ispod niske kupole, ali nije opazila nikakve znake života.
<BR>&nbsp;&nbsp;&nbsp;&nbsp;&nbsp;Kako je samo neobično bilo to da su Kamenjari odneli sva živa pokretna bića sa sobom. Očerupali su Kamen. Kud li su svi zajedno otišli?
<BR>&nbsp;&nbsp;&nbsp;&nbsp;&nbsp;Toliko je barem bilo očigledno. Svaki put kada bi pogledala niz onaj hodnik mogla je da oseti neku neodoljivu silu. Otišli su prema beskrajnom severu, ukoliko je hodnik odista bio beskonačan.
<BR>&nbsp;&nbsp;&nbsp;&nbsp;&nbsp;"Patricija!" viknu Lenijer iz šatora. Skočila je s blagim osećanjem krivice, iako u njegovom glasu nije bilo užurbanosti ili prekora.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Imamo posla."
<BR>&nbsp;&nbsp;&nbsp;&nbsp;&nbsp;"Evo me." Vratila se u šator.
<BR>&nbsp;&nbsp;&nbsp;&nbsp;&nbsp;Seli su za sto na rasklapanje koji je bio postavljen ispod nadstrešnice. Lenijer uze jednu ploču i gurnu je u memorijski blok, a zatim položi aparat između njih. "Trebalo bi da sada već imate neku predstavu o tome zbog čega ste nam potrebni. Ima nekoliko tajni koje moramo da razrešimo a ona" - pokazao je prstom niz hodnik - "možda i nije najveća."
<BR>&nbsp;&nbsp;&nbsp;&nbsp;&nbsp;"Ne bih to rekla", uzvrati ona.
<BR>&nbsp;&nbsp;&nbsp;&nbsp;&nbsp;"Već sam programirao prvu etapu vašeg rada. Preduzećete putovanje po gradu u trećoj komori usredsređujući se na jednu tamošnju biblioteku. Taj grad se zove Čičak, baš kao i sam Kamen. On je nekoliko vekova noviji od Aleksandrije. Učinićete, takođe, još nekoliko poseta biblioteci u drugoj komori. To će trajati nedelju-dve, koliko da se uhodate u posao." Pokazao je na pločicu i pritisnuo dugme - izvrši! Naredbe stadoše da se nižu ekranom. "Evo kako valja koristiti podzemne prolaze, red vožnje i mere predostrožnosti. Jasno je da neću biti u stanju stalno da vas vodim, pa čak ni veoma često. Radovi se neprekidno iznova gomilaju. Pored toga, verovatno ću se nakratko vratiti na Zemlju. Za to vreme, javljaćete se Karolsonovoj. Najveći broj činjenica koje treba da znate, a tiču se bezbednosti, nalaze se u ovom bloku: s kim možete da razgovarate, s kim ne, protokol i slične stvari. Ferlijeva, Vu i Čangova su fine osobe, ali budite obazrivi. Budite obazrivi u prisustvu svakog ko nema iste privilegije kao vi."
<BR>&nbsp;&nbsp;&nbsp;&nbsp;&nbsp;"S kim još mogu razgovarati osim sa vama?"
<BR>&nbsp;&nbsp;&nbsp;&nbsp;&nbsp;"Sa Karolsonovom. Možete da razgovarate s njom o svemu, izuzimajući ono što pročitate u biblioteci. Radim na tome da i ona dobije dozvolu za to. Ali za sada je nema. Upoznaćete i ostale u sledećih nekoliko dana. Neki od njih imaće propusnicu za biblioteku i sa njima ćete raditi, koordinirati i proveravati. Je li jasno? U sledećih par nedelja predstoji proučavanje, proučavanje i proučavanje."
<BR>&nbsp;&nbsp;&nbsp;&nbsp;&nbsp;"Koliko mogu da se udaljavam od logora?"
<BR>&nbsp;&nbsp;&nbsp;&nbsp;&nbsp;"Onoliko koliko ste u stanju da pešačite, ali uvek nosite radio sa sobom. Na oko pedeset kilometara niz hodnik imamo jednu bezbednosnu bazu, sa senzorima koji su tako postavljeni da mogu da uhvate bilo kakvu aktivnost u hodniku u rasponu od nekoliko stotina kilometara. Ukoliko bi oni naredili povlačenje, neophodno je da se smesta vratite u tunel."
<BR>&nbsp;&nbsp;&nbsp;&nbsp;&nbsp;"Kolika je verovatnoća da se to dogodi?"
<BR>&nbsp;&nbsp;&nbsp;&nbsp;&nbsp;"Mala." Lenijer slegnu ramenima. "Možda i nepostojeća. Još se nije dogodilo. Nadam se da vas ne vređa ovaj starateljski stav. Ako bi se vama išta dogodilo, otpala bi dlaka čak i sa savetničkih tepiha."
<BR>&nbsp;&nbsp;&nbsp;&nbsp;&nbsp;Patricija se kiselo osmehnu. "I ko je moja dadilja?"
<BR>&nbsp;&nbsp;&nbsp;&nbsp;&nbsp;"Dok Karolsonova ne stigne ovamo, Ferlijeva. Imate li kakvih pitanja?"
<BR>&nbsp;&nbsp;&nbsp;&nbsp;&nbsp;"Pustite me da počnem, a tada ću imati štošta da vas priupitam."
<BR>&nbsp;&nbsp;&nbsp;&nbsp;&nbsp;"Pošteno." Lenijer ju je ostavio za stolom. Uzela je ploču i započela s prvim memorijskim blokom.
</TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
