<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>19.
<P>&nbsp;&nbsp;&nbsp;&nbsp;&nbsp;Patricija je sedela u nekoj vrsti rediteljske stolice na krovu ženske barake. Pogledala je datum na svom ručnom časovniku. Oni koji su krenuli na igranku okupljali su se u kompleksu naučnog tima. Prema zapisima u biblioteci, rat je trebalo da počne za sedam dana.
<BR>&nbsp;&nbsp;&nbsp;&nbsp;&nbsp;Sve se prebrzo obrušilo na nju. Mogla je da iznese određena mišljenja, ali nije mogla da bude sigurna u njihovu tačnost. Mogla je, na primer, da kaže Lenijeru da Kamen po svoj prilici nije veoma daleko skrenut od svog kontinuuma. Istorija Kamena i njihova tekuća stvarnost nisu se mogli bitno razlikovati. Verovatno, ne dovoljno da bi se sprečio rat.
<BR>&nbsp;&nbsp;&nbsp;&nbsp;&nbsp;Možda bi saznanje da je rat tako blizu pokalebalo Sovjete, nateralo ih da odstupe, spreče rat...
<BR>&nbsp;&nbsp;&nbsp;&nbsp;&nbsp;Možda bi prisustvo Kamena i jasne tehnološke prednosti koju je on obezbedio zemljama Zapadnog bloka naterali Sovjete da prekorače granicu...
<BR>&nbsp;&nbsp;&nbsp;&nbsp;&nbsp;Možda je Kamen naprosto izazvao efekat i iscrpao taj efekat prouzrokovavši tek malo mreškanje u neposrednoj budućnosti Zemlje...
<BR>&nbsp;&nbsp;&nbsp;&nbsp;&nbsp;Karolsonova i Lenijer ušli su u kompleks. Patricija je mogla da vidi kako se pozdravljaju sa članovima tima, pristiglim iz drugih komora.
<BR>&nbsp;&nbsp;&nbsp;&nbsp;&nbsp;Ono srdito, mučno raspoloženje minulo je. Nije osećala ni srdžbu ni tugu. Odista nije osećala čak ni da je živa. Jedina stvar koja joj je sada pružala radost bilo je uranjanje u ono stanje, nastavljanje rada, kupanje u sjaju i veličanstvenosti hodnika.
<BR>&nbsp;&nbsp;&nbsp;&nbsp;&nbsp;Moraće ipak da se pojavi. Očekivala je to od sebe. Patricija je uduvek odbijala ulogu osamljenog genija koji izbegava kontakte sa drugima. Ovo odbijanje nije značilo poricanje postojanja takve potrebe. Ona jeste želela da ostane po strani, da ode u svoje odaje i da radi. Pomisao na igranku pod večitom svetlošću iz cevi (ples se održavao na otvorenom) i sudelovanje u tričavim razgovorima - a posebno uvrštavanje u društveni spisak, makar i za nekoliko sati - plašila ju je. Nije bila sigurna da li može obuzdati svoju ćud, zadržati onu ravnotežu koja ju je čuvala od prepuštanja suzama gneva i potištenosti.
<BR>&nbsp;&nbsp;&nbsp;&nbsp;&nbsp;Spustila se niz stepenice i s rukama uvučenim u džepove napustila baraku. Uzdignute brade približila se vrvećoj gomili.
<BR>&nbsp;&nbsp;&nbsp;&nbsp;&nbsp;Dva vojnika, dva biologa i dva inženjera načinili su od odbačene elektronike sintisajzer i električne gitare. Već nekoliko nedelja kružila je priča da je ova grupa podnošljiva - možda čak i dobra. Ovo je bio njihov prvi nastup pred publikom i dok su podešavali i štimovali pojačala delovali su zaista profesionalno.
<BR>&nbsp;&nbsp;&nbsp;&nbsp;&nbsp;Zvučnici neobičnog oblika bili su pronađeni u arheološkim nalazištima u Aleksandriji i ponuđeni organizatorima igranke kao neka vrsta dobrovoljnog priloga, što je unekoliko odudaralo od njihove sitničave čuvarnosti. Zvučnici su postavljeni u uglovima pravougaonog prostora za igranje, na jednom neupotrebljenom placu predviđenom za buduće zgrade. Iz zvučnika nisu izvirale nikakve žice. Muzika se prenosila do njih putem posebne frekvence kroz predajnik niskog napona. Zvuk koji su proizvodili bio je unekoliko metalan ali su, sve u svemu, bili upotrebljivi. Hajneman je nehatno proverio jedan i rekao:
<BR>&nbsp;&nbsp;&nbsp;&nbsp;&nbsp;"Nisam siguran šta je ovo. Zvučnik nije."
<BR>&nbsp;&nbsp;&nbsp;&nbsp;&nbsp;"Radi, zar ne?" reče Karolsonova ne odmičući se od svog partnera za ples.
<BR>&nbsp;&nbsp;&nbsp;&nbsp;&nbsp;Hajneman je zaključio da to proizvodi zvuk iz usnopljenog signala, ali nije otišao dalje od toga. Ovo pitanje nikada nije dobilo zadovoljavajući odgovor.
<BR>&nbsp;&nbsp;&nbsp;&nbsp;&nbsp;Pod ravnomernom svetlošću iz cevi članovi osoblja bezbednosti stadoše da plešu s naučnicima i tehničarkama. Sovjetska grupa stajala je zbijena na jednoj strani glumeći devojku s kojom niko neće da igra. Hua Ling, Vu, Čangova i Ferlijeva žustro se pridružiše plesačima, iako su već bili obavešteni o obustavi radova.
<BR>&nbsp;&nbsp;&nbsp;&nbsp;&nbsp;Orkestar se u početku opredelio za stari žestoki rok ali to nije odgovaralo opštem raspoloženju, te se ubrzo, mada nerado, vratiše modernijoj muzici.
<BR>&nbsp;&nbsp;&nbsp;&nbsp;&nbsp;Patricija je otplesala jednu igru sa Lenijerom i to japanski valcer, koji je postao popularan u poslednjih nekoliko godina. Pred kraj igre, dok su se brzo okretali jedno oko drugog držeći se na pristojnom rastojanju, Lenijer tajanstveno klimnu glavom i osmehnu joj se. Osetila je kako joj se crvenilo penje od vrata do lica. Na završetku on je malo privi uza se i reče: "Nije vaša greška, Patricija. Vi ste izvrsni. Pravi član tima."
<BR>&nbsp;&nbsp;&nbsp;&nbsp;&nbsp;Razdvojili su se i Patricija se uputi ka rubu platoa, sva pometena. Njeno osećanje ništavosti beše razbijeno. Da li je odista očekivala ili želela Lenijerovo priznanje? Očigledno njegove reči su joj godile.
<BR>&nbsp;&nbsp;&nbsp;&nbsp;&nbsp;Vu ju je zamolio za igru i pokazao se kao vešt partner. Posle toga, odsedela je ostatak zabave, Lenijer joj se pridružio za vreme pauze; on je prilično temperamentno plesao s puno partnerki. Među njima su bile Ferlijeva i Čangova.
<BR>&nbsp;&nbsp;&nbsp;&nbsp;&nbsp;"Da li se zabavljate?" upitao ju je.
<BR>&nbsp;&nbsp;&nbsp;&nbsp;&nbsp;Klimnula je glavom, ali je odmah zatim rekla: "Ne, ne baš."
<BR>&nbsp;&nbsp;&nbsp;&nbsp;&nbsp;"Ni ja, da budem iskren."
<BR>&nbsp;&nbsp;&nbsp;&nbsp;&nbsp;"Ipak, dobar ste igrač", reče Patricija.
<BR>&nbsp;&nbsp;&nbsp;&nbsp;&nbsp;Lenijer sleže ramenima. "Moramo ponekad da se odmorimo od razmišljanja, nije li tako?"
<BR>&nbsp;&nbsp;&nbsp;&nbsp;&nbsp;Nije mogla da se složi s tim. Ostalo je tako malo vremena. "Moram da razgovaram s vama", reče ona.
<BR>&nbsp;&nbsp;&nbsp;&nbsp;&nbsp;"Zar u vreme razonode?"
<BR>&nbsp;&nbsp;&nbsp;&nbsp;&nbsp;"Može li ovde?" upita ona istovremeno. Buka je bila dovoljno jaka, niko nije mogao da prisluškuje.
<BR>&nbsp;&nbsp;&nbsp;&nbsp;&nbsp;"Pretpostavljam da je ovo mesto dobro koliko i svako drugo", reče Lenijer. Potražio je pogledom Takagašija; nalazio se na suprotnoj strani podijuma, u blizini Rusa.
<BR>&nbsp;&nbsp;&nbsp;&nbsp;&nbsp;Klimnula je glavom, a oči joj se ponovo napuniše suzama. Sada će se, samo zbog toga što joj je rekao nešto lepo, otvoriti i izneti svoje najgore strahove, najmračnije misli. "Pokušala sam da izračunam koliko velik odskok je stvaranje hodnika moglo da izazove kod Kamena."
<BR>&nbsp;&nbsp;&nbsp;&nbsp;&nbsp;"Koliko velik?" upita Lenijer, držeći na oku ljude koji su prolazili dovoljno blizu da bi mogli da čuju njihov razgovor.
<BR>&nbsp;&nbsp;&nbsp;&nbsp;&nbsp;"Ne naročito velik", reče ona. "To je složeno pitanje. Ali uopšte ne velik."
<BR>&nbsp;&nbsp;&nbsp;&nbsp;&nbsp;"Onda smo na konju, zar ne?"
<BR>&nbsp;&nbsp;&nbsp;&nbsp;&nbsp;Grlo joj se steglo. "Moguće je. Da li ste zbog toga želeli da dođem na Kamen? Samo da bih ovo rekla?"
<BR>&nbsp;&nbsp;&nbsp;&nbsp;&nbsp;Zavrteo je glavom. "Hofmanova je želela da vi dođete ovamo. Kazala mi je da sam odgovoran za vas. Ja sam vas samo uveo u posao." Posegao je rukom u džep i izvukao jednu omotnicu. Otvorivši je, izvadio je dva pisma. "Nisam bio u prilici da vam ih predam ranije. Ne, tako mi Boga. Potpuno sam to smetnuo s uma. Odneo sam ih sa sobom na šatl."
<BR>&nbsp;&nbsp;&nbsp;&nbsp;&nbsp;Uzela je pisma iz njegove ruke i pogledala ih. Jedno je bilo od njenih roditelja, a drugo od Pola.
<BR>&nbsp;&nbsp;&nbsp;&nbsp;&nbsp;"Mogu li da im odgovorim?" upitala je.
<BR>&nbsp;&nbsp;&nbsp;&nbsp;&nbsp;"Pišite šta god želite", reče on, "u razumnim granicama."
<BR>&nbsp;&nbsp;&nbsp;&nbsp;&nbsp;Poštanske marke su bile stare nedelju dana.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Prošlo je nedelju dana. Dan predodređen za Armagedon je prošao. Patricija nije izbijala iz svojih odaja radeći žešće nego ikad, sa sredstvima koja su joj preostala.
<BR>&nbsp;&nbsp;&nbsp;&nbsp;&nbsp;Nije uspevala da promeni svoje početno mišljenje.
<BR>&nbsp;&nbsp;&nbsp;&nbsp;&nbsp;Svaki dan je, dakle, bio pobeda nad stvarnošću koja joj je pokazivala koliko je u stanju da pogreši.
</TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
