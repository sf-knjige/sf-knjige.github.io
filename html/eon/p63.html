<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>62.
<P>&nbsp;&nbsp;&nbsp;&nbsp;&nbsp;Olmi je stajao sam pored skela i posmatrao ključnjaču. Priželjkivao je da inženjer može da utiče na njegove misli, da komentariše njegove postupke u potvrdnom ili odričnom smislu ali Korzenovski je bio neaktivan u svojoj uskladištenosti.
<BR>&nbsp;&nbsp;&nbsp;&nbsp;&nbsp;Vaskezova i Lenijer još su se nalazili u spavaćem odeljenju. Olmiju je čin osmočasovnog neprekidnog sna izgledao u isti mah neobičan i privlačan. Imati svakog dana u životu jedan takav dug, prazan period; imati vreme oslobođeno razmišljanja i utonuti u svojevrsno ništavilo nekog drugog sveta... talzitsko pročišćenje bilo je daleko delotvornije, ali on se obradovao otkrivši da primitivni deo njegovog bića i dalje žudi za najobičnijim snom.
<BR>&nbsp;&nbsp;&nbsp;&nbsp;&nbsp;Nikada se nije preterano upuštao u razmišljanje o razlikama između ljudi svog i njihovog vremena, osim u onoj meri koja je bila potrebna za zadovoljavanje njihovih potreba. Čak ni uz svu opremu, dopune i manipulacije njegovog doba, sličnosti su daleko prevazilazile razlike.
<BR>&nbsp;&nbsp;&nbsp;&nbsp;&nbsp;Jejts je prelazio preko glatkog zelenog tepiha travnjaka približavajući se skeli. Lice mu beše smrknuto.
<BR>&nbsp;&nbsp;&nbsp;&nbsp;&nbsp;"Naše vreme je ograničeno", ucrta on za Olmija. "Odbrambena stanica na l,9 x 10<SUP>9</SUP> poručuje da otkriva snažnu radijaciju toka. Moglo bi se dogoditi da Jarti pripremaju otvaranje nove, veoma velike kapije."
<BR>&nbsp;&nbsp;&nbsp;&nbsp;&nbsp;"Kapije koja vodi u srce zvezde?" upita Olmi.
<BR>&nbsp;&nbsp;&nbsp;&nbsp;&nbsp;"To je samo pretpostavka. Osoblje stanice pripravno je za povlačenje."
<BR>&nbsp;&nbsp;&nbsp;&nbsp;&nbsp;Ova mogućnost je decenijama razmatrana u višim krugovima odbrambenih snaga. Bila je jednostavna ali drastična. Put je na mnogim tačkama doticao stelarna tela. S obzirom na to da je Put u biti bio šuplja evakuisana cev, otvaranje kruga jedne masivne kapije u srce zvezde isisalo bi visok pritisak, pregrejalo plazmu i raširilo je duž čitavog Puta. Prepreke - iako sazdane od modifikovanog prostora-vremena - emitovale bi ogromnu toplotu i kanačno popustile poravnavši se sa zidovima. Sam Put ostao bi netaknut, ali sve ostalo duž milijardi kilometara naprosto bi se burno rasprslo u sastavne deliće.
<BR>&nbsp;&nbsp;&nbsp;&nbsp;&nbsp;"Kolikom brzinom bi putovala prednja strana plazme?" upita Olmi.
<BR>&nbsp;&nbsp;&nbsp;&nbsp;&nbsp;"Jedino što bi je kočilo jeste efekt turbulencije. Njena konačna brzina mogla bi iznositi oko šest hiljada kilometara u sekundi."
<BR>&nbsp;&nbsp;&nbsp;&nbsp;&nbsp;"U tom slučaju imali bismo oko trideset dva časa za evakuaciju."
<BR>&nbsp;&nbsp;&nbsp;&nbsp;&nbsp;"Pod uslovom da nisu u stanju da otvore kapiju sa razdaljine."
<BR>&nbsp;&nbsp;&nbsp;&nbsp;&nbsp;Pomisao da su Jarti sposobni da manipulišu kapijama Puta sa razdaljine, godinama je uznemiravala planere odbrane. Jarti nikada nisu ispoljili takvu jednu sposobnost u odeljku koji su ljudi držali pod kontrolom, ali su podaci o smetnjama na Putu navodili mnoge istraživače kapija - uključujući i tim Rai Oija na pomisao da oni to čine iza tačke 2 x 10<SUP>9</SUP>.
<BR>&nbsp;&nbsp;&nbsp;&nbsp;&nbsp;"Saopštio sam ovo senatorki. Oi", produži Jejts.
<BR>&nbsp;&nbsp;&nbsp;&nbsp;&nbsp;"Njen otac je u ovom času sa svojim istraživačima. Reći će mu čim joj se ukaže prva prilika."
<BR>&nbsp;&nbsp;&nbsp;&nbsp;&nbsp;Olmi je opazio Patriciju i Lenijera koji su iz spavaćeg odeljenja izlazili u dnevne prostorije na severnoj strani školjke terminala.
<BR>&nbsp;&nbsp;&nbsp;&nbsp;&nbsp;"Šta mislite, da li će Ser Vaskezova pristati?" upita Jejts. "Proveli ste mnogo više vremena s našim gostima nego ja."
<BR>&nbsp;&nbsp;&nbsp;&nbsp;&nbsp;Olmi ucrta simbol nesigurnosti, koji je sadržavao primese pomirljivog humora: jednog nedovršenog neomorfa koji se koleba između dva moderna modela tela.
<BR>&nbsp;&nbsp;&nbsp;&nbsp;&nbsp;"Voleo bih da posedujem vaš spokoj", reče Jejts. "Možda će biti najbolje da se upravo sada prepustim Talzitu."
<BR>&nbsp;&nbsp;&nbsp;&nbsp;&nbsp;Patriicija opazi Olmija i Jejtsa te im mahnu, a zatim dotače Lenijerovo rame. Njih dvoje krenuše preko trave prema skeli.
<BR>&nbsp;&nbsp;&nbsp;&nbsp;&nbsp;"Moram da vidim Ser Oija", obrati se ona Olmiju.
<BR>&nbsp;&nbsp;&nbsp;&nbsp;&nbsp;Lenijer je izgledao iznureno; oči su mu grozničavo letele na sve strane.
<BR>&nbsp;&nbsp;&nbsp;&nbsp;&nbsp;"Na sastanku je sa svojim istraživačima. Senatorka Oi će preneti poruku ako imate kakvu...", reče joj Jejts.
<BR>&nbsp;&nbsp;&nbsp;&nbsp;&nbsp;"Pa, pretpostavljam da ne moram njemu lično da kažem. Olmi..."
<BR>&nbsp;&nbsp;&nbsp;&nbsp;&nbsp;Lenijer usredsredi pažnju na Olmija. Izraz lica mu je bio nesrećan i ozlojeđen.
<BR>&nbsp;&nbsp;&nbsp;&nbsp;&nbsp;"Odlučila sam. Želim pogodbu."
<BR>&nbsp;&nbsp;&nbsp;&nbsp;&nbsp;Olmi se osmehnu. "Kada će vam odgovarati?" upita on.
<BR>&nbsp;&nbsp;&nbsp;&nbsp;&nbsp;"Naše vreme je ograničeno", reče Jejts.
<BR>&nbsp;&nbsp;&nbsp;&nbsp;&nbsp;Patricija slegnu ramenima. "Mislim da može i sada. U svako doba."
<BR>&nbsp;&nbsp;&nbsp;&nbsp;&nbsp;"Smatram vas lično odgovornim", reče Lenijer Olmiju uzbuđeno ga upozoravajući prstom.
<BR>&nbsp;&nbsp;&nbsp;&nbsp;&nbsp;"Preuzimam odgovornost", odgovori Olmi svečanim glasoun. "Biće zaštićena."
<BR>&nbsp;&nbsp;&nbsp;&nbsp;&nbsp;Jejts je otišao da obavesti senatorku Oi da su spremni za početak. Olmi ih je poveo do nedovršene kupole gde su prvi put sreli Rai Oija, a zatim je ucrtao uputstva za obližnji monitor. "Pozvaće medicinskog radnika. Načiniću nekoliko modifikacija u tom radniku i preneti delimičnjake. Potom ćete vi ponuditi Tajnu i obrasci će se prilagoditi. Sasvim je prosto."
<BR>&nbsp;&nbsp;&nbsp;&nbsp;&nbsp;"Ako uspe, biće to prokleto čudo", promrsi Lenijer u bradu, "a vi velite da je prosto."
<BR>&nbsp;&nbsp;&nbsp;&nbsp;&nbsp;"I Lazar ustade. Da li je tako ispravnije reći kada se gleda iz vaše perspektive", upita Olmi, nadajući se da će ga tako malo razgaliti.
<BR>&nbsp;&nbsp;&nbsp;&nbsp;&nbsp;"Prekinite s tim pokroviteljskim ophođenjem prema nama", reče Lenijer. Bes u njemu se povećavao.
<BR>&nbsp;&nbsp;&nbsp;&nbsp;&nbsp;Olmiju se činilo da može razumeti glavni razlog. Sada, kada je Patricija donela odluku, Lenijer je bio odstranjen iz procesa. Postao je naprosto privesak. Patricija se očito nije obazirala na njegove sumnje.
<BR>&nbsp;&nbsp;&nbsp;&nbsp;&nbsp;Medicinski radnik - jedno uspravno izduženo jajasto sredstvo, visoko oko metar i okruženo ljubičastom koronom, da bi se znalo gde će se manipulatori i ostali instrumenti pojaviti - približio im se, lebdeći par centimetara iznad trave.
<BR>&nbsp;&nbsp;&nbsp;&nbsp;&nbsp;Olmi ucrta naredbe za modifikaciju i radnik ispruži jednu malu kupu na kraju debelog kabla metalnosive boje. Postavio je kupu ispod uha i zatvorio oči. Patricija je posmatrala širom otvorenih očiju, preplićući i rasplićući prste obe šake. Sada je njena mirnoća delovala izveštačeno. Lenijeru se prevrtao želudac.
<BR>&nbsp;&nbsp;&nbsp;&nbsp;&nbsp;Proročka Oi i njen otac pridružiše im se baš u trenutku kada je Olmi uklanjao kupu. Nisu izustili ni reč, samo su stajali nekoliko metara dalje i posmatrali.
<BR>&nbsp;&nbsp;&nbsp;&nbsp;&nbsp;Medicinski radnik se primače Patriciji. Vučno polje širilo se u obliku svojevrsne posteljice ispred njega i Olmi zatraži od nje da legne. Poslušala ga je. Radnik zatim razape lepezu crnih kablova oko njene glave, nalik na mrežu za kosu.
<BR>&nbsp;&nbsp;&nbsp;&nbsp;&nbsp;Ta mreža se sama podešavala pritiskajući joj kosu. Patricija posegnu rukom da je oseti pod prstima. "Ne bih smela nikada da se pojavim na nekom javnom mestu sa ovim", našali se ona.
<BR>&nbsp;&nbsp;&nbsp;&nbsp;&nbsp;Lenijer kleče pored postelje i uze je za ruku. "Samo par Hotentota", reče on. "Zviždanje u vetar."
<BR>&nbsp;&nbsp;&nbsp;&nbsp;&nbsp;Patricija napravi grimasu, a zatim obrte glavu i pogleda Olmija. "Spremna sam", reče ona.
<BR>&nbsp;&nbsp;&nbsp;&nbsp;&nbsp;"Neće biti bola niti bilo kakvog drugog oseta", reče Olmi.
<BR>&nbsp;&nbsp;&nbsp;&nbsp;&nbsp;"Pa, bilo kako bilo, ja sam spremna." Stisnula je Lenijerovu ruku i pustila je. On odstupi.
<BR>&nbsp;&nbsp;&nbsp;&nbsp;&nbsp;Mreža se zateže i ona se trže od pritiska koji je iako bezbolan ipak bio snažan. Lenijer se i sam saosećajući trže, ali se ne pomače. Proročka Oi priđe mu s boka i položi ruku na njegovo rame.
<BR>&nbsp;&nbsp;&nbsp;&nbsp;&nbsp;"Ona nosi deo našeg sna", reče senatorka. "Ne brinite." Lenijer je razroko pogleda.
<BR>&nbsp;&nbsp;&nbsp;&nbsp;&nbsp;Izgledalo je kao da se Patricija koncentriše; oči joj nisu bile sasvim zatvorene. Lenijer oseti neku vrstu bolesne očaranosti prizorom. Nije bilo nikakvog zvuka, apsolutno ničeg vidljivog. Jedino što se zbivalo bilo je to prenošenje nečega - pa ma šta to bilo - što su pozajmljivali od nje, kopirajući ga.
<BR>&nbsp;&nbsp;&nbsp;&nbsp;&nbsp;Otvorila je oči i okrenula glavu prema njemu.
<BR>&nbsp;&nbsp;&nbsp;&nbsp;&nbsp;Mreža se smače.
<BR>&nbsp;&nbsp;&nbsp;&nbsp;&nbsp;"Dobro sam", reče ona sedajući na travu. "Ne osećam se nimalo drugačija."
<BR>&nbsp;&nbsp;&nbsp;&nbsp;&nbsp;"Biće potrebno nekoliko sati da kambinacija sazri", reče Olmi. "A onda bi trebalo da se Korzenovski ponovo pojavi među nama."
<BR>&nbsp;&nbsp;&nbsp;&nbsp;&nbsp;"Da li će posedovati telo?" upita Lenijer. Patricija ustade i stade pored mjega.
<BR>&nbsp;&nbsp;&nbsp;&nbsp;&nbsp;"Nastanjivaće onog radnika sve dok se ne sluče uslovi da stvori jedno telo", reče Olmi. "On, međutim, može stvoriti sliku samog sebe. To će biti jedan od znakova njegove potpune rekonstrukcije."
<BR>&nbsp;&nbsp;&nbsp;&nbsp;&nbsp;Patricija ponovo uze Lenijerovu šaku u svoje i čvrsto je stisnu. "Hvala ti", reče ona.
<BR>&nbsp;&nbsp;&nbsp;&nbsp;&nbsp;"Na čemu hvala, za ime boga?"
<BR>&nbsp;&nbsp;&nbsp;&nbsp;&nbsp;"Što si bio hrabar", reče ona.
<BR>&nbsp;&nbsp;&nbsp;&nbsp;&nbsp;Lenijer je zurio u nju potpuno zapanjen.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Patricija, Lenijer i Olmi sledili su radnika do odaja u kojima su proveli prethodnu noć. Olmi je ocenio da je najbolje da se prva opažanja Korzenovskog zgode u srazmerno poznatoj okolini - normnalnoj sobi oskudno nameštenoj, bez previše ljudi - ili neljudskih bića. Rai Oi i Jejts delili su njegovo mišljenje. "Pored toga", reče otvarač kapija, "čekali ste na ovaj trenutak pet vekova. On mnogo više pripada vama nego nama."
<BR>&nbsp;&nbsp;&nbsp;&nbsp;&nbsp;Našavši se u tim odajama, sačekali su petnaest minuta pre no što je Olmi podstakao radnika da prikaže sliku uobličavanja ličnosti koju je sadržavao. Kada se slika ukazala pred njima Patricija podiže ruku do svojih usana.
<BR>&nbsp;&nbsp;&nbsp;&nbsp;&nbsp;Slika beše jako iskrivljena; jedna polovina tela bila je velika i mehurasta, a druga mala, gotovo do iščeznuća. Njena očigledna čvrstina beše nesavršena, tako da su neki delovi bili neprozirni, a drugi providni. Preovladavala je plava boja. Glava izdužena na stranama i zasečena kao da ih je promatrala prelazeći očima od lica do lica.
<BR>&nbsp;&nbsp;&nbsp;&nbsp;&nbsp;"Nemojte se uznemiravati", upozori ih Olmi. "Svest o telesnom obliku poslednja je stvar koja sazreva."
<BR>&nbsp;&nbsp;&nbsp;&nbsp;&nbsp;Tokom sladećih minuta, gotovo neprimetno, iskrivljenosti su se same ispravile. Preovlađujuća plava boja pastade prirodnija a prozirne mrlje potamneše.
<BR>&nbsp;&nbsp;&nbsp;&nbsp;&nbsp;Kada su podešavanja okončana, Olmi je sa zadavoljstvom primetio da je slika Korzenovskog potpuno i tačno uobličena. Odgovarala je inženjerovom izgledu, koji je on sam bio izabrao za službene minijaturne portrete; vitak, crnokos čovek, srednje visine, s oštrim, dugačkim nosom, podsmešljivim crnim očima i kožom boje bele kafe.
<BR>&nbsp;&nbsp;&nbsp;&nbsp;&nbsp;Olmi je i dalje tragao za odstupanjima. Tajna koja se utisnula na delimičnjake, ma koliko bliska originalu, nije bila tačna. Međutim, a ovo je bilo dovoljno da se Korzenovskom potpuno vrati svest, a ta svest mogla je da bude obrazovana uz pomoć potencijalno kompletnih memorija delimičnjaka, da bi se sasvim približno reprodukovala ličnost koja je izbrisana, ubijena - pre Olmijevog rođenja.
<BR>&nbsp;&nbsp;&nbsp;&nbsp;&nbsp;"Dobro došli", reče glasno Olmi.
<BR>&nbsp;&nbsp;&nbsp;&nbsp;&nbsp;Slika ga je netremice posmatrala, a zatim je pokušala da progovori. Usne joj se pomakoše, ali ne proizvedoše nikakav zvuk. Slika je najednom zatreptala, a kada se ponovo umirila reče: "Poznajem vas. Osećam se mnogo bolje - mnogo drugačije. Jesam li rekonstruisan?"
<BR>&nbsp;&nbsp;&nbsp;&nbsp;&nbsp;"Najbolje što smo umeli", reče Olmi.
<BR>&nbsp;&nbsp;&nbsp;&nbsp;&nbsp;"Malo čega se sećam - kao posle ružnog sna. Vi ste bili dete... kada smo se prvi put upoznali."
<BR>&nbsp;&nbsp;&nbsp;&nbsp;&nbsp;Olmi oseti bujanje još jednog osećanja, koje bi Ram Kikura možda smatrala atavističkim. "Dečak, pet godina star", reče on. Jasno se sećao prvog viđenja inženjerovih delimičnjaka u memoriji stana, sećao se uplašenosti i očaranosti svog dečačkog bića zbog susreta s nekim ko je bio čuven - i mrtav.
<BR>&nbsp;&nbsp;&nbsp;&nbsp;&nbsp;"Koliko sam bio nepotpun, mrtav ili šta već?"
<BR>&nbsp;&nbsp;&nbsp;&nbsp;&nbsp;"Pet vekova", reče Olmi.
<BR>&nbsp;&nbsp;&nbsp;&nbsp;&nbsp;Psovka koja se otela inženjeru bila je po svoj prilici veoma pogana u njegovo vreme. Olmiju je sada delovala arhaično, staromodno. "Zbog čega ste me vratili u život? Siguran sam da je svima bilo bolje bez mene."
<BR>&nbsp;&nbsp;&nbsp;&nbsp;&nbsp;"Oh, ne", reče Olmi iskreno. "Mi smo počašćeni što ste ponovo među nama."
<BR>&nbsp;&nbsp;&nbsp;&nbsp;&nbsp;"Mora da sam potpuno zastareo."
<BR>&nbsp;&nbsp;&nbsp;&nbsp;&nbsp;"Možemo to ispraviti za nekoliko sati."
<BR>&nbsp;&nbsp;&nbsp;&nbsp;&nbsp;"Ne osećam se dovršen. Zbog čega?"
<BR>&nbsp;&nbsp;&nbsp;&nbsp;&nbsp;"Morate sazreti. Vaša rekonstrukcija je još u toku. Ne posedujete vlastito telo. Zauzimate jednog medicinskog radnika."
<BR>&nbsp;&nbsp;&nbsp;&nbsp;&nbsp;Ponovo je prasnula psovka, još žešća nego prva. "Ja sam daleko iza ovog vremena. Samo mentalni kepec mogao bi se smestiti čak i u najsavršenijeg radnika..." Slika je naherila glavu napred, odmeravajući Olmija ispod veđa svojim ispitivačkim očama. "Bio sam oštećen, zar ne?"
<BR>&nbsp;&nbsp;&nbsp;&nbsp;&nbsp;"Da", reče Olmi.
<BR>&nbsp;&nbsp;&nbsp;&nbsp;&nbsp;"Šta je nedostajalo?"
<BR>&nbsp;&nbsp;&nbsp;&nbsp;&nbsp;"Tajna. Morali smo da radimo samo sa delimičnjacima."
<BR>&nbsp;&nbsp;&nbsp;&nbsp;&nbsp;"Čija Tajna je zamenila moju?"
<BR>&nbsp;&nbsp;&nbsp;&nbsp;&nbsp;Olmi pokaza na Patriciju.
<BR>&nbsp;&nbsp;&nbsp;&nbsp;&nbsp;"Hvala vam", reče Korzenovski posle par trenutaka zamišljenosti.
<BR>&nbsp;&nbsp;&nbsp;&nbsp;&nbsp;"Nema na čemu", uzvrati Patricija nesigurno.
<BR>&nbsp;&nbsp;&nbsp;&nbsp;&nbsp;"Izgledate mi poznato... Već sam vas negde video."
<BR>&nbsp;&nbsp;&nbsp;&nbsp;&nbsp;"Ovo je Patricija Luiza Vaskez", reče Olmi.
<BR>&nbsp;&nbsp;&nbsp;&nbsp;&nbsp;Isprva je izraz lica Korzenovskog izražavao jedino nevericu. Slika ispruži ruku prema Patriciji. Patricija prihvati ruku. Više je nije iznenađivala čvrstina i toplina projekcije.
<BR>&nbsp;&nbsp;&nbsp;&nbsp;&nbsp;"Ona Patricija Luiza Vaskez?"
<BR>&nbsp;&nbsp;&nbsp;&nbsp;&nbsp;"Jedna jedina", odgovori Patricija.
<BR>&nbsp;&nbsp;&nbsp;&nbsp;&nbsp;Slika Karzenovskog zabaci glavu unazad s grimasom na licu. "Treba puno toga da nadoknadim." Pustio je njenu ruku izvinjavajući se nerazgovetno. Prihvatio je Lenijerovu ispruženu ruku i rukovao se hitrije, čvrsto iako ne i nametljivo.
<BR>&nbsp;&nbsp;&nbsp;&nbsp;&nbsp;Lenijer je bio više nego ushićan činjenicom da je upoznao čoveka koji je stvorio hodnik. "Imam jednu malu... Ne znam šta je to, statua, hologram, ili nešto treće, koja prikazuje vas. Tamo u mom stolu. Godinama ste predstavljali zagonetku za mene..." Shvatio je da je brbljao. "Mi smo sa Zemlje", zaključi najednom.
<BR>&nbsp;&nbsp;&nbsp;&nbsp;&nbsp;Lice Korzenovskog beše nečitljivo. "Gde se nalazimo?" upita on.
<BR>&nbsp;&nbsp;&nbsp;&nbsp;&nbsp;"U Putu, na tački 1,3 x 10<SUP>9</SUP>", odgovori Olmi.
<BR>&nbsp;&nbsp;&nbsp;&nbsp;&nbsp;"Gde je Čičak?"
<BR>&nbsp;&nbsp;&nbsp;&nbsp;&nbsp;"U orbiti oko Zemlje i Meseca."
<BR>&nbsp;&nbsp;&nbsp;&nbsp;&nbsp;"Koja je godina?"
<BR>&nbsp;&nbsp;&nbsp;&nbsp;&nbsp;"2005", reče Patricija.
<BR>&nbsp;&nbsp;&nbsp;&nbsp;&nbsp;"To je godina Putovanja?" upita Karzenovski pun nade.
<BR>&nbsp;&nbsp;&nbsp;&nbsp;&nbsp;"Anno Domini", reče Olmi.
<BR>&nbsp;&nbsp;&nbsp;&nbsp;&nbsp;Inženjer je iznenada poprimuo veoma umoran izgled. "Koliko vam je potrebno vremena da me obrazujete?"
<BR>&nbsp;&nbsp;&nbsp;&nbsp;&nbsp;"Možemo započeti odmah, čak i pre no što vaša ličnost sasvim sazri. Želute li to?"
<BR>&nbsp;&nbsp;&nbsp;&nbsp;&nbsp;"Mislim da će tako biti najbolje, zar ne?" Ponovo se okrenuvši Patriciji, on reče: "Vrlo ste mladi. Koliko ste do sada uradili... Koliko pisanih radova, mislim?"
<BR>&nbsp;&nbsp;&nbsp;&nbsp;&nbsp;"Nijedan od najvažnijih", odgovori ona.
<BR>&nbsp;&nbsp;&nbsp;&nbsp;&nbsp;"Onda je posredi nešto što nisam predvideo... To nije očigledan ishod našeg rada. Hoću da kažem kako je moguće da sam načinio takav propust? A vi mi morate reći na koji način ste dospeli ovamo... i otkuda baš vi?"
<BR>&nbsp;&nbsp;&nbsp;&nbsp;&nbsp;Još pre no što je Olmi mogao da pripremi sve što je bilo potrebno za unošenje informacija, Patricija i inženjer su već naveliko razvezli priču.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U roku od četiri časa, istraživači, predstavnici sedam vrsta koje su koristile hodnik, okupili su se oko skela. Svaka od ovih vrsta poodavno je dokazala da je korisna ljudskim pokroviteljima, što ni u kom slučaju nije značilo da se nalaze u podređenom položaju. Oni su bili ravnopravni partneri tokom dosadašnje istorije Puta, a tvorili su čitavu lepezu različitih oblika - iako ne širu, po Lenijerovom mišljenju, od raznolikosti neomorfa u Osnom gradu.
<BR>&nbsp;&nbsp;&nbsp;&nbsp;&nbsp;Bila su tu tri Franta, zaogrnuta u sjajne ogrtače od folije što je izgleda bio uobačajen način odevanja kada su se nalazili izvan Timbla. Jedno biće, u obliku dva obrnuta slova U, povezana debelim, čvornovatim mišićnim tkivom - bez vidljivih očiju i s kožom jednako glatkom i jednoličnom kao crno staklo - nepokretno je stajalo na svoje četiri slonovske noge nekoliko metara od Franta, okruženo crvenom karantinskom linijom. lzgledalo je, međutum, da mu atmosfera ne zadaje probleme.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Talzit istraživač stajao je na svojih osam udova pored Jejtsa, blizu severne strane skele, obavijen vučnim mehurom koji je sadržavao jednu posebnu mešavinu atmosfere - veoma malo kiseonika i daleko veći procenat ugljendioksida, pri niskoj temperaturi, koja je uslovljavala zgušnjavanje na elastičnim granicama polja. Njegovi mahovinasti roščići nalazili su se u stalnom kretanju. Svi ostali neljudski istraživači behu okruženi sličnim poljima, a najupečatljiviji među njima bio je jedan vijugav, zmijolik i četvoroglav stvor, koji je smotan počivao u lebdećoj kugli ispunjenoj tamnozelenom tečnošću, nalik na kakav konzervirani primerak.
<BR>&nbsp;&nbsp;&nbsp;&nbsp;&nbsp;Sudeći po sastavu prisutnih, bića ljudskog obličja nisu bila zajednički imenitelj univerzuma.
<BR>&nbsp;&nbsp;&nbsp;&nbsp;&nbsp;Pre okupljanja, Lenijer i onaj Talzit upustili su se u neobičan razgovor - čudan po svojoj jasnoći i neobjašnjivoj prisnosti, kao da njih dvoje nisu jedno drugom bili veći stranci od suseda na nekoj muškoj zabavi.
<BR>&nbsp;&nbsp;&nbsp;&nbsp;&nbsp;Taj Talzit najpre je stajao kod severne strane skele, razgovarajući s jednim Frantom, dok je drugi Frant ćutke stajao u njihovoj blizini. Franti su se hamogenizovali nekoliko sati ranije; nije bilo potrebe da i drugi Frant sudeluje u razgovoru, osim ako se ne bi tražilo paralelno razmišljanje. Lenijer i Patricija služili su se do mile volje sa lebdećeg stola obilno ručajući. Patricija je zatim otišla s Olmijem da bi nastavila razgovar s Korzenovskim.
<BR>&nbsp;&nbsp;&nbsp;&nbsp;&nbsp;Lenijer je započeo razgovor sa Talzitom, bezmalo iz čiste dosade. Talzit je pristupio Proročkoj Oi da bi razmotrio planove njenog oca po završetku svečanosti. U početku su ucrtali dijaloge, a onda se ona prebacila na engleski, predstavivši Talzita Lenijeru. Talzit je savršeno govorio engleski, iako se nigde na njegovom telu nije zapažala ni najmanja kretnja koja bi ukazivala na proizvodnju zvuka.
<BR>&nbsp;&nbsp;&nbsp;&nbsp;&nbsp;Lenijer nije ispoljio čak ni radoznalost. Bio je prezasićen čudima, velikim i malim. Svu pažnju usredsredio je na iznalaženje pravih reči da objasni otkuda on ovde. U razgovoru s bićem koje ni izdaleka nije ličilo na ljudsko i čiji mu je psihološki tip bio nepoznat (ako je umelo savršeno da govori engleski jezik, sigurno je bilo u stanju i da prikaže svoje stvarne misaone procese) pričao je sasvim neobavezno o Smrti, alternativnim univerzumima i invazijama iz svemira. Za uzvrat, Talzit je govorio o svojoj rasi. Lenijer je uhvatio sebe kako klima glavom u znak razumevanja, slušajući stvari koje bi mu pre samo nekoliko meseci zvučale krajnje nepojmljivo.
<BR>&nbsp;&nbsp;&nbsp;&nbsp;&nbsp;Bića zvana Talziti bila su izdanci jedinstvene biološko-mehanačke inteligencije koja je nekad naseljavala četrnaest planeta jednog veoma starog sunčevog sistema. U određenom trenutku ta inteligencija bila je u potpunosti uskladištena u banke memorije, bez ijedne inkarnirane individue; sve skupa ne mnogo različito od Memorije Osnog grada. Ova inteligencija se, međutim, postepeno razbila na individue - usled kondenzacije svesti unutar sistema - a te individue stvorile su nove oblike za svoje fizičko ispoljavanje. Bili su to praroditeljski primerci Talzita. Ti praroditeljski primerci, koji su se, činilo se, sadržavali i u ovom Talzitu, još su postojali, ali su bili introvertni i izolacionistički raspoloženi. Oni su stvorili Talzite s ciljem da dejstvuju kao trgovački predstavnici, savetodavci mladim civilizacijama. Dogodilo se da se jedno kolo kapija otvorilo u jedan od njihovih svetova i oni su počeli da trguju, najpre s Jartima, koji su otvarili te kapije, a zatim i sa ljudima kada su Jarti potisnuti.
<BR>&nbsp;&nbsp;&nbsp;&nbsp;&nbsp;Po svemu sudeći, ovaj Talzit i njegovi preci bili su stariji barem sto puta od čovečanstva.
<BR>&nbsp;&nbsp;&nbsp;&nbsp;&nbsp;"Zbog čega ste onda uopšte stupili u vezu s nama?" upita Lenijer.
<BR>&nbsp;&nbsp;&nbsp;&nbsp;&nbsp;"Smatrajte to hobijem staračkog doba, ili senilnošću", reče Talzit, bez i najmanjeg nagoveštaja snishodljivosti ili pretvaranja. "Moja vrsta vrši određene funkcije posebno one koje se odnose na prečišćavanje i preustrojavanje informacija - koje za ljude i druge rase očigledno imaju neprocenjivu vrednost. Sviđa nam se to što smo korisni, a pogotovo to što za uzvrat dolazimo do informacija koje za nas imaju veliku vrednost."
<BR>&nbsp;&nbsp;&nbsp;&nbsp;&nbsp;Poziv za svečanost usledio je nekoliko minuta kasnije: jedan od Franta zalupao je na zvono visokog, prijatnag zvuka, koje je visilo o šipki, na južnoj strani skele.
<BR>&nbsp;&nbsp;&nbsp;&nbsp;&nbsp;Lenijer je, s rukama na leđima, stajao u poslednjem redu među okupljenima, dok je Patricija zauzela počasno mesto između Jejtsa i Oija.
<BR>&nbsp;&nbsp;&nbsp;&nbsp;&nbsp;Svečana odeća Rai Oija beše jednostavna: sastojala se od grube bele platnene košulje i crnih pantalona. Na nogama je imao crne papuče. Jejts je nosio odeždu tamnozelene boje, na kojoj su se zapažali znaci pohabanosti.
<BR>&nbsp;&nbsp;&nbsp;&nbsp;&nbsp;Rai Oi se pope uz stepenice koje su se svijale iznad vrha zaobljene skele. Par časaka stajao je pognute glave, a zatim je dao znak Patriciji da ga sledi.
<BR>&nbsp;&nbsp;&nbsp;&nbsp;&nbsp;"Ovo morate naučiti", reče Rai Oi Patriciji na vrhu skele. "Ključnjača vam može reći gde treba otvoriti kapiju, ali samo delimično. Morate sami da osetite pravu tačku i podesite je u skladu s predstavom o željenom svetu. Ono što biste vi nazvali intuicijom ima barem isto toliko udela u postupku koliko i proračunavanje."
<BR>&nbsp;&nbsp;&nbsp;&nbsp;&nbsp;Sagnuo se i dohvatio ručke ključnjače premeštajući je iz držača u središte ukrštanja zračnih linija vučnog polja. Patricija pogleda dole i oseti vrtoglavicu; vrh skela nalazio se najmanje šezdeset metara iznad dna jame.
<BR>&nbsp;&nbsp;&nbsp;&nbsp;&nbsp;"Ne treba zanemariti ni obred. On priprema um", reče otvarač kapija. "Priprema. Strogo gledano, on možda i nije neophodan, ali ja sam se uvek iznova uveravao u njegovu korisnost. Počnimo." Ispružio je ključnjaču i zatvorio oči. "Danas nismo na tragu obične divljači. Tragao sam za ovim raskršćem najmanje pedeset godina, i do sada mi je stalno izmicalo." Otvorio je jedno oko i uputio joj ispitivački polusmeh. "Sigurno se pitate zbog čega smo i dalje ovde i zašto otvaramo još jednu kapiju, koja se neminovno mora zatvoriti kada dođu Jarti, ili kada ovuda prođe Osni grad. Nemojte mi reći da se ne pitate?"
<BR>&nbsp;&nbsp;&nbsp;&nbsp;&nbsp;Patricija klimnu glavom.
<BR>&nbsp;&nbsp;&nbsp;&nbsp;&nbsp;"To je zato što, bez obzira na odsustvo odanosti sadašnjim gešelskim vladarima, ostajem veran Heksamonu. Služiću Heksamonu čak i ako budu uvereni da sam izdajnik, što će se verovatno dogoditi - ukoliko im je poznata uloga koju sam igrao u secesiji. I tako, da bih se iskupio, otvaram ovu kapiju."
<BR>&nbsp;&nbsp;&nbsp;&nbsp;&nbsp;"I dalje ne shvatam", reče Patricija nagnuvši glavu na stranu, očiju prikovanih za ključnjaču.
<BR>&nbsp;&nbsp;&nbsp;&nbsp;&nbsp;Rai Oi oslobodi jednu šaku i raširi prste, opisujući rukom krug. "Sve kapije su podešene da se otvaraju u svetove, planete. Put prolazi pokraj beskrajnog broja mogućih raskrsnica s različitim svetovima, a mi smo u prilici da se moramo opedeliti u toj beskonačnosti kada tražimo najpogodniju tačku. Možda ste zapazili da su naše kapije razmeštene na razdaljini koja nije manja od četiri stotine kilometara. To je zbog ritma geometrijskih naslaga. Da li shvatate taj ritam?"
<BR>&nbsp;&nbsp;&nbsp;&nbsp;&nbsp;Patricija klimnu glavom. "Da."
<BR>&nbsp;&nbsp;&nbsp;&nbsp;&nbsp;"Mi se ne upuštamo u rizično traganje po samim naslagama. One predstavljaju čvorišta alternativnih univerzuma i vremenskih linja, ali na način koji nama nije koristan. Mi radimo između." Presekao je vazduh bridom šake. "Radimo u rasponu od deset metara, a čak i unutar tog opsega postoji možda milijarda mogućnosti. Podešavamo položaj objekta s planetarnom masom onoliko blizu koliko možemo. Ključnjača nam kazuje kolika je masa posredi, obezbeđujući nam neophodne informacaje. Osetite ovo." Uzeo joj je ruku i postavio je na suprotnu ručku ključnjače. Njena svest bila je preplavljena slikama, informacijama. "A sada pogledajte mene."
<BR>&nbsp;&nbsp;&nbsp;&nbsp;&nbsp;Zurila je u Rai Oija, a on je u njenu glavu ucrtao brz postojan tok tehnika. "Bilo bi znatno lakše kada biste posedovali implant ali, ako ništa drugo, vi imate nadarenost - i nagon za učenjem. Ne mogu vam preneti svu veštinu, ali mogu da vam izbrusim intuiciju."
<BR>&nbsp;&nbsp;&nbsp;&nbsp;&nbsp;Preneo joj je sledeći niz uputstava. I dalje držeći ruku na ključnjači, osetila je strujanje pri stapanju podataka.
<BR>&nbsp;&nbsp;&nbsp;&nbsp;&nbsp;"Ne mogu vam pomoći da pronađete svoj dom", reče on potapšavši je po ruci da bi pustila dršku. "Neću biti s vama, baš kao ni Jejts i Olmi. Nas čekaju drugi poslovi. Ali ako je vaša teorija ispravna - a ja ne vidim razlog zbog koga ne bi trebalo da bude tako, vi ćete pronaći pravu kapiju u geometrijskim naslagama. Posedujete dovoljno znanje za jedan takav pokušaj. A sada pažljivo posmatrajte. Danas ne otvaramo izlaz u još jedan nov svet. Otvaramo izlaz u sam Put."
<BR>&nbsp;&nbsp;&nbsp;&nbsp;&nbsp;Patricija nabra veđe.
<BR>&nbsp;&nbsp;&nbsp;&nbsp;&nbsp;"Videli ste krivinu, Patricija. Siguran sam da ste proračunali krivinu Puta."
<BR>&nbsp;&nbsp;&nbsp;&nbsp;&nbsp;"Jesam", reče ona.
<BR>&nbsp;&nbsp;&nbsp;&nbsp;&nbsp;"Jeste li videli mesto gde se ukršta sa samim sobom?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"To je vrlo suptilna raskrsnica, a tačke su veoma udaljene. Na tolikim razdaljinama, karakter Puta može biti vrlo različit. Osni grad će, na svome putovanju, možda kroz milione godina konačno dosegnuti ta područja, a mnogo brže ukoliko Gešeli sprovedu u delo svoje sadašnje planove. Kada otvorimo kapiju na ovom raskršću, saznaćemo šta Put zapravo jeste, šta smo stvorili a možda i koliko se proteže u dužinu. Iskupljujemo se u odnosu na Heksamon ovim pionirskim poduhvatom. Da li sada shvatate zbog čega smo ostali ovde?"
<BR>&nbsp;&nbsp;&nbsp;&nbsp;&nbsp;Patricija klimnu glavom.
<BR>&nbsp;&nbsp;&nbsp;&nbsp;&nbsp;Rai Oi se okrete prema istraživačima i svojim kolegama u podnožju skele. "Da li je inženjer spreman da prisustvuje svečanosti?"
<BR>&nbsp;&nbsp;&nbsp;&nbsp;&nbsp;"Ovde sam."
<BR>&nbsp;&nbsp;&nbsp;&nbsp;&nbsp;"Možete li sve jasno da doživite?"
<BR>&nbsp;&nbsp;&nbsp;&nbsp;&nbsp;"Da. Maslim da mogu."
<BR>&nbsp;&nbsp;&nbsp;&nbsp;&nbsp;Otvarač kapije duboko udahnu vazduh i pogleda postrance u Patriciju. "Danas smo svi privilegovani", reče joj.
<BR>&nbsp;&nbsp;&nbsp;&nbsp;&nbsp;Ključnjača je zazujala kada je on stupio na vučno polje. Dao je znak Patriciji da ga sledi. Stajala je poravnata s njim, a polje se udubi na mestu na kome su stajali, stvarajući kupu oko njih. Kada se njihovo spuštanje završilo, našli su se na nekoliko metara od poda. Rai Oi kleče i vrati ključnjaču u njeno ležište.
<BR>&nbsp;&nbsp;&nbsp;&nbsp;&nbsp;"Iskosio sam područje naniže za nekoliko centimetara", reče on.
<BR>&nbsp;&nbsp;&nbsp;&nbsp;&nbsp;Podižući glavu počeo je, na Patricijino iznenađenje, da poje.
<BR>&nbsp;&nbsp;&nbsp;&nbsp;&nbsp;"U ime zvezde, pećnice našeg bića, kovačnice naše supstance, najveće od svih vatri, Zvezdo daj nam svetlost, daj nam čak i u mraku dar ispravnog stvaranja."
<BR>&nbsp;&nbsp;&nbsp;&nbsp;&nbsp;Pomerio je ključnjaču i stegao je čvrsto obema rukama okrećući lice naviše prema visokom krovu terminala.
<BR>&nbsp;&nbsp;&nbsp;&nbsp;&nbsp;"U Sudbinu se uzdamo, u Put Života i Svetlost, u krajnji obrazac sudbine, koji ne možemo poreći, ma šta odabrali, ma koliko slobodno birali. U ime Pneume, daha naših umova, vetra naših misli, rođeni od mesa ili nošeni u mašini, vodi naše ruke, obodri nas, kako bismo mogli stvoriti istinu u nama samima, kako bismo mogli da ispoljimo ono što je u nama i izvan nas."
<BR>&nbsp;&nbsp;&nbsp;&nbsp;&nbsp;Lenijer primeti da Karzenovski pomiče usne oblikujući reči naporedo sa Rai Oijem. Da li je inženjer napisao svečane reči koje je otvarač kapija sada koristio?
<BR>&nbsp;&nbsp;&nbsp;&nbsp;&nbsp;Zujanje ključnjače poprimi viši ton. Patricija preplete šake, svesna da izvodi molitveni čin. Nije mogla naterati sebe da razmrsi prste i spusti ruke niza se.
<BR>&nbsp;&nbsp;&nbsp;&nbsp;&nbsp;"I u ime Elda, od kojih su neki među nama u ovoj prilici, oni koji su rođeni od mesa i oni koji su vaskrsli zahvaljujući darovima naše minule kreativnosti; u ime onih koja su izgoreli da bismo mi mogli pronaći bazu istine, koji su pretrpeli Smrt da bismo mi mogli da živimo..."
<BR>&nbsp;&nbsp;&nbsp;&nbsp;&nbsp;I Patricija i Lenijer osetiše kako im suze naviru i slivaju se niz obraze.
<BR>&nbsp;&nbsp;&nbsp;&nbsp;&nbsp;"Podižem ovu ključnjaču za svetove bez broja i darujem novu svetlost Putu, otvarajući ovu kapiju u korist svih onih koji predvode i onih koji su vođeni, onih koji stvaraju i onih koji su stvoreni, onih koji osvetljavaju Put i uživaju u tako dobijenoj svetlosti."
<BR>&nbsp;&nbsp;&nbsp;&nbsp;&nbsp;Izvadio je ključnjaču iz kutije i postavio je između kolena. Bujica crteža, koja je izbijala iz ključnjače, osvetlila mu je lice bojama vatre. Ono zujanje prevazišlo je tačku čujnosti.
<BR>&nbsp;&nbsp;&nbsp;&nbsp;&nbsp;"Gledajte."
<BR>&nbsp;&nbsp;&nbsp;&nbsp;&nbsp;"Otvaram jedan - novi svet..."
<BR>&nbsp;&nbsp;&nbsp;&nbsp;&nbsp;Učinilo se kao da se bronzana površina Puta ispod njih izobličuje u ukrštanje crnih, zelenih i crvenih linija. Rai Oi je stajao držeći ključnjaču u vodoravnom položaju.
<BR>&nbsp;&nbsp;&nbsp;&nbsp;&nbsp;Stojeći onoliko blizu jame koliko je to bilo moguće, istraživači, Jejts, Proročka Oi, Lenijer i slika Korzenovskog netremice su promatrali tihu oluju začinjanja kapije.
<BR>&nbsp;&nbsp;&nbsp;&nbsp;&nbsp;Ona kupa na vučni pogon uzdigla je otvarača kapije i Patriciju nekoliko metara uvis. Patricija je ponovo osetila vrtoglavicu dok je zurila u bremenitu uskovitlanu iluziju boja i beskrajnih mogućnosti.
<BR>&nbsp;&nbsp;&nbsp;&nbsp;&nbsp;Iluzija se rastvorila ustupajući mesto stvaranju jednog uljastog crnog kruga u središtu.
<BR>&nbsp;&nbsp;&nbsp;&nbsp;&nbsp;Rai Oi dodade ključnjaču Patriciji. Čvrsto ju je stegla rukama.
<BR>&nbsp;&nbsp;&nbsp;&nbsp;&nbsp;"A sada osetite moć onoga što se događa", reče on na engleskom jeziku. "Spoznajte doživljaj ispravnog otvaranja."
<BR>&nbsp;&nbsp;&nbsp;&nbsp;&nbsp;Ključnjača je bila živa u njenim šakama, deo nje, povezana s njom svojim neprestanim ucrtavanjem. Uputstva koja joj je Rai Oi dao bila su podrobna, urezana u njenoj svesti.
<BR>&nbsp;&nbsp;&nbsp;&nbsp;&nbsp;Moć o kojoj je govorio bila je ushićujuća. Želela je da se smeje dok je ključnjača proširivala rupu u površini Puta. Iznad njihovih glava, nedovršena kupola koja je štitila Oijev radni prostor sada je po svojoj volji menjala položaj, tražeći središte uskomešanosti.
<BR>&nbsp;&nbsp;&nbsp;&nbsp;&nbsp;"Ovo je opasan trenutak", obrati joj se Rai Oi. "Ukoliko bi se dogodilo da ključnjača izmakne kontroli, kupola bi nas poklopila i zaglavila uskomešanost. Bili bismo zanavek izgubljeni u odnosu na Put. Otišli bismo tamo kuda bi nas odnela pobačena kapija, bez mogućnosti povratka. Osećate li takvu mogućnost?"
<BR>&nbsp;&nbsp;&nbsp;&nbsp;&nbsp;Osećala je. Njeno ushićenje prometnulo se u osećaj nečeg neopisivo gnusnog i neprijateljskog za leđima. Držala je oči prikovane za ključnjaču.
<BR>&nbsp;&nbsp;&nbsp;&nbsp;&nbsp;"To je to", reče Rai Oi. "Olmi nije mogao da bude više u pravu no što je bio. Vi pre pripadate našem dobu nego vlastitom."
<BR>&nbsp;&nbsp;&nbsp;&nbsp;&nbsp;Tanke, jedva ocrtane linije kupole stopiše se u jarku bronzastu obojenjost, koju su već videli kod drugih kapija. U središtu jame, vrtlog koji je okružavao onaj crni krug poče da raste; vučno polje uzdiglo ih je za još par metara.
<BR>&nbsp;&nbsp;&nbsp;&nbsp;&nbsp;"Sledite me", reče Jejts Lenijeru kada su istraživači stali da se povlače. Svi su se ponovo okupili na oko pedeset metara od skele, u blizini baze radnog prostora otvarača kapija. Tlo oko jame se ugibalo, pucajući i stvarajući humku iznad nagiba kapije, koji se pomaljao.
<BR>&nbsp;&nbsp;&nbsp;&nbsp;&nbsp;Skele i linije vučnog polja ostadoše u istoj ravni. Rai Oi ponovo preuze ključnjaču. "Ovde ima na stotine hiljada mogućnosti", promrmlja on. "Mogu da ih osetim... da ih iskusim... kroz ovu ključnjaču. Sada saznajem za sto hiljada svetova, ali želim samo jedan. Osluškujem ga... Poznajem mu karakter... Poznata mi je određena tangenta koju zauzima. Ključnjača kontroliše vlastito istraživanje, održavajući postojano isti polažaj, ali upravljam ja... i pronalazim."
<BR>&nbsp;&nbsp;&nbsp;&nbsp;&nbsp;Izraz lica mu je bio ushićen, pobednički. Uljasti crni krug se proširio i poprimio jaku nebeskoplavu boju. Bronzasti materijal Puta oko kruga ponovo se stvrdnuo tvoreći ulegnuće glatkih ivica s plavetnilom u središtu. Ulegnuće se produbilo. Patricija nije mogla da se otme utisku da se ovde ne odvija proces zaceljivanja prostora-vremena, proces navikavanja na jedan neprirodan proboj.
<BR>&nbsp;&nbsp;&nbsp;&nbsp;&nbsp;Po rubu plavetnila, kao kroz kameru s ribljim sočivima, ukazao joj se prizor nečeg dugačkog, svetlog i tekućeg, okruženog masivnim tamnim predmetima.
<BR>&nbsp;&nbsp;&nbsp;&nbsp;&nbsp;"Kapija je otvorena", reče Rai Oi pognuvši ramena. Smestio je ključnjaču u njenu kutiju i raširio ruke. "A sada da otkrijemo šta leži na drugoj strani."
<BR>&nbsp;&nbsp;&nbsp;&nbsp;&nbsp;"Da li ćemo ući?" upita Patricija.
<BR>&nbsp;&nbsp;&nbsp;&nbsp;&nbsp;"Ne", reče otvarač kapija osmehnuvši se. "Poslaćemo tamo jednog od naših mehaničkih prijatelja. On će sačiniti izveštaj, a mi ćemo potom doneti odluku, ne izlažući odmah živote opasnosti."
<BR>&nbsp;&nbsp;&nbsp;&nbsp;&nbsp;Kupa na vučni pogon dovela ih je u ravan sa stepenicama na vrhu skele. Rai Oi dade rukom Patriciji znak da krene ispred njega, i oni se ubrzo pridružiše ostalima pokraj radnog prostora.
<BR>&nbsp;&nbsp;&nbsp;&nbsp;&nbsp;Jedan kockasti monitor, čije su stranice iznosile oko pola metra - prevelik za sredstvo ove vrste - krenuo je uz novonastalu padinu i prošao uzmeđu šipki skele. Tiho je skliznuo u udubljenje i prodenuo se kroz kapiju. Jejts je aktivirao jedan ucrtavač i podesio ga u skladu sa signalima monitora, koje su prenosili transponderi na skeli.
<BR>&nbsp;&nbsp;&nbsp;&nbsp;&nbsp;Lenijeru se Patricija učinila nekako stasitijom nego ranije. Delovala je samopouzdanije, spokojnije. Uzevši ga za šaku i stiskajući je između svoje dve, osmehnula mu se i prošaputala: "Mogu to da učinim. Osetila sam. Biću u stanju da je sledim do kraja."
<BR>&nbsp;&nbsp;&nbsp;&nbsp;&nbsp;Monitorska slika još nije došla u žižu. Jejts je prevodio crteže koji su sadržavali informacije o uslovima na drugoj strani. "Monitor se nalazi u vakuumu visokog stepena", reče on, "s vrlo niskom radijacijom. Ako se zaista nalazimo u drugom odeljku Puta, onda je ovde tok naglašeno neaktivan i postojan."
<BR>&nbsp;&nbsp;&nbsp;&nbsp;&nbsp;"Čini se da tamo nema nikakvog toka", primeti Rai Oi škiljeći u naporu koncentracije.
<BR>&nbsp;&nbsp;&nbsp;&nbsp;&nbsp;Vuzuelna slika se razbistrila.
<BR>&nbsp;&nbsp;&nbsp;&nbsp;&nbsp;"Ogromno je", reče senatorka Oi tihim glasom.
<BR>&nbsp;&nbsp;&nbsp;&nbsp;&nbsp;Bez obzira na to na kojoj tački je kapija presekla Put, cevoliki univerzum se širio duž prečnika od najmanje pedeset hiljada kilometara. "Geodezijsko zanošenje", reče Patricija.
<BR>&nbsp;&nbsp;&nbsp;&nbsp;&nbsp;"Pa, to bi moglo da objasni stvar", reče Rai Oi.
<BR>&nbsp;&nbsp;&nbsp;&nbsp;&nbsp;"Ali možda nije to u pitanju."
<BR>&nbsp;&nbsp;&nbsp;&nbsp;&nbsp;Lenijer nije ni pokušao da zatraži objašnjenje; sumnjao je da bi ga shvatio.
<BR>&nbsp;&nbsp;&nbsp;&nbsp;&nbsp;Put beše ispunjen kiklopskim strukturama, crnim kristalinskim masama dugačkim hiljade kilometara od kojih su neke slobodno letele; prolazeći ispred jarke zmijolike cevi s plazmom bacale su široke senke na suprotne zidove Puta.
<BR>&nbsp;&nbsp;&nbsp;&nbsp;&nbsp;"Privlačenje površine iznosi oko desetinu g", reče Jejts. "Parametri su bitno različiti, Rai. Pomišljaš li na to da bi ovo mogao biti neki drugi Put, ne naš?"
<BR>&nbsp;&nbsp;&nbsp;&nbsp;&nbsp;"Imamo li razloga da verujemo kako bi neko drugi mogao napraviti univerzum sličan ovom?" upita otvarač kapija.
<BR>&nbsp;&nbsp;&nbsp;&nbsp;&nbsp;"Ne", priznade Jejts.
<BR>&nbsp;&nbsp;&nbsp;&nbsp;&nbsp;"Utisnuli smo iskustvo vlastitog nasleđa na oblik Puta kada smo ga stvorili u obliku cilindra - iskreno sumnjam da je neko drugi mogao izraditi duplikat. Ne barem s beskrajnim brojem dostupnih mogućnosti."
<BR>&nbsp;&nbsp;&nbsp;&nbsp;&nbsp;"Pa ipak, taj oblik je univerzalan, posebno ako se ima na umu trgovina..."
<BR>&nbsp;&nbsp;&nbsp;&nbsp;&nbsp;Rai Oi odsečno klimnu glavom, dajući do znanja da se slaže s poslednjim stavom. Izgledao je ljutito dok je procenjivao rezultate svog rada. "Ovde je veoma čudno", reče on. "Nema nikakvog opažljivog toka, a i cev s plazmom je krajnje nepravilna. Kao da su nečiji prsti umešani u sve ovo."
<BR>&nbsp;&nbsp;&nbsp;&nbsp;&nbsp;"Jarti?"
<BR>&nbsp;&nbsp;&nbsp;&nbsp;&nbsp;"Ne", reče otvarač kapija. "Ove strukture se ne mogu dovesti u vezu s Jartima. Nisam siguran da mogu da sagledam neku njihovu određenu svrhu - ili su to geometrijska iskrivljenja, izlučevine i kristalizacije prostora-vremena ili..." Zavrteo je glavom. "Ili su izvan naše moći shvatanja. Uz to, sumnjam da su Jarti mogli tako daleko da stignu. Ovo raskršće - ako je u pitanju raskršće - mora da se nalazi iza 1 x 10<SUP>15</SUP> - preko sto svetlosnih godina niz Put."
<BR>&nbsp;&nbsp;&nbsp;&nbsp;&nbsp;"Onda tamo ne može biti nikakvih kapija", reče Patricija.
<BR>&nbsp;&nbsp;&nbsp;&nbsp;&nbsp;Jejts izvi veđe. "A zašto ne?"
<BR>&nbsp;&nbsp;&nbsp;&nbsp;&nbsp;"Zato što je to izvan kraja našeg univerzuma, u smislu vremena. Kapije bi se otvorile u...", podigla je ruke, "...ništa, nulu."
<BR>&nbsp;&nbsp;&nbsp;&nbsp;&nbsp;"Ne nužno", reče Rai Oi. "Ali rekli ste nešto zanimljivo. Put je tako prilagođen da odgovara uslovima iz epohe svog nastanka. Tamo gde prevazilazi te uslove - produžava se iza njih - prirodno je očekivati da se preustroji."
<BR>&nbsp;&nbsp;&nbsp;&nbsp;&nbsp;"Može li Osni Grad otputovati tako daleko?" upita Proročka Oi.
<BR>&nbsp;&nbsp;&nbsp;&nbsp;&nbsp;"Ne znam. Ako tok prestaje da postoji, moraće izvršiti nova podešavanja... To bi bilo teško. A ako iza određene tačke nema nikakvog toka..."
<BR>&nbsp;&nbsp;&nbsp;&nbsp;&nbsp;"Put je samaodržavajući", dovrši Jejts misao umesto njega.
<BR>&nbsp;&nbsp;&nbsp;&nbsp;&nbsp;"Upravo tako. Onda mu nije potrebna mašinerija šeste komore niti bilo kakva veza sa Čičkom."
<BR>&nbsp;&nbsp;&nbsp;&nbsp;&nbsp;"Izgleda prazan", reče Lenijer, ne sasvim siguran u to da li je umesno da se meša u ovaj razgovor. "Ne vidim nikakav saobraćaj, nema ni najmanje kretnje."
<BR>&nbsp;&nbsp;&nbsp;&nbsp;&nbsp;Jejts naredi monitoru da pregleda oblast. Slike su se veoma uvećale, otkrivajući pojedinosti u kiklopskim kristalima. Put je bio krcat njima - neki su jedrili s jedne strane na drugu preko desetina hiljada kilometara, cev s plazmom svijala se oko njih.
<BR>&nbsp;&nbsp;&nbsp;&nbsp;&nbsp;Sve te strukture - čak i one koje su slobodno plovile - behu prekrivene diskovima kupolastog oblika. Bilo je očigledno da oni štite mehurove otvorenih kapija. Slika se uvećala još nekoliko puta. Blistave trake svetlosti isprepletane u guste mreže povezivale su nagomilane kapije. Bilo je saobraćaja - svojevrsne trgovine - ali nepojmljivo velikih razmera i potpuno različitog od onoga što su do tada imali prilike da vide.
<BR>&nbsp;&nbsp;&nbsp;&nbsp;&nbsp;Pokraj slika blesnuli su novi crteži. "Nema nikakvog toka, sasvim sigurno", saopšti Jejts. "Put je na ovoj tački potpuno stabilan i samoodržavajući."
<BR>&nbsp;&nbsp;&nbsp;&nbsp;&nbsp;Čunilo se da je Patricija u polusnu. Lenijer ja shvatio da je ponovo utonula u ono stanje. Upinjala se da shvati nešto što je bilo potpuno izvan njegovog domašaja.
<BR>&nbsp;&nbsp;&nbsp;&nbsp;&nbsp;"Slučajno je povezan", reče ona jedva razgovetno.
<BR>&nbsp;&nbsp;&nbsp;&nbsp;&nbsp;"Molim?" upita Lenijer pogledavši ostale i uhvativši joj rukom lakat. Širom je otvorila oči u upiljila se u njega.
<BR>&nbsp;&nbsp;&nbsp;&nbsp;&nbsp;"Ako Osni grad putuje brzinom na granici svetlosti niz Put, dogodiće se ovo - čak i pre no što putovanje započne. Put u biti leži izvan vremena, i mora se prilagođavati svakom događaju unutar svoje dužine. Ovo je ono što će se dogoditi - pogotovo ako je sudbina Čička zapečaćena."
<BR>&nbsp;&nbsp;&nbsp;&nbsp;&nbsp;"Da? Molim vas nastavite...", podsticao ju je Jejts.
<BR>&nbsp;&nbsp;&nbsp;&nbsp;&nbsp;"Ona je u pravu", reče Korzenovski. "To je savršeno očigledno. A postoji neko - nisu to ljudi, ni Jarti, pa čak ni naš univerzum - ko izvlači korist iz tog preuređenja."
<BR>&nbsp;&nbsp;&nbsp;&nbsp;&nbsp;Rai Oi se široko osmehnu. "Bojim se da nama to nije očigledno."
<BR>&nbsp;&nbsp;&nbsp;&nbsp;&nbsp;Patricija je uputila pogled inženjeru i osetila mreškanje prepoznavanja. Ona... Nešto u vezi s njom. Korzenovski joj klimnu glavom. "Na pravom ste putu", reče on.
<BR>&nbsp;&nbsp;&nbsp;&nbsp;&nbsp;"Posmatramo rezultate akcije sprovedene duž vektora superprostora - ono što će se dogoditi u Putu", reče ona. "Razmišljala sam o ovome pre no što smo krenuli za Timbl, a posle posete one bitange u mojim odajama. Ako Osni grad putuje brže od trećine svetlosne brzine, izazvaće uvrtanje Puta i stvoriće udarni talas prostora-vremena, koji će premašiti brzinu svetlosti krećući se ispred Osnog grada. Taj udarni talas dejstvovaće izvan vremena, prestigavši svoj uzrok. Isti udarni talas već je prošao ovu tačku - možda još pre jednog veka, možda čak pre no što je Put otvoren. Nešto što putuje brzinom na granici svetlosti u singularnosti, napregnuće je preko granica njene izdržljivosti. To će pretvoriti virtuelne čestice u energiju - zračiće, ispariće." Duboko je udahnula vazduh i sklopila oči, promatrajući odvijanje matematičkih procesa u svojoj svesti, koji se nisu prekidali ni dok je govorila. "Put je bio prinuđen da se raširi u jednu ovakvu stabilnu konfiguraciju. Tok je iščezao."
<BR>&nbsp;&nbsp;&nbsp;&nbsp;&nbsp;Olmi je ćutao, mirno slušajući Korzenovskog i Patriciju. On je ponosan, pomisli Lenijer.
<BR>&nbsp;&nbsp;&nbsp;&nbsp;&nbsp;"Tokom više svetlosnih godina, sve dok se Put ne raširi i ne rasturi udarni talas grada, sve ispred grada biće sterilizovano. Ništa neće postojati u ovim segmentima osim grada. Sve osobenosti biće izbrisane, a sve kapije zapečaćene." Pokazala je na strukture. "Očito je da se Put raširio ovde, a relativistički predmeti, koji se kreću njegovom dužinom, ne mogu ga poremetiti."
<BR>&nbsp;&nbsp;&nbsp;&nbsp;&nbsp;Lenijer je pokušao da reši zagonetku iščezavanja toka pre izgradnje predmeta koji je iznudio njegovo isparavanje. Brzo se izgubio u protivrečnostima, ali izgledalo je da te protivrečnosti ne zadaju nikakve teškoće Korzenovskom ili otvaračima kapija.
<BR>&nbsp;&nbsp;&nbsp;&nbsp;&nbsp;"Kada pripremimo dokumentaciju - možete to da učinite, zar ne, uskoro?" upitao je Patriciju.
<BR>&nbsp;&nbsp;&nbsp;&nbsp;&nbsp;Ona potvrdi klimanjem glave. "Uz pomoć Ser Korzenovskog."
<BR>&nbsp;&nbsp;&nbsp;&nbsp;&nbsp;"Znaćemo najveći deo onoga što nam je potrebno da znamo", reče Rai Oi. "Možemo predočiti naš izveštaj predsedniku. Njegova frakcija moći će da učini s tim što joj je volja." Nasmešio se. "Ono što, očito, mora učiniti."
<BR>&nbsp;&nbsp;&nbsp;&nbsp;&nbsp;Svetlocrveni crteži pojavili su se ispred odbrambenog monitora, označavajući hitnu poruku. Olmi otide da ih primi. Kada se vratio, izraz lica mu beše ushićen - paradoksalno, ako se uzme u obzir šta je zatim rekao. "Jarti su otvorili svoju kapiju. Daleko je na otprilike l,5 x 10<SUP>9</SUP>. Odsekli su poslednju odbrambenu stanicu. Stvorio se čep plazme koji dostiže maksimalnu brzinu - sada je na nekih sedam časova od nas. Moramo smesta da krenemo."
<BR>&nbsp;&nbsp;&nbsp;&nbsp;&nbsp;Proročka Oi pogleda u oca. "Gešeli neće dozvoliti da ih Jarti istisnu."
<BR>&nbsp;&nbsp;&nbsp;&nbsp;&nbsp;"Onda predsednik nema nikakvog izbora, je li tako?" reče Rai Oi. "Put piše svoju sudbinu, baš kao i Jarti. On mora da uzme svoje okruge, a mi naše, i da krenemo odvojenim stazama."
</TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
