<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>29.
<P>&nbsp;&nbsp;&nbsp;&nbsp;&nbsp;Hajneman se meškoljio u pilotskom sedištu V/STOL-a, slušajući razgovor koji se vodio na ruskom, engleskom i nemačkom jeziku. Transponderi u otvorima bušotine automatski su prenosili radio-signale od komore do komore i niz hodnik. Zbog čega nisu isključeni? Možda i jesu - možda je on primao signale od ruskih transpondera.
<BR>&nbsp;&nbsp;&nbsp;&nbsp;&nbsp;Odvezao je cevobob do mesta na kome mu nije pretila nikakva opasnost; nalazio se sada na nekih hiljadu kilometara niz hodnik, prikovan za singularnost i ispunjen osećanjem beskorisnosti. Programirao je komunikacione procesore da dejstvuju na više kanala i vraćaju sve poruke, uskladištavajući istovremene poruke za kasniji zasebni plejbek. Imao je izvrstan položaj; od otvora bušotine dopiralo je čak ponešto i od video programa.
<BR>&nbsp;&nbsp;&nbsp;&nbsp;&nbsp;Bio je svedok katastrofe koja se širila Zemljom, pre no što je to signal dojavio. Sasvim slučajno je pogledao preko ramena i uočio pokretno belo svetlucanje. To je skliznulo iznad njega i uz suprotnu stranu. Ma šta da je bilo u pitanju, činilo se da to putuje spiralnom putanjom kroz cev sa plazmom, ostajući u sloju plazme; trag mu je bio vidljiva senka unutar opšteg sjaja.
<BR>&nbsp;&nbsp;&nbsp;&nbsp;&nbsp;U Kamenu nije bilo nijedne druge letelice nijedne za koju je on čuo, u svakom slučaju. Sumnjao je da Rusi poseduju bilo šta toliko složeno da bi mogli da slede ovako težak put.
<BR>&nbsp;&nbsp;&nbsp;&nbsp;&nbsp;"Šta je onda ovo bilo?"
<BR>&nbsp;&nbsp;&nbsp;&nbsp;&nbsp;Budžum. Usred sveg ovog uzbuđenja video je prvog budžuma. Tako to uvek biva, zar ne? Uključio je sistem praćenja.
<BR>&nbsp;&nbsp;&nbsp;&nbsp;&nbsp;Za trenutak je imao jasan odraz cilja na ekranima, pa čak i kompjuterski uvećanu sliku kontura letelice. Bila je glatka i podsećala je na zatupljen vrh strele. Beležio je informaciju koja je potrajala nekih pet sekundi, pre no što su detektori odjednom zanemeli i izgubili metu.
<BR>&nbsp;&nbsp;&nbsp;&nbsp;&nbsp;Patriciji je bilo hladno oko srca. Piljila je kroz providnost na boku Olmijeve letelice, posmatrajući kako dole promiče jednoličan smeđ i bledosiv pejzaž. Dve ličnosti su se sukobljavale u njoj; jedna, daleko moćnija, zabranjivala je i najmanju kretnju ili spoljašnju reakciju. Druga je bila normalna, očarana, pa čak i pomalo vesela Patricija. Ako bi progovorila, znala je da će druga Patricija - ona daleka i nezainteresovana - pokušati da zbija šalu i da ono što se dešava prikaže u lakšem svetlu. Ali prva je preovladala i ona nije ništa zborila. Nije čak pomerala ni glavu. Samo je zurila u zidove hodnika koji su se okretali i promicali ispod njih.
<BR>&nbsp;&nbsp;&nbsp;&nbsp;&nbsp;"Jeste li gladni ili žedni?" upita Olmi. Nije odgovarala. "Jeste li umorni, da li vam je potreban san?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Potrajaće neko vreme. Nekoliko dana. Grad Ose nalazi se milion kilometara odavde niz Put - hodnik. Molim vas dajte nam do znanja ako vam je potrebno..."
<BR>&nbsp;&nbsp;&nbsp;&nbsp;&nbsp;Pogledao je prema Frantu, ali mu ovaj uzvrati samo kolutanjem jednog oka, što je trebalo da znači da nema šta da predloži.
<BR>&nbsp;&nbsp;&nbsp;&nbsp;&nbsp;Patricija je mogla da oseti kako se sve raspada; sve one gusto upletene ambicije i nade nisu mogle da zadrže ovaj neminovni slom. Ramena počeše da joj podrhtavaju. Pogledala je postrance Olmija, a zatim hitro odvratila oči na drugu stranu. Izgledalo je kao da mu oči plutaju. Kada je zatresla glavom, suze nabujaše i provališe, polako je podigla ruke i pritisnula ih na lice; suze kanuše i raširiše se po njenim prstima i dlanovima.
<BR>&nbsp;&nbsp;&nbsp;&nbsp;&nbsp;Sve je propalo, sav trud je propao...
<BR>&nbsp;&nbsp;&nbsp;&nbsp;&nbsp;Grudi su joj se nadimale. "Molim vas", prošaputala je.
<BR>&nbsp;&nbsp;&nbsp;&nbsp;&nbsp;Oni su mrtvi. Stvarno nestali. Nisi uspela da ih spaseš.
<BR>&nbsp;&nbsp;&nbsp;&nbsp;&nbsp;"Molim vas."
<BR>&nbsp;&nbsp;&nbsp;&nbsp;&nbsp;"Gospođice Vaskez..." Olmi je ispružio ruku hoteći da je dotakne, a zatim je povukao kada se ona trgnula.
<BR>&nbsp;&nbsp;&nbsp;&nbsp;&nbsp;"Ah, Isuse i Marijo." Telo joj se trzalo, a noge tresle od siline jecaja. Svaki je otkidao ponešto iz njenih grudi i osipao tamne podočnjake jarkocrvenim mrljama. Obuhvatila je rukama ramena i počela da se njiše napred-nazad na kauču, povijenih leđa, stegnutih zuba i posuvraćenih usana.
<BR>&nbsp;&nbsp;&nbsp;&nbsp;&nbsp;Kičma joj se sama od sebe savila i ona se sklupča spojivši grudi i kolena. Da li je ovo bio nervni slom?
<BR>&nbsp;&nbsp;&nbsp;&nbsp;&nbsp;Ovo je bol.
<BR>&nbsp;&nbsp;&nbsp;&nbsp;&nbsp;Ovo je gubitak. Ovo je svest. Ovo nije samozavaravanje.
<BR>&nbsp;&nbsp;&nbsp;&nbsp;&nbsp;Olmi nije pokušao da je spreči. Posmatrao je ženu koja je plakala za jednim izgubljenim svetom za njegovim rodom izgubljenim još pre trinaest vekova. Drevna žena, drevna patnja.
<BR>&nbsp;&nbsp;&nbsp;&nbsp;&nbsp;Patricija Luiza Vaskez oplakivala je milijarde mrtvih kao i načine života koji su njemu bili nepoznati.
<BR>&nbsp;&nbsp;&nbsp;&nbsp;&nbsp;"Ona je kao otvorana rana", reče Frant prišavši da bi čučnuo pored Olmijevog ramena. "Želeo bih da joj pomognem, ali ne mogu."
<BR>&nbsp;&nbsp;&nbsp;&nbsp;&nbsp;"Nema tu pomoći", reče Olmi. Čak i posle trinaest vekova vidi se trag Smrti na njegovim ljudima. To mu je postalo jasno dok ju je posmatrao, prosuđujući razlike. Neksus je bio skovan u Smrti, a kao rezultat toga Naderiti su došli na vlast... A koliko je njihovih predrasuda, koliko hotimične zaslepljenosti zapravo iznedrio odjek sadašnje Patricijine patnje?
<BR>&nbsp;&nbsp;&nbsp;&nbsp;&nbsp;"Ako nema načina da joj se pomogne, onda mi i samo razmišljanje o tome pričinjava bol", reče Frant.
</TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
