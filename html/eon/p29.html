<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>28.
<P>&nbsp;&nbsp;&nbsp;&nbsp;&nbsp;Sovjetske trupe poslate u drugu komoru spustile su se na dve stotine metara široku traku travnjaka, koja je razdvajala reku od južnog poklopca. Vodovi su se pregrupisali u dve tačke na suprotnim krajevima nultog mosta, svaki na oko tri kilometra udaljenosti od cilja. Veze između odeljenja na suprotnim stranama mosta bile su dobre.
<BR>&nbsp;&nbsp;&nbsp;&nbsp;&nbsp;Grupa Mirskog zauzela je zaklon u gustoj šumi čvornovatih borova; zaključili su da je most veoma dobro čuvan i da će uskoro stići pojačanje. Morali su smesta da izvrše prepad. Oprema još nije bila spuštena iz žigulija, transportera broj sedam, a sigurno je da barem tri četvrtine od trideset vodova nije bilo kompletno. Gubici u otvoru bušotine behu stravični, a od onih koji su preživeli tu rednju, najmanje jedan od dvadeset nije završio putovanje i padobranski skok.
<BR>&nbsp;&nbsp;&nbsp;&nbsp;&nbsp;Plan organizacije vodova bio je elastično zamišljen: preživeli narednici okupljali su razbijene vodove stvarajući od njih nove. Mirski je pod neposrednom komandom imao svega 210 vojnika i, naravno, malo nade da će dobiti još nekog. Niko nije znao koliko je ljudi preživelo spuštanje u ostale komore.
<BR>&nbsp;&nbsp;&nbsp;&nbsp;&nbsp;Dvadeset SPETSNAZ diverzanata priključenih bataljonu Mirskog koji su posle preplivavanja reke uspostavili radio-vezu, utvrdili su se na osmatračkim položajima u gradu druge komore.
<BR>&nbsp;&nbsp;&nbsp;&nbsp;&nbsp;Protekla su dva sata otkako su bili u ovoj komori. Vojnici NATO-a kod mosta nisu preduzimali nikakvu napadačku akciju. Ovo je zabrinjavalo Mirskog. Znao je da je, kada se neko nađe u odbrambenoj situaciji, najbolji plan za njega - brz i odlučan napad. Moglo se očekivati da će oni izvršiti napad dok su se njegovi ljudi spuštali od ose; očito je da su bili zatečeni i nedovoljno organizovani.
<BR>&nbsp;&nbsp;&nbsp;&nbsp;&nbsp;Između njegove grupe i cilja nalazila se šuma i još nekoliko širokih betonskih zdanja nepoznate svrhe. Premda su u ovom času ona predstavljala dovoljan zaklon za njegove vojnike, moglo se lako dogoditi da se preobrate u niz katastrofalnih klopki.
<BR>&nbsp;&nbsp;&nbsp;&nbsp;&nbsp;General 'Zev' - general-major I. Sosnicki - preživeo je spuštanje u drugu komoru, ali se povredio prilikom prizemljenja, slomivši obe noge, pošto mu se padobran pocepao na oko sto metara visine. Sada je ležao zaklonjen drvećem, pod dejstvom sredstava za umirenje. Čuvala su ga četiri vojnika, kojih se Mirski teškom mukom odrekao. Politički oficir Belozerski je - dakako - takođe preživeo, i sada je stajao sasvim blizu generala, kao kakav strpljivi lešinar.
<BR>&nbsp;&nbsp;&nbsp;&nbsp;&nbsp;Mirski je proveo nekoliko nedelja na obuci sa Sosnickim u Moskvi. Poštovao je ovog general-majora. Sosnicki sa svojih pedeset godina bio je fizički spreman kao i svaki tridesetogodišnjak u pukovima koji su bili na obuci. Zavoleo je Mirskog i nema sumnje da je u Moskvi doprineo njegovom brzom unapređenju.
<BR>&nbsp;&nbsp;&nbsp;&nbsp;&nbsp;Ne računajući 'Zeva', nijedan oficir sa činom višim od pukovnika nije se spustio u drugu komoru. To je zapravo značilo da je Mirski zapovednik. Garabedijan je preživeo spuštanje - i to je Mirskom ulivalo određenu sigurnost. Nije mogao da zamisli boljeg zamenika komandanta.
<BR>&nbsp;&nbsp;&nbsp;&nbsp;&nbsp;Mirski povede napred tri voda do betonskog zdanja, udaljenog kilometar od mosta. Vrh temelja beše ravan, prostran oko tri stotine kvadratnih metara.
<BR>&nbsp;&nbsp;&nbsp;&nbsp;&nbsp;Gornja površina nije nudila nikakvu zaštitu. Beton je bio visok dva metra; praktično, bio je to zid iza koga se moglo hodati uspravno. Međutim, ni ovakav zaklon nije bio dovoljan; Mirskog su brinuli raspoloživi uglovi gađanja i mogućnosti koje je nudila krivina komore. Da li je neprijatelj posedovao lasere ili mala oružja sa projektilima koji bi mogli da probiju dvadeset ili trideset kilometara vazduha? Ako su ih imali, njegovi ljudi su mogli biti lako pogođeni bez obzira na to gde se sakrili.
<BR>&nbsp;&nbsp;&nbsp;&nbsp;&nbsp;Upravio je radio-odašiljač prema južnom otvoru bušotine i počeo da traži signal transpondera. Kada ga je pronašao, emitovao je poruku za potpukovnika Pogodina u prvoj komori, pitajući ga koliko vojnika ima pod komandom i u kakvoj se situaciji nalazi. Pogodin je doleteo ovamo na čajki sa 'Nevom'.
<BR>&nbsp;&nbsp;&nbsp;&nbsp;&nbsp;"Imam oko četiri stotine" odgovorio je Pogodin. "Nev je nestao. Pukovnik Smirdin je teško ranjen. Verovatno neće preživeti. Zauzeli smo dva kompleksa i zarobili deset vojnika. Kontrolišemo nulti lift."
<BR>&nbsp;&nbsp;&nbsp;&nbsp;&nbsp;Iz četvrte komore major Rogov je izvestio da ima sto vojnika na položajima, ali da nisu zauzeli nijedan objekt; tuneli su bili žestoko branjeni. Razmišljao je da li da prebaci svoje ljude na jedno ostrvo uz pomoć gumenih splavova pronađenih u jednom rekreacionom centru. 'Lev' nije preživeo sudar 'Ševija' s preprekama u otvoru bušotine. Pukovnik Eugen je poginuo, a od zapovednika bataljbna, potpukovnika Nikolajeva, nije bilo nikakvog traga.
<BR>&nbsp;&nbsp;&nbsp;&nbsp;&nbsp;Zapovednički kadar bio im je desetkovan.
<BR>&nbsp;&nbsp;&nbsp;&nbsp;&nbsp;U njemu se ponovo rasplamsala mržnja, od koje mu se grlo stezalo, a želudac goreo. "Razvijte se u stelce i nišanite u mete", naredio je zapovednicima vodova kod bliže strane mosta. Mahnuo je rukom vojnicima na oba kraja zida i ostao iza betona da izdaje zapovesti ostalim vodovima.
<BR>&nbsp;&nbsp;&nbsp;&nbsp;&nbsp;Štektanje oružja manjeg kalibra dočekalo je njegove ljude kada su izašli iz zaklona i raširili se u grupe po od dvadeset, trčeći prema drveću i drugim betonskim zaklonima levo i desno od Mirskog. Nije se moglo oceniti koliko je laserskih oružja upotrebljeno; ona su bila nečujna i nevidljiva osim u vlažnom ili prašnjavom vazduhu. Podigao je radio i obratio se kapetanu koji je komandovao vodovima na drugoj strani mosta.
<BR>&nbsp;&nbsp;&nbsp;&nbsp;&nbsp;"Unakrsna vatra", reče on. "Juriš i u zaklon."
<BR>&nbsp;&nbsp;&nbsp;&nbsp;&nbsp;Potom je pozvao druga tri voda i poslao ih u različitim formacijama prema obali reke, gde su zauzeli položaje za paljbu, u šumi i iza kružnih građevina.
<BR>&nbsp;&nbsp;&nbsp;&nbsp;&nbsp;Mogao je kroz dogled da razazna lica branilaca iza njihovih plastičnih štitova. Njegovi ljudi nisu imali takve štitove; jedino je njegov dogled bio zaštićen od oslepljivanja laserom, ukoliko su branioci posedovali takve sisteme; gotovo svaki laserski top mogao se tako preoblikovati da širi baražnu paljbu oslepljujućih zraka. Postojao je neograničen broj oružja koji su vojnici NATO-a mogli da poseduju i mogli da upotrebe, a koje on nije...
<BR>&nbsp;&nbsp;&nbsp;&nbsp;&nbsp;Branioci su poređali džakove s peskom u linije paralelne s drumom koji je vodio prema mostu. Svi položaji nisu bili popunjeni ljudstvom; ukoliko bi uspeo da prebaci svoje vojnike do tih linija pre no što njima pristigne pojačanje, imali bi bezmalo čist put do mosta.
<BR>&nbsp;&nbsp;&nbsp;&nbsp;&nbsp;Izvirio je iznad zida da bi dogledom sagledao položaje, a zatim se sagnuo da izda naređenja vodovima na suprotnoj strani. Vazduhom se prolomio stravičan prasak; oči Mirskog se raširiše i on se podsvesno pripremi za smrt. Mogao je da očekuje da su Amerikanci čuvali nešto novo i smrtonosno u rukavu; bili su pravi đavoli u izmišljanju oružja iznenađenja...
<BR>&nbsp;&nbsp;&nbsp;&nbsp;&nbsp;Onaj prasak još jednom odjeknu ali ovog puta propraćen krajnje jakim glasom. Glas je govorio ruski s jakim nemačkim naglaskom, ali su reči bile razgovetne.
<BR>&nbsp;&nbsp;&nbsp;&nbsp;&nbsp;"Nema nikakvog razloga za borbu. Ponavljamo, nema nikakvog razloga za borbu. Možete ostati na sadašnjim položajima, ali nemojte ići ni pedalj napred. Morate nas saslušati. Na Zemlji je izbio katastrofalan nuklearni rat."
<BR>&nbsp;&nbsp;&nbsp;&nbsp;&nbsp;Mirski zavrte glavom i ponovo uključi radio. Nije mogao da traći vreme slušajući ovo...
<BR>&nbsp;&nbsp;&nbsp;&nbsp;&nbsp;"Raspolažemo dovoljnim oružjem i ljudstvom da vas uništimo. Nema nikakvog razloga za to. Vaši sunarodnici su već među nama - ruski naučni tim. Možete dobiti potvrdu ovoga što smo vam saopštili od svojih drugova u transporterima. Možete uspostaviti vezu preko njih. Oni čekaju izvan otvora bušotine."
<BR>&nbsp;&nbsp;&nbsp;&nbsp;&nbsp;Mirski pritisnu dugme za emitovanje i naredi napad. Potom je naredio svojim preostalim vodovima da zauzmu obalu reke i spoje se sa ostalima ispod potpornih stubova mosta - kada se jednom nađu ispod mosta moći će da ospu paljbu duž američkih bedema džakova sa peskom i spreče ih da se tu postave.
<BR>&nbsp;&nbsp;&nbsp;&nbsp;&nbsp;"Borba je uzaludna. Naši vrhovni komandanti su mrtvi ili odsečeni, možda i za više godina. Vaše smrti bi bile besmislene. Možete ostati na sadašnjim položajima, ali dajte nam do znanja da prihvatate ponudu ili ćemo otvoriti vatru."
<BR>&nbsp;&nbsp;&nbsp;&nbsp;&nbsp;Tada se začuo jedan drugi glas, iskrivljen ali Mirskome poznat - potpukovnik Pletnev zapovednik eskadrile transportera. On je ili kapitulirao ili se još nalazio izvan otvora bušotine. Nije bilo načina da ga zarobe. On bi umro na ulazu u otvor, ne dozvolivši da bude živ uhvaćen.
<BR>&nbsp;&nbsp;&nbsp;&nbsp;&nbsp;"Drugovi. Naše zemlje su zaratile na Zemlji. Opustošeni su kako Sovjetski Savez tako i Sjedinjene Američke Države. Naš plan više nema svrhe..."
<BR>&nbsp;&nbsp;&nbsp;&nbsp;&nbsp;Do đavola s njim. Mirski je slao svoje ljude s obeju strana zida u napad. Najpre da zauzmemo ovaj objekat, zatim sledeći i tek onda možemo da razgovaramo...
<BR>&nbsp;&nbsp;&nbsp;&nbsp;&nbsp;"Psshkapovedniče Mirski", zašištao je radio. "Neprijateljska pojačanja prelaze most."
<BR>&nbsp;&nbsp;&nbsp;&nbsp;&nbsp;Otpoče pucnjava i Mirski, prvi put u svom životu, začu krike umirućih ljudi.
</TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
