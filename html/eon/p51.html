<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>50.
<P>&nbsp;&nbsp;&nbsp;&nbsp;&nbsp;Desetar Rodzenski ležao je leđima oslonjen na crni zid biblioteke. Ispred njega bile su razbacane kutije od hrane i limenke, neke od njih ruske, ali uglavnom američke. Hrkao je ravnomerno i jedva čujno. Pokraj njega čučao je major Garabedijan i jeo američku večeru od šunke i krompira au gratin, uvezenu iz četvrte komore kao deo isporuke na osnovu još-ne-ratifikovanog mirovnog ugovora.
<BR>&nbsp;&nbsp;&nbsp;&nbsp;&nbsp;Dok je jeo oprezno je držao na oku američke vojnike koji su tumarali na rastojanju od nekoliko desetina metara, na drugoj strani pravougaonika. Snage su bile u potpunoj ravnoteži; deset Rusa, deset Amerikanaca, svi naoružani puškama, ali bez lasera. Nije moglo doći do tihih, mučkih ubistava.
<BR>&nbsp;&nbsp;&nbsp;&nbsp;&nbsp;Napetost je polako splašnjavala nakon što su Amerikanci stigli na poziv desetara Rodzenskog i onog kineskog para. Biblioteka je ostala zapečaćena, zatvarajući u svojoj utrobi general-pukovnika Mirskog, pukovnika Vielgorskog, majore Belozerskog i Jazukova i potpukovnika Pogodina. U početku su postojale sumnje da je sve to američko maslo. Posle višečašovnog razgovora s Pritikinim, Zinovjevim i civilnim vodom Amerikanaca, Hofmanovom, Garabedijan je zaključio da nema nikakve osnove za tako nešto.
<BR>&nbsp;&nbsp;&nbsp;&nbsp;&nbsp;Niko nije mogao znati šta se dogodilo u biblioteci, iako je Hofmanova iznela prilično ubedljivu teoriju koja nikog nije činila posebno srećnim. Garabedijan je još razmišljao o toj teoriji, lutajući očima od neumoljivog crnog zida do američkih vojnika i nazad.
<BR>&nbsp;&nbsp;&nbsp;&nbsp;&nbsp;Zampoliti su, rekla je Hofmanova, pokušali da ubiju generala Mirskog. Bez obzira na to da li su uspeli ili ne, zgrada biblioteke se zapečatila da bi sprečila dalje nasilje i možda sačuvala dokaze.
<BR>&nbsp;&nbsp;&nbsp;&nbsp;&nbsp;Sve što su mogli da urade bilo je da čekaju.
<BR>&nbsp;&nbsp;&nbsp;&nbsp;&nbsp;Protekla je jedna nedelja. Za to vreme, Garabedijan i Pletnev uspeli su da spreče ruske vojnike da ne učine nešto nepromišljeno - kroz frakcionašenje, agitovanje i neosnovane spekulacije. Nastavljeni su radovi na izgradnji njihovih naselja u četvrtoj komori. Neki Rusi - pedeset dvojica prema poslednjem brojanju - naprosto su napustili logore i iščezli u šumama četvrte komore. Do sada su pronađena petorica i to dobro uhranjeni, budući da je šuma bila puna jestivih biljaka. Ali trojica od te petorice zatečeni su u položaju fetusa i u stanju zakasnelog šoka.
<BR>&nbsp;&nbsp;&nbsp;&nbsp;&nbsp;Američki psiholozi ponudili su svoju pomoć. Bilo je sličnih slučajeva među Amerikancima, od kojih je najpoznatije bilo ono što se desilo sa Džozefom Rimskajom koji je pretrpeo slom samo tri dana ranije. Dolutao je u glavni ruski logor, u četvrtoj komori, nekontrolisano plačući, sa iscepanom odećom i izranavljenim leđima od samobičevanja. Vraćen je Amerikancima. Garabedijan je, međutim, smatrao da nije mudro dozvoliti američkim psiholozima da se bave ruskim vojnicima.
<BR>&nbsp;&nbsp;&nbsp;&nbsp;&nbsp;On je iznad svega osećao tugu, gubitak koji je bezmalo gušio njegovo osećanje dužnosti. On je poput Mirskog i većine mladih oficira - bio deo novog ruskog vojnog eksperimenta, sposoban da sagleda probleme u svetlu višestrukih propusta koji su doveli do Male smrti. Oni i njihove kolege radili su zajedno kao tim, a ne kao brutalni suparnici u nazadnom sistemu koji je po svemu pripadao devetnaestom veku. Postigli su velike stvari, povećavajući efikasnost, a smanjujući alkoholizam, dezerterstvo, nasilje, i samoubilaštvo.
<BR>&nbsp;&nbsp;&nbsp;&nbsp;&nbsp;Bili su novi soj, a njihovi uspesi učinili su ih kulturnim herojima. Osvajanje Krompira donelo bi im neopisivu slavu. Umesto toga, usled neke greške koju još nije uspevao da shvati, pretrpeli su bedan neuspeh, a sve njihovo nasleđe otišlo je u prah i pepeo.
<BR>&nbsp;&nbsp;&nbsp;&nbsp;&nbsp;Garabedijan je više nego dobro razumeo pritiske koji su nagnali njegove drugove da otplivaju do ostrva u četvrtoj komori i polegnu po šumskom tlu čeprkajući humus i utapajući u tome svoju iznurenost.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Upravnik, Beskrajnog Heksamon Neksusa, Hulan Ram Seidža, mogao je pratiti liniju svojih predaka sve do Gešela Velike istočne Azije, koji su prvi vratili čoveka u kosmos, pre trinaest vekova; on je ipak, manje ličio na ljudsko biće čak i od Franta. Po tome je bio tipičan neomorfan građanin koji živi u Središnjem gradu.
<BR>&nbsp;&nbsp;&nbsp;&nbsp;&nbsp;Ram Seidža beše okrugao, s tim što je jednu polovinu njegovog tela činio uglačan srebrnast metal, a drugu elegantna crno-zelena bareljefna mineralna školjka, sa svetova dostupnih kroz 264 kapije. Njegovo lice, koje se moglo projektovati na bilo kom od tri različita položaja sfere, imalo je krupne ispitivačke oči i oštrozubi osmeh, koji ni u kom slučaju nije služio maskiranju osnovne agresivnosti ovog čoveka. Dve mišićave ruke posedovale su dvostruku prednost: ljudski izgled i prilagodljivost proteze; ako bi se ukazala potreba mogle su da se rašire u rasponu od dva metra.
<BR>&nbsp;&nbsp;&nbsp;&nbsp;&nbsp;Nije imao noge već je koristio ruke i sveprisutna vučna polja, da bi se prebacivao s mesta na mesto.
<BR>&nbsp;&nbsp;&nbsp;&nbsp;&nbsp;Imao je nešto manje od sto godina i ovo beše njegov drugi oblik; u svojih prvih trideset godina bio je homorfan isto koliko i svaki drugi ortodoksni Naderit. Bilo je to u ono vreme kada je Ram Seidža stvorio svoje veze i ovladao osnovnim političkim veštinama. Za Olmija on je bio primer suštinskog, radikalnog Gešela, sa Putovanja u dvanaesti vek.
<BR>&nbsp;&nbsp;&nbsp;&nbsp;&nbsp;Ram Seidža bio je broj četiri u hijerarhiji moći Heksamona - posle predsednika, predsedavajućeg ministra Neksusa i Ministra Udruženih saveta Ose.
<BR>&nbsp;&nbsp;&nbsp;&nbsp;&nbsp;U Neksus sferu, smeštenu neposredno izvan saobrćajnog toka i u blizini jezgra Središnjeg grada, Ram Seidža je na ovu sednicu obznane sazvao dvadeset tri predstavnika korporeala i pet senatora. Dvadeset prisutnih članova Neksusa bili su inkarnirani - reč koja je još pre mnogo vekova izgubila puno od svog smisla. Sada je značila tek nešto više od podatka da se neko nalazi u prvobitnom fizičkom obliku. Takav oblik nije nužno podrazumevao mnogo tkiva. Po zakonu, u ove komore nije bio dozvoljen pristup delimičnim ličnostima - ma koliko da bi to odgovaralo onima koji su i dalje bili vezani za konferenciju o Jartima, održavanu na Timblu, Frantovom zavičajnom svetu.
<BR>&nbsp;&nbsp;&nbsp;&nbsp;&nbsp;Ram Seidža je otišao do sredine sfere i obmotao se zlatnim prstenastim trakama svetlosti da bi objavio početak sastanka.
<BR>&nbsp;&nbsp;&nbsp;&nbsp;&nbsp;Olmi je lebdeo u poslednjem redu, a Frant se sklupčao pored njega, isturivši samo vrat i glavu. Olmi je nekoliko minuta ranije okončao razgovor sa predstavnikom korporeala Rozenom Gardnerom o jednom očigledno spornom pitanju. Novi vođa ortodoksnih Naderita u frakciji Korzenovski želeo je da čuje ponešto od svedočenja pre sastanka i Olmi ga je odbio. Gardner je bio jedan od korporeala koji su često kršili protokol pa ipak bili tolerisani; on je, takođe, bio jedan od retkih pripadnika frakcije Korzenovski za koga se moglo reći da je razborit u raspravi. U očima radikalnih Gešela, ovo ga je - imajući u vidu veliki broj njegovih sledbenika Naderita - činilo veoma opasnim protivnikom.
<BR>&nbsp;&nbsp;&nbsp;&nbsp;&nbsp;"U ime Zvezde, Sudbine, Pneume i Dobrog čoveka, koji je tragao za jednakošću i poštenom raspodelom za sve potrošače i koji je težio kraju sveprisutne i nehumane tehnologije, sazivam ovaj sastanak Beskrajnog Heksamon Neksusa."
<BR>&nbsp;&nbsp;&nbsp;&nbsp;&nbsp;"Ima novosti, gospodo", objavi Ram Seidža, "ima novosti."
<BR>&nbsp;&nbsp;&nbsp;&nbsp;&nbsp;"Svedočanstvo će podneti Ser Olmi. Imamo, takođe, potvrdu od jednog od naših dragocenih saveznika koji je pomogao Ser Olmiju u njegovoj istrazi."
<BR>&nbsp;&nbsp;&nbsp;&nbsp;&nbsp;Olmi i Frant priđoše središtu i dobiše prstenaste trake.
<BR>&nbsp;&nbsp;&nbsp;&nbsp;&nbsp;"Na zahtev predsedavajućeg ministra proveo sam prošlu godinu u čičku", reče on. "Ovaj Frant mi se pridružio. Zajedno smo istražili jedan neobičan upad. Da li nam dozvoljavate da predstavimo naše zapise i iznesemo svedočenje uz pomoć ucrtavanja?"
<BR>&nbsp;&nbsp;&nbsp;&nbsp;&nbsp;Ram Seidža im dade dozvolu.
<BR>&nbsp;&nbsp;&nbsp;&nbsp;&nbsp;Sedam komora Čička prikazano je veoma podrobno senatorima i predstavnicima korporeala. U roku od nekoliko minuta oni su upoznati sa novim ljudskim stanovnicima Čičkovih komora. Olmi i Frant su uspeli da svojim instrumentima zabeleže nekih pet stotina pojedinaca. Pokazani su kompleksi zajedno sa unutrašnjošću nekoliko zgrada. Olmi je zatim demonstrirao da različiti jezici koje su govorili novi stanovnici potiču sa Zemlje pre Smrti.
<BR>&nbsp;&nbsp;&nbsp;&nbsp;&nbsp;Tačka posmatranja ucrtanog svedočenja kretala se putanjom vrtoglavog uspona uz poklopac južnog pola da bi se zatim prevela u zumiranje duž otvora bušotine. Nakratko su pokazana reaktivirana rotirajuća pristaništa i platforme, a onda je tačka posmatranja napustila otvor bušotine. Na udaljenosti od nekih trideset hiljada kilometara, tamom je vladao Zemljin srp dok se Sunce pomaljalo iza njenog ruba na zapadu.
<BR>&nbsp;&nbsp;&nbsp;&nbsp;&nbsp;Reakcija u komori Neksusa beše izuzetna. Homorfnim predstavnicima korporeala, očigledno je zastao dah u grlu; svi su doživeli snažne emocije na različite načine.
<BR>&nbsp;&nbsp;&nbsp;&nbsp;&nbsp;Gardner je prvi prozborio. "Blagosloveni Konrad", reče on. "Pronašao je način da nas vrati kući."
<BR>&nbsp;&nbsp;&nbsp;&nbsp;&nbsp;"Šok, a ne svedočenje", reče najednom Ram Seidža odlučnim glasom.
<BR>&nbsp;&nbsp;&nbsp;&nbsp;&nbsp;"To je stvarno Zemlja", reče Olmi. "Čičak se vratio u svoju konstrukcionu orbitu, automatski i bez našeg znanja. Stvaranje Puta nije nas izmestilo iz svih poznatih prostora. Postojala je mogućnost da Čičak dovrši svoje nameravano putovanje. Nije. Umesto toga on je potražio određeno sunce i promenio kurs, da bi se vratio kući.
<BR>&nbsp;&nbsp;&nbsp;&nbsp;&nbsp;Ali mi nismo izbegli sve posledice stvaranja Puta. Čičak se odista preselio u susedni kontinuum, ali isto tako i u relativnu prošlost. Ušao je u svoju sadašnju orbitu nekih tri veka pre svog lansiranja."
<BR>&nbsp;&nbsp;&nbsp;&nbsp;&nbsp;U prostoriji je vladao muk nabijen značenjima onoga što je Olmi govorio.
<BR>&nbsp;&nbsp;&nbsp;&nbsp;&nbsp;Crtano svedočenje se nastavilo. Za manje od četiri minuta pokazao im je početak Smrti završivši prizorom Zemlje prekrivene debelom sivom koprenom dima, na pragu Duge zime.
<BR>&nbsp;&nbsp;&nbsp;&nbsp;&nbsp;Tišina u prostoriji bila je duboka. Olmi brzo pređe na druge stvari.
<BR>&nbsp;&nbsp;&nbsp;&nbsp;&nbsp;"Vratio sam se u grad sa jednim od novih žitelja, korporealnom ženom po imenu Patricija Luiza Vaskez. Neposredno posle toga, četvoro drugih ljudi načinilo je prekršaj saobraćajnog toka, upravljajući jednim vozilom blizu grada. Svi su oni, dakako, korporealni i primitivni, prvobitnih oblika i nedopunjenog mentaliteta. Oni su naši preci iz vremena pre Smrti."
<BR>&nbsp;&nbsp;&nbsp;&nbsp;&nbsp;Sada su prstenaste trake uokvirile prvog senatora koji je dobio reč. Ona priđe. Olmi prepoznade Proročku Oi, kćerku još delatnog Otvarača kapija, Rai Oia. Senator Oi je radila sa Suli Ram Kikurom, dve godine ranije, na oslobadanju žrtava seksualnog retrovirusa od ograničenja na dve inkarnacije; znalo se da uživa simpatije Naderita iako je po poreklu i odgoju pripadala umerenim Gešelima. Bila je homorf sa razrađenim pojedinostima koje su imale za cilj da pojačaju njene kako seksualne tako i rukovodeće osobine.
<BR>&nbsp;&nbsp;&nbsp;&nbsp;&nbsp;"Da li se Čičak vratio Zemlji tačno u trenutku Smrti?" upita ona.
<BR>&nbsp;&nbsp;&nbsp;&nbsp;&nbsp;"Tako stoji u svedočenju", podseti je Ram Seidža.
<BR>&nbsp;&nbsp;&nbsp;&nbsp;&nbsp;"Ne baš tačno", reče Olmi. "Čičak je ušao u Sunčev sistem pet i po godina pre Smrti. Imam dokaze - predstavljene u podtekstu - da je naš dolazak, zapravo, izazvao Smrt. Moguće je da bi, bez prisustva Čička u orbiti oko Zemlje i Meseca, Zemlja u ovom kontinuumu izbegla Smrt."
<BR>&nbsp;&nbsp;&nbsp;&nbsp;&nbsp;Gardner uzdiže ruke ne skrivajući užasnutost. "Ali ovo je grozota", reče on. "Blagosloveni Korzenovski nikada ne bi mogao imati na umu tako nešto."
<BR>&nbsp;&nbsp;&nbsp;&nbsp;&nbsp;"Svaka čast Heksamon Neksusu", nastavi Proročka Oi, "ali dok gledam pregled dnevnog reda iskrsava preda me jedno pitanje. Zbog čega ove vesti nisu emitovane širom celog grada? Predlažem da sačinimo nedvosmislenu javnu izjavu i sazovemo vanrednu konvenciju punog Neksusa."
<BR>&nbsp;&nbsp;&nbsp;&nbsp;&nbsp;Njene trake svetlosti promeniše boju u ćilibarsku i ona se povuče jedan metar. Ram Seidža ispruži obe ruke i raširi prste da bi privukao pažnju Neksusa. "Vesti su zapanjujuće i značajne, ali bi isto tako mogle imati neželjene društvene posledice. Želimo da objavimo vesti na najkonstruktivniji mogući način."
<BR>&nbsp;&nbsp;&nbsp;&nbsp;&nbsp;Predstavnik korporeala, Enrik Smis, umereni Gešel, koji je u prošlosti obavljao poslove za Heksamon po obimu slične Olmijevim, primetio je da konferencija o Jartima treba svakako da ima prednost. Po svemu sudeći Jarti se pripremaju da napreduju preko tačke 2 X 10<SUP>9</SUP>. "Čak je i naš današnji predmet, u poređenju s tim, beznačajan."
<BR>&nbsp;&nbsp;&nbsp;&nbsp;&nbsp;"Možda i nije, predstavniče Smis", reče Rozen Gardner. "Sva ova pitanja još se mogu ispreplesti."
<BR>&nbsp;&nbsp;&nbsp;&nbsp;&nbsp;"Jeste li otkrili dokaze smišljenog reprogramiranja sistema navodenja Čička?" upita Ram Seidža.
<BR>&nbsp;&nbsp;&nbsp;&nbsp;&nbsp;Olmi se okrete prema središtu. "Nisam", reče Olmi. "Ali sistem je izbrisao sva uputstva odmah po dolasku. Nema nikakvog načina da se sazna."
<BR>&nbsp;&nbsp;&nbsp;&nbsp;&nbsp;Gardner je zvanično zatražio prstenaste trake. Uz izvesno oklevanje Ram Seidža pristade.
<BR>&nbsp;&nbsp;&nbsp;&nbsp;&nbsp;"Ponovo je sazreo trenutak da se preduzme istraga u Gradu memorije", reče on. "Tamo postoji jedan koji nam može reći sve što nam je potrebno da znamo..."
<BR>&nbsp;&nbsp;&nbsp;&nbsp;&nbsp;"Inženjer je mrtav!" vatreno povika Ram Seidža.
<BR>&nbsp;&nbsp;&nbsp;&nbsp;&nbsp;"Svesni smo da je neaktivan", reče Gardner s neuobičajenom suzdržljivošću. "Ali blagosloveni Korzenovski znao je opasnosti koje prete njegovom obrascu, kada je predavao svoje telo. Moramo preduzeti ovlašćenu potragu za i najmanjim delovima njegove ličnosti, koje još nisu počistile ubice."
<BR>&nbsp;&nbsp;&nbsp;&nbsp;&nbsp;"Odbijeno", reče Ram Seidža.
<BR>&nbsp;&nbsp;&nbsp;&nbsp;&nbsp;"Zahtevam istragu pred Neksusom u punom sastavu", nije odustajao Gardner.
<BR>&nbsp;&nbsp;&nbsp;&nbsp;&nbsp;"Odbačeno."
<BR>&nbsp;&nbsp;&nbsp;&nbsp;&nbsp;"Proceduralna istraga", reče Gardner hladno. Lice Ram Seidže podiglo se do vrha mineralne polovine njegove lopte i on smrknuto pogleda predstavnika korporeala. Proceduralna istraga se primenjivala samo u krajnjim slučajevima. Prevazilazeći svoje nadležnosti išao je naruku korporealima.
<BR>&nbsp;&nbsp;&nbsp;&nbsp;&nbsp;"Podržano", reče senatorka Oi, okrećući svoje elegantne oči prema iznenađenom Gardneru.
<BR>&nbsp;&nbsp;&nbsp;&nbsp;&nbsp;"Proceduralna istraga", pristade Ram Seidža. Nije imao izbora. Ali izraz njegovog lica - sada u sredini njegove kugle - jasno je davao do znanja da će Gardnerov položaj u Neksusu neizostavno izgubiti u moći.
<BR>&nbsp;&nbsp;&nbsp;&nbsp;&nbsp;Olmi je slušao raspravu bez mnogo zanimanja od ove tačke pa nadalje, i kada su mu rekli da je slobodan, napustio je sferu i sa Frantom se vratio u Osni Nader. Prevezao se brzim liftom do kruga i kvadranta gde su bili izolovani Zemljani.
<BR>&nbsp;&nbsp;&nbsp;&nbsp;&nbsp;Isprativši Franta do kuhinjskih prostorija, naručio je za svog drugara obrok po slobodnom izboru.
<BR>&nbsp;&nbsp;&nbsp;&nbsp;&nbsp;"Ljubazni ste, ser Olmi", reče Frant, sužavajući očne proreze kao da već uživa u mogućnostima prave gozbe. "Pretpostavljam da treba da ostanem ovde neko vreme."
<BR>&nbsp;&nbsp;&nbsp;&nbsp;&nbsp;"Upoznaću te sa ostalima malo kasnije", reče Olmi, kome su misli odlutale daleko.
<BR>&nbsp;&nbsp;&nbsp;&nbsp;&nbsp;"Ja sam zadovoljan."
<BR>&nbsp;&nbsp;&nbsp;&nbsp;&nbsp;Olmi je otvorio ulaz u izolovani sektor. Frant je čučao u prostoru okruženom policama što je tradicionalno predstavljalo trpezarijski sto za Franta, a zatim se okrenuo i namignuo Olmiju.
<BR>&nbsp;&nbsp;&nbsp;&nbsp;&nbsp;"Niste očekivali ovoliko nevolja, zar ne?" reče Frant. Olmi mu se osmehnuo u širokom dovratku. "Bio bi iznenađen kada bi znao istinu", reče on i namignuvši uđe u sektor.
</TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
