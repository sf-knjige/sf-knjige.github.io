<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>52.
<P>&nbsp;&nbsp;&nbsp;&nbsp;&nbsp;Ona bitanga ponovo se pojavila kod Patricije dok je spavala, tako da je morala da je probudi poškakljavši je po uhu. "Gospodice Patricija Luiza Vaskez, sa Zemlje..."
<BR>&nbsp;&nbsp;&nbsp;&nbsp;&nbsp;"Sa nedavne Zemlje", reče ona. "Ovde sam i imam neke odgovore."
<BR>&nbsp;&nbsp;&nbsp;&nbsp;&nbsp;Prevrnula se na bok i protrljala oči. Bitangin izgled se izmenio; činilo se da sada ima na sebi vrećaste pantalone i džemper od kardigana. Kosa mu je bila uređena u stilu razbarušenog čuperka, a kratak lanac za sat, ali bez njega, visio je na jednoj kuki za pojasom i završavao se u porubljenom džepu džempera. Bitanga je bila odevena po modi iz 2005. godine. Ona se naže preko ivice kreveta da bi videla njegove cipele. Huarači i japanske tabi čarape upotpunjavale su mu garderobu.
<BR>&nbsp;&nbsp;&nbsp;&nbsp;&nbsp;"Za petama su mi", reče on. "Morao sam da se prošvercujem na drugi način. Koristim pomoćni ucrtavač; glavni je zaključan. Pored toga, reprogramirao sam jedinicu za privatnost stana tako da smo oboje dok razgovaramo, izvan domašaja bilo kakvog vida beleženja. Otkrio sam da postoji način da se prodre u gradske zapise. Veoma razočaravajuće. Neksusu očito ništa nije sveto."
<BR>&nbsp;&nbsp;&nbsp;&nbsp;&nbsp;Patricija zevnu sanjivo, a zatim ustade iz postelje i dohvati svoju odeću. "Da li stalno radite ovo?"
<BR>&nbsp;&nbsp;&nbsp;&nbsp;&nbsp;"Ne", odgovori bitanga. "Da bi se doguralo ovako daleko potrebno je mnogo napora. Radije bih upražnjavao igre u Gradu memorije, ali moji poslodavci mi nude neverovatne naknade za informaciju. Srećom, dostavio sam je neposredno pre zvanične objave - sada svako zna da ste ovde."
<BR>&nbsp;&nbsp;&nbsp;&nbsp;&nbsp;"To nam je već rečeno."
<BR>&nbsp;&nbsp;&nbsp;&nbsp;&nbsp;"U redu", reče bitanga. Svetlost u spavaćoj sobi se pojača. Patricija osmotri sebe u ogledalu kupatila i zaključi da se u žurbi ne da mnogo učiniti. Izgledala je iscrpljeno, a kosa joj beše zamršena od nemirnog spavanja.
<BR>&nbsp;&nbsp;&nbsp;&nbsp;&nbsp;"U svakom slučaju, 'odgovori'", reče bitanga, "više odgovora nego postavljenih pitanja. Kroz nekoliko dana svedočićete pred Neksusom u punom sastavu ovo još niko ne zna osim mene i onih koji treba da znaju. Bićete uključeni u svečanost Poslednje kapije. To nije zvaničan naziv, ali se zapravo svodi na to - upoznaćete Prvog otvarača kapija na segmentu 1,3 X 10<SUP>9</SUP> i prisustvovati otvaranju. Može se dogoditi da je odmah zatvore posle toga - Jarti brzo nadolaze."
<BR>&nbsp;&nbsp;&nbsp;&nbsp;&nbsp;"Šta su to Jarti?"
<BR>&nbsp;&nbsp;&nbsp;&nbsp;&nbsp;"Mušice, Neksus će vam reći - paraziti, čudovišno agresivni i nimalo skloni saradnji. Put je postojao ovde gde je sada, hiljadu godina pre no što je spojen sa Čičkom - mislim na vreme Puta, naravno, koje nije bilo podudarno sa Čičkovim sve dok nije došlo do spajanja. Jarti su prodrli kroz probnu kapiju i nastanili se tu pre no što je bio otvoren. Ojačali su u Putu, te smo morali da ih nasilno isteramo. Oni znaju kako se otvaraju kapije i kontrolišu, koliko nam se čini, između 2 X 10<SUP>9</SUP> i 4 X 10<SUP>9</SUP>. Ali slušajte, sve ovo je zapisano u memoriji, a ja nemam mnogo vremena. Imam vesti i o Olmiju. Vi znate za odnos između ortodoksnih Naderita i Gešela?"
<BR>&nbsp;&nbsp;&nbsp;&nbsp;&nbsp;"Da", reče Patricija.
<BR>&nbsp;&nbsp;&nbsp;&nbsp;&nbsp;"Pa imaju dva plana za vanredne okolnosti ukoliko bi Jarti nadjačali, što je u ovom času sasvim verovatno. Gešeli žele da mobilišu čitav Osni grad, da se dočepaju saobraćajnog toka i brzinom blizu svetlosne prelete iznad teritorija Jarta, kao i da u isti mah otkače Čičak od kraja Puta."
<BR>&nbsp;&nbsp;&nbsp;&nbsp;&nbsp;"Šta? Zbog čega?"
<BR>&nbsp;&nbsp;&nbsp;&nbsp;&nbsp;"Na taj način Put bi se mogao zapečatiti - kauterizovati. Time bi se otklonila opasnost da Jarti zauzmu Čičak i stave čitav Put pod svoju kontroIu. Druga mogućnost je da se Čičak dovede do neke planete pogodne za stanovanje i naprosto napusti Put - ili da ga dokrajči, eliminiše. Osni grad bi mogao umaći prolazeći kroz završetak Puta, razorivši Čičak i ušavši u orbitu oko takve planete. To bi zahtevalo vreme... ili je zahtevalo vreme, do sada. Čičak je u Zemljinoj orbiti, dakle, u idealnoj situaciji za napuštanje Puta. Svi to znaju. Stoga ortodoksni Naderiti - posebno frakcija Korzenovski..."
<BR>&nbsp;&nbsp;&nbsp;&nbsp;&nbsp;"Ko su oni", upita Patricija budući da je sva njena zbunjenost iščezla na bitangino pominjanje ovog poznatog imena.
<BR>&nbsp;&nbsp;&nbsp;&nbsp;&nbsp;"Oni su potomci inženjera koji su u svoje vreme podržavali Kondora Korzenovskog, tvorca Puta. Njihovo jezgro je malo. Posredi je jedna konzervativna grupa - sastavljena pretežno od sledbenika pokreta za povratak na Zemlju. Gešeli su do sada gledali na njih kao na kandidate za neaktivnu memoriju. Naderiti i pripadnici frakcije Korzenovski zahtevaju da se ovo pitanje ponovo razmotri."
<BR>&nbsp;&nbsp;&nbsp;&nbsp;&nbsp;"Oni žele da razore asteroid i prebace Osni grad u orbitu oko Zemlje i Meseca?"
<BR>&nbsp;&nbsp;&nbsp;&nbsp;&nbsp;"Tako je. A sada - moje vreme brzo ističe. Uskoro ću izazvati razne vrste obezbeđenja i neću biti u stanju da vas ponovo posetim - ovo je moja poslednja prilika. Olmi nije ono za šta se predstavlja. On je..."
<BR>&nbsp;&nbsp;&nbsp;&nbsp;&nbsp;Ono što se zatim dogodilo zbilo se tako brzo da je Patricija jedva uspela da prati. Bitangina slika žestoko se uzdrmala, i nešto zašišta na suprotnom zidu. Zašiljen snop crvene boje sevnuo je iz pomoćnog ucrtavača preko sobe, pogodivši njenu ploču na noćnom stočiću. Bitanga nestade. Svetla u spavaćoj sobi prituliše se. Nameštaj i zidovi bili su nerazaznatljivi i sivi. "Svetlije, molim", reče ona.
<BR>&nbsp;&nbsp;&nbsp;&nbsp;&nbsp;"Puno žalimo", odgovori sobni glas, sada oštar i disonantan. "Ucrtavači u vašim odajama nisu u redu. Molimo da budete strpljivi. Popravka je u toku."
<BR>&nbsp;&nbsp;&nbsp;&nbsp;&nbsp;Sela je na ivicu kreveta. Kada su joj se oči privikle na pomrčinu shvatila je da su iz sobe nestale sve pojedinosti. Ona je sedela na osnovnom belom krevetskom obliku, okruženom osnovnim belim oblicima nameštaja. Zidovi behu prazni. Dohvatila je svoju ploču da bi proverila je li oštećena onim bleskom.
<BR>&nbsp;&nbsp;&nbsp;&nbsp;&nbsp;Na ekranu se pojavi obris one bitange, u odeći visoke mode, da bi potom usledio niz brojeva koji se završavao jednim trouglom. Iza tog trougla u sledećem registru, nalazile su se tri jednačine i kod ekvivalentnosti. Sjedinila je dva registra i izvela osnovnu operaciju s jednačinama.
<BR>&nbsp;&nbsp;&nbsp;&nbsp;&nbsp;Na ploči se pojaviše reči koje su pulsirale: Olmi poznaje Korzenovskog. Još ga poznaje. U Čičkovom gradu.
<BR>&nbsp;&nbsp;&nbsp;&nbsp;&nbsp;Olmi je najčešće stanovao u Osnom Naderu. Nikada se nije zadržavao na jednom mestu duže od četiri meseca, ali je najveći deo vremena provodio u ovom odeljku Osnog grada. Nikada nije ukrašavao svoje odaje, oslanjajući se na minimum prilagođavanja, koje je činilo sobe pogodnim za život. Činilo se da, zapravo, izbegava, u onoj meri u kojoj je to bilo moguće, sve usluge koje je većina građana smatrala osnovnim.
<BR>&nbsp;&nbsp;&nbsp;&nbsp;&nbsp;Pa ipak, nije bio asketa. Naprosto nije imao nikakvih potreba za takvom opremom; nije kritikovao one koji su je imali.
<BR>&nbsp;&nbsp;&nbsp;&nbsp;&nbsp;Sedeo je u potpuno beloj dnevnoj sobi čekajući da se njegova potraga završi. Olmi je izradio svoj tragač po obrascu koji se temeljio na mentalnim programima jedne stare zemaljske vrste, psa poznatog pod nazivom kratkodlaki terijer; taj obrazac beše dopunjen, dakako, brojnim elementima njegove vlastite ličnosti. Bio je to žilav, izdržljiv i dovitljiv tragač. Retko kad ga je izneverio.
<BR>&nbsp;&nbsp;&nbsp;&nbsp;&nbsp;Po zakonu Osnog grada, bitange u Gradu memorije predstavljale su poštenu igru. Građani nisu mogli da izbrišu bitange na koje bi nabasali, ali su mogli da ih sateraju u ćošak i zatraže trenutnu inaktivaciju.
<BR>&nbsp;&nbsp;&nbsp;&nbsp;&nbsp;Olmija nije zanimala inaktivacija. On je naprosto želeo da prati ovu bitangu u stopu - i da vrši pritisak na nju da bi joj pojačao osećaj nezakonite delatnosti. Dotična bitanga bila je veoma visokog kvaliteta; preživela je desetine dvoboja, od kojih su se neki protezali decenijama, što je u Gradu memorije moglo značiti milenije. Nije imala nikakvo ime, pa čak ni trag; sazdala je svoju aktivnu ličnost tako da bude efikasna, lukava i tek toliko egoistična koliko je potrebno da bi se obezbedila motivacija za dvoboje.
<BR>&nbsp;&nbsp;&nbsp;&nbsp;&nbsp;Tragač je uhvatio bitangu u Patricijinim odajama, a Olmi joj je tada naredio da odstupi, ali na takav način da je bitanga bila navedena da poveruje kako je umakla.
<BR>&nbsp;&nbsp;&nbsp;&nbsp;&nbsp;Olmi je bio dobro upoznat sa ličnošću prosečne bitange. Najveći broj njih rođen je tokom poslednjih faza izgradnje Grada memorije - posao koji je trajao više od pet stotina godina, započet još u Čičkovom gradu pre stvaranja Puta.
<BR>&nbsp;&nbsp;&nbsp;&nbsp;&nbsp;Jedan broj građana, uglavnom mladih, pronašao je načine da napravi izlaze i izbegne krajnje kazne, koje su izrečene da bi se suzbio kriminal. Posredi je bilo ponovno iskorišćavanje građaninovog tela i inaktivacija uskladištene ličnosti. Najpopularniji metod sastojao se u stvaranju nezakonitog duplikata ličnosti koja je ostajala neaktivna u Gradu memorije. Ukoliko je građanin bio osuđen na krajnju kaznu, takav duplikat je bivao aktiviran jemčeći kontinuitet.
<BR>&nbsp;&nbsp;&nbsp;&nbsp;&nbsp;Te 'bitange' su zatim počele da se bave svim vrstama kriminalne delatnosti, a neke među njima posvetile su se nasilničkim delima, koja u Osnom gradu nisu viđena još od proterivanja ortodoksnih Naderita iz Aleksandrije. Većina je uhvaćena, suđeno im je, izrečene su ime kazne i te kazne su sprovedene u delo - oslobađajući potencijalno razornu grupu ličnosti u Gradu memorije. Kako je vreme prolazilo, pojedini agenti Heksamona zaključili su da je najbolji način na koji bitange mogu da utroše vreme, njihovo sudelovanje u dvobojima - tačnije u traganju i uklanjanju drugih bitangi. To je rešilo dobar deo problema. Praksa dvoboja je zaživela i u roku od deset godina polovina bitangi je eliminisana u međusobnim obračunima.
<BR>&nbsp;&nbsp;&nbsp;&nbsp;&nbsp;Mnoge su, međutim, preživele - najpametnije, najdovitljivije i stoga, nesumnjivo najopasnije.
<BR>&nbsp;&nbsp;&nbsp;&nbsp;&nbsp;Poslednjih decenija jedan od problema koji je najviše tištao Neksusa bio je obezbeđivanje potpune sigurnosti za sve građane u Gradu memorije. Neksus je malo učinio u tom pogledu. Zadržala su se žilava uporišta otpora, koja su nanosila štetu i povremeno remetila važne funkcije.
<BR>&nbsp;&nbsp;&nbsp;&nbsp;&nbsp;Olmi je znao da je unajmljivanje bitange uvek bila rlskantna rabota. Poslodavac nije mogao očekivati potpunu odanost - bitanga je bivala odana dotle dok su nagrade ostajale visoke.
<BR>&nbsp;&nbsp;&nbsp;&nbsp;&nbsp;Imajući to u vidu, Olmi je bogato nagrađivao bitange koje su imale pristup brojnim privatnim bankama podataka - dvostruko se obezbeđujući da niko nikad ne sazna ko je izvršio unajmljivanje, a pogotovu ne sama bitanga.
</TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
