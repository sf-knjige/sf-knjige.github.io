<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>55.
<P>&nbsp;&nbsp;&nbsp;&nbsp;&nbsp;Suli Ram Kikura i Frant poveli su ih iz njihovih odaja u Osnom Naderu do prolaza u saobraćajnom toku, oko koga je rotirao onaj cilindrični okrug. Prevozno sredstvo bilo je jedno prazno vertikalno okno, dugačko tri kilometra; spuštanje je podsećalo na vožnju liftom u Čičkovom gradu i stoga nije - na sreću - bilo previše neočekivano.
<BR>&nbsp;&nbsp;&nbsp;&nbsp;&nbsp;Karolsonova je najmanje uživala od svih njih. Imala je neodređen strah od visine; ne od same visine koliko od ivica. Uspela je, međutim, uz Lenijerovo i Ram Kikurino hrabrenje. "Nisam prokleta starica", ponavljala je ozlojeđeno dok su se spuštali.
<BR>&nbsp;&nbsp;&nbsp;&nbsp;&nbsp;Prolaz je bio u obliku cevi, širine pola kilometra; prolazila je kroz Osni grad, sa singularnošću u svom središtu. Stotine hiljada građana špartalo je duž zidova i lebdelo u gustim vrvećim, ali koordiniranim, jatima duž njihove staze. Ram Kikura i Frant porazvarali su sa inženjerom zaduženim za prolaz, jednom ženom homorfom koja je, poput Olmija, bila samo-održavajuća i bez nozdrva.
<BR>&nbsp;&nbsp;&nbsp;&nbsp;&nbsp;Njih petoro su zatim predstavljeni prvom od mnogih gradskih zvaničnika, ministru Osnog Nadera. Beše to jedan ortodoksni Naderit, muškarac otmenog držanja i zdravog izgleda, koji je ucrtao japansko izlazeće sunce iznad svog levog ramena. Teško se moglo zamisliti da kroz njegove vene teče i decilitar orijentalne krvi, ali najposle, njegovo obličje moglo je biti veštačko - što je verovatno i bio slučaj - a niko ionako nije imao ni vremena ni mnogo želje da istražuje. "Možete me zvati Majorom ako želite", reče on na savršenom engleskom i kineskom jeziku. Ovi jezici sada su bili u modi u četiri okruga, obuhvatajući čak i one koji nisu polagali pravo na prastaro poreklo.
<BR>&nbsp;&nbsp;&nbsp;&nbsp;&nbsp;U saobraćajnom toku nalazilo se crno vozilo za održavanje saobraćaja, nalik na kakvu bubu, veoma slično onom koje je demontiralo cevobob. Bilo je, međutim, veće i opremljeno širokom i istaknuto postavljenom kabinom, slobodno ukrašenom retkim, ali pravim, crvenim zastavama. Ucrtavači su projektovali veoma uverljive vatromete oko vozila i po toku, dok su Ram Kikura, onaj major i Frant stajali po strani propuštajući ih da uđu prvi. Zauzeli su mesta u polukrugu iza komandnih uređaja, a nešto što nisu mogli da vide nežno ih je pričvrstilo za sedišta.
<BR>&nbsp;&nbsp;&nbsp;&nbsp;&nbsp;Major preuze komande - jedan crni pilar u obliku slova Y, s priključcima za prste i dve ruke i poklopac na ulazu tiho se zatvori.
<BR>&nbsp;&nbsp;&nbsp;&nbsp;&nbsp;Kretali su se niz saobraćajni tok predvođeni blagim pulsiranjem crvene svetlosti. Vatromet se i dalje rascvetavao na sve strane, povremeno bezopasno presecajući delove gomile.
<BR>&nbsp;&nbsp;&nbsp;&nbsp;&nbsp;"Nije dovoljno da se naprosto vidite na ucrtavačima", reče Ram Kikura. "Ljudi se nisu mnogo promenili. Pretpostavljam da su mnogi - možda jedna trećina od onih napolju - duhovi, oni koji su sami sebe ucrtali uz pomoć monitora u centar svojih slika. Vidi i budi viđen."
<BR>&nbsp;&nbsp;&nbsp;&nbsp;&nbsp;"Gde je Alisa", progunđa Hajneman.
<BR>&nbsp;&nbsp;&nbsp;&nbsp;&nbsp;"Koja Alisa?" upita Ram Kikura.
<BR>&nbsp;&nbsp;&nbsp;&nbsp;&nbsp;"Naprosto Alisa", reče Hajneman. "Ne mogu se oteti utisku da se nalazimo u Zemlji čuda."
<BR>&nbsp;&nbsp;&nbsp;&nbsp;&nbsp;"Da li nam neko nedostaje?" okrenu se major sa izgledom zabrinutosti na licu.
<BR>&nbsp;&nbsp;&nbsp;&nbsp;&nbsp;"Ne", reče Frant proizvodeći onaj poznati škrgutavi zvuk.
<BR>&nbsp;&nbsp;&nbsp;&nbsp;&nbsp;Putovanje je potrajalo pola sata, za to vreme prešli su razdaljinu od Osnog Nadera do Središnjeg grada. Ovde su gužve bile čak i veće - i slabije organizovane. Pojedinci - uglavnom neomorfi - pokušavali su da blokiraju sporo napredovanje vozila za regulisanje saobraćaja, ali su bili blago odbacivani na stranu uz pomoć spiralnih ravni vučnog polja, koje su se širile ispred letelice.
<BR>&nbsp;&nbsp;&nbsp;&nbsp;&nbsp;Patricija je ćutke sedela, krišom povremeno bacajući pogled na Lenijera. Na Lenijerovom licu počivao je poluzačuđen namršten izraz. Blago bi uzdigao usnu pri pojavi nekih neomorfa - izduženih zmijastih spirala, sjajnih kao hrom; ribe, ptice i radiolarian sfere nalik na silikatne školjke planktona; raznovrsnost ljudskih obličja koja su prevazilazila osnovni opis homorfa. Ferlijeva je zapanjeno gledala sve ovo širom otvorenih usta.
<BR>&nbsp;&nbsp;&nbsp;&nbsp;&nbsp;"Kladim se da izgledam kao grubijanka", rekla je u jednom trenutku, a zatim je pogledala svoje saputnike, shvativši istog časa da je niko nije razumeo. "Da li je to bila reč koju sam tražila", upita ona Lenijera.
<BR>&nbsp;&nbsp;&nbsp;&nbsp;&nbsp;"Nemam blagu predstavu", odgovori on nežno joj se osmehnuvši. Položila je svoju ruku na njegovu. Patricija se uvuče malo dublje u svoje sedište.
<BR>&nbsp;&nbsp;&nbsp;&nbsp;&nbsp;Pa šta je sad ovo? zapita se ona. Mala Ijubomora? Saznanje da je neverna Polu? Zbog čega bi Geri tebi uopšte poklanjao bilo kakvu pažnju? Došao je da te pronađe - iz osećanja dužnosti.
<BR>&nbsp;&nbsp;&nbsp;&nbsp;&nbsp;Zabravila je to područje samoispitivanja, ne videći nikakvu potrebu da se upada na teritoriju velikog bola, nesigurnosti i osećanja krivice.
<BR>&nbsp;&nbsp;&nbsp;&nbsp;&nbsp;Napustili su vozilo za regulisanje saobraćaja - i majora Osnog Nadera - i nastavili pešice, ali sada u pratnji neomorfnog ministra Središnjeg grada i senatorke Proročke Oi. Olmi ih je pozdravio kod širokog kružnog ulaza u kamoru Heksamona Neksusa. U unutrašnjosti komore vladala je zbrka na sve strane; homorfi, neomorfi, neki sa američkim zastavama ucrtanim iznad ramena - a u središtu, blizu podijuma, dve široke, treperave i živopisne zastave Republike Kine i Sjedinjenih Američkih Država.
<BR>&nbsp;&nbsp;&nbsp;&nbsp;&nbsp;Usklici i muzika, galama i dobrodošlica.
<BR>&nbsp;&nbsp;&nbsp;&nbsp;&nbsp;Hajneman je samo treptao i Karolsonova ga uze pod ruku kada ih Olmi i Ram Kikura gurnuše niz vučno polje. Proročka Oi, jedna od najlepših i najgracioznijih žena koje je Lenijer u svom životu video, prihvati njegovu i Patricijinu ruku, dok se ministar Središnjeg grada progurao do Ferlijeve.
<BR>&nbsp;&nbsp;&nbsp;&nbsp;&nbsp;Lenijer je opazio više senatora - ili su to bili predstavnici korporeala? - koji su nosili sovjetski srp i čekić. A onda se nađoše u centru Neksus komore, Senatori i predstavnici korporeala zamukoše i svi ekrani utrnuše.
<BR>&nbsp;&nbsp;&nbsp;&nbsp;&nbsp;Upravnik Hulane Ram Seidža izađe na podijum i saopšti svojim gostima da će ubrzo otići do Frant kapije kako bi se upoznali sa odvijanjem trgovine na Putu. Posle toga, reče on, senatorka Proročka Oi će ih upoznati sa svojim ocem koji je upravo sada rukovodio pripremama za otvaranje kapije 1,3x9.
<BR>&nbsp;&nbsp;&nbsp;&nbsp;&nbsp;Za govornika u ime grupe odabran je Lenijer. Suli Ram Kikura mu je dala do znanja - uprkos Olmijevom blagom protivljenju - da bi mogao iskoristiti ovu priliku da iznese njihov slučaj.
<BR>&nbsp;&nbsp;&nbsp;&nbsp;&nbsp;Krenuo je nesigurnim korakom duž vučnog polja prema podijumu i primio govorničke svetlosne trake.
<BR>&nbsp;&nbsp;&nbsp;&nbsp;&nbsp;Pogledao je na sve strane - i unazad - pre nego što je počeo.
<BR>&nbsp;&nbsp;&nbsp;&nbsp;&nbsp;"Nije lako obraćati se potomcima", reče on. "Premda... Ja nikad nisam imao decu, tako da sumnjam da je bilo ko od vas u dalekom srodstvu sa mnom. Tu je, dakako, i pitanje različitih univerzuma. Dok govorim o ovim stvarima osećam se kao pripadnik dalekog plemena iz Kamenog doba koji gleda svoj prvi avion ili svemirski brod. Mi smo potpuno izvan vlastitog elementa tako da i pored toga što smo ovde primljeni sa dobrodošlicom, ne možemo nazvati ovo mesto našim domom..."
<BR>&nbsp;&nbsp;&nbsp;&nbsp;&nbsp;Uhvatio je Patricijin pogled i trenutan izraz koji se kolebao između straha i očekivanja. Čega?
<BR>&nbsp;&nbsp;&nbsp;&nbsp;&nbsp;"No, jedino mesto koje možemo nazvati svojim domom sada je u ruševinama. To je naša tragedija - naša zajednička tragedija. Istorija Smrti je za vas dalek dagađaj, ali za nas je noposredno prisutan i veoma stvaran. Nas još pritiskuju sećanja, naši doživljaji, i izvesno je da ćemo patiti godinama, verovatno do kraja naših života." U tom trenutku u svesti mu se jasno oblikovalo ono što je trebalo da kaže, kao da je o tome danima razmišljao - a možda i jeste, ali ne svesno.
<BR>&nbsp;&nbsp;&nbsp;&nbsp;&nbsp;"Zemlja je naš dom - vaš dom, vaša kalevka, baš kao i moja. Sada je to mesto smrti i jada. Mi - moji prijatelji i kolege i ja - nismo u stanju da to popravimo...
<BR>&nbsp;&nbsp;&nbsp;&nbsp;&nbsp;Ali to nije izvan vaših moći. Ako možete da slavite naš dolazak, naše neočekivano prisustvo u ovoj komori, zar ne bi bilo logično da nam pomognete? Zemlji je očajnički potrebna vaša pomoć. Možda možemo da ponovo napišemo istoriju i ispravimo je.
<BR>&nbsp;&nbsp;&nbsp;&nbsp;&nbsp;Pođimo zajedno kući", reče on, osećajući kako mu se grlo steže.
<BR>&nbsp;&nbsp;&nbsp;&nbsp;&nbsp;Olmi je slušao sedeći u prvom krugu sedišta i samo jednom je klimnuo glavom. Odmah iza njega u drugom krugu, Oligand Toler, predsednikov zastupnik i predstavnik na ovom skupu, prepleo je prste u svom krilu sa izrazom krajnje neosetljivosti na licu.
<BR>&nbsp;&nbsp;&nbsp;&nbsp;&nbsp;"Pođimo kući", ponovio je Lenijer. "Potrebni ste svojim precima."
</TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
