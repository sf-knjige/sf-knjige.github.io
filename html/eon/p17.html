<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>16.
<P>&nbsp;&nbsp;&nbsp;&nbsp;&nbsp;Vaskezova je u biblioteci, uz pomoć uređaja za stimulaciju, nastavila šetnju po gradu treće komore. Otkrila je da može lutati kroz zapise po svojoj volji, birajući bilo koju putanju, iako još nije bila u stanju da prodre u privatni prostor.
<BR>&nbsp;&nbsp;&nbsp;&nbsp;&nbsp;Uglavnom je pribegavala ovim šetnjama da bi predahnula između dugih razdoblja mukotrpnog umnog rada. Išla je i pešice; nezavisnost koju je osećala idući od mesta do mesta na Kamenu, sa džepnom mapom ili pločom s memorijskim blokovima - a da je niko nije pitao za odredište ili namere okrepljivala ju je. Gotovo da je uspevala da odagna crne misli - ali ne sasvim.
<BR>&nbsp;&nbsp;&nbsp;&nbsp;&nbsp;Putovala je vozom od šeste do treće komore barem jednom u dvadeset četiri časa. Povremeno je odlazila u biblioteku druge komore i, ako bi se dugo zadržala, prespavala bi na ležaljci u zamračenoj čitaonici. Nije to bilo njeno omiljeno mesto za počinak - mnogo više joj se dopadalo da spava u šatoru sedme komore, blizu ljudi - ali je svakako bilo najmirnije. Čak ni Takahaši nije često koristio biblioteku druge komore.
<BR>&nbsp;&nbsp;&nbsp;&nbsp;&nbsp;Biblioteke su bile dve žiže njenog rada. Dok su se problemi samovoljno pomerali od tačke do tačke na putu kroz njen um, ona se posvećivala zbiranju informacija u većoj meri nego što joj je stvarno bilo neophodno, uživajući u intelektualnoj raskoši.
<BR>&nbsp;&nbsp;&nbsp;&nbsp;&nbsp;Kada je zatražila materijal koji se odnosio na izgradnju Kamena, biblioteka je istakla svoju bespogovornu crnu sferu uokvirenu krugom, iz koga su izbijale strelice. Jedan prijazan glas je propraćao ovu šaru: "Za sada nema pristupa tome materijalu. Molimo vas upitajte za savet aktivnog bibliotekara."
<BR>&nbsp;&nbsp;&nbsp;&nbsp;&nbsp;Veoma brzo, pronikla je u ovaj obrazac, što je kod nje izazvalo snažno osećanje osujećenosti. Praktično, celokupan materijal koji se odnosio na teoriju i konstrukciju šeste komore beše nedostupan. Nije bilo nikakve građe o sedmoj komori i hodniku - odgovor na njena pitanja o toj oblasti glasio je naprosto: "Nije u zapisima", što je bilo propraćeno jednom crnom linijom.
<BR>&nbsp;&nbsp;&nbsp;&nbsp;&nbsp;Dok se ljutila zbog ovih silnih 'korpi' koje je dobijala, sinulo joj je da bi mogla potražiti vlastite radove - pa čak i buduće - i otkriti ima li dvojnicu i da li je ta dvojnica ostavila kakav trag u Kamenovom univerzumu.
<BR>&nbsp;&nbsp;&nbsp;&nbsp;&nbsp;Ali u njoj iskrsnu gotovo sujeveran otpor prema toliko dubokom istraživanju. Kada je konačno nabasala na svoje ime, beše to posve slučajno.
<BR>&nbsp;&nbsp;&nbsp;&nbsp;&nbsp;Jedini pravi ključevi za razumevanje šeste komore počivali su u aleksandrijskoj biblioteci, sadržani u šezdeset pet tomova osnovnih priručničkih uputstava, koji kao da su bili štampani za zanatlije i inženjere, u obliku kolekcionarskog izdanja ili poklona za one koji idu u penziju.
<BR>&nbsp;&nbsp;&nbsp;&nbsp;&nbsp;U četrdeset petoj knjizi, tomu od dve hiljade stranica, koje su sadržavale teoriju rane mašinerije u šestoj komori i neutralisanja inercije, nabasala je na svoje ime u jednoj fusnoti. U zamračenoj čitaonici u kojoj je jedino svetlo poticalo od stone lampe i svetlećih traka zurila je u tu referencu dok su joj telom prolazili žmarci.
<BR>&nbsp;&nbsp;&nbsp;&nbsp;&nbsp;Patricija Luiza Vaskez, čitala je kao da su ti zvuci imali magičnu moć, Teorija n-prostorne geodezije primenjena na njutnovsku fiziku sa specijalnim osvrtom na p-Simplon linije sveta. Nikada nije napisala rad sa ovakvim naslovom - barem ne do sada.
<BR>&nbsp;&nbsp;&nbsp;&nbsp;&nbsp;Ovo je trebalo da bude objavljeno 2023. godine, u jednom broju Žurnala prihvaćene fizike posle Smrti.
<BR>&nbsp;&nbsp;&nbsp;&nbsp;&nbsp;Bilo joj je suđeno da preživi Smrt.
<BR>&nbsp;&nbsp;&nbsp;&nbsp;&nbsp;I doprinese, makar i na ovaj neznatan način, izgradnji Kamena.
<BR>&nbsp;&nbsp;&nbsp;&nbsp;&nbsp;Pronašla je ovaj članak u biblioteci u Čičkovom gradu, gde je očito ocenjen kao suviše arhaičan da bi bio zabranjen. Pročitala ga je, dok su joj se dlanovi znojili, i otkrila da mnogo toga teško može razumeti. Probijajući put kroz nepoznate simbole i nejasnu terminologiju, nastojeći da shvati suštinu ovoga što će njena dvojnica napisati kroz osamnaest godina - ili je napisala pre više vekova jedan nagoveštaj objašnjenja iskrsnuo je u njoj.
<BR>&nbsp;&nbsp;&nbsp;&nbsp;&nbsp;U prvobitnim planovima Kamena, koji su kasnije izmenjeni, jedina svrha mašinerije u šestoj komori bila je da neutrališe momentum određenih predmeta unutar Kamena, u pravcu koji je donekle išao naporedo sa osom. Ova funkcija eliminisala je potrebu za natpisima na obalama reka, za posebnom arhitekturom zgrada pa čak i za različitim nacrtima u samim komorama.
<BR>&nbsp;&nbsp;&nbsp;&nbsp;&nbsp;Na početku izgradnje Kamena postavljena je gornja granica od tri procenta g za ubrzavanje i usporavanje Kamena. Zahvaljujući mašineriji nije bilo nikakve potrebe da se ubrzanje uopšte ograničava. Komore Kamena postale su deo kontrolisanog i zasebnog referencijalnog okvira, nezavisnog od spoljašnjih uticaja.
<BR>&nbsp;&nbsp;&nbsp;&nbsp;&nbsp;Poglavlja u priručnicima objašnjavala su zbog čega sistem neutralisanja nije operisao univerzalno; da je to bio slučaj, Kamenova rotacija bila bi beskorisna, a sve što se nalazilo u komorama lebdelo bi unaokolo u bestežinskom stanju.
<BR>&nbsp;&nbsp;&nbsp;&nbsp;&nbsp;I to je bila super-nauka. Rezultati su bili zaprepašćujući. Ono što je mašinerija u šestoj komori činila, bilo je u stvari menjanje karaktera mase-prostora-vremena svega u Kamenu.
<BR>&nbsp;&nbsp;&nbsp;&nbsp;&nbsp;Od toga do mogućnosti manipulisanja prostorom i vremenom na način koji bi doveo do stvaranja hodnika, preostao je samo mali korak.
<BR>&nbsp;&nbsp;&nbsp;&nbsp;&nbsp;Pa ipak, Kamen nije putovao brže od svetlosti i nije posedovao veštačku gravitaciju - ne barem u prvih šest komora. Ova dostignuća takođe su se mogla očekivati u svetlu teorije o neutralisanju inercije. Zbog čega inženjeri i fizičari sa Kamena nisu bili sposobni da zatvore tu konceptualnu petlju?
<BR>&nbsp;&nbsp;&nbsp;&nbsp;&nbsp;Vratila se u aleksandrijsku biblioteku i stala da pregledava priručnike, no oni nisu obezbeđivali nikakav odgovor već su se bavili teorijom i održavanjem specifične mašinerije na Kamenu.
<BR>&nbsp;&nbsp;&nbsp;&nbsp;&nbsp;Na svojoj ležaljci u čitaonici uronila je lice u dlanove, pritiskajući greben nosa i trljajući oči. Mozak joj je bio napet. Previše koncentracije. Premalo vremena uz svo upinjanje da razreši postavljene probleme, uz sav mukotrpan trud da pronađe odgovore pre isteka roka.
<BR>&nbsp;&nbsp;&nbsp;&nbsp;&nbsp;Morala je da uzme predah. Ustala je i krenula sledeći svetleću traku do donjeg sprata; izašla je u okrilje svetlosti iz cevi i sela na jednu klupu okruženu betonskim vrtom bez drveća.
<BR>&nbsp;&nbsp;&nbsp;&nbsp;&nbsp;Pokušala je da isključi sve svesne misli, da se vrati u normalno stanje ali nije mogla.
<BR>&nbsp;&nbsp;&nbsp;&nbsp;&nbsp;Pomisao na Pola i njenu porodicu stalno joj se uplitala u tok svesti.
<BR>&nbsp;&nbsp;&nbsp;&nbsp;&nbsp;"Gubim se", promrmljala je tresući glavom. Postajala je ništa drugo do niz misli koje su lebdele u sivoj praznini, jednoj moždanoj tački. Posledica preteranog rada.
<BR>&nbsp;&nbsp;&nbsp;&nbsp;&nbsp;A onda se u praznini ukazao prolaz.
<BR>&nbsp;&nbsp;&nbsp;&nbsp;&nbsp;Svojevremeno je proučavala deliće prostora pojedinačne dimenzije koje su dejstvovale bez odgovarajućih predmeta i dimenzije manje od jediničnih brojeva. Vreme bez prostora; dužina bez širine, dubine ili vremena. Verovatnoća bez produženja. Poluprostori, četvrtprostori, prostori sazdani od iracionalnih delića. Sve što se dalo podvrći frakcionim transformacijama i geodezijskim geometrijskim analizama. Bila je čak počela da pravi kartu geodezika viših frakcionih prostora i načina na koji su ti geodezici mogli da se projektuju u petodimenzionalnom i četvorodimenzionalnom prostoru.
<BR>&nbsp;&nbsp;&nbsp;&nbsp;&nbsp;Spustila je glavu među kolena. Misli su joj vrludale. Bez ikakvog reda, bez ikakve discipline.
<BR>&nbsp;&nbsp;&nbsp;&nbsp;&nbsp;Hodnik - samo jedan produžetak mašinerije iz šeste komore, načinjen sa svrhom neutralisanja inercije.
<BR>&nbsp;&nbsp;&nbsp;&nbsp;&nbsp;Na svom putu kroz vekove, Kamenjari su se predomislili, ili možda ispustili iz vida prvobitne ciljeve. Svet po sebi, Kamen je na uzastopne generacije utiskivao vlastiti karakter, sve dok nije postalo savršeno prirodno živeti u rotirajućim cilindrima, izdubljenim u asteroidskoj steni. Možda je vremenom čak i sam asteroid iščileo iz neposredne svesti a ostao samo život unutar cilindara.
<BR>&nbsp;&nbsp;&nbsp;&nbsp;&nbsp;Stisnut i ograničen vekovima, pothranjivan posmatranjem Kamena, genije Kamenjara je burno izbio na površinu. Postali su podobni bogovima, stvarajući vlastiti univerzum i oblikujući ga po slici sveta koji im beše najpoznatiji.
<BR>&nbsp;&nbsp;&nbsp;&nbsp;&nbsp;Kada su pronašli izlaz iz Kamena bez dovođenja u pitanje poslednjeg zadatka...
<BR>&nbsp;&nbsp;&nbsp;&nbsp;&nbsp;Kada su otkrili da mogu stvoriti jedan neverovatan produžetak svog sveta...
<BR>&nbsp;&nbsp;&nbsp;&nbsp;&nbsp;Da li bi ijedan Kamenjar bio sposoban da odoli iskušenju? (Da... ortodoksni Naderiti - oni su ostali ovde još jedan vek.)
<BR>&nbsp;&nbsp;&nbsp;&nbsp;&nbsp;Inženjeri iz šeste komore, predvođeni zagonetnim Konradom Korzenovskim su, dakle, stvorili hodnik, proželi ga određenim svojstvima, poigrali se njegovim potencijalima. Oni su stvorili izvore i pronašli način da ispune hodnik vazduhom i zemljom, pejzažom jednakim ako ne i raskošnijim od dolina u kojima su živeli.
<BR>&nbsp;&nbsp;&nbsp;&nbsp;&nbsp;Telo joj se opustilo. Ustala je. Neki simboli u njenom još nenapisanom članku sada su joj bivali jasniji. Mogla je da odgonetne njihovo značenje. Magla joj se razišla u glavi i činilo joj se kako su svi problemi odjednom dovedeni u međusobno sadejstvo, poput radnika na neboderu sa staklenim zidovima i podovima.
<BR>&nbsp;&nbsp;&nbsp;&nbsp;&nbsp;Kamenjari su sagradili hodnik da bi se rešili unutrašnje teskobe ograničavanja uma, iako lični životni prostor nikada nije predstavljao problem. (Zapisi su jasno svedočili da Kamen nije bio prenaseljen.)
<BR>&nbsp;&nbsp;&nbsp;&nbsp;&nbsp;Ali hodnik - i ovo joj je nahrupilo u svest odjednom, bez najave - hodnik je podrazumevao izvesne neočekivane obaveze, uzgredne posledice kojih možda u početku nisu bili svesni...
<BR>&nbsp;&nbsp;&nbsp;&nbsp;&nbsp;Ili ih nikada nisu postali svesni.
<BR>&nbsp;&nbsp;&nbsp;&nbsp;&nbsp;Stvorivši hodnik izbacili su Kamen iz vlastitog kontinuuma. Slika koja joj se pomolila u svesti razdražujuće konkretna, budući da nipošto nije bila uverena da je tačna - prikazivala je hodnik kao dužinu biča, a Kamen kao čigru. Sa stvaranjem biča i njegovog neizbežnog odmotavanja u superprostoru, čigra je bila izbačena iz jednog univerzuma...
<BR>&nbsp;&nbsp;&nbsp;&nbsp;&nbsp;I ubačena u njen.
<BR>&nbsp;&nbsp;&nbsp;&nbsp;&nbsp;Četiri sata kasnije probudila se. Telo joj je bilo ukrućeno, a u ustima je imala ukus blata. Odvojila je bolna leđa od klupe i stala da žmirka u svetlosti od cevi. Glava joj je pucala od bolova.
<BR>&nbsp;&nbsp;&nbsp;&nbsp;&nbsp;Ali bila je na tragu nečemu.
<BR>&nbsp;&nbsp;&nbsp;&nbsp;&nbsp;Otkrivši da im je nemoguće da ispune prvobitno zamišljenu misiju Kamena, vremenom su se svi Kamenjari iselili niz hodnik.
<BR>&nbsp;&nbsp;&nbsp;&nbsp;&nbsp;Ustala je i rukom ispeglala svoj kombinezon. Sada je morala da se vrati i položi temelje ispod svih ovih hipotetičnih zamkova koje je sazidala u vazduhu.
<BR>&nbsp;&nbsp;&nbsp;&nbsp;&nbsp;I da pronađe neki aspirin.
</TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
