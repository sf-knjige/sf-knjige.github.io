<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UVOD
<P>&nbsp;&nbsp;&nbsp;&nbsp;&nbsp;U vreme kada sam bio u poznim tinejdžerskim godinama i već strastveno gutao naučnu fantastiku, pročitao sam mnoštvo priča o robotima i ustanovio da se one javljaju u dve vrste.
<BR>&nbsp;&nbsp;&nbsp;&nbsp;&nbsp;U okviru prve vrste roboti su se pokazivali kao pretnja. Mislim da ovo nije neophodno opširno objašnjavati. Takve priče predstavljale su mešavinu 'klank-klanka', 'aarghha' i iskaza u stilu 'Postoje stvari koje nisu namenjene da ih čovek dozna'. Posle izvesnog vremena one su mi sasvim dojadile i ja više nisam mogao da ih podnesem.
<BR>&nbsp;&nbsp;&nbsp;&nbsp;&nbsp;Drugu vrstu (znatno malobrojniju) sačinjavale su dirljive priče o robotima. U ovim pričama roboti su sticali naklonost čitalaca, budući da su obično ispadali žrtve surovih ljudskih bića. Te priče očarale su i mene. Krajem 1938. pojavile su se dve takve priče koje su ostavile posebno dubok utisak na mene. Prva je bila kratka storija Iendou Bajndera pod naslovom 'Ja, robot', u kojoj se pričalo o jednom svetačkom robotu po imenu Adam Link; druga, pod naslovom 'Helen O'Loj', potekla je iz pera Lestera del Reja, a robot u njoj predstavljao je sve ono što jedna odana supruga treba da bude.
<BR>&nbsp;&nbsp;&nbsp;&nbsp;&nbsp;Kada sam, konačno, 10. juna 1939. (da, ja vodim pomnu evidenciju) seo da napišem svoju prvu priču o robotima, uopšte nije bilo sumnje u to da sam rešio da to bude priča iz druge grupe. Tako je nastao 'Robi', priča o robotu-dadilji, devojčici, majci punoj predrasuda, ocu-slabiću, ucveljenom srcu i tužnom ponovnom susretu. (Storija se prvobitno pojavila pod naslovom - koji mrzim - 'Neobična drugarica'.)
<BR>&nbsp;&nbsp;&nbsp;&nbsp;&nbsp;Dogodilo se, međutim, nešto čudno dok sam pisao tu prvu priču. Uspeo sam, naime, da dočaram mutnu viziju robota koji nije bio ni pretnja ni dirljiva spodoba. Počeo sam da razmišljam o robotima kao o industrijskim proizvodima koje su načinili inžinjeri što čvrsto stoje obema nogama na zemlji. Takvi roboti bili bi sazdani sa izvesnim bezbednosnim svojstvima tako da ne bi predstavljali pretnju, a istovremeno bi bili namenjeni za određene poslove, što bi isključivalo neophodnost dirljivosti.
<BR>&nbsp;&nbsp;&nbsp;&nbsp;&nbsp;Kako sam nastavljao da pišem priče o robotima, ova zamisao o pomno načinjenim industrijskim robotima sve više je preovlađivala u njima, sve dok to nije dovelo do promene celokupnog karaktera robotskih priča koje su se pojavljivale u ozbiljnim izdanjima naučne fantastike - ne samo mojih nego i storija gotovo svih ostalih autora.
<BR>&nbsp;&nbsp;&nbsp;&nbsp;&nbsp;To mi je veoma prijalo i ja sam se godinama, čak decenijama, hvalio unaokolo da sam 'otac moderne priče o robotima'.
<BR>&nbsp;&nbsp;&nbsp;&nbsp;&nbsp;Kako je vreme prolazilo, dolazio sam do novih otkrića koja su me oduševljavala. Ustanovio sam, na primer, da kada sam upotrebio reč 'robotika' da njome opišem izučavanje robota, nisam koristio termin koji već postoji, već sam izmislio pojam koji nikada ranije nije bio u upotrebi. (Ovo se dogodilo u priči 'Kolo-naokolo', objavljenoj 1942.)
<BR>&nbsp;&nbsp;&nbsp;&nbsp;&nbsp;Reč 'robotika' danas se nalazi u opštoj upotrebi. Postoje časopisi i knjige u čijim se naslovima nalazi ovaj termin, a u stručnim krugovima se uglavnom zna da sam ga ja skovao. Nemojte misliti da na to nisam ponosan. Nema mnogo ljudi koji su izmislili neki koristan naučni termin, a iako sam ja to učinio nehotice, nipošto nemam nameru da dopustim da ovo bilo ko smetne s uma.
<BR>&nbsp;&nbsp;&nbsp;&nbsp;&nbsp;Osim toga, u priči 'Kolo-naokolo' prvi put sam podrobno izložio svoja 'Tri zakona robotike', koji su takođe postali znameniti. U najmanju ruku, oni se navode i kad treba i kad ne treba, na svoj sili mesta koja nemaju nikakve neposredne veze sa naučnom fantastikom, čak i u knjigama u kojima su sakupljeni opšti citati. A događa se i da mi ljudi koji rade na polju veštačke inteligencije povremeno kažu kako smatraju da će im Tri zakona poslužiti kao dobar vodič.
<BR>&nbsp;&nbsp;&nbsp;&nbsp;&nbsp;No, to još nije sve...
<BR>&nbsp;&nbsp;&nbsp;&nbsp;&nbsp;Kada sam pisao priče o robotima nisam ni slutio da će roboti postati stvarnost još za mog života. U stvari, bio sam uveren da se to neće dogoditi, pa sam čak bio spreman da u tu uverenost uložim velike svote. (Drugim rečima, uložio bih petnaest centi koliko najviše rizikujem kada sam u nešto siguran.)
<BR>&nbsp;&nbsp;&nbsp;&nbsp;&nbsp;Evo me, međutim, samo četrdeset tri godine pošto sam napisao prvu priču o robotima, a mi već imamo robote. I te kako ih imamo. Štaviše, oni su, na izvestan način, upravo onakvi kakvima sam ih ja zamišljao - industrijski roboti koje su načinili inženjeri da obavljaju posebne poslove i sa ugrađenim bezbednosnim svojstvima. Mogu se sresti u mnogobrojnim fabrikama, naročito u Japanu, gde postoje tvornice automobila koje su potpuno robotizovane. "Ljudstvo" uz montažnu traku na takvim mestima sastoji se, u svim fazama, od robota.
<BR>&nbsp;&nbsp;&nbsp;&nbsp;&nbsp;Ovi roboti nisu, doduše, inteligentni kao što su to moji - oni nisu pozitronski: nisu čak ni humanoidni. Međutim, brzo se razvijaju i postojano postaju sve sposobniji i mnogostraniji. Ko zna dokle će dogurati za narednih četrdeset godina?
<BR>&nbsp;&nbsp;&nbsp;&nbsp;&nbsp;U jednu stvar možemo biti sigurni. Roboti menjaju svet i vode ga u pravcu koji ne možemo jasno da predvidimo.
<BR>&nbsp;&nbsp;&nbsp;&nbsp;&nbsp;Odakle potiču ovi stvarni roboti? Najvažniji pojedinačni izvor jeste firma pod nazivom Unimation, Inc., iz Denberija, u saveznoj državi Konektiket. Posredi je vodeći proizvođač industrijskih robota na kome leži odgovornost za možda trećinu svih dosad instalisanih robota. Predsednik ove firme jeste Džozef F. Engelberger, koji ju je osnovao u poznim pedesetim godinama zato što je bio u toj meri zainteresovan za robote da je odlučio da mu životno delo bude njihova proizvodnja.
<BR>&nbsp;&nbsp;&nbsp;&nbsp;&nbsp;Ali kako se, za ime sveta, Engelberger tako rano zainteresovao za robote? Prema njegovom vlastitom iskazu, roboti su počeli da ga opsedaju u četrdesetim godinama kada se, kao student fizike na univerzitetu Kolumbija, sreo sa robotskim pričama svog kolege sa istog fakulteta, Isaka Asimova.
<BR>&nbsp;&nbsp;&nbsp;&nbsp;&nbsp;Blagi Bože!
<BR>&nbsp;&nbsp;&nbsp;&nbsp;&nbsp;Znate, ja svoje priče o robotima nisam pisao sa premnogo ambicije u tim sada već davnim, davnim danima. Sve što sam, zapravo, želeo bilo je da ih prodam časopisima kako bih zaradio koju stotinu dolara i tako platio školarinu - i kako bih, uz to, video odštampano svoje ime.
<BR>&nbsp;&nbsp;&nbsp;&nbsp;&nbsp;Da sam stvarao na bilo kom drugom polju književnosti, postigao bih samo ovo potonje. Ali zato što sam pisao naučnu fantastiku, i samo zato što sam pisao naučnu fantastiku, otpočeo sam, i sam nesvestan toga, jedan lanac događaja koji sada menja lice sveta.
<BR>&nbsp;&nbsp;&nbsp;&nbsp;&nbsp;Uzgred budi rečeno, Džozef F. Engelberger objavio je 1980. knjigu pod naslovom Robotika u praksi: menadžment i primena industrijskih robota (izdavač: Američko udruženje za menadžment), za koju mi je ljubazno ponudio da napišem predgovor.
<BR>&nbsp;&nbsp;&nbsp;&nbsp;&nbsp;Sve je ovo nagnalo na razmišljanje fine ljude iz Dabldeja, moje izdavačke kuće...
<BR>&nbsp;&nbsp;&nbsp;&nbsp;&nbsp;Moje razne kratke priče o robotima rasute su u najmanje sedam različitih zbirki koje sam objavio. Zbog čega da ostanu tako rasute? Budući da su, kako izgleda, znatno važnije nego što je to iko mogao i da sanja (a ponajmanje ja) u vreme kada su pisane, zašto ih ne sakupiti u jednu knjigu?
<BR>&nbsp;&nbsp;&nbsp;&nbsp;&nbsp;Nije me bilo teško nagovoriti, te tako evo pred vama trideset jedna kratka priča, koje zajedno imaju oko dvesta hiljada reči, a napisane su tokom razdoblja koje se proteže od 1939. do 1977.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
