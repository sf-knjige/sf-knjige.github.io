<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SLIKA U OGLEDALU
<P>&nbsp;&nbsp;&nbsp;&nbsp;&nbsp;Lija Bejli je upravo odlučio da ponovo pripali lulu, kada su se vrata njegove kancelarije otvorila bez prethodnog kucanja, ili bilo kakve najave. Bejli podiže pogled, koji je jasno izražavao negodovanje, a onda ispusti lulu. O stanju njegova uma dovoljno je već govorila i sama činjenica da ju je ostavio da leži tamo gde je pala.
<BR>&nbsp;&nbsp;&nbsp;&nbsp;&nbsp;"R. Danil Olivav", izusti on u svojevrsnom mističnom uzbuđenju. "Jehosafata mu! To jesi ti, zar ne?"
<BR>&nbsp;&nbsp;&nbsp;&nbsp;&nbsp;"Sasvim si u pravu", odvrati visoki, preplanuli pridošlica, čije ujednačene crte lica ni trenutak nisu gubile ništa od svog uobičejanog mira. "Žalim što sam te iznenadio, ušavši bez prethodne najave, ali situacija je veoma delikatna tako da je bolje da bude što manje uplitanja od strane ljudi i robota čak i na ovom mestu. U svakom slučaju, drago mi je što te ponovo vidim, prijatelju Elija."
<BR>&nbsp;&nbsp;&nbsp;&nbsp;&nbsp;I robot ispruži desnu šaku na potpuno ljudski način, kakva je, uostalom, bila i njegova pojava. Bejli je bio taj koji nije uopšte podsećao na čoveka dok je zapanjeno zurio u ispruženu šaku, ne shvatajući šta ona predstavlja.
<BR>&nbsp;&nbsp;&nbsp;&nbsp;&nbsp;Ali već posle jednog trenutka stegao ju je sa obe svoje, osetivši njenu toplu čvrstinu. "Ali Danile, zašto? Dobro si došao u bilo koje doba, ali... Kakva je to delikatna situacija? Jesmo li ponovo u nevolji? Mislim na Zemlju?"
<BR>&nbsp;&nbsp;&nbsp;&nbsp;&nbsp;"Ne, prijatleju Elija, nije u pitanju Zemlja. Situacija za koju sam kazao da je delikatna na prvi pogled ne izgleda takva. Reč je o običnoj raspravi među matematičarima. Sasvim slučajno, za vreme lakog Skoka do Zemlje..."
<BR>&nbsp;&nbsp;&nbsp;&nbsp;&nbsp;"Znači da je do rasprave došlo na svemirskom brodu?"
<BR>&nbsp;&nbsp;&nbsp;&nbsp;&nbsp;"Da, tako je. Sasvim obična rasprava, ali za umešana ljudska bića ona je bila od zapanjujuće velikog značaja."
<BR>&nbsp;&nbsp;&nbsp;&nbsp;&nbsp;Bejli je morao da se osmehne. "Nisam iznenađen što nalaziš da su ljudska bića zapanjujuća. Ona se ne pridržavaju Tri Zakona."
<BR>&nbsp;&nbsp;&nbsp;&nbsp;&nbsp;"To je, zaista, nedostatak", odvrati R. Danil, smrknuto, "i ja mislim da ljudska bića zbunjuju sama ljudska bića. Možda ste vi manje zbunjeni od ljudi sa drugih svetova, jer mnogo više ljudskih bića živi na Zemlji nego na svetovima Svemiraca. Ako je tako, a ja verujem da jeste, mogli biste nam pomoći."
<BR>&nbsp;&nbsp;&nbsp;&nbsp;&nbsp;R. Danil napravi pauzu, a zatim reče, možda ipak trenutak prerano: "Postoje pravila ljudskog ponašanja koja sam naučio. Na primer, moglo bi se reći da nisam vičan lepom ophođenju, prema ljudskim merilima, jer te nisam pitao kako su ti žena i dete."
<BR>&nbsp;&nbsp;&nbsp;&nbsp;&nbsp;"Dobro su. Dečko je na koledžu, a Džesi se bavi lokalnom politikom. Pobrinuli smo se za udobnost. A sada mi reci otkud ti ovde."
<BR>
<BR>&nbsp;&nbsp;&nbsp;&nbsp;&nbsp;"Kao što već pomenuh upravo smo prolazili kroz laki Skok do Zemlje", reče R. Danil, "pa sam predložio kapetanu da se posavetujemo s tobom."
<BR>&nbsp;&nbsp;&nbsp;&nbsp;&nbsp;"I kapetan je pristao?" Bejliju se odjednom pred očima pojavi slika ponosnog, autokratskog kapetana zvezdanog broda Svemiraca koji pristaje da se spusti na Zemlju... od svih svetova baš na Zemlju... kako bi se posavetovao sa jednim Zemljaninom... od svih ljudi baš sa Zemljaninom.
<BR>&nbsp;&nbsp;&nbsp;&nbsp;&nbsp;"Smatram", reče R. Danil, "da je u takvom položaju da bi pristao na bilo šta. A i ja sam te nahvalio; mada sam, razume se, govorio samo istinu. Konačno sam pristao da obavim sve pregovore kako da niko od posade, ili putnika, ne bi morao da uđe ni u jedan grad na Zemlji."
<BR>&nbsp;&nbsp;&nbsp;&nbsp;&nbsp;"Niti da razgovaraju sa Zemljanima. Ali šta se to dogodilo?"
<BR>&nbsp;&nbsp;&nbsp;&nbsp;&nbsp;"Na zvezdanom brodu Eta Karina nalaze se i dva matematičara koji putuju na Auroru na međuzvezdanu konferenciju o neurobiofizici. Reč je o Alfredu Baru Humboltu i Đenau Sabatu koji su upravo zapodeli pomenutu prepirku. Da li si možda, prijatleju Elija, čuo za jednog od njih ili možda za obojicu?"
<BR>&nbsp;&nbsp;&nbsp;&nbsp;&nbsp;"Nisam", sa sigurnošću odvrati Bejli. "Ne znam ništa o matematici. Slušaj, Danile, nisi valjda nekome kazao da sam slab u matematici ili..."
<BR>&nbsp;&nbsp;&nbsp;&nbsp;&nbsp;"Nisam, prijatelju Elija. Znam da to nije tačno. A nije ni važno, pošto u ovom slučaju matematuika o kojoj je reč uopšte nije bitna."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Pošto ne znaš ništa ni o jednom ni o drugom, prijatelju Elija, moram ti reći da je dr Humbolt dobro zašao u dvadeset sedmu dekadu... rekao si nešto, prijatelju Elija?"
<BR>&nbsp;&nbsp;&nbsp;&nbsp;&nbsp;"Ništa, ništa", odvrati nervozno Bejli. Samo je promrmljao sebi u bradu, nešto manje više nepovezano, što je predstavljalo prirodnu reakciju na produženi životni vek Svemiraca. "I još je aktivan, uprkos svojim godinama? Na Zemlji, matematičari posle otprilike tridesete..."
<BR>&nbsp;&nbsp;&nbsp;&nbsp;&nbsp;Danil mirno primeti: "DrHumbolt je jedan od trojice vrhunskih matematičara u Galaksiji, sa davno stečenim ugledom. Svakako da je još aktivan. Dr Sabat, s druge strane, veoma je mlad, još nema ni pedeset, ali već je uspeo da se pročuje kao talenat koji najviše obećava u najteže razumljivim granama matematike."
<BR>&nbsp;&nbsp;&nbsp;&nbsp;&nbsp;"Znači da su obojica odlični", zaključi Bejli. Setio se lule i podigao je. Zaključio je da sada nema smisla da je pali, pa je istresao ostatak duvana. "Šta se dogodilo? Je li u pitanju neko ubistvo? Da li je jedan ubio drugoga?"
<BR>&nbsp;&nbsp;&nbsp;&nbsp;&nbsp;"Jedan od te dvojice ljudi zamašnog ugleda nastoji da uništi ugled onog drugog. Prema ljudskim merilima, čini mi se da se to može smatrati gorim od fizičkog ubistva."
<BR>&nbsp;&nbsp;&nbsp;&nbsp;&nbsp;"Ponekad pretpostavljam da je tako. Koji pokušava koga da uništi?"
<BR>&nbsp;&nbsp;&nbsp;&nbsp;&nbsp;"Upravo je o tome i reč, prijatelju Elija. Koji to pokušava."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Dr Humbolt je sve jasno predstavio. Neposredno pre nego što se ukrcao na zvezdani brod palo mu je na pamet kako bi se možda mogle analizirati neuronske staze na osnovu promena u mikrotalasnim apsorpcijskim ustrojstvima lokalnih oblasti korteksa. Ta zamisao zasnivala se na jednoj čisto matematičkoj tehnici neverovatne tananosti, ali ja, razume se, ne mogu ni da je shvatim niti svesno da prenesem pojedinosti. To, međutim, i nije važno. Dr Humbolt je nastavio da razmišlja o tome i kako je vreme prolazilo bio je sve ubeđeniji da mu je na dohvat ruke revolucionarno otkriće, nešto što će daleko nadmašiti sve što je do tada postigao u matematici. A onda je saznao da je na brodu i dr Sabat."
<BR>&nbsp;&nbsp;&nbsp;&nbsp;&nbsp;"Ah. I poželeo je da iskuša mladog Sabata?"
<BR>&nbsp;&nbsp;&nbsp;&nbsp;&nbsp;"Tačno. Njih dvojica su se i ranije sretala na profesionalnim skupovima i znali su se dosta dobro po čuvenju. Humbolt se upustio u podroban razgovor o tome sa Sabatom. Sabat je podržao Humboltove analize u potpunosti i nije prestajao da hvali važnost tog otkrića i genijalnost izumitelja. Osokoljen i uveren ovim, Humbolt je bacio na hartiju, ukratko, svoj rad i dva dana kasnije pripremio se da ga stavi na uvid kopredsedavajućem konferencije na Aurori, kako bi ovaj službeno mogao da ga uvrsti u dnevi red, te tako upriliči raspravu o njemu pre kraja zasedanja. Na svoje iznenađenje, otkrio je da Sabat takođe ima spreman nacrt rada, koji se u osnovi podudarao sa Humboltovim, kao i da se isto tako spremao da ga izloži na Aurori."
<BR>&nbsp;&nbsp;&nbsp;&nbsp;&nbsp;"Pretpostavljam da je Humbolt pobesneo."
<BR>&nbsp;&nbsp;&nbsp;&nbsp;&nbsp;"I te kako!"
<BR>&nbsp;&nbsp;&nbsp;&nbsp;&nbsp;"A Sabat? Kako je glasila njegova priča?"
<BR>&nbsp;&nbsp;&nbsp;&nbsp;&nbsp;"Potpuno ista kao Humboltova. Od reči do reči."
<BR>&nbsp;&nbsp;&nbsp;&nbsp;&nbsp;"U čemu je onda, zapravo, problem?"
<BR>&nbsp;&nbsp;&nbsp;&nbsp;&nbsp;"U svojevrsnoj 'ogledalskoj' zameni imena. Prema Sabatu, njemu je sinula ta ideja i on se posavetovao sa Humboltom; Humbolt je bio taj koji se složio da su analize valjane i pohvalio ih."
<BR>&nbsp;&nbsp;&nbsp;&nbsp;&nbsp;"To znači da obojica tvrde kako je ideja njihova i da ju je onaj drugi ukrao. Meni to uopšte ne liči na neki problem. Stvar se može rešiti uvidom u dokumentaciju; bilo bi, čini mi se, dovoljno priložiti beleške pravljene za vreme istraživanja, sa datumima i potpisima. Iz toga se može zaključiti kome pripada prvenstvo. Čak ako su jedna od njih falsifikovane, to se može otkriti na osnovu unutrašnjih nepodudarnosti."
<BR>&nbsp;&nbsp;&nbsp;&nbsp;&nbsp;"Pod običnim okolnostima ti bi, prijatelju Elija, bio u pravu, ali ovde je reč o matematici, a ne o eksperimentalnoj nauci. Dr Humbolt tvrdi da je osnovnu nit razradio u glavi. Ništa nije zapisivao sve dok nije načinio konačnu verziju saopštenja za konferenciju. Dr Sabat, razume se, tvrdi upravo to isto."
<BR>&nbsp;&nbsp;&nbsp;&nbsp;&nbsp;"E pa, onda, budi drastičan i razreši stvar jednom za svagda. Podvrgni obojicu psihičkoj sondi i utvrdi koji od njih dvojice laže."
<BR>&nbsp;&nbsp;&nbsp;&nbsp;&nbsp;R. Danil polako odmahnu glavom. "Prijatelju Elija, ti ne razumeš te ljude. Obojica su ugledni naučnici, članovi Carske akademije. Kao takvima, ne može im suditi profesionalni sud, već samo porota sastavljena od njima ravnih... profesionalno ravnih... osim ako se oni lično i voljno ne odreknu tog prava."
<BR>&nbsp;&nbsp;&nbsp;&nbsp;&nbsp;"Nametni im to onda. Krivac se neće odreći tog prava, jer ne može sebi da dozvoli da bude podvrgnut ispitivanju pomoću psihičke sonde. Nevin će ga se odmah odreći. Nećeš čak morati ni da upotrebiš sondu."
<BR>&nbsp;&nbsp;&nbsp;&nbsp;&nbsp;"Ne ide to tako, prijatelju Elija. Odreći se tog prava u ovakvom slučaju... dozvoliti laiku da vrši ispitivanje... predstavlja ozbiljan, a možda i nenadoknadiv udarac za prestiž. Obojica su nepokolebljivo odbila da se odreknu prava na specijalno suđenje, iz ponosa. Pitanje krivice ili nevinosti potpuno je sporedno."
<BR>&nbsp;&nbsp;&nbsp;&nbsp;&nbsp;"U tom slučaju, mani se toga za sada. Odloži stvar dok ne stigneš na Auroru. Na toj neurobiofizičkoj konferenciji okupiće se gomila profesionalaca koji su im ravni i tada..."
<BR>&nbsp;&nbsp;&nbsp;&nbsp;&nbsp;"To bi bio neverovatan udarac za samu nauku, prijatleju Elija. Obojici će naškoditi to što su bili umešani u skandal. Čak će i onaj koji je nevin biti okrivljen što je učestvovao u jednoj tako nepriličnoj aferi. Svi će smatrati da je to trebalo rešiti po svaku cenu tiho i van suda."
<BR>&nbsp;&nbsp;&nbsp;&nbsp;&nbsp;"U redu. Ja nisam Svemirac, ali pokušaću da prihvatim taj stav kao razuman. Šta kažu oni o kojima je reč?"
<BR>&nbsp;&nbsp;&nbsp;&nbsp;&nbsp;"Humbolt se potpuno slaže. On kaže da ako Sabat prizna da je ukrao ideju i tako više ne osporava Humboltu autorstvo nad njome... ili bar ne ugrožava njeno izlaganje na konferenciji, onda neće podići optužbu. Sabatovo nedelo neće izići na videlo; razume se, za njega će znati samo još kapetan, jer je on jedino ljudsko biće koje je upućeno u raspravu."
<BR>&nbsp;&nbsp;&nbsp;&nbsp;&nbsp;"Međutim, mladi Sabat nije hteo da pristane na to?"
<BR>&nbsp;&nbsp;&nbsp;&nbsp;&nbsp;"Naprotiv, složio se sa dr Humboltom do u tančina, samo uz zamenu imena. I dalje je sve kao slika u ogledalu."
<BR>&nbsp;&nbsp;&nbsp;&nbsp;&nbsp;"Znači pat pozicija - sede i ništa ne preduzimaju?"
<BR>&nbsp;&nbsp;&nbsp;&nbsp;&nbsp;"Verujem, prijatelju Elija da obojica čekaju da onaj drugi odustane i prizna krivicu."
<BR>&nbsp;&nbsp;&nbsp;&nbsp;&nbsp;"Pa, neka čekaju, onda."
<BR>&nbsp;&nbsp;&nbsp;&nbsp;&nbsp;"Kapetan je zaključio da je to nemoguće. Postoje još dve mogućnosti pored čekanja. Prva, da obojica ostanu tvrdoglavi, pa da po sletanju zvezdanog broda na Auroru izbije intelektualni skandal. Kapetan, koji je odgovoran za pravdu na brodu, imaće neprilika oko toga što nije bio u stanju da tiho reši stvar, a to je za njega nedopustivo."
<BR>&nbsp;&nbsp;&nbsp;&nbsp;&nbsp;"Koja je druga mogućnost?"
<BR>&nbsp;&nbsp;&nbsp;&nbsp;&nbsp;"Da jedan ili drugi matematičar zaista prizna nedelo. Ali da li će onaj ko prizna učiniti to zato što je zaista kriv, ili iz plemenite želje da spreči skandal? Da li bi bilo pravo lišiti nagrade onoga koji je dovoljno moralan da pre pristane da se liši priznanja nego da celokupna nauka bude okaljana? Ili, krivac prizna u poslednjem trenutku, i to na takav način da izgleda kako je to učinio samo radi dobrobiti nauke, izbegavši na taj način sramotu zbog onoga što je učinio i bacivši senku na onog drugog. Jedini čovek koji bi sve to znao bio bi kapetan, ali on ne želi ostatak života da provede pitajući se da li je učestvovao u grotesknoj grešci pravde."
<BR>&nbsp;&nbsp;&nbsp;&nbsp;&nbsp;Bejli uzdahnu. "Igra intelektualnog iščekivanja. Ko će prvi popustiti što se Aurora bude više približavala? Je li to sve, Danile?"
<BR>&nbsp;&nbsp;&nbsp;&nbsp;&nbsp;"Nije baš. Postoje svedoci."
<BR>
<BR>&nbsp;&nbsp;&nbsp;&nbsp;&nbsp;"Jehosafata mu! Zašto to odmah nisi kazao. Kakvi svedoci?"
<BR>&nbsp;&nbsp;&nbsp;&nbsp;&nbsp;"Lični sluga dr Humbolta..."
<BR>&nbsp;&nbsp;&nbsp;&nbsp;&nbsp;"Pretpostavljam da je posredi robot."
<BR>&nbsp;&nbsp;&nbsp;&nbsp;&nbsp;"Pa, svakako. Zove se R. Preston. Taj sluga, R. Preston, bio je prisutan u početku razgovora i on podržava dr Humbolta do u tančine."
<BR>&nbsp;&nbsp;&nbsp;&nbsp;&nbsp;"Hoćeš da kažeš da on tvrdi da je ideja od početka bila dr Humboltova; da ju je dr Humbolt izneo dr Sabatu; da je dr Sabat pohvalio ideju, i tako dalje."
<BR>&nbsp;&nbsp;&nbsp;&nbsp;&nbsp;"Da, upravo to, sve do poslednjeg slova."
<BR>&nbsp;&nbsp;&nbsp;&nbsp;&nbsp;"Shvatam. Da li to rešava stvar? Verovatno ne."
<BR>&nbsp;&nbsp;&nbsp;&nbsp;&nbsp;"Potpuno si u pravu. To ne rešava stvar, jer postoji i drugi svedok. Dr Sabat takođe ima ličnog slugu, R. Idu; i on je robot i, slučajno, u pitanju je isti model kao što je R. Preston, a verujem da su obojica napravljena iste godine u istoj fabrici. Obojica su u službi provela isto vreme."
<BR>&nbsp;&nbsp;&nbsp;&nbsp;&nbsp;"Čudna podudarnost... veoma čudna."
<BR>&nbsp;&nbsp;&nbsp;&nbsp;&nbsp;"Bojim se da je posredi okolnost koja onemogućava donošenje bilo kakvog suda zasnovanog na potpuno različitim tvrdnjama dvojice slugu."
<BR>&nbsp;&nbsp;&nbsp;&nbsp;&nbsp;"Znači R. Ida priča istu priču kao i R. Preston?"
<BR>&nbsp;&nbsp;&nbsp;&nbsp;&nbsp;"Upravo tako, osim što su imena ogledalski zamenjena."
<BR>&nbsp;&nbsp;&nbsp;&nbsp;&nbsp;"Znači, R. Ida tvrdi da je mladi Sabat, onaj koji još nema ni pedeset", ...Lija Bejli nije ni pokušao da sakrije podrugljiv ton u glasu; ni on još nije imao pedest, a daleko od toga da se osećao mladim... "prvi došao na tu ideju; da ju je izložio dr Humboltu, koji ju je hvalio na sva usta, i tako dalje."
<BR>&nbsp;&nbsp;&nbsp;&nbsp;&nbsp;"Tako je, prijatleju Elija."
<BR>&nbsp;&nbsp;&nbsp;&nbsp;&nbsp;"Znači, jedan robot laže."
<BR>&nbsp;&nbsp;&nbsp;&nbsp;&nbsp;"Izgleda da je tako."
<BR>&nbsp;&nbsp;&nbsp;&nbsp;&nbsp;"Ne bi trebalo biti teško zaključiti koji je to. Pretpostavljam da se čak i površnim pregledom koji bi obavio neki dobar robotičar..."
<BR>&nbsp;&nbsp;&nbsp;&nbsp;&nbsp;"U ovom slučaju robotičar ne bi bio dovoljan, prijatelju Elija. Samo kvalifikovan robopsiholog sa dovoljno iskustva mogao bi da presudi u ovako značajnom slučaju. Na brodu nema nikoga ko je u toj meri kvalifikovan. Takvo ispitivanje moglo bi da se sprovede tek kada stignemo na Auroru..."
<BR>&nbsp;&nbsp;&nbsp;&nbsp;&nbsp;"Ali tada će biti prekasno. Sada ste na Zemlji. Možemo angažovati nekog robopsihologa, a sasvim je izvesno da bilo šta što se dogodi na Zemlji neće nikada dospeti do ušiju Aurore, te tako neće izbiti skandal."
<BR>&nbsp;&nbsp;&nbsp;&nbsp;&nbsp;"Samo što ni dr Humbolt ni dr Sabat neće dozvoliti svojim slugama da ih ispita neki robopsiholog sa Zemlje. Zemljanin bi morao da..." On zastade.
<BR>&nbsp;&nbsp;&nbsp;&nbsp;&nbsp;Lija Bejli nehajno završi: "Morao bi da dodirne robota."
<BR>&nbsp;&nbsp;&nbsp;&nbsp;&nbsp;"To su stare sluge, dobro uvežbane..."
<BR>&nbsp;&nbsp;&nbsp;&nbsp;&nbsp;"I ne sme ih nikakav Zemljanin ukaljati svojim dodirom. Šta onda želiš da ja učinim, do đavola?" Zastao je, napravivši grimasu. "Izvini, R. Danile, ali ne shvatam razlog zbog koga si mene uvlačio u sve ovo."
<BR>
<BR>&nbsp;&nbsp;&nbsp;&nbsp;&nbsp;"Bio sam na brodu u misiji koja nema nikakve veze sa ovim problemom. Kapetan se obratio meni jer je morao nekome da se obrati. Učinio sam mu se dovoljno ljudski da bi sa mnom popričao i dovoljno robot da mi se može verovati. Ispričao mi je celu priču i upitao me šta bih ja učinio. Shvatio sam da narednim Skokom možemo isto tako lako dospeti na Zemlju kao i na naše odredište. Rekao sam kapetanu da na Zemlji znam nekoga ko bi nam mogao pomoći, mada sam i ja time isto toliko gubio kao i on, jer nismo sami uspeli da rešimo slučaj slike u ogledalu."
<BR>&nbsp;&nbsp;&nbsp;&nbsp;&nbsp;"Jehosafata mu!" promrmlja Bejli sebi u bradu.
<BR>&nbsp;&nbsp;&nbsp;&nbsp;&nbsp;"Razmisli, prijatelju Elija koliko bi ti koristilo u karijeri i koliko bi dobra donelo Zemlji kada bi uspeo da rešiš ovu zavrzlamu. Stvar, razume se, ne bi mogla biti objavljena, ali kapetan ima izvesnog uticaja na svom rodnom svetu i ne bi zaboravio da ti iskaže svoju zahvalnost."
<BR>&nbsp;&nbsp;&nbsp;&nbsp;&nbsp;"Samo vršiš još veći pritisak na mene."
<BR>&nbsp;&nbsp;&nbsp;&nbsp;&nbsp;"Potpuno sam uveren", nehajno primeti R. Danil, "da već imaš neke ideje o tome šta nam valja činiti."
<BR>&nbsp;&nbsp;&nbsp;&nbsp;&nbsp;"Zaista? Pretpostavljam da se samo od sebe nameće ono rešenje prema kome treba ispitati oba matematičara, od kojih je, kako se čini, jedan varalica."
<BR>&nbsp;&nbsp;&nbsp;&nbsp;&nbsp;"Bojim se, prijatelju Elija, da nijedan od njih neće doći u grad. Niti će bilo koji od njih pristati da ti dođeš do njih."
<BR>&nbsp;&nbsp;&nbsp;&nbsp;&nbsp;"I nema načina da se jedan Svemirac primora da stupi u vezu sa Zemljaninom, bez obzira na hitnost situacije. Da, razumem ja to, Danile... ali imao sam na umu razgovor putem televizije zatvorenog kola."
<BR>&nbsp;&nbsp;&nbsp;&nbsp;&nbsp;"Neće ni to moći. Ne žele da se podvrgnu ispitivanju od strane jednog Zemljanina."
<BR>&nbsp;&nbsp;&nbsp;&nbsp;&nbsp;"Pa šta, onda, očekuju od mene? Mogu li da razgovaram sa robotima?"
<BR>&nbsp;&nbsp;&nbsp;&nbsp;&nbsp;"Neće dozvoliti ni robotima da dođu ovamo."
<BR>&nbsp;&nbsp;&nbsp;&nbsp;&nbsp;"Jehosafata mu, Danile. Ti si došao."
<BR>&nbsp;&nbsp;&nbsp;&nbsp;&nbsp;"Tako sam sam odlučio. Imam dozvolu da za vreme boravka na brodu donosim sam takve odluke, na koje nijedno ljudsko biće, osim kapetana, ne može staviti veto... a on je žudeo da uspostavim kontakt. Pošto te znam, zaključio sam da televizijski kontakt ne bi bio dovoljan. Poželeo sam da se rukujemo."
<BR>&nbsp;&nbsp;&nbsp;&nbsp;&nbsp;Lija Bejli smekša. "Hvala ti, Danile, ali i dalje iskreno žalim što si me se setio u ovom slučaju. Da li bih bar mogao da razgovaram sa robotima preko televizije?"
<BR>&nbsp;&nbsp;&nbsp;&nbsp;&nbsp;"Mislim da bi se to moglo srediti."
<BR>&nbsp;&nbsp;&nbsp;&nbsp;&nbsp;"Bar nešto. To znači da ću obavljati posao robopsihologa... pojednostavljeno, razume se."
<BR>&nbsp;&nbsp;&nbsp;&nbsp;&nbsp;"Ali ti si detektiv, prijatelju Elija, ne robopsiholog."
<BR>&nbsp;&nbsp;&nbsp;&nbsp;&nbsp;"Pustimo sad to. Ali pre nego što ih vidim, treba malo da razmislimo. Reci mi: da li se može desiti da oba robota govore istinu? Možda je razgovor koji su vodila dvojica matematičara bio dvosmislen. Možda je bio takav da oba robota iskreno misle kako je njihov gospodar autor ideje. Ili je možda jedan robot čuo jedan deo razgovora, a drugi je možda čuo drugi deo, tako da su oba mogla da pretpostave da je baš njegov gospodar autor ideje."
<BR>&nbsp;&nbsp;&nbsp;&nbsp;&nbsp;"To je sasvim nemoguće, prijatelju Elija. Oba robota su ponovila razgovor od reči do reči. A ove dve verzije, iako istovetne, u osnovi su suprotne."
<BR>&nbsp;&nbsp;&nbsp;&nbsp;&nbsp;"Znači da nema nikakve sumnje da jedan od robota laže?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Da li ću moći da vidim kopije svih do sada podnetih dokaza u prisustvu kapetana, ako to poželim?"
<BR>&nbsp;&nbsp;&nbsp;&nbsp;&nbsp;"Mislio sam da ćeš to tražiti, pa sam poneo kopije."
<BR>&nbsp;&nbsp;&nbsp;&nbsp;&nbsp;"Još jedan blagoslov. Da li su roboti uopšte bili unakrsno ispitivani i da li je to unakrsno ispitivanje priloženo sa ostalim kopijama?"
<BR>&nbsp;&nbsp;&nbsp;&nbsp;&nbsp;"Roboti su samo ponovili svoje priče. Unakrsno ispitivanje sprovešće samo robopsiholog."
<BR>&nbsp;&nbsp;&nbsp;&nbsp;&nbsp;"Ili ja?"
<BR>&nbsp;&nbsp;&nbsp;&nbsp;&nbsp;"Ti si detektiv, prijatelju Elija, ne..."
<BR>&nbsp;&nbsp;&nbsp;&nbsp;&nbsp;"U redu, R. Danile. Pokušaću da razmišljam kao Svemirac. Detektiv to može da obavi jer nije robopsiholog. Idemo dalje. Robot obično ne laže, ali učiniće to ako je potrebno da očuva Tri Zakona. Mogao bi lagati kako bi zaštitio, i to opravdano, vlastito postojanje u skladu sa Trećim Zakonom. Bio bi još pripravniji da slaže ako je to neophodno da bi sledio opravdano naređenje koje mu je izdalo neko ljudsko biće u skladu sa Drugim Zakonom. Najpripravniji je da slaže ako je to neophodno da bi se spasao ljudski život, ili kako bi sprečio da se nešto loše desi nekom ljudskom biću u skladu sa Prvim Zakonom."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"U ovom slučaju, oba robota bi branila profesionalni ugled svojih gospodara i lagala bi ako bi to bilo neophodno. Pod datim okolnostima, profesionalni ugled gotovo da se može izjednačiti sa životom, tako da sasvim postoji potreba da se laže kako bi se odbranio prvi Zakon."
<BR>&nbsp;&nbsp;&nbsp;&nbsp;&nbsp;"Da, ali lažući, obojica slugu bi naškodila profesionalnom ugledu gospodara onog drugog, prijatelju Elija."
<BR>&nbsp;&nbsp;&nbsp;&nbsp;&nbsp;"Tako je, ali svaki robot bi mogao imati jasniju sliku o vrednosti ugleda vlastitog gospodara i iskreno prosuditi da je on veći od ugleda onog drugog. Tako bi pretpostavio da će manje štete počiniti ako slaže nego ako kaže istinu."
<BR>&nbsp;&nbsp;&nbsp;&nbsp;&nbsp;Pošto je to izgovorio, Lija Bejli je zaćutao na trenutak.
<BR>&nbsp;&nbsp;&nbsp;&nbsp;&nbsp;Zatim reče: "U redu, onda, možeš li srediti da razgovaram sa jednim od robota... prvo sa R. Idom, mislim?"
<BR>&nbsp;&nbsp;&nbsp;&nbsp;&nbsp;"Sa robotom dr Sabata?"
<BR>&nbsp;&nbsp;&nbsp;&nbsp;&nbsp;"Da", odvrati suvo Bejli, "robotom onog mladića."
<BR>&nbsp;&nbsp;&nbsp;&nbsp;&nbsp;"Biće mi potrebno nekoliko minuta", reče R. Danil. "Imam mikroprijemnik opremljen projektorom. Biće mi potreban samo prazan zid i mislim da će ovaj biti sasvim dobar ako dopustiš da premestim neke od ovih filmskih stalaža."
<BR>&nbsp;&nbsp;&nbsp;&nbsp;&nbsp;"Samo napred. Da li ću morati da govorim u nekakav mikrofon?"
<BR>&nbsp;&nbsp;&nbsp;&nbsp;&nbsp;"Ne, moći ćeš da govoriš na uobičajen način. Molim te da me izvineš, prijatelju Elija, na malom odlaganju. Moraću da stupim u vezu sa brodom i sredim da R. Ida bude doveden na razgovor."
<BR>&nbsp;&nbsp;&nbsp;&nbsp;&nbsp;"Ako će to potrajati, Danile, bilo bi dobro da mi daš kopije do sada prikupljenih dokaza."
<BR>
<BR>&nbsp;&nbsp;&nbsp;&nbsp;&nbsp;Lija Bejli je pripalio lulu dok je R. Danil postavljao opremu, a zatim je počeo da prebira po tankim listovima koji su mu bili dati.
<BR>&nbsp;&nbsp;&nbsp;&nbsp;&nbsp;Prošlo je nekoliko minuta i R. Danil reče: "Ako si spreman, prijatelju Elija, R. Ida čeka. Ili bi možda voleo da još nekoliko minuta posvetiš tim kopijama?"
<BR>&nbsp;&nbsp;&nbsp;&nbsp;&nbsp;"Ne", uzdahnu Bejli, "nisam saznao ništa novo. Spoji ga i sredi da ovaj razgovor bude snimljen i prepisan."
<BR>&nbsp;&nbsp;&nbsp;&nbsp;&nbsp;R. Ida, nestvaran u dvodimenzionoj projekciji na zidu, imao je u suštini metalni sklop... nije bio humanoidno stvorenje poput R. Danila. Bio je visok, ali poput klade, i gotovo da se nije razlikovao od mnogobrojnih robota koje je Bejli imao prilike da vidi, osim u nekim manjim strukturnim pojedinostima.
<BR>&nbsp;&nbsp;&nbsp;&nbsp;&nbsp;Bejli reče: "Pozdrav, R. Ida."
<BR>&nbsp;&nbsp;&nbsp;&nbsp;&nbsp;"Pozdrav, gospodine", odvrati R. Ida prigušenim glasom koji je zazvučao iznenađujuće ljudski.
<BR>&nbsp;&nbsp;&nbsp;&nbsp;&nbsp;"Ti si lični sluga Đenaoa Sabata, je li tako?"
<BR>&nbsp;&nbsp;&nbsp;&nbsp;&nbsp;"Jesam, gospodine."
<BR>&nbsp;&nbsp;&nbsp;&nbsp;&nbsp;"Koliko dugo, momče?"
<BR>&nbsp;&nbsp;&nbsp;&nbsp;&nbsp;"Dvadeset dve godine, gospodine."
<BR>&nbsp;&nbsp;&nbsp;&nbsp;&nbsp;"I veoma ti je stalo do ugleda tvoga gospodara?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Da li je za tebe važno da zaštitiš njegov ugled?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Isto onoliko važno koliko i njegov fizički život?"
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;"Za tebe je od podjednake važnosti zaštita njegovog ugleda kao i zaštita ugleda nekog drugog čoveka."
<BR>&nbsp;&nbsp;&nbsp;&nbsp;&nbsp;R. Ida je na trenutak oklevao, a onda reče: "U takvim slučajevima treba odlučiti na osnovu pojedinačne važnosti same stvari, gospodine. Nemoguće je uspostaviti opšte pravilo."
<BR>
<BR>&nbsp;&nbsp;&nbsp;&nbsp;&nbsp;Bejli je oklevao. Ovi roboti Svemiraca razgovarali su tečnije i pametnije od bilo kog zemaljskog modela. Uopšte nije bio uveren da ga može nadmudriti.
<BR>&nbsp;&nbsp;&nbsp;&nbsp;&nbsp;On reče: "Da si zaključio da je ugled tvog gospodara vredniji nego ugled nekog drugog čoveka, recimo Alfreda Bara Humbolta, da li bi lagao da zaštitiš ugled svoga gospodara?"
<BR>&nbsp;&nbsp;&nbsp;&nbsp;&nbsp;"Lagao bih, gospodine."
<BR>&nbsp;&nbsp;&nbsp;&nbsp;&nbsp;"Da li si lagao, svedočeći u sporu između tvog gospodara i dr Humbolta?"
<BR>&nbsp;&nbsp;&nbsp;&nbsp;&nbsp;"Nisam, gospodine."
<BR>&nbsp;&nbsp;&nbsp;&nbsp;&nbsp;"Ali ako si lagao, ti bi to porekao kako bi zaštitio tu laž, je li tako?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Pa dobro", nastavi Bejli, "hajde da razmotrimo ovo. Tvoj gospodar, Đenao Sabat, mlad je čovek - ugledan matematičar, ali još mlad. Ako je u ovom sporu sa dr Humboltom podlegao iskušenju i poneo se neetički, ugled bi mu u izvesnoj meri bio narušen, ali on je mlad i imao bi dovoljno vremena da se oporavi. Pred njim bi bile još mnoge intelektualne pobede i ljudi bi na kraju počeli da gledaju na ovaj pokušaj plagijata kao na grešku uzbuđenog mladića, nesposobnog da pravilno prosuđuje. A to je nešto za šta bi se u budućnosti mogao iskupiti.
<BR>&nbsp;&nbsp;&nbsp;&nbsp;&nbsp;S druge, pak, strane, ako je dr Humbolt podlegao iskušenju, stvar bi bila mnogo ozbiljnija. On je star i njegovi uspesi traju već vekovima. Ugled mu do sada nije bio ukaljan. Međutim, sve će to biti zaboravljeno u svetlosti ovog jednog jedinog nedela koje je počinio pred kraj života i on više neće biti u prilici da se iskupi za njega jer mu ne preostaje mnogo vremena. Malo šta bi on još mogao da postigne. U Humboltovom slučaju bilo bi uništeno neuporedivo više godina rada nego da je posredi tvoj gospodar, a imao bi na raspolaganju i mnogo manje prilika da se povrati. Jasno ti je, je li tako, da je Humbolt u mnogo težoj situaciji i da zaslužuje mnogo više obzira?"
<BR>&nbsp;&nbsp;&nbsp;&nbsp;&nbsp;Nastupila je duga pauza. A onda je R. Ida kazao jednoličnim glasom: "Svedočio sam lažno. To je rad dr Humbolta i moj gospodar je bespravno pokušao da ga prisvoji."
<BR>&nbsp;&nbsp;&nbsp;&nbsp;&nbsp;Bejli reče: "Odlično, momče. O ovome ne smeš nikome ništa reći dok ti to ne odobri kapetan broda. Slobodan si."
<BR>&nbsp;&nbsp;&nbsp;&nbsp;&nbsp;Ekran se zatamneo, A Bejli poče da ispušta dimove kroz lulu. "Šta misliš, Danile, da li je kapetan ovo čuo?"
<BR>&nbsp;&nbsp;&nbsp;&nbsp;&nbsp;"Ubeđen sam da jeste. Pored nas, on je jedini svedok."
<BR>&nbsp;&nbsp;&nbsp;&nbsp;&nbsp;"Dobro. A sada drugi."
<BR>&nbsp;&nbsp;&nbsp;&nbsp;&nbsp;"Šta će ti drugi, prijatelju Elija, pa R. Ida je priznao?"
<BR>&nbsp;&nbsp;&nbsp;&nbsp;&nbsp;"Svakako da mi treba. Priznanje R. Ide nema nikakvog značaja."
<BR>&nbsp;&nbsp;&nbsp;&nbsp;&nbsp;"Nikakvog?"
<BR>&nbsp;&nbsp;&nbsp;&nbsp;&nbsp;"Baš nikakvog. Naglasio sam mu da je položaj dr Humbolta gori. Prirodno, ako je lagao kako bi zaštitio Sabata, posle toga bi rekao istinu, kao što je i tvrdio da je učinio. S druge, pak, strane, ako je govorio istinu, počeo bi da laže kako bi zaštitio Humbolta. I dalje imamo sliku u ogledalu i ništa nismo postigli."
<BR>&nbsp;&nbsp;&nbsp;&nbsp;&nbsp;"Ali šta ćemo onda dobiti ispitivanjem R. Prestona?"
<BR>&nbsp;&nbsp;&nbsp;&nbsp;&nbsp;"Ništa ako je slika u ogledalu savršena... ali nije. Konačno, pođimo od toga da jedan robot govori istinu, dok drugi laže; upravo u tome leži asimetrija. Dozvoli mi da porazgovaram sa R. Prestonom. I daj mi prepis ispitivanja R. Idoa, ako je gotov."
<BR>
<BR>&nbsp;&nbsp;&nbsp;&nbsp;&nbsp;Ponovo su uključili projektor. U njih se zagledao R. Preston; bio je potpuno istovetan sa R. Idom, osim što je na grudima imao neku beznačajnu šaru.
<BR>&nbsp;&nbsp;&nbsp;&nbsp;&nbsp;Bejli reče: "Pozdrav, R. Prestone." Dok je govorio, pred sobom je držao prepis ispitivanja R. Idoa.
<BR>&nbsp;&nbsp;&nbsp;&nbsp;&nbsp;"Pozdrav, gospodine", reče R. Preston. Glas mu je bio istovetan glasu R. Idoa.
<BR>&nbsp;&nbsp;&nbsp;&nbsp;&nbsp;"Ti si lični sluga Alfreda Bara Humbolta, je li tako?"
<BR>&nbsp;&nbsp;&nbsp;&nbsp;&nbsp;"Jesam, gospodine."
<BR>&nbsp;&nbsp;&nbsp;&nbsp;&nbsp;"Koliko dugo, momče?"
<BR>&nbsp;&nbsp;&nbsp;&nbsp;&nbsp;"Dvadeset dve godine, gospodine."
<BR>&nbsp;&nbsp;&nbsp;&nbsp;&nbsp;"I veoma ti je stalo do ugleda tvoga gospodara?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Da li je za tebe važno da zaštitiš njegov ugled?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Isto onoliko važno koliko i njegov fizički život?"
<BR>&nbsp;&nbsp;&nbsp;&nbsp;&nbsp;"Ne, gospodine."
<BR>&nbsp;&nbsp;&nbsp;&nbsp;&nbsp;"Za tebe je od podjednake važnosti zaštita njegovog ugleda kao i zaštita ugleda nekog drugog čoveka."
<BR>&nbsp;&nbsp;&nbsp;&nbsp;&nbsp;R. Preston je na trenutak oklevao, a onda reče: "U takvim slučajevima treba odlučiti na osnovu pojedinačne važnosti same stvari, gospodine. Nemoguće je uspostaviti opšte pravilo."
<BR>&nbsp;&nbsp;&nbsp;&nbsp;&nbsp;Bejli reče: "Da si zaključio da je ugled tvog gospodara vredniji nego ugled nekog drugog čoveka, recimo Đenaoa Sabata, da li bi lagao da zaštitiš ugled svoga gospodara?"
<BR>&nbsp;&nbsp;&nbsp;&nbsp;&nbsp;"Lagao bih, gospodine."
<BR>&nbsp;&nbsp;&nbsp;&nbsp;&nbsp;"Da li si lagao svedočeći u sporu između tvog gospodara i dr Humbolta?"
<BR>&nbsp;&nbsp;&nbsp;&nbsp;&nbsp;"Nisam, gospodine."
<BR>&nbsp;&nbsp;&nbsp;&nbsp;&nbsp;"Ali ako si lagao, ti bi to porekao kako bi zaštitio tu laž, je li tako?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"E pa lepo", nastavi Bejli, "hajde da to razmotrimo. Tvoj gospodar, Alfred Bar Humbolt, je stari, ugledni matematičar, ali je star. Ako je u ovom sukobu sa dr Sabatom podlegao iskušenju i postupio neetički, izgubio bi znatno od svog ugleda, ali njegova starost i dostignuća koja je vekovima postizao pretegli bi i izvojevali pobedu. Ljudi bi taj pokušaj plagijata smatrali greškom jednog možda bolesnog starca, koji više nije u stanju dobro da prosuđuje.
<BR>&nbsp;&nbsp;&nbsp;&nbsp;&nbsp;Ako je, pak, s druge strane, dr Sabat podlegao iskušenju, stvar bi bila mnogo ozbiljnija. On je mlad i još ni izdaleka nije sebi obezbedio toliki ugled. Ako bi sve išlo svojim tokom, pred njim su vekovi tokom kojih bi mogao da stekne veliko znanje i izvrši velika dela. Ovako bi ta vrata bila za njega zatvorena, usled jedne greške iz mladosti. On bi izgubio mnogo dužu budućnost od tvog gospodara. Jasno ti je, zar ne, da se Sabat nalazi u goroj situaciji i da stoga zaslužuje više obzira?"
<BR>&nbsp;&nbsp;&nbsp;&nbsp;&nbsp;Nastupila je duga pauza. A onda R. Preston reče jednoličnim glasom: "Svedočio sam..."
<BR>&nbsp;&nbsp;&nbsp;&nbsp;&nbsp;U tom trenutku, on zaćuta i ništa više ne reče.
<BR>&nbsp;&nbsp;&nbsp;&nbsp;&nbsp;Bejli ga zamoli: "Molim te, nastavi, R. Prestone."
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;R. Danil reče: "Bojim se, prijatelju Elija, da je R. Preston u stazisu. Isključio se."
<BR>&nbsp;&nbsp;&nbsp;&nbsp;&nbsp;"E pa, onda", primeti Bejli, "konačno smo uspeli da izazovemo asimetriju. Ovo nam je omogućilo da saznamo ko je krivac."
<BR>&nbsp;&nbsp;&nbsp;&nbsp;&nbsp;"Kako, prijatelju Elija?"
<BR>&nbsp;&nbsp;&nbsp;&nbsp;&nbsp;"Razmisli. Pretpostavi da si ti osoba koja nije počinila nedelo i da ti je svedok tvoj lični robot. Ne bi morao ništa da uradiš. Tvoj bi robot govorio istinu i izbavio te. Ako si, međutim, ti osoba koja je počinila nedelo, morao bi da zavisiš od laži robota. To bi bila nešto rizičnija situacija, jer iako bi robot lagao po potrebi, ipak bi više naginjao tome da kaže istinu, pa bi laž bila manje ubedljiva od istine. Da bi to sprečila, osoba koja je počinila nedelo vrlo verovatno bi morala da naredi robotu da laže. Na taj način bi Drugi Zakon nadjačao Prvi; verovatno bi ga veoma nadjačao."
<BR>&nbsp;&nbsp;&nbsp;&nbsp;&nbsp;"To mi izgleda razumno", reče R. Danil.
<BR>&nbsp;&nbsp;&nbsp;&nbsp;&nbsp;"Pretpostavimo da imamo po jednog robota od oba tipa. Jedan robot bi, umesto da kaže istinu, bez prisile slagao i bio bi u stanju da to učini, posle izvesnog oklevanja, bez neke veće muke. Drugi robot bi, uz silnu prisilu, umesto laži rekao istinu, ali to bi mogao da učini samo rizikujući da mu sagore razne pozitronske staze u mozgu i po cenu zapadanja u stazis."
<BR>&nbsp;&nbsp;&nbsp;&nbsp;&nbsp;"A pošto je R. Preston zapao u stazis..."
<BR>&nbsp;&nbsp;&nbsp;&nbsp;&nbsp;"Gospodar R. Prestona, dr Humbolt, je plagijator. Ako ovo preneseš kapetanu i nateraš ga da smesta s time iziđe pred dr Humbolta, možda će uspeti da izvuće priznanje. Nadam se da ćeš mi odmah reći, ako sve bude tako."
<BR>&nbsp;&nbsp;&nbsp;&nbsp;&nbsp;"Svakako ću to učiniti. Izvini me, prijatelju Elija? Moram nasamo da porazgovaram sa kapetanom."
<BR>&nbsp;&nbsp;&nbsp;&nbsp;&nbsp;"Svakako. Pođi u sobu za sastanke. Pod štitnikom je."
<BR>
<BR>&nbsp;&nbsp;&nbsp;&nbsp;&nbsp;Bejli nije mogao ništa da radi dok je R. Danil bio odsutan. Sedeo je u neprijatnoj tišini. Mnogo toga zavisiće od valjanosti njegove analize, a bio je i te kako svestan da nije nikakav stručnjak za robotiku.
<BR>&nbsp;&nbsp;&nbsp;&nbsp;&nbsp;R. Danil se vratio kroz pola sata... to je najverovatnije bilo najdužih pola sata u Bejlijevom životu.
<BR>&nbsp;&nbsp;&nbsp;&nbsp;&nbsp;Uopšte nije, razume se, vredelo ni da pokuša da zaključi šta se dogodilo prema bezizražajnom licu humanoida. Bejli se trudio da i njegovo lice ostane bezizražajno.
<BR>&nbsp;&nbsp;&nbsp;&nbsp;&nbsp;"Pa, R. Danile?" oslovi ga on.
<BR>&nbsp;&nbsp;&nbsp;&nbsp;&nbsp;"Sve se odigralo upravo onako kao što si predvideo, prijatelju Elija. Dr Humbolt je priznao. Rekao je da je računao na to da će dr Sabat popustiti i dozvoliti mu da se još jednom proslavi. Kriza je prošla i uverićeš se da ti je kapetan veoma zahvalan. Dozvolio mi je da ti kažem da se veoma divi tvojoj domišljatosti i verujem da ću i ja imati koristi od toga što sam te predložio."
<BR>&nbsp;&nbsp;&nbsp;&nbsp;&nbsp;"Dobro", reče Bejli, dok su mu kolena klecala, a čelo se rosilo znojem, sada kada se pokazalo da je bio u pravu, "ali, Jehosafatu mu, R. Danile, nemoj me nikada više dovesti u ovakvu nepriliku, molim te!"
<BR>&nbsp;&nbsp;&nbsp;&nbsp;&nbsp;"Pokušaću, prijatelju Elija. Sve, razume se, zavisi od veličine krize, od tvoje blizine i od određenih drugih činilaca. U međuvremenu, imam jedno pitanje..."
<BR>&nbsp;&nbsp;&nbsp;&nbsp;&nbsp;"Izvoli?"
<BR>&nbsp;&nbsp;&nbsp;&nbsp;&nbsp;"Zar nije bilo moguće da prelaz sa laži na istinu bude lak, a prelaz sa istine na laž težak? U tom slučaju, ne bi li robot u stazisu bio taj koji je prešao sa istine na laž, a kako je R. Preston zapao u stazis, zar nismo mogli zaključiti da je dr Humbolt bio nevin, a dr Sabat kriv?"
<BR>&nbsp;&nbsp;&nbsp;&nbsp;&nbsp;"Tako je, R. Danile. Mogli smo i tako rezonovati, ali pokazalo se da je onaj drugi put bio ispravan. Humbolt je priznao, je li tako?"
<BR>&nbsp;&nbsp;&nbsp;&nbsp;&nbsp;"Jeste. Ali pošto su argumenti mogli biti tumačeni u dva pravca, kako si mogao, prijatelju Elija, tako brzo da odrediš koji je pravi?"
<BR>&nbsp;&nbsp;&nbsp;&nbsp;&nbsp;Bejlijeve usne se na trenutak zgrčiše. Zatim se opustiše i izviše u osmeh. "Zato, R. Danile, što sam uzeo u obzir reakcije ljudi ne robota. Znam mnogo više o ljudskim bićima nego o robotima. Drugim rečima, pretpostavljao sam koji je matematičar kriv još pre nego što sam ispitao robote. A kada sam uspeo da od njih izvučem nesimetrične odgovore, jednostavno sam to protumačio tako što sam krivicu pripisao onome za koga sam još od ranije verovao da je kriv. Reakcija robota bila je dovoljno dramatična da slomi čoveka koji je bio kriv; moje vlastite analize ljudskog ponašanja možda ne bi bile dovoljne za tako nešto."
<BR>&nbsp;&nbsp;&nbsp;&nbsp;&nbsp;"Znatiželjan sam da saznam kakve si to analize ljudskog ponašanja izvršio?"
<BR>&nbsp;&nbsp;&nbsp;&nbsp;&nbsp;"Jehosafata mu, R. Danile; razmisli i nećeš morati da pitaš. Postoji još jedna asimetrija u ovoj priči o slici u ogledalu pored istine i laži. Reč je o starosnom dobu dvojice matematičara; jedan je veoma star, a drugi veoma mlad."
<BR>&nbsp;&nbsp;&nbsp;&nbsp;&nbsp;"Da, svakako, ali šta s tim?"
<BR>&nbsp;&nbsp;&nbsp;&nbsp;&nbsp;"E pa, ovo. Mogu sebi da predstavim jednog mladića, uzbuđenog zbog iznenadne, zapanjujuće i revolucionarne ideje, kako se savetuje sa jednim starcem koga još od studentskih dana smatra polubogom u toj oblasti. Ne mogu sebi da predstavim jednog starca, koji je dobio već tolike počasti i koji je navikao na uspehe, kome iznenada pada na um zapanjujuća i revolucionarna ideja, kako se savetuje sa čovekom koji je dva veka mlađi od njega i za koga mora da misli da je balavac... ili već koji bi izraz jedan Svemirac upotrebio. Zatim, sve da je mladić i došao u priliku, da li bi pokušao da ukrade ideju poštovanom polubogu? To bi bilo nezamislivo. S druge, pak, strane, jedan starac, svestan svojih opadajućih moći, lako može da posegne za poslednjom prilikom da se proslavi, smatrajući da jedna beba na tom polju nema prava koja bi on morao da poštuje. Ukratko, bilo je naprosto nezamislivo da bi Sabat mogao ukrasti Humboltovu ideju; gledano iz oba ugla, dr Humbolt je bio kriv."
<BR>&nbsp;&nbsp;&nbsp;&nbsp;&nbsp;R. Danil je dugo o tome razmišljao. A onda je ispružio ruku. "Moram sada da pođem, prijatelju Elija. Drago mi je što sam te video. Možda se uskoro ponovo sretnemo."
<BR>&nbsp;&nbsp;&nbsp;&nbsp;&nbsp;Bejli toplo prihvati robotovu šaku: "Ako nemaš ništa protiv, R. Danile", reče on, "nemoj da to bude suviše brzo."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
