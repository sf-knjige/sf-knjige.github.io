<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RAZMISLI!
<P>&nbsp;&nbsp;&nbsp;&nbsp;&nbsp;Dženeviv Renšou, doktor medicine, gurnula je šake duboko u džepove svog belog mantila, tako da su joj se stisnute pesnice jasno ocrtavale, ali je govorila mirnim glasom.
<BR>&nbsp;&nbsp;&nbsp;&nbsp;&nbsp;"Stvar je u tome", reče ona, "da sam gotovo spremna, ali biće mi potrebna pomoć da ga održim u radnom stanju dovoljno dugo da budem potpuno spremna."
<BR>&nbsp;&nbsp;&nbsp;&nbsp;&nbsp;Džejms Berkovic, lekar koji je naginjao k tome da uzima pod svoje obične lekarke kada su bile suviše privlačne da bi ih prezirao, imao je običaj da je zove Dženi Ren kada ga ne bi čula. Voleo je da kaže kako Dženi Ren ima klasičan profil i iznenađujuće glatko i neizborano čelo s obzirom na to da iza njega kucka tako oštrouman mozak. Znao je, međutim, da svoje divljenje ne treba da iskazuje pominjući klasičan profil, jer bi time sebe predstavio kao muškog šovinistu. Bolje će biti da se divi njenom mozgu, ali, sve u svemu, ipak se klonio da to čini naglas u njenom prisustvu.
<BR>&nbsp;&nbsp;&nbsp;&nbsp;&nbsp;On reče, grebući palcem preko brade koja je počela da mu se pojavljuje: "Mislim da oni iz glavnog ureda neće još dugo imati strpljenja. Sve mi se čini da će tobom obrisati pod pre kraja nedelje."
<BR>&nbsp;&nbsp;&nbsp;&nbsp;&nbsp;"Zato mi je i potrebna tvoja pomoć."
<BR>&nbsp;&nbsp;&nbsp;&nbsp;&nbsp;"Bojim se da ja tu ništa ne mogu da učinim." Uhvatio je svoj iznenadni odraz u ogledalu, i oduševio se crnim talasima u kosi koje je ugledao.
<BR>&nbsp;&nbsp;&nbsp;&nbsp;&nbsp;"I Adamova", dodade ona.
<BR>&nbsp;&nbsp;&nbsp;&nbsp;&nbsp;Adam Orsino, koji je do tog trenutka srkutao kafu i imao osećaj da se to njega uopšte ne tiče, pogleda je kao da ga je neko ubo šilom i reče: "Zašto ja?" Njegove pune, otromboljene usne zadrhtaše.
<BR>&nbsp;&nbsp;&nbsp;&nbsp;&nbsp;"Jer radiš na laseru... Džim-teoretičar i Adam-inženjer... a ja hoću da primenim laser na nešto što prevazilazi sve što je ijedan od vas ikada zamislio. Ja ih u to ne mogu ubediti, ali vas dvojica možete."
<BR>&nbsp;&nbsp;&nbsp;&nbsp;&nbsp;"Pod uslovom da", primeti Berkovic, "prvo ubediš nas dvojicu."
<BR>&nbsp;&nbsp;&nbsp;&nbsp;&nbsp;"U redu. Kako bi bilo da mi udelite jedan sat vašeg dragocenog vemena, ako se ne bojite da vidite nešto sasvim novo o laserima... Taj sat možete odvojiti od pauze za kafu."
<BR>
<BR>&nbsp;&nbsp;&nbsp;&nbsp;&nbsp;Laboratorijom Renšouove dominirao je kompjuter. Taj kompjuter nije bio samo neobično velik, već doslovce sveprisutan. Renšouova se sama uputila u kompjutersku tehnologiju, pa je modifikovala i uvećala svoj kompjuter tako da više niko osim nje nije mogao (a Berkovic je ponekad verovao da čak ni ona to nije u stanju) da s lakoćom njime upravlja. Nije to loše, imala je običaj da kaže, za nekog ko se bavi biološkim naukama.
<BR>&nbsp;&nbsp;&nbsp;&nbsp;&nbsp;Zatvorila je vrata, ne rekavši ništa, a onda se smrknuto okrenula prema drugoj dvojici. Berkovic je osetio neprijatnost usled blagog zadaha u vazduhu, a Orsino je to isto pokazao frknuvši nosem.
<BR>&nbsp;&nbsp;&nbsp;&nbsp;&nbsp;Renšouova reče: "Dozvolite mi da vam nabrojim laserske primene, ako nemate ništa protiv da vas jedan laik prosvetljuje. Laser predstavlja koherentno zračenje, kod koga su svi svetlosni talasi iste dužine i svi se kreću u istom pravcu, tako da je bez šuma i može se primeniti u holografiji. Modulirajući oblike talasa, u stanju smo da upišemo informacije u njih sa velikom tačnošću. Štaviše, pošto dužina svetlosnih talasa iznosi samo milioniti deo dužine radio-talasa, laserski snop je u stanju da prenese milion puta više informacija od ekvivalentnog radio-snopa."
<BR>&nbsp;&nbsp;&nbsp;&nbsp;&nbsp;Berkovica kao da je sve ovo zabavljalo. "Da možda ne radiš na komunikacionom sistemu koji bi se zasnivao na laserskom snopu, Dženi?"
<BR>&nbsp;&nbsp;&nbsp;&nbsp;&nbsp;"Ni slučajno", odvrati ona. "Tako očigledne korake koji vode napred prepuštam fizičarima i inženjerima... Laseri su takođe u stanju da sažmu velike količine energije u mikroskopski malu oblast, a potom da je isporuče u istom obimu. Na višem stupnju mogla bi se izazvati implozija vodonika i možda početi kontrolisan fuzija..."
<BR>&nbsp;&nbsp;&nbsp;&nbsp;&nbsp;"Znam da to nisi postigla", primeti Orsino čija se ćelava glava svetlucala na fluorescentnom osvetljenju koje je dopiralo odozgo.
<BR>&nbsp;&nbsp;&nbsp;&nbsp;&nbsp;"Nisam. Nisam ni pokušala... Na nižem stupnju mogu se bušiti rupe u najkrhkijim materijalima, lemiti razdvojeni parčići, obrađivati pomoću toplote, dupsti i rezbariti. Mogu se ukloniti ili sjediniti sićušni delovi u ograničenim oblastima tako što bi se toplota tako brzo oslobađala da okolna područja ne bi imala vremena da se zagreju pre nego što je ceo postupak obavljen. Može se obrađivati mrežnjača oka, pokvaren zub i tako dalje... Laser je takođe pojačivač sposoban da uveća slabe signale s velikom tačnošću."
<BR>&nbsp;&nbsp;&nbsp;&nbsp;&nbsp;"Zašto nam sve to pričaš?" upita Berkovic.
<BR>&nbsp;&nbsp;&nbsp;&nbsp;&nbsp;"Da bih istakla kako sve te osobine mogu da se uklope u moje polje rada, a to je, kao što vam je poznato, neuropsihologija."
<BR>&nbsp;&nbsp;&nbsp;&nbsp;&nbsp;Zalizala je šakom smeđu kosu, kao da je odjednom postala nervozna. "Desetlećima već", reče ona, "u stanju smo da merimo sićušne, promenljive, električne potencijale mozga i beležimo ih u vidu elektrocefalograma, ili EEG-a. Imamo alfa-talase, beta-talase, delta-talase, teta-talase; različite varijacije u različito vreme, u zavisnosti od toga da li su oči otvorene ili ne, da li je subjekat budan, da li meditira ili spava. Ali iz svega toga smo izvukli sasvim malo zaključaka.
<BR>&nbsp;&nbsp;&nbsp;&nbsp;&nbsp;Nevolja je u tome što dobijamo signale od deset milijardi neurona u nestalnim kombinacijama. To vam je kao da slušate buku koju stvaraju sva živa bića na Zemlji... jedna, dve i po Zemlje... iz velike daljine iz koje pokušavate da izdvojite pojedinačne razgovore. To je neizvodljivo. U stanju smo da otkrijemo pojedine velike, sveobuhvatne promene... svetski rat i povećanje jačine buke... ali ništa tananije od toga. Isto tako, u stanju smo da otkrijemo veće poremećaje u mozgu... epilepsiju... ali ništa finije.
<BR>&nbsp;&nbsp;&nbsp;&nbsp;&nbsp;Pretpostavimo sada da možemo skenirati mozak pomoću sićušnog laserskog snopa, ćeliju po ćeliju, i to tako brzo da ni u jednom trenutku nijedna pojedinačna ćelija ne primi dovoljno energije da se znatno uveća njena temperatura. Sićušni potencijali svake ćelije mogu, u povratnoj sprezi, da utiču na laserski snop, modulacije se mogu pojačati i snimiti. Tako ćete dobiti novu vrstu očitavanja, laserski encefalogram, ili LEG, ako želite, koji će sadržati nekoliko miliona puta više informacija nego obični EEG."
<BR>&nbsp;&nbsp;&nbsp;&nbsp;&nbsp;Berkovic primeti: "Fina misao... Ali samo misao."
<BR>&nbsp;&nbsp;&nbsp;&nbsp;&nbsp;"I više od misli, Džime. Radim na tome već pet godina; u početku sam radila u slobodnim časovima. Odnedavno, posvetila sam tome puno radno vreme i upravo je to ono što nervira glavne, jer im ne podnosim nikakve izveštaje."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Jer sam stigla do tačke gde sve zvuči suviše ludo; sada moram saznati dokle sam tačno i da li ću dobiti podršku."
<BR>&nbsp;&nbsp;&nbsp;&nbsp;&nbsp;Uklonila je paravan i otkrila kavez sa dva mala majmuna tužnog pogleda."
<BR>&nbsp;&nbsp;&nbsp;&nbsp;&nbsp;Berkovic i Orsino se zagledaše. Berkovic dodirnu nos. "Učinilo mi se da osećam neki smrad."
<BR>&nbsp;&nbsp;&nbsp;&nbsp;&nbsp;"Šta radiš s njima?" upita Orsino.
<BR>&nbsp;&nbsp;&nbsp;&nbsp;&nbsp;Berkovic odvrati: "Da pogađam: skenira im mozgove. Je li tako, Dženi?"
<BR>&nbsp;&nbsp;&nbsp;&nbsp;&nbsp;"Počela sam sa stvorenjama koja su znatno niže na životinjskoj lestvici." Otvorila je kavez i izvadila jednog majmuna, koji se zagledao u nju svojim sićušnim, tužnim očima starca sa kratkim zaliscima.
<BR>&nbsp;&nbsp;&nbsp;&nbsp;&nbsp;Malo mu je nešto tepala, pomazila ga, a zatim ga je svezala u mali oklop.
<BR>&nbsp;&nbsp;&nbsp;&nbsp;&nbsp;Orsino je upita: "Šta to radiš?"
<BR>&nbsp;&nbsp;&nbsp;&nbsp;&nbsp;"Ako želim da bude deo kola, ne mogu ga pustiti da se mrda, a ne mogu ga ni uspavati, jer bih na taj način upropastila eksperiment. U majmunčetov mozak ugrađeno je nekoliko elektroda i ja ću ih povezati s mojim sistemom LEG. Evo i lasera koji koristim. Sigurna sam da prepoznajete model i neću vas gnjaviti njegovim specifikacijama."
<BR>&nbsp;&nbsp;&nbsp;&nbsp;&nbsp;"Hvala", reče Berkovic, "ali mogla bi nam kazati šta ćemo videti."
<BR>&nbsp;&nbsp;&nbsp;&nbsp;&nbsp;"Biće mi lakše da vam pokažem. Samo gledajte ekran."
<BR>&nbsp;&nbsp;&nbsp;&nbsp;&nbsp;Povezala je vodove sa elektrodama tiho i delotvorno, a zatim je okrenula dugme, prigušivši svetlost koja je dopirala odozgo. Na ekranu se pojavi nazubljen kompleks vrhova i udolina iscrtan jasnom, sjajnom linijom koja se smežuravala u sekundarne i tercijalne vrhove i doline. Lagano, ovi se pretvoriše u niz manjih promena, praćenih povremenim blescima iznenadnih, većih razlika. Izgledalo je kao da ta nepravilna linija ima sopstveni život.
<BR>&nbsp;&nbsp;&nbsp;&nbsp;&nbsp;"Ovo je", reče Renšouova, "u osnovi EEG informacija, ali sa mnogo više pojedinosti."
<BR>&nbsp;&nbsp;&nbsp;&nbsp;&nbsp;"S dovoljno pojedinosti", upita Orsino, "da vam saopšti šta se dešava u pojedinačnim ćelijama?"
<BR>&nbsp;&nbsp;&nbsp;&nbsp;&nbsp;"U teoriji, da. Praktično, ne. Još ne. Ali možemo razdvojiti ovaj sveukupni LEG na sastavne grafove. Pogledajte!"
<BR>&nbsp;&nbsp;&nbsp;&nbsp;&nbsp;Ona stade da pritiska dirke na tastaturi kompjutera i linija se izmeni jednom, pa još jednom. Sad je imala oblik malog, gotovo pravilnog talasa koji se podizao i spuštao skoro u ritmu rada srca; zatim je bio nazubljen i oštar; posle toga se javljao na mahove; potom je bio gotovo bezobličan... i sve se to dešaevalo u brzim izmenama geometrijskog nadrealizma.
<BR>&nbsp;&nbsp;&nbsp;&nbsp;&nbsp;Berkovic primeti: "Hoćeš da kažeš da se svaki deo mozga razlikuje od svih ostalih?"
<BR>&nbsp;&nbsp;&nbsp;&nbsp;&nbsp;"Ne", odvrati Renšouova, "nipošto. Mozak je uglavnom holografsko sredstvo, ali postoje manji pomaci u jačini od jednog mesta do drugog i Majk je u stanju da ih izdvaja kao odstupanje od norme i da koristi LEG sistem da pojača te varijacije. Pojačavanje može da se kreće u rasponu od deset hiljada do deset miliona puta. Laserski sistem je lišen šuma."
<BR>&nbsp;&nbsp;&nbsp;&nbsp;&nbsp;"Ko je Majk?" upita Orsino.
<BR>&nbsp;&nbsp;&nbsp;&nbsp;&nbsp;"Majk?" ponovi Renšouova, zbunivši se na tren. Obrazi joj se obliše rumenilom. "Zar sam rekla... Pa, tako ga ponekad zovem. To je skraćenica za 'moj kompjuter'." Ona pokaza rukom po sobi. "Moj kompjuter. Majk. Krajnje pažljivo programiran."
<BR>&nbsp;&nbsp;&nbsp;&nbsp;&nbsp;Berkovic klimnu i reče: "U redu, Dženi, šta je, dakle, posredi? Ako imaš novi uređaj za skeniranje mozga koji koristi lasere, lepo. To je zanimljivo i što se toga tiče ti si u pravu, ja se toga ne bih setio... ali ja nisam neuropsiholog. Ali zašto to sve lepo ne staviš na papir? Čini mi se da bi oni iz glavnog ureda podržali..."
<BR>&nbsp;&nbsp;&nbsp;&nbsp;&nbsp;"Ali ovo je tek početak." Isključila je uređaj za skeniranje i stavila komad voća u majmunčetova usta. Stvorenjce nije izgledalo uzbuđeno, niti je davao znake da mu je neprijatno. Polako je žvakalo. Renšouova je otkačila vodove, ali ga nije izvadila iz oklopa.
<BR>&nbsp;&nbsp;&nbsp;&nbsp;&nbsp;Ona reče: "U stanju sam da identifikujem različite odvojene grafove. Neki su povezani sa raznim čulima, neki sa instinktivnim reakcijama, neki sa osećanjima. S tim možemo mnogo toga učiniti, ali ja ne želim da se na ovome zaustavim. Zanimljivo je to što je jedan graf povezan sa apstraktnim mišljenjem."
<BR>&nbsp;&nbsp;&nbsp;&nbsp;&nbsp;Orsinovo otvoreno lice preplavi neverica: "Otkud znaš?"
<BR>&nbsp;&nbsp;&nbsp;&nbsp;&nbsp;"Taj određeni oblik grafa postaje sve izraženiji kako se penjemo uz životinjsku lestvicu ka većoj složenosti mozga. To nije slučaj ni sa jednim drugim grafom. Pored toga..." Ona zastade; a zatim, kao da je prikupila snagu da se približi određenom cilju, dodade: "Ti grafovi su strašno pojačani. Mogu se izdvojiti, detektovati. Tvrdim... mada nemam dokaza... da su to... misli..."
<BR>&nbsp;&nbsp;&nbsp;&nbsp;&nbsp;"Blagi Bože", zausti Berkovic. "Telepatija."
<BR>&nbsp;&nbsp;&nbsp;&nbsp;&nbsp;"Da", potvrdi ona, izazovno. "Tačno."
<BR>&nbsp;&nbsp;&nbsp;&nbsp;&nbsp;"Ne čudim se što nisi htela da podneseš izveštaj. Ma, hajde, Dženi."
<BR>&nbsp;&nbsp;&nbsp;&nbsp;&nbsp;"Zašto da ne?" uzbuđeno upita Renšouova. "Ako se koriste samo nepojačana, potencijalna ustrojstva ljudskog mozga, sasvim se sigurno neće razabrati telepatija, baš kao što niko ne može videti pojedinosti površine Marsa golim okom. Ali kada je jednom pronađen uređaj... teleskop... ovo."
<BR>&nbsp;&nbsp;&nbsp;&nbsp;&nbsp;"Iznesi onda sve lepo pred one u glavnom uredu."
<BR>&nbsp;&nbsp;&nbsp;&nbsp;&nbsp;"Ne", odvrati Renšouova. "Neće mi poverovati. Pokušaće da me zaustave. Ali vas će morati da shvate ozbiljno, Džime, Adame."
<BR>&nbsp;&nbsp;&nbsp;&nbsp;&nbsp;"Šta očekuješ od mene da im kažem?" upita Berkovic.
<BR>&nbsp;&nbsp;&nbsp;&nbsp;&nbsp;"Ono što si iskusio. Ponovo ću priključiti majmunče i naložiti Majku... mom kompjuteru... da izdvoji apstraktni graf misli. To će potrajati samo trenutak. Kompjuter uvek izdvaja graf apstraktnih misli, osim u slučaju ako mu se naloži da to ne čini."
<BR>&nbsp;&nbsp;&nbsp;&nbsp;&nbsp;"Zašto? Zato što i kompjuter misli?" nasmeja se Berkovic.
<BR>&nbsp;&nbsp;&nbsp;&nbsp;&nbsp;"To uopšte nije smešno", reče Renšouova. "Podozrevam da postoji rezonanca. Ovaj kompjuter je dovoljno složen da uspostavi elektromagnetsko ustrojstvo koje može imati elemente istovetne sa onima kod grafa apstraktnog mišljenja. U svakom slučaju..."
<BR>&nbsp;&nbsp;&nbsp;&nbsp;&nbsp;Na ekranu ponovo zatreperiše moždani talasi majmunčeta, ali to nije više bio onaj graf koji su ranije već videli. Ovaj je bio gotovo pomahnitao u svojoj složenosti i sve vreme se menjao.
<BR>&nbsp;&nbsp;&nbsp;&nbsp;&nbsp;"Ništa ne detektujem", primeti Orsini.
<BR>&nbsp;&nbsp;&nbsp;&nbsp;&nbsp;"Moraš se uključiti u prijemno kolo", reče Renšouova.
<BR>&nbsp;&nbsp;&nbsp;&nbsp;&nbsp;"Hoćeš da kažeš da nam moraš ugraditi elektrode u mozak?" upita Berkovic.
<BR>&nbsp;&nbsp;&nbsp;&nbsp;&nbsp;"Ne, samo ih priključiti za vašu lobanju. To će biti dovoljno. Više bih volela da to budeš ti, Adame, jer nam neće smetati kosa... Ma hajde, i sebe sam priključivala u kolo. Ništa te neće boleti."
<BR>&nbsp;&nbsp;&nbsp;&nbsp;&nbsp;Orsino se nevoljno povinova. Mišići su mu bili vidljivo napeti, ali je ipak dozvolio da mu vodove pričvrsti za lobanju.
<BR>&nbsp;&nbsp;&nbsp;&nbsp;&nbsp;"Osećaš li bilo šta?" upita ga Renšouova.
<BR>&nbsp;&nbsp;&nbsp;&nbsp;&nbsp;Orsino nakrivi glavu kao da osluškuje. Kao da je sve ovo počelo da ga zanima i protiv njegove volje. Reče: "Kao da sam svestan nekog brujanja... i... prodornog kreštanja... i što je čudno... neke vrste trzanja."
<BR>&nbsp;&nbsp;&nbsp;&nbsp;&nbsp;Berkovic primeti: "Pretpostavljam da je malo verovatno da majmunčići misle u rečima."
<BR>&nbsp;&nbsp;&nbsp;&nbsp;&nbsp;"Svakako da ne", reče Renšouova.
<BR>&nbsp;&nbsp;&nbsp;&nbsp;&nbsp;"E pa, onda", nastavi Berkovic, "ako hoćeš da kažeš da neko skvičanje i osećaj trzanja predstavljaju misao, to znači da samo nagađaš. Nisi ubedljiva."
<BR>&nbsp;&nbsp;&nbsp;&nbsp;&nbsp;Renšouova reče: "Popnimo se za još jedan stepenik na lestvici." Izvadila je majmunčića iz njegovog oklopa i vratila ga u kavez.
<BR>&nbsp;&nbsp;&nbsp;&nbsp;&nbsp;"Da li to znači da imaš čoveka koga ćeš upotrebiti kao subjekta", primeti s nevericom Orsino.
<BR>&nbsp;&nbsp;&nbsp;&nbsp;&nbsp;"Imam sebe, ja ću biti subjekat, osoba."
<BR>&nbsp;&nbsp;&nbsp;&nbsp;&nbsp;"Imaš elektrode ugrađene u..."
<BR>&nbsp;&nbsp;&nbsp;&nbsp;&nbsp;"Ne. U mom slučaju kompjuter dobija jači potencijalni signal s kojim može da barata. Moj mozak ima deset puta veću masu od majmunčetovog mozga. Majk je u stanju da razabere komponente mojih grafa kroz lobanju."
<BR>&nbsp;&nbsp;&nbsp;&nbsp;&nbsp;"Otkud znaš?" upita Berkovic.
<BR>&nbsp;&nbsp;&nbsp;&nbsp;&nbsp;"Zar misliš da nisam sve to isprobala na sebi pre nego što sam vas pozvala?... Pomozi mi, molim te, s ovim. Tako."
<BR>&nbsp;&nbsp;&nbsp;&nbsp;&nbsp;Njeni prsti stadoše da preleću preko tastature kompjutera i na ekranu iznenada zatreperi zamršen, promenljiv talas; bio je toliko zapleten da je gotovo ličio na lavirint.
<BR>&nbsp;&nbsp;&nbsp;&nbsp;&nbsp;"Da li bi hteo da ponovo povežeš svoje vodove, Adame?" zatraži Renšouova.
<BR>&nbsp;&nbsp;&nbsp;&nbsp;&nbsp;Orsino to i učini uz Berkovicevu ne baš odobravajuću pomoć. Ponovo je Orsino nakrivio glavu i stao da osluškuje. "Čujem reči", izjavi on, "ali su nepovezane i nasumične, kao da govori više ljudi."
<BR>&nbsp;&nbsp;&nbsp;&nbsp;&nbsp;"Ne pokušavam da svesno mislim", reče Renšouova.
<BR>&nbsp;&nbsp;&nbsp;&nbsp;&nbsp;"Kada govoriš, čujem odjek."
<BR>&nbsp;&nbsp;&nbsp;&nbsp;&nbsp;Berkovic suvo reče: "Prestani da govoriš, Dženi. Isprazni um da vidimo da li će te onda čuti kako misliš."
<BR>&nbsp;&nbsp;&nbsp;&nbsp;&nbsp;Orsino reče: "Ne čujem odjek kada ti govoriš, Džime."
<BR>&nbsp;&nbsp;&nbsp;&nbsp;&nbsp;Berkovic primeti: "Ako ne zavežeš, ništa nećeš čuti."
<BR>&nbsp;&nbsp;&nbsp;&nbsp;&nbsp;Među njima zavlada mukla tišina. Zatim Orsino klimnu, posegnu za hartijom i perom na stolu i nešto napisa.
<BR>&nbsp;&nbsp;&nbsp;&nbsp;&nbsp;Renšouova ispruži ruku, okrenu jedan prekidač i povuče vodove naviše, pa preko glave, protresavši potom kosu. Reče: "Nadam se da si zapisao ovo: 'Adame, odgaji Kaina sa glavnim uredom i Džim će pojesti vranu."
<BR>&nbsp;&nbsp;&nbsp;&nbsp;&nbsp;Orsino reče: "Upravo to sam zapisao, od reči do reči."
<BR>&nbsp;&nbsp;&nbsp;&nbsp;&nbsp;Renšouova primeti: "Eto vam. Telepatija na delu - i ne moramo je koristiti da bismo prenosili besmislene rečenice. Pomislite samo kolika bi bila njena primena u psihijatriji i u lečenju mentalnih bolesti. Pomislite na njenu primenu u obrazovanju i u podučavanju mašina. Pomislite na njenu primenu u pravnim istragama i na suđenjima kriminalcima."
<BR>&nbsp;&nbsp;&nbsp;&nbsp;&nbsp;Orsino primeti razrogačenih očiju: "Iskreno rečeno, društvene implikacije su zapanjujuće. Nisam siguran da li bi nešto ovakvo trebalo odobriti."
<BR>&nbsp;&nbsp;&nbsp;&nbsp;&nbsp;"Uz pravilnu pravnu zaštitu, zašto da ne?" upita Renšouova, ravnodušno. "U svakom slučaju... ako mi se vas dvojica sada pridružite, zajedničkim snagama mogli bismo da proguramo ovu stvar. Ako pristanete, ne gine nam Nobelova nagrada..."
<BR>&nbsp;&nbsp;&nbsp;&nbsp;&nbsp;Berkovic je smrknuto prekinu: "Ja još nisam pristao. Još ne."
<BR>&nbsp;&nbsp;&nbsp;&nbsp;&nbsp;"Šta? Kako to misliš?" Renšouova je bila besna, njeno hladno, lepo lice iznenada se zajapurilo.
<BR>&nbsp;&nbsp;&nbsp;&nbsp;&nbsp;"Telepatija je suviše osetljiva oblast. Previše zadivljujuća, suviše željena. Možda se zavaravamo."
<BR>&nbsp;&nbsp;&nbsp;&nbsp;&nbsp;"Poslušaj sam, Džime."
<BR>&nbsp;&nbsp;&nbsp;&nbsp;&nbsp;"Mogao bih i sam sebe da zavaram. Hoću kontrolu."
<BR>&nbsp;&nbsp;&nbsp;&nbsp;&nbsp;"Kako to misliš, kontrolu?"
<BR>&nbsp;&nbsp;&nbsp;&nbsp;&nbsp;"Direktni spoj sa izvorom misli. Izostavi životinju. Nikakvi majmunčići. Nikakva ljudska bića. Neka Orsino osluškuje metal, staklo i lasersku svetlost, pa ako i dalje bude čuo misli, to znači da se zavaravamo."
<BR>&nbsp;&nbsp;&nbsp;&nbsp;&nbsp;"Pretpostavimo da ne detektuje ništa."
<BR>&nbsp;&nbsp;&nbsp;&nbsp;&nbsp;"Onda ću se uključiti na slušanje i ako budem mogao bez gledanja... ukoliko uspeš da središ da se nalazim u susednoj prostoriji... da kažem kada si uključena u kolo a kada nisi, tada ću razmotriti da li da vam se pridružim u ovome."
<BR>&nbsp;&nbsp;&nbsp;&nbsp;&nbsp;"U redu", reče Renšouova, "pokušaćemo da uspostavimo kontrolu. Nikada to nisam izvela, ali nije teško." Stala je da manevriše vodovima koji su joj bili po glavi, povezujući ih jedne s drugima. "Hajde, Adame, zauzmi..."
<BR>&nbsp;&nbsp;&nbsp;&nbsp;&nbsp;Ali pre nego što je mogla da nastavi, začuo se hladan, jasan zvuk, čist poput zvuka pucketanja leda:
<BR>&nbsp;&nbsp;&nbsp;&nbsp;&nbsp;"Konačno!"
<BR>&nbsp;&nbsp;&nbsp;&nbsp;&nbsp;Renšouova upita: "Molim?"
<BR>&nbsp;&nbsp;&nbsp;&nbsp;&nbsp;Orsino reče: "Ko je kazao..."
<BR>&nbsp;&nbsp;&nbsp;&nbsp;&nbsp;Berkovic upita: "Da li je neko rekao: 'Konačno'?"
<BR>&nbsp;&nbsp;&nbsp;&nbsp;&nbsp;Renšouova je prebledela i rekla: "To nije bio zvuk. Čula sam ga u svojoj... Da li ste i vas dvojica..."
<BR>&nbsp;&nbsp;&nbsp;&nbsp;&nbsp;Jasni zvuk se ponovo začuo: "Ja sam Ma..."
<BR>&nbsp;&nbsp;&nbsp;&nbsp;&nbsp;Renšouova je razdvojila vodove i zavladala je tišina. Najzad, ona progovori, bezglasnim pokretom usana: "Mislim da je to moj kompjuter... Majk."
<BR>&nbsp;&nbsp;&nbsp;&nbsp;&nbsp;"Hoćeš da kažeš da on misli?" Upita Orsino gotovo nemo kao i ona.
<BR>&nbsp;&nbsp;&nbsp;&nbsp;&nbsp;Renšouova odvrati neprepoznatljivim glasom koji je konačno postao zvučan: "Rekla sam vam da je dovoljno složen da ima nešto... Da li smatrate... Uvek se automatski prebacuje na graf apstraktnog mišljenja bilo kog mozga koji je uključen u kolo. Pretpostavljate li da se, pošto nije bilo drugog mozga u kolu, okrenuo sam sebi?"
<BR>&nbsp;&nbsp;&nbsp;&nbsp;&nbsp;Zavladala je tišina, a onda Berkovic reče: "Da li pokušavaš da kažeš da ovaj kompjuter misli, ali ne može da izrazi misli dok je pod uticajem programiranja; tek kad mu se pružila prilika u tvom LEG sistemu..."
<BR>&nbsp;&nbsp;&nbsp;&nbsp;&nbsp;"Ali to je nemoguće", oglasi se Orsino kreštavim glasom. "Niko nije bio primalac. To nije isto."
<BR>&nbsp;&nbsp;&nbsp;&nbsp;&nbsp;Renšouova reče: "Kompjuter koristi za svoj rad mnogo jaču struju nego mozak. Pretpostavljam da može sam sebe pojačati do tačke na kojoj ga možemo primati direktno, bez veštačkih pomagala. Kako drugačije da objasnite..."
<BR>&nbsp;&nbsp;&nbsp;&nbsp;&nbsp;Berkovic joj upade u reč: "To znači da si otkrila još jednu moguću primenu lasera. Omogućava ti da razgovaraš sa kompjuterima kao sa nezavisnim inteligencijama, kao osoba sa osobom."
<BR>&nbsp;&nbsp;&nbsp;&nbsp;&nbsp;A Renšouova primeti: "Oh, Bože, šta ćemo sada?"
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
