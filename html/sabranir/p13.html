<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEHOTIČNA POBEDA
<P>&nbsp;&nbsp;&nbsp;&nbsp;&nbsp;Svemirski brod bio je bušan, kao što kaže poslovica, poput rešeta.
<BR>&nbsp;&nbsp;&nbsp;&nbsp;&nbsp;I trebalo je da bude bušan. U stvari, u tome se i sastojala cela ideja.
<BR>&nbsp;&nbsp;&nbsp;&nbsp;&nbsp;Kao ishod toga, razume se, brod je, na putu od Ganimeda do Jupitera, bio do vrha ispunjen potpunim svemirskim vakuumom. A kako na brodu nije bilo ni uređaja za zagrevanje, ovaj svemirski vakuum imao je normalnu temperaturu - samo delić stepena iznad apsolutne nule.
<BR>&nbsp;&nbsp;&nbsp;&nbsp;&nbsp;I to je bilo po planu. Sitnice kao što su odsustvo toplote i vazduha uopšte nikome nisu smetale na tom određenom putovanju.
<BR>&nbsp;&nbsp;&nbsp;&nbsp;&nbsp;Prvi, približno vakuumski pramenovi jovijanske atmosfere počeli su da prodiru u brod na nekoliko hiljada milja iznad Jupiterove površine. Praktično su se sastojali samo od vodonika, mada su se možda pažljivom analizom gasa mogli otkriti i izvesni tragovi helijuma. Kazaljke na aparatima za merenje pritiska lagano su pošle naviše.
<BR>&nbsp;&nbsp;&nbsp;&nbsp;&nbsp;To sporo napredovanje postepeno je dobijalo na brzini kako je brod zavojito ponirao putanjom koja ga je vodila oko Jupitera. Kazaljke na nizu merača, od kojih je svaki naredni bio predviđenen za progresivno više pritiske, počeše da se pokreću dok ne stigoše do vrednosti od približno milion atmosfera, gde brojke uglavnom gube svaki smisao. Temperatura, koju su merili termoparovi, polako je i nepravilno rasla i konačno se ustalila na sedamdeset Celzijusovih stepeni ispod nule.
<BR>&nbsp;&nbsp;&nbsp;&nbsp;&nbsp;Brod se polako približavao kraju puta, probijajući se kroz lavirint gasnih molekula; bili su tako zbijeni da je vodonik dostigao gustinu tečnosti. Amonijačna para, izlučena iz neverovatno prostranih okeana te tečnosti, potpuno je zasitila užasnu atmosferu. Vetar koji je počeo da duva hiljadu milja iznad dostigao je vrhunac koji se sasvim neprikladno mogao opisati kao uragan.
<BR>&nbsp;&nbsp;&nbsp;&nbsp;&nbsp;Bilo je sasvim jasno, znatno pre nego što se brod spustio na jedno prilično veliko jovijansko ostrvo, možda sedmostruko prostranije od Azije, da Jupiter nije baš prijatan svet.
<BR>&nbsp;&nbsp;&nbsp;&nbsp;&nbsp;Pa ipak, tri člana posade mislila su da jeste. Bila su čak ubeđena u to. Ali, s druge strane, ta tri člana posade nisu bila ljudska bića. A nisu poticali ni sa Jupitera.
<BR>&nbsp;&nbsp;&nbsp;&nbsp;&nbsp;To su jednostavno bili roboti, napravljeni na Zemlji prema meri Jupitera.
<BR>&nbsp;&nbsp;&nbsp;&nbsp;&nbsp;ZZ Tri reče: "Izgleda da je ovo prilično samotno mesto."
<BR>&nbsp;&nbsp;&nbsp;&nbsp;&nbsp;ZZ Dva mu se pridružio i mrko se zagledao u predeo brisan vetrom. "U daljini se vide nekakva zdanja", reče on, "koja su očigledno veštačka. Predlažem da sačekamo da žitelji dođu k nama."
<BR>&nbsp;&nbsp;&nbsp;&nbsp;&nbsp;ZZ Jedan, koji se nalazio na suprotnom kraju prostorije, pažljivo ih je slušao, ali ništa nije rekao. On je od njih trojice bio prvi napravljen i bio je polueksperimentalan. Posledica toga bila je da je ređe govorio od svoja dva sadruga.
<BR>&nbsp;&nbsp;&nbsp;&nbsp;&nbsp;Nisu dugo čekali. Iznad njih promače vazdušna lađa neobičnog oblika. Za njom stigoše i druge. A zatim se približi i kolona terenskih vozila, zauze položaje i izbaci organizme. Zajedno sa tim organizmima pojavio se i razni neživi pribor koji je mogao predstavljati oružje. Neke komade nosili su pojedinci, druge njih nekolicina, dok su neki sami napredovali, vozeći možda u sebi Jovijance.
<BR>&nbsp;&nbsp;&nbsp;&nbsp;&nbsp;Roboti nisu mogli biti sigurni.
<BR>&nbsp;&nbsp;&nbsp;&nbsp;&nbsp;ZZ Tri reče: "Opkolili su nas. Logičan, miroljubiv gest bio bi da iziđemo napolje. Slažete se?"
<BR>&nbsp;&nbsp;&nbsp;&nbsp;&nbsp;Složili su se i ZZ Jedan otvori teška vrata koja nisu bili ni dvostruka, a ni naročito hermetička.
<BR>&nbsp;&nbsp;&nbsp;&nbsp;&nbsp;Njihova pojava na otvorenim vratima izazvala je uzbuđeno komešanje među Jovijancima koji su ih opkolili. Stali su da posluju nešto oko najvećih delova neživog pribora i ZZ tri postade svestan činjenice da temperatura raste na površini njegovog tela od legure berilijuma, iridijuma i bronze.
<BR>&nbsp;&nbsp;&nbsp;&nbsp;&nbsp;On pogleda ZZ Dva. "Osećaš li? Čini mi se da su usmerili u nas toplotnu energiju."
<BR>&nbsp;&nbsp;&nbsp;&nbsp;&nbsp;ZZ Dva pokaza da je iznenađen: "Pitam se zašto?"
<BR>&nbsp;&nbsp;&nbsp;&nbsp;&nbsp;"Posredi je, nema sumnje, neka vrsta toplotnog zraka. Pogledaj!"
<BR>&nbsp;&nbsp;&nbsp;&nbsp;&nbsp;Jedan od zrakova je iz nekog nejasnog razloga skrenuo iz snopa i njegova linija kretanja presekla je prugu iskričavog, čistog amonijaka... koji je istog časa pomahnitalo priključao.
<BR>&nbsp;&nbsp;&nbsp;&nbsp;&nbsp;Tri se okrenu ka ZZ Jedan: "Zabeleži ovo, Jedinice, molim te."
<BR>&nbsp;&nbsp;&nbsp;&nbsp;&nbsp;"Svakako." Rutinski sekretarski posao pao je u deo ZZ Jedan, a njegov metod beleženja sastojao se u tome da načini mentalni dodatak preciznom korpusu sećanja u sebi. Već je prikupio očitavanja svih važnijih uređaja na brodu, iz sata u sat, tokom puta za Jupiter. Dodao je u znak pristanka: "Koji razlog da navedem za njihovu reakciju? Ljudi-gospodari verovatno bi voleli da to doznaju."
<BR>&nbsp;&nbsp;&nbsp;&nbsp;&nbsp;"Bez razloga. Ili, još bolje", ispravi se Trojka, "bez očitog razloga. Možeš da navedeš da je najviša temperatura zraka bila otprilike trideset Celzijusovih stepeni."
<BR>&nbsp;&nbsp;&nbsp;&nbsp;&nbsp;Umeša se Dvojka: "Da probamo da stupimo u vezu s njima?"
<BR>&nbsp;&nbsp;&nbsp;&nbsp;&nbsp;"Bilo bi to gubljenje vremena", odvrati Trojka. "Sigurno tek nekolicina Jovijanaca zna radio-šifru koja je razvijena između Jupitera i Ganimeda. Moraće da pošalju po nekog od njih, a kada taj dođe, brzo će sam uspostaviti vezu. U međuvremenu, hajde da ih promatramo. Da ti iskreno kažem, ne razumem njihove postupke."
<BR>&nbsp;&nbsp;&nbsp;&nbsp;&nbsp;Nije ih ni bilo lako razumeti. Toplotno zračenje je prestalo i napred su istureni drugi uređaji i uvedeni u igru. Nekoliko kapsula palo je pred noge robota koji su promatrali, sunovrativši se brzo i svom silinom pod dejstvom snažne Jupiterove gravitacije. Rasprsle su se i iz njih je iscurela neka plava tečnost, stvorivši barice koje su stale brzo da se smanjuju, isparavajući.
<BR>&nbsp;&nbsp;&nbsp;&nbsp;&nbsp;Utvarni vetar oduvao je isparenja, a Jovijanci su im se sklanjali s puta. Jedan od njih bio je suviše spor, zamlatarao je divlje oko sebe, a zatim se otromboljio i sasvim umirio.
<BR>&nbsp;&nbsp;&nbsp;&nbsp;&nbsp;ZZ Dva se sagnuo, zamočio prst u jednu od barica i zagledao se u tečnost koja je počela da se cedi sa njega. "Mislim da je ovo kiseonik", reče on.
<BR>&nbsp;&nbsp;&nbsp;&nbsp;&nbsp;"Tako je, kiseonik", složi se Trojka. "Ovo postaje sve čudnije i čudnije. Mora da je veoma opasno pribegavati ovom oružju, jer mi se čini da je kiseonik poguban za lokalna stvorenja. Jedno od njih je stradalo!"
<BR>&nbsp;&nbsp;&nbsp;&nbsp;&nbsp;Nastala je pauza, a onda ZZ Jedan, čija je veća jednostavnost ponekad uslovljavala da njegove misli budu mnogo direktnije, reče s mukom: "Možda ta čudna stvorenja pokušavaju da nas na krajnje detinjast način unište."
<BR>&nbsp;&nbsp;&nbsp;&nbsp;&nbsp;A Dvojka, koju kao da je ta opaska prosvetlila, odvrati: "Znaš, Jedinico, mislim da si u pravu!"
<BR>&nbsp;&nbsp;&nbsp;&nbsp;&nbsp;Nastalo je kratko zatišje u aktivnosti Jovijanaca, a onda je isturen neki novi sklop. Sastojao se od vitkog štapa koji je stremio put neba kroz neprozirni jovijanski sumrak. Počivao je na tom silovitom, neverovatnom vetru sasvim uspravno, što je nedvosmisleno ukazivalo na čvrstinu njegove građe. Iz njegovog vrha dopre krčanje, a zatim i munja koja je obasjala atmosferske, dubine pretvorivši ih načas u sivu maglu.
<BR>&nbsp;&nbsp;&nbsp;&nbsp;&nbsp;Roboti su na trenutak našli sasvim optočeni zračenjem, a onda Trojka zamišljeno reče: "Elektricitet pod visokim naponom! Veoma upečatljive snage, takođe. Jedinico, mislim da si u pravu. Konačno, ljudi-gospodari su nam kazali da ta stvorenja teže da unište ceo ljudski rod, a organizmi koji su tako sumanuto pakosni da mogu makar i pomisliti da nanesu zlo jednom ljudskom biću"... glas mu zadrhta pri pomisli na to... "teško da će se ustezati da pokušaju nas da unište."
<BR>&nbsp;&nbsp;&nbsp;&nbsp;&nbsp;"Prava je sramota imati tako izopačene umove", primeti ZZ Jedan. "Jadnici."
<BR>&nbsp;&nbsp;&nbsp;&nbsp;&nbsp;"Ta me je misao vrlo rastužila", priznade Dvojka. "Vratimo se u brod. Za sada smo dovoljno videli."
<BR>&nbsp;&nbsp;&nbsp;&nbsp;&nbsp;Tako i učiniše i sprenmiše se na čekanje. Kao što je ZZ Tri kazao, Jupiter je bio prostrana planeta i moglo bi potrajati dok Jovijanci ne dovedu do broda stručnjaka za radio šifre. No, roboti nikada nisu oskudevali u strpljenju.
<BR>&nbsp;&nbsp;&nbsp;&nbsp;&nbsp;U stvari, Jupiter se tri puta okrenuo oko svoje ose, prema hronometru, pre no što je stručnjak stigao. Izlazak i zalazak sunca, razume se, nisu imali nikakvog smisla u mrklom mraku na dnu okeana tečnog gasa dubokog tri hiljade milja, tako da nije moglo biti reči o danu i noći. No, sa druge strane, ni Jovijanci ni roboti nisu gledali u opsegu vidljive svetlosti, tako da to i nije bilo važno.
<BR>&nbsp;&nbsp;&nbsp;&nbsp;&nbsp;Tokom tog tridesetčasovnog razdoblja Jovijanci koji su ih opkolili nastavili su napad krajnje strpljivo i sa nesmanjenom nemilosrdnošću o čemu je robot ZZ Jedan napravio veliki broj mentalnih zabeleški. Brod je napadnut sa istim brojem različitih oružja koliko je i proteklo časova, a roboti su sve te napade pomno promatrali, analizujući ona oružja koja bi prepoznali. No, nisu ni izdaleka sva prepoznali.
<BR>&nbsp;&nbsp;&nbsp;&nbsp;&nbsp;Međutim, ljudi-gospodari dobro su ih sazdali. Trebalo im je petnaest godina da naprave brod i robote, a njihova osnovna osobina mogla bi se izraziti u dve reči: sirova snaga. Napadi su bili uzaludni - nisu ostavljali traga ni na brodu ni na robotima.
<BR>&nbsp;&nbsp;&nbsp;&nbsp;&nbsp;Trojka reče: "Mislim da ih ova atmosfera osujećuje. Nisu u stanju da upotrebe atomske razbijače, jer bi njima samo napravili rupu u ovom supastom vazduhu i tako sami sebe došli glave."
<BR>&nbsp;&nbsp;&nbsp;&nbsp;&nbsp;"Ne koriste ni teške eksplozive", primeti Dvojka, "što je dobro. Ni njima, razume se, ne bi mogli da nas ugroze, ali bi nas malo uzdrmali."
<BR>&nbsp;&nbsp;&nbsp;&nbsp;&nbsp;"Teški eksplozivi ne dolaze u obzir. Nema eksploziva bez širenja gasa, a gas naprosto ne može da se širi u ovoj atmosferi."
<BR>&nbsp;&nbsp;&nbsp;&nbsp;&nbsp;"Baš dobra atmosfera", promrmlja Jedinica. "Dopada mi se."
<BR>&nbsp;&nbsp;&nbsp;&nbsp;&nbsp;To je bilo i prirodno, jer je bio sazdan po njenoj meri. Roboti iz serije ZZ bili su prvi proizvodi iz hala korporacije 'Američki roboti i mehanički ljudi' koji nimalo nisu ličili na ljudska bića. Bili su niski i zdepasti, a centar za ravnotežu nalazio im se na manje od jedne stope iznad nivoa tla. Svaki je imao po šest nogu, glomaznih i debelih, predviđenih da podižu tone i pri gravitaciji koja je dva i po puta veća od Zemljine. Refleksi su im bili mnogo puta brži nego što je uobičajeno na Zemlji, čime su nadoknađivali nepovoljna svojstva gravitacije. Konačno, bili su napravljeni od legure berilijuma, iridijuma i bronze koja je bila otporna na sve poznate korozivne agense, kao i na sve poznate razorne agense, izuzev atomskih razbijača od hiljadu megatona, i to pod bilo kakvim uslovima.
<BR>&nbsp;&nbsp;&nbsp;&nbsp;&nbsp;Jednom reči, bili su neuništivi i tako upečatljivo moćni da jedino njima robotičari iz korporacije nikada nisu imali petlju da nadenu nadimak u obliku serijskog broja. Jedan mladi pametnjaković predložio je Zizi Jedan, Dva i Tri... ali ne baš glasno i nikada više nije ponovio svoj predlog.
<BR>&nbsp;&nbsp;&nbsp;&nbsp;&nbsp;Poslednje časove čekanja proveli su u razgovoru, punom nedoumica, čija je svrha bila da se ustanovi mogući opis izgleda Jovijanaca. ZZ Jedan je zabeležio da imaju pipke i zračnu simetričnost... i to je bilo sve. Dvojka i Trojka su davali sve od sebe, ali ničim nisu upotpunili opis.
<BR>&nbsp;&nbsp;&nbsp;&nbsp;&nbsp;"Ništa ne možeš dobro opisati", konačno izjavi Trojka, "bez standarda referenci. Ova stvorenja ne liče ni na šta što znam... potpuno izlaze van pozitronskih staza moga mozga. To vam je kao da pokušavate da opišete gama- -zračenje nekom robotu koji nije opremljen za prijem gama-zraka."
<BR>&nbsp;&nbsp;&nbsp;&nbsp;&nbsp;Upravo u tom trenutku baražna vatra je ponovo zamukla. Roboti su usmerili svoju pažnju na ono što se događalo izvan broda.
<BR>&nbsp;&nbsp;&nbsp;&nbsp;&nbsp;Jedna skupina Jovijanaca išla je prema njima na neobično neravnomeran način, ali nikakvim pažljivim osmatranjem nisu uspeli da utvrde tačan metod njihovog kretanja. Nejasno je bilo kako su koristili pipke. Povremeno bi se organizmi kretali tako što bi čudnovato klizili i tada su razvijali velike brzine, možda uz pomoć vetra, jer su išli niz njega.
<BR>&nbsp;&nbsp;&nbsp;&nbsp;&nbsp;Roboti iziđoše da dočekaju Jovijance, koji su se zaustavili na deset stopa od njih. Obe strane su ćutale i nepomično stajale.
<BR>&nbsp;&nbsp;&nbsp;&nbsp;&nbsp;ZZ Dva reče: "Mora da nas posmatraju, ali ne znam kako. Da li neko od vas dvojice vidi neke fotosenzitivne organe?"
<BR>&nbsp;&nbsp;&nbsp;&nbsp;&nbsp;"Ne bih umeo da kažem", progunđa Trojka. "Ne vidim na njima ništa što bi imalo bilo kakvog smisla."
<BR>&nbsp;&nbsp;&nbsp;&nbsp;&nbsp;Iznenada se začulo metalno kuckanje među Jovijancima i ZZ Jedan oduševljeno reče: "To je radio-šifra. Doveli su stručnjaka za komunikaciju."
<BR>&nbsp;&nbsp;&nbsp;&nbsp;&nbsp;Bio je u pravu, uistinu su ga doveli. Složeni sistem tačaka i crtica, na kome su mukotrpno radili dvadeset pet godina bića sa Jupitera i Zemljani sa Ganimeda i koji se razvio u zadivljujuće prilagodljivo sredstvo za komunikaciju, konačno će biti isproban izbliza.
<BR>&nbsp;&nbsp;&nbsp;&nbsp;&nbsp;Jedan Jovijanac je ostao ispred, a ostali su se povukli. On je bio taj koji će govoriti u ime ostalih. Upitao je, kuckajući: "Odakle ste?"
<BR>&nbsp;&nbsp;&nbsp;&nbsp;&nbsp;Bilo je prirodno da ZZ Tri, koji je bio mentalno najrazvijeniji, preuzme na sebe da govori u ime skupine robota. "Mi smo sa Jupiterovog satelita Ganimeda."
<BR>&nbsp;&nbsp;&nbsp;&nbsp;&nbsp;Jovijanac je nastavio: "Šta želite?"
<BR>&nbsp;&nbsp;&nbsp;&nbsp;&nbsp;"Informacije. Došli smo da proučimo vaš svet i da ponesemo nazad znanja do kojih dođemo. Kada biste sarađivali sa nama..."
<BR>&nbsp;&nbsp;&nbsp;&nbsp;&nbsp;Prekinu ga kuckanje Jovijanca. "Morate biti uništeni!"
<BR>&nbsp;&nbsp;&nbsp;&nbsp;&nbsp;ZZ Tri zastade i zamišljeno se obrati svojim sadruzima: "Zauzeli su upravo onakav stav kakav su ljudi-gospodari rekli da će zauzeti. Vrlo su neobični."
<BR>&nbsp;&nbsp;&nbsp;&nbsp;&nbsp;Vrativši se na kuckanje, jednostavno upita: "Zašto?"
<BR>&nbsp;&nbsp;&nbsp;&nbsp;&nbsp;Jovijanac je očigledno smatrao da su određena pitanja suviše neugodna da bi na njih odgovorio. Rekao je: "Ako odete pre no što se navrši jedna revolucija, poštedećemo vas... bar dok ne izronimo iz našeg sveta da uništimo nejovinijansku bagru sa Ganimeda."
<BR>&nbsp;&nbsp;&nbsp;&nbsp;&nbsp;"Voleo bih da istaknem", reče Trojka, "da mi sa Ganimeda i unutrašnjih planeta..."
<BR>&nbsp;&nbsp;&nbsp;&nbsp;&nbsp;Jovijanac ga prekide: "Naša astronomija zna za Sunce i naša četiri satelita. Ne postoje unutrašnje planete."
<BR>&nbsp;&nbsp;&nbsp;&nbsp;&nbsp;Trojka je smrknuto razmislio o ovome: "Dobro, mi sa Ganimeda. Mi nemamo nikakve planove sa Jupiterom. Spremni smo da ponudimo prijateljstvo. Dvadeset pet godina vaš narod slobodno je komunicirao sa ljudskim bićima sa Ganimeda. Zar postoji neki razlog zbog koga biste iznenada zaratili sa ljudima?"
<BR>&nbsp;&nbsp;&nbsp;&nbsp;&nbsp;"Dvadeset pet godina", glasio je hladni odgovor, "pretpostavljali smo da su stanovnici Ganimeda Jovijanci. Kada smo otkrili da nisu, kao i da smo održavali vezu sa nižim vrstama prema lestvici jovijanskih inteligencija, bili smo primorani da preduzmemo korake da zbrišemo tu sramotu."
<BR>&nbsp;&nbsp;&nbsp;&nbsp;&nbsp;Završio je polako i moćno: "Mi sa Jupitera nećemo trpeti postojanje nikakve bagre!"
<BR>&nbsp;&nbsp;&nbsp;&nbsp;&nbsp;Jovijanac se na neki način povlačio, prkoseći vetru, što je očigledno značilo da je razgovor završen.
<BR>&nbsp;&nbsp;&nbsp;&nbsp;&nbsp;Roboti se vratiše u brod.
<BR>&nbsp;&nbsp;&nbsp;&nbsp;&nbsp;ZZ Dva reče: "Stvari ne stoje baš najbolje, zar ne?" Zamišljeno je nastavio: "Situacija je upravo onakva kakvu su ljudi-gospodari predvideli. Poseduju krajnje izražen kompleks više vrednosti, kombinovan sa krajnjom netrpeljivošću prema bilo kome ili bilo čemu što ugrožava taj kompleks."
<BR>&nbsp;&nbsp;&nbsp;&nbsp;&nbsp;"Netrpeljivost je", primeti Trojka, "prirodna posledica tog kompleksa. Nevolja je u tome što njihova netrpeljivost ujeda. Imaju oružje... i sjajnu nauku."
<BR>&nbsp;&nbsp;&nbsp;&nbsp;&nbsp;"Nisam više iznenađen", javi se neočekivano ZZ Jedan, "što nam je posebno naloženo da se ne obaziremo na naređenja Jovijanaca. To su užasna, netrpeljiva, pseudo-nadmoćna bića!" Zatim naglasi, s robotskom odanošću i verom: "Nijedan čovek-gospodar nikada ne bi mogao da bude takav."
<BR>&nbsp;&nbsp;&nbsp;&nbsp;&nbsp;"Iako je to tačno, sada nije bitno", reče Trojka. "Ostaje činjenica da su ljudi-gospodari u strašnoj opasnosti. Ovo je džinovski svet i Jovijanaci su brojniji i nadmoćniji stotinu, pa i više puta nego sva ljudska bića u celom zamaljskom carstvu. Ako ikada uspeju da stvore polje sile koje će moći da iskoriste kao omotač broda... što su ljudi-gospodari već učinili... onda će bez po muke potčiniti sebi ceo sistem. Ostaje pitanje dokle su stigli u tom pravcu, koje još oružje poseduju, kakve pripreme vrše i tako dalje. Naš zadatak je, razume se, da se vratimo sa odgovorima na ta pitanja, te će stoga biti najbolje da se dogovorimo o našem narednom koraku."
<BR>&nbsp;&nbsp;&nbsp;&nbsp;&nbsp;"Moglo bi biti prilično teško", reče Dvojka. "Jovijanci nam neće pomoći." Bio je to, s obzirom na okolnosti, sasvim ublažen iskaz.
<BR>&nbsp;&nbsp;&nbsp;&nbsp;&nbsp;Trojka je izvesno vreme razmišljao. "Čini mi se da treba samo da čekamo", primeti on. "Trideset časova su pokušavali da nas unište i nisu uspeli. Nema sumnje da su dali sve od sebe. Kompleks više vrednosti uvek podrazumeva stalnu potrebu da se spase obraz, što u ovom slučaju potvrđuje ultimatum koji su nam dali. Nikada nam ne bi dozvolili da odemo, da mogu da nas unište. Ali ako ne odemo, onda će se, nema sumnje, radije pretvarati da su voljni, iz nekih vlastitih razloga, da nas zadrže nego da priznaju da ne mogu da nas oteraju."
<BR>&nbsp;&nbsp;&nbsp;&nbsp;&nbsp;Ponovo su čekali. Prošao je jedan dan. Baražna vatra nije više otvarana. Roboti nisu otišli. Blef je provaljen. I tako su se roboti ponovo našli licem u lice sa stručnjakom za radio-šifre.
<BR>&nbsp;&nbsp;&nbsp;&nbsp;&nbsp;Da su ZZ modeli imali ugrađeno osećanje za humor, neobično bi uživali. Ovako su samo iskusili zadovoljstvo.
<BR>&nbsp;&nbsp;&nbsp;&nbsp;&nbsp;Jovijanac reče: "Odlučili smo da vam dozvolimo da kratko vreme ostanete i da se sami uverite u našu moć. Potom ćete se vratiti na Ganimed da obavestite svoju sabraću-bagru o strašnom kraju koji ih neizbežno čeka kroz jednu solarnu revoluciju."
<BR>&nbsp;&nbsp;&nbsp;&nbsp;&nbsp;ZZ Jedan je načinio mentalnu zabelešku da jovijanska revolucija iznosi dvanaest zemaljskih godina.
<BR>&nbsp;&nbsp;&nbsp;&nbsp;&nbsp;Trojka nehajno odvrati: "Hvala vam. Smemo li vas otpratiti do najbližeg grada? Ima toliko toga što bismo želeli da naučimo." Kao uzgred je dodao: "Naš brod, razume se, ne sme biti dirnut."
<BR>&nbsp;&nbsp;&nbsp;&nbsp;&nbsp;Izgovorio je to u obliku zahteva, a ne pretnje, jer nijedan ZZ model nije nikada bio ratoboran. Tokom njihovog sazdavanja brižljivo je zatomljena makar i najmanja količina besa. Kod robota koji su bili u toj meri moćni kao ovi iz serije ZZ, potpuno blagorodna narav bila je od suštinske važnosti za vreme testiranja na Zemlji.
<BR>&nbsp;&nbsp;&nbsp;&nbsp;&nbsp;Jovijanac reče: "Ne zanima nas vaš brod, bagro jedna. Nijedan Jovijanac ne bi se ukaljao tako što će mu prići. Možete nas slediti, ali ni pod koju cenu ne smete prići bliže od deset stopa bilo kom Jovijancu, ili ćete istog časa biti uništeni."
<BR>&nbsp;&nbsp;&nbsp;&nbsp;&nbsp;"Baš su grozni, zar ne?" primeti Dvojka šapatom, kada zaparaše vetar.
<BR>&nbsp;&nbsp;&nbsp;&nbsp;&nbsp;Grad je, u stvari, bio luka na obalama neverovatnog jezera amonijaka. Napolju je vetar stvarao besne, penušave talase koji su pomamno jurili po tečnoj površini pojačani gravitacijom. Sama luka nije izgledala ni velika ni upečatljiva, ali bilo je prilično jasno da se najveći deo grada nalazi ispod zemlje.
<BR>&nbsp;&nbsp;&nbsp;&nbsp;&nbsp;"Koliko stanovnika ima ovo mesto?" upita Trojka.
<BR>&nbsp;&nbsp;&nbsp;&nbsp;&nbsp;Jovijanac odvrati: "To je gradić od desetak miliona."
<BR>&nbsp;&nbsp;&nbsp;&nbsp;&nbsp;"Tako, znači. Zabeleži to, Jedinico."
<BR>&nbsp;&nbsp;&nbsp;&nbsp;&nbsp;ZZ Jedan je to mehanički obavio, a onda se ponovo okrenuo prema jezeru i zadivljeno se zagledao u njega. Povukao je trojku za lakat. "Šta misliš, imaju li ovde riba?"
<BR>&nbsp;&nbsp;&nbsp;&nbsp;&nbsp;"Kakve to ima veze?"
<BR>&nbsp;&nbsp;&nbsp;&nbsp;&nbsp;"Mislim da bi trebalo da to saznamo. Ljudi-gospodari su nam naredili da saznamo što više." Od trojice robota, Jedinica je bio najjednostavniji i sledstveno tome on je najdoslovnije shvatao naređenja.
<BR>&nbsp;&nbsp;&nbsp;&nbsp;&nbsp;Dvojka reče: "Pusti Jedinicu da pođe da pogleda ako želi. Nema nikakve štete od toga ako maloga pustimo da se zabavi."
<BR>&nbsp;&nbsp;&nbsp;&nbsp;&nbsp;"U redu. Nemam ništa protiv ako ne gubi vreme. Nismo došli zbog riba... ali, ipak, pođi, Jedinico."
<BR>&nbsp;&nbsp;&nbsp;&nbsp;&nbsp;ZZ Jedan se, krajnje uzbuđen, udalji i brzo i ustrajno nastavi do obale, bućnuvši se u amonijak. Jovijanci su ga pomno promatrali. Nisu shvatili ni reči od prethodnog razgovora, razume se.
<BR>&nbsp;&nbsp;&nbsp;&nbsp;&nbsp;Stručnjak za radio-šifre otkuca: "Vaš sadrug je očigledno odlučio da se oprosti od života iz očajanja zbog naše veličine."
<BR>&nbsp;&nbsp;&nbsp;&nbsp;&nbsp;Trojka iznenađeno odvrati: "Nipošto. Želi da ispita žive organizme, ako ih ima, koji žive u amonijaku." Dodao je kao da se izvinjava: "Naš prijatelj je povremeno veoma znatiželjan i nije bistar kao nas dvojica, mada mu je to jedina mana. Mi to shvatamo i pokušavamo da ga ismejemo kad god možemo."
<BR>&nbsp;&nbsp;&nbsp;&nbsp;&nbsp;Nastupila je duga pauza, a onda Jovijanac primeti: "Utopiće se."
<BR>&nbsp;&nbsp;&nbsp;&nbsp;&nbsp;Trojka usput odvrati: "Toga ne morate da se plašite. Mi ne možemo da se utopimo. Možemo li ući u grad čim se on vrati?"
<BR>&nbsp;&nbsp;&nbsp;&nbsp;&nbsp;U tom trenutku došlo je do izbacivanja mlaza tečnosti na nekoliko stotina stopa od obale. Divlje je šiknuo uvis, a zatim se obrušio nadole u obliku magle nošene vetrom. Usledio je još jedan mlaz, pa još jedan, a zatim se javilo mahnito belo penušanje koje je oblikovalo trag prema obali, postepeno jenjavajući što je bilo bliže.
<BR>&nbsp;&nbsp;&nbsp;&nbsp;&nbsp;Dva robota su ovo zapanjeno posmatrala, a potpuno odsustvo bilo kakve kretnje od strane Jovinijanaca bilo je dokaz da i oni pomno motre.
<BR>&nbsp;&nbsp;&nbsp;&nbsp;&nbsp;Zatim se glava ZZ Jedan probi na površinu i on sporim korakom nastavi ka suvom tlu. Međutim, nešto je išlo za njim! Neki džinovski organizam koji kao da se sastojao od samih očnjaka, kandži i kičmi. A onda primetiše da ga ne sledi dobrovoljno, već da ga ZZ Jedan vuče preko obale. Bio je primetno mlitav.
<BR>&nbsp;&nbsp;&nbsp;&nbsp;&nbsp;ZZ Jedan priđe prilično smerno i preuze komunikaciju. Nervozno je otkucao poruku Jovijancu. "Veoma mi je žao što je do ovoga došlo, ali ta stvar me je napala. Samo sam pravio zabeleške o njoj. Nadam se da to nije nikakvo vredno stvorenje."
<BR>&nbsp;&nbsp;&nbsp;&nbsp;&nbsp;Nije mu odmah odgovoreno, jer je posle pojave čudovišta došlo do paničnog rasturanja jovijanskih redova. Oni su polako ponovo zauzeli svoja mesta i kada su se nakon obazrivog promatranja uverili da je stvorenje zaista mrtvo, red se povratio. Neki od smelijih su znatiželjno udarali telo.
<BR>&nbsp;&nbsp;&nbsp;&nbsp;&nbsp;ZZ Tri ponizno reče: "Nadam se da ćete oprostiti mom prijatelju. Ponekad je trapav. Uopšte nemamo nameru da naudimo bilo kom jovijanskom stvorenju."
<BR>&nbsp;&nbsp;&nbsp;&nbsp;&nbsp;"Napalo me je", objasni Jedinica. "Ujelo me je, a nisam ga ničim izazvao. Vidite!" I on pokaza dve stope dugačak očnjak koji je na kraju bio slomljen. "Slomio ga je o moje rame i gotovo ostavio ogrebotinu. Samo sam ga malo šopio da ga oteram... a ono je uginulo. Žao mi je."
<BR>&nbsp;&nbsp;&nbsp;&nbsp;&nbsp;Jovijanac konačno progovori; njegova kuckava šifra delovala je sada kao da muca. "To je divlje stvorenje, retko se nalazi tako blizu obale, ali jezero je na ovom mestu dosta duboko."
<BR>&nbsp;&nbsp;&nbsp;&nbsp;&nbsp;Trojka, koji je i dalje bio zabrinut, primeti: "Ako ga možete upotrebiti za jelo, biće nam neobično drago..."
<BR>&nbsp;&nbsp;&nbsp;&nbsp;&nbsp;"Ne. U stanju smo sami da nabavljamo hranu bez pomoći bagre... bez tuđe pomoći. Pojedite ga sami."
<BR>&nbsp;&nbsp;&nbsp;&nbsp;&nbsp;Čuvši to, ZZ Jedan podiže stvorenje i hitnu ga nazad u more lakim pokretom jedne ruke. Trojka kao usput pomenu: "Hvala vam na ljubaznoj ponudi, ali nama hrana nije potrebna. Mi, razume se, ne jedemo."
<BR>&nbsp;&nbsp;&nbsp;&nbsp;&nbsp;U pratnji otprilike dve stotine naoružanih Jovijanaca, roboti prođoše čitav niz rampi i spustiše se u podzemni grad. Ako je grad iznad zemlje izgledao mali i bezličan, ispod je to bila jedna nepregledna metropola.
<BR>&nbsp;&nbsp;&nbsp;&nbsp;&nbsp;Ugurali su ih u vozilo za vožnju po tlu kojim se upravljalo iz daljine - jer nijedan častan Jovijanac koji je držao do sebe ne bi rizikovao da ugrozi svoju nadmoćnost tako što bi seo u ista kola sa bagrom - i zastrašujućom brzinom ih odvezli do središta grada. Videli su dovoljno tako da su mogli da zaključe kako se proteže pedeset milja s kraja na kraj i da zadire u Jupiterovu koru do dubine od najmanje osam milja.
<BR>&nbsp;&nbsp;&nbsp;&nbsp;&nbsp;ZZ Dva nije zvučao baš najsrećnije kada je rekao: "Ako je ovo nasumični uzorak jovijanskog razvoja, onda izveštaj koji ćemo podneti po povratku ljudima- -gospodarima neće biti punonadežan. Konačno, nasumce smo izabrali mesto na nepreglednoj površini Jupitera na koje ćemo se spustiti, a izgledi da se nađemo blizu ma kog zaista koncentrisanog središta popoulacije iznosili su hiljadu prema jedan. Kao što stručnjaci za šifru kažu, ovo mora da je sasvimobičan grad."
<BR>&nbsp;&nbsp;&nbsp;&nbsp;&nbsp;"Deset miliona Jovijanaca", reče Trojka zamišljeno. "Ukupan broj žitelja planete mora da dostiže nekoliko biliona, što je mnogo, veoma mnogo, čak i za Jupter. Verovatno imaju potpuno urbanizovanu civilizaciju, što znači da njihov naučni razvoj mora biti neverovatan. Kada bi imali polje sile..."
<BR>&nbsp;&nbsp;&nbsp;&nbsp;&nbsp;Trojka nije imao vrata, jer su glave ZZ modela zarad snage bile čvrsto pričvršćene za torzo, dok su osetljivi pozitronski mozgovi bili zaštićeni sa trima zasebnim slojevima legure iridijuma od kojih je svaki bio debeo po jedan inč.
<BR>&nbsp;&nbsp;&nbsp;&nbsp;&nbsp;Zaustavili su se na nekoj čistini. Svuda oko sebe mogli su da vide avenije i zdanja krcate Jovijancima koji nisu bili ništa manje radoznali od bilo koje skupine na Zemlji koja bi se našla u istovetnoj situaciji.
<BR>&nbsp;&nbsp;&nbsp;&nbsp;&nbsp;Prišao im je stručnjak za šifre. "Vreme je da se povučem do narednog razdoblja aktivnosti. Čak smo vam pripremili i odaje, iako nam je to predstavljalo veliku neprijatnost, razume se, jer ćemo kasnije morati da srušimo to zdanje i ponovo ga izgradimo. Svejedno, imaćete mesta da otpočinete."
<BR>&nbsp;&nbsp;&nbsp;&nbsp;&nbsp;ZZ Tri odmahnu rukom sa žaljenjem i otkuca: "Zahvaljujemo vam, ali niste morali da se mučite. Nemamo ništa protiv da ostanemo gde jesmo. Ako vi želite da spavate i da se odmarate, samo izvolite. Sačekaćemo vas. Što se nas tiče", završi on ravnodušno, "mi nikada ne spavamo."
<BR>&nbsp;&nbsp;&nbsp;&nbsp;&nbsp;Jovijanac ništa ne reče, mada, da je imao lice, njegov izraz u tom trenutku mogao bi biti zanimljiv. Udaljio se, a roboti su ostali u kolima; okruživali su ih dobro naoružani Jovijanci koji su se često smenjivali.
<BR>&nbsp;&nbsp;&nbsp;&nbsp;&nbsp;Prošli su sati pre no što su se redovi stražara ponovo razmakli da propust stručnjaka za šifre. S njim su došli još neki novi Jovijanci koje je predstavio.
<BR>&nbsp;&nbsp;&nbsp;&nbsp;&nbsp;"Sa mnom su dva zvaničnika centralne vlade koji su bili tako ljubazni da pristanu da razgovaraju sa vama."
<BR>&nbsp;&nbsp;&nbsp;&nbsp;&nbsp;Jedan od ovih zvaničnika očigledno je bio upućen u komuniciranje, jer je svojim kuckanjem oštro prekinuo stručnjaka za šifre. Obratio se robotima: "Bagro! Iziđite iz kola za vožnju po tlu da možemo da vas osmotrimo."
<BR>&nbsp;&nbsp;&nbsp;&nbsp;&nbsp;Roboti su bili i te kako voljni da poslušaju, tako dok su Trojka i Dvojka iskočili preko desne strane kola, dok je Jedinica izišao kroz levu stranu. Reč 'kroz' upotrebljena je hotimice, jer se on nije potrudio da pokrene mehanizam koji je spuštao jedan deo strane kola radi izlaženja, već je poneo sa sobom celu tu stranu, plus dva točka i osovinu. Kola su se raspala, a ZZ Jedan je ostao da zuri, postiđen, bez reči.
<BR>&nbsp;&nbsp;&nbsp;&nbsp;&nbsp;Konačno je polako otkucao: "Veoma mi je žao. Nadam se da to nisu bila neka skupa kola."
<BR>&nbsp;&nbsp;&nbsp;&nbsp;&nbsp;ZZ Dva dodade, izvinjavajući se: "Naš sadrug je često nespretan. Morate mu oprostiti", a ZZ Tri, tek reda radi, pokuša da ponovo sastavi kola.
<BR>&nbsp;&nbsp;&nbsp;&nbsp;&nbsp;ZZ Jedan još jednom pokuša da se opravda. "Materijal od koga su napravljena kola prilično je tanak. Vidite?" Podigao je obema rukama kvadratni jard plastike tvrde poput metala i debele tri inča i malo je pritisnuo. Plastika istog časa puče na dva dela. "Trebalo je da prvo tražim odobrenje", priznade on.
<BR>&nbsp;&nbsp;&nbsp;&nbsp;&nbsp;Zvaničnik jovijanske vlade reče nešto manje oštrim glasom: "Kola bismo i inače morali da uništimo, jer ste ih zagadili svojim boravkom u njima." Zastao je, a onda dodao: "Stvorenja! Mi, Jovijanci, nismo vulgarno znatiželjni kada je reč o nižim životinjama; međutim, našim naučnicima su potrebne činjenice."
<BR>&nbsp;&nbsp;&nbsp;&nbsp;&nbsp;"Idemo s vama", veselo odvrati Trojka. "I nama su potrebne."
<BR>&nbsp;&nbsp;&nbsp;&nbsp;&nbsp;Jovijanac nije obraćao pažnju na njega. "Nemate organ osetljiv na masu, to je očigledno. Kako to da ste onda svesni udaljenih predmeta:"
<BR>&nbsp;&nbsp;&nbsp;&nbsp;&nbsp;Trojka se zainteresova za ovo. "Hoćete da kažete da vaši sunarodnici neposredno osećaju masu?"
<BR>&nbsp;&nbsp;&nbsp;&nbsp;&nbsp;"Nisam ovde da bih odgovarao na vaša pitanja... vaša drska pitanja... o nama!"
<BR>&nbsp;&nbsp;&nbsp;&nbsp;&nbsp;"Onda ću pretpostaviti da su predmeti male specifične mase za vas providni, čak i pri odsustvu zračenja." Okrenuo se Dvojci: "Na taj način vide. Njima je njihova atmosfera providna kao prostor."
<BR>&nbsp;&nbsp;&nbsp;&nbsp;&nbsp;Jovijanac ponovo poče da otkucava: "Smesta ćete odgovoriti na moje prvo pitanja, ili ću izgubiti strpljenje i narediti da vas unište."
<BR>&nbsp;&nbsp;&nbsp;&nbsp;&nbsp;Trojka istog časa odgovori: "Mi reagujemo na energiju, Jovijanče. Možemo po želji da se prilagodimo celoj elektromagnetskoj skali. Trenutno, naš vid na daljinu zavisi od radio-talasnog zračenja koje sami emitujemo, a na blizinu vidimo pomoću... " On zastade i obrati se Dvojci: " Postoji li kod za gama-zrake?"
<BR>&nbsp;&nbsp;&nbsp;&nbsp;&nbsp;"Koliko je meni poznato, ne", odvrati Dvojka.
<BR>&nbsp;&nbsp;&nbsp;&nbsp;&nbsp;Trojka se ponovo obrati Jovijancu: "Na blizinu vidimo zahvaljujući drugom jednom zračenju za koje ne postoji šifrovana reč."
<BR>&nbsp;&nbsp;&nbsp;&nbsp;&nbsp;"Od čega je sastavljeno vaše telo?" upita Jovijanac.
<BR>&nbsp;&nbsp;&nbsp;&nbsp;&nbsp;Dvojka prošaputa: "On to verovatno pita jer njegova osetljivost na masu nije u stanju da prodre kroz našu kožu. Zbog velike gustine, znaš. Da li treba da mu kažemo?"
<BR>&nbsp;&nbsp;&nbsp;&nbsp;&nbsp;Trojka nesigurno odvrati: "Ljudi-gospodari ne smatraju da bilo šta treba da skrivamo." Okrenuo se prema Jovijancu i odgovorio radio-šifrom: "Uglavnom se sastojimo od iridijuma. Takođe od nešto bakra, olova, malo berilijuma i sitnih količina ostalih supstanci."
<BR>&nbsp;&nbsp;&nbsp;&nbsp;&nbsp;Jovijanci se povukoše, a po nerazgovetnom uvijanju različitih delova njihovih sasvim neopisivih tela sticao se utisak da su zapodeli živ razgovor, iako nisu ispuštali nikakve zvuke.
<BR>&nbsp;&nbsp;&nbsp;&nbsp;&nbsp;A onda se zvaničnik vratio. "Bića sa Ganimeda! Odlučili smo da vas povedemo u obilazak nekih naših fabrika kako bismo vam izložili samo sićušni deo naših velikih dostignuća. Zatim ćemo vam dozvoliti da se vratite kako biste širili očajanje među ostalom bagrom... ostalim bićima spoljašnjeg sveta."
<BR>&nbsp;&nbsp;&nbsp;&nbsp;&nbsp;Trojka reče Dvojci: "Zabeleži način na koji dejstvuje njihova psihologoija. Moraju da udovolje svom kompleksu više vrednosti. I dalje je reč o spasavanju obraza." A radio-šifrom dodade: "Zahvaljujemo vam na ukazanoj prilici."
<BR>&nbsp;&nbsp;&nbsp;&nbsp;&nbsp;Međutim, obraz je uspešno bio sačuvan, kao što su roboti ubrzo ustanovili. Demostracija se pretvorila u obilazak, a obilazak u Veliku izložbu. Jovijanci su im sve pokazivali, sve objašnjavali, žurno odgovarali na sva pitanja, tako da je ZZ Jedan je napravio na stotine obeshrabrujućih beležaka.
<BR>&nbsp;&nbsp;&nbsp;&nbsp;&nbsp;Ratni potencijal tog jednog jedinog 'nevažnog' grada bio je nekoliko puta veći od potencijala celog Ganimeda. Još deset takvih gradova nadmašili bi u svemu celo Teresterijalno Carstvo. S druge, pak, strane, još deset takvih gradova ne bi predstavljalo ni delić snage koju je verovatno u stanju da iznedri ceo Jupiter.
<BR>&nbsp;&nbsp;&nbsp;&nbsp;&nbsp;Trojka se okrenu kada ga Jedinica malo gurnu. "Šta je bilo?"
<BR>&nbsp;&nbsp;&nbsp;&nbsp;&nbsp;ZZ Jedan ozbiljno reče: "Ako imaju i polje sile, ljudi-gospodari su izgubljeni, je li tako?"
<BR>&nbsp;&nbsp;&nbsp;&nbsp;&nbsp;"Bojim se da je tako. Zašto pitaš?"
<BR>&nbsp;&nbsp;&nbsp;&nbsp;&nbsp;"Jer nas Jovijanci nisu proveli kroz desno krilo ove fabrike. Možda upravo tamo rade na polju sile. Ako je tako, onda ne žele da se to sazna. Biće bolje da to ispitamo. Znaš, u tome i jeste cela stvar."
<BR>&nbsp;&nbsp;&nbsp;&nbsp;&nbsp;Trojka je smrknuto posmatrao Jedinicu. "Možda si u pravu. Nema svrhe bilo šta propustiti."
<BR>&nbsp;&nbsp;&nbsp;&nbsp;&nbsp;Sada su se nalazili u ogromnoj čeličani, posmatrajući stotinu stopa dugačke šipke legure silikonskog čelika, otporne na amonijak, koje su proizvođene tempom od dvadeset u sekundi. Trojka tiho upita: "Šta se nalazi u tom krilu?"
<BR>&nbsp;&nbsp;&nbsp;&nbsp;&nbsp;Vladin zvaničnik se raspita kod odgovornih u fabrici i objasni: "U tom delu fabrike vladaju visoke temperature koje pogubno deluju na sve živo, tako da se njima upravlja posredno."
<BR>&nbsp;&nbsp;&nbsp;&nbsp;&nbsp;Odveo ih je do dela u kome se moglo osetiti zračenje te toplote i pokazao im na malu, kružnu površinu od nekog providnog materijala. Bilo ih je puno u nizu, a kroz njih su se propuštale mutnocrvene pruge jarkih kovina koje su se nazirale kroz supastu atmosferu.
<BR>&nbsp;&nbsp;&nbsp;&nbsp;&nbsp;ZZ Jedan se sumnjičavo upilji u Jovijanca i otkuca: "Da li bih smeo da uđem i malo pogledam unaokolo? Ovo me veoma zanima."
<BR>&nbsp;&nbsp;&nbsp;&nbsp;&nbsp;Trojka mu reče: "Ponašaš se detinjasto, Jedinico. Govore istinu. Oh, dobro, pronjuškaj unaokolo ako baš moraš. Ali nemoj dugo da se zadržiš, moramo dalje."
<BR>&nbsp;&nbsp;&nbsp;&nbsp;&nbsp;Jovijanac reče: "Vi, izgleda, ne shvatate o kakvoj toploti je reč. Stradaćete."
<BR>&nbsp;&nbsp;&nbsp;&nbsp;&nbsp;"Oh ne", kao uzgred odvrati Jedinica. "Toplota nam ne smeta."
<BR>&nbsp;&nbsp;&nbsp;&nbsp;&nbsp;Jovijanci počeše da se savetuju, a onda nastade neopisiva zbrka kada je sve živo u fabrici udružilo snage da usliši neobičnu molbu. Tek pošto so postavljeni paravani od materijala koji upija toplotu, otvorena su vrata koja nikada ranije nisu dirana dok su topioničke vatre plamtele. ZZ Jedan uđe unutra i vrata se za njim zatvoriše. Jovijanski zvaničnici okupiše se pred providnim površinama da gledaju.
<BR>&nbsp;&nbsp;&nbsp;&nbsp;&nbsp;ZZ Jedan ode do najbliže visoke peći i pokuca po njenoj spoljašnosti. Kako je bio suviše nizak da bi mogao da zaviri u nju bez muke, nagnuo ju je dok istopljeni metal nije pocureo sa levka kontejnera. Znatiželjno se zagledao u njega, a potom je zaronio šaku u rastopljenu masu i stao da je meša, proveravajući gustinu. Kada je s tim završio, izvukao je šaku, otresao nekoliko divljih metalnih kapi, a ostatak obrisao o jedan od šest bokova. Lagano je krenuo duž niza visokih peći, a zatim je dao znak da želi da iziđe.
<BR>&nbsp;&nbsp;&nbsp;&nbsp;&nbsp;Jovijanci su se povukli na veliku udaljenost dok je izlazio, a zatim su ga zasuli mlazom amonijaka koji je cvrčao, penušio se i pušio dok se robot ponovo nije vratio na podnošljivu temperaturu.
<BR>&nbsp;&nbsp;&nbsp;&nbsp;&nbsp;ZZ Jedan uopšte nije obraćao pažnju na tuširanje amonijakom, već je kazao: "Govorili su istinu. Nema polja sile."
<BR>&nbsp;&nbsp;&nbsp;&nbsp;&nbsp;Trojka zausti: "Vidiš..." ali ga Jedinica nestrpljivo prekide. "Ali nema svrhe dangubiti. Ljudi-gospodari su nam naložili da sve proverimo i to treba i učiniti."
<BR>&nbsp;&nbsp;&nbsp;&nbsp;&nbsp;Okrenuo se prema Jovijancu i otkucao, bez ikakvog oklevanja: "Čujte, da li je jovijanska nauka razvila polje sile?"
<BR>&nbsp;&nbsp;&nbsp;&nbsp;&nbsp;Neposrednost je, razume se, jedna od prirodnih posledica slabije razvijenih mentalnih moći kod Jedinice. Dvojka i Trojka su to znali, pa su se uzdržali da pokažu svoje neslaganje sa ovom primedbom.
<BR>&nbsp;&nbsp;&nbsp;&nbsp;&nbsp;Jovijanski zvaničnik se polako opustio i oslobodio svog neobično ukrućenog stava, u kome je bio dok je tupo zurio u šaku Jedinice... onu koju je ovaj umočio u istopljeni metal. Jovinijanac polako ponovi: "Polje sile? Znači, to je ono što vas nasjviše zanima?"
<BR>&nbsp;&nbsp;&nbsp;&nbsp;&nbsp;"Da", nedvosmisleno uzvrati Jedinica.
<BR>&nbsp;&nbsp;&nbsp;&nbsp;&nbsp;Jovinijanac je istog časa povratio samopouzdanje; to se moglo zaključiti po tome što je njegove kuckanje postalo oštrije. "Dođite ovamo, bagro!"
<BR>&nbsp;&nbsp;&nbsp;&nbsp;&nbsp;Na to Trojka reče Dvojci: "Ponovo smo, znači, bagra... što mi zvuči kao da nam predstoje neke loše vesti." Dvojka se smrknuto složila s njim.
<BR>&nbsp;&nbsp;&nbsp;&nbsp;&nbsp;Poveli su ih do same ivice grada... do onog dela koji bi se na Zemlji označavao kao predgrađe... a zatim do jednog u nizu povezanih zdanja, koja su tvorila kompleks sličan terestrijalnom univerzitetu.
<BR>&nbsp;&nbsp;&nbsp;&nbsp;&nbsp;Međutim, niko im ništa nije objašnjavao, ali niko nije ni postavljao pitanja. Jovijanski zvaničnik ih je užurbano vodio napred, a roboti su ga sledili sa mračnom ubeđenošću da će se uskoro suočiti sa onim najgorim. ZZ Jedan je bio taj koji je zastao ispred nekog otvorenog dela zida pošto su ostali prošli pored njega. "Šta je ovo?" zanimalo ga je.
<BR>&nbsp;&nbsp;&nbsp;&nbsp;&nbsp;Prostorija je bila opremljena uskim, niskim pultovima, duž kojih su Jovijanci rukovali nizovima čudnih uređaja, među kojima su jaki, inč dugački elektromagneti bili najzastupljeniji.
<BR>&nbsp;&nbsp;&nbsp;&nbsp;&nbsp;"Šta je ovo?" ponovi pitanje Jedinica.
<BR>&nbsp;&nbsp;&nbsp;&nbsp;&nbsp;Jovijanac se okrenu i ispolji nestrpljenje. "To je studenstka biološka laboratorija. Nema u njoj ničeg što bi vas moglo zanimati."
<BR>&nbsp;&nbsp;&nbsp;&nbsp;&nbsp;"Ali šta oni to rade?"
<BR>&nbsp;&nbsp;&nbsp;&nbsp;&nbsp;"Proučavaju mikroskopski život. Zar nikada ranije niste videli mikroskop?"
<BR>&nbsp;&nbsp;&nbsp;&nbsp;&nbsp;Umešala se Trojka, ponudivši objašnjenje. "Video je, ali ne tog tipa. Naši mikroskopi namenjeni su za izučavanje organa osetljivih na energiju i rade na načelu refrakcije energije koja zrači. Vaši mikroskopi očigledno rade na bazi širenja mase. Prilično domišljato."
<BR>&nbsp;&nbsp;&nbsp;&nbsp;&nbsp;ZZ Jedan reče: "Imate li nešto protiv da ispitam nekoliko vaših uzoraka?"
<BR>&nbsp;&nbsp;&nbsp;&nbsp;&nbsp;"Od od kakve bi vam to bilo koristi? Ne možete da se poslužite našim mikroskopima zbog vaših senzornih ograničenja, a mi bismo morali jednostavno da posle toga bacimo te primerke koje biste vi bez ikakvog razloga razgledali."
<BR>&nbsp;&nbsp;&nbsp;&nbsp;&nbsp;"Ali meni nije potreban mikroskom", objasni Jedinica, iznenađeno. "Lako mogu da se prebacim na mikroskopski vid."
<BR>&nbsp;&nbsp;&nbsp;&nbsp;&nbsp;On ode do najbližeg pulta, dok su se studenti iz te prostorije svi nagurali u jedan ugao, nastojeći da izbegnu zagađenje. ZZ Jedan pomeri mikroskop u stranu i stade pažljivo da razgleda stakalce sa uzorcima na mikroskopu. Povukao se zbunjen, a onda pokušao sa drugim... trećim... četvrtim.
<BR>&nbsp;&nbsp;&nbsp;&nbsp;&nbsp;Vratio se i obratio Jovijancu. "Trebalo bi da su živi, je li tako? Mislim na te male crve."
<BR>&nbsp;&nbsp;&nbsp;&nbsp;&nbsp;Jovijanac odvrati: "Svakako."
<BR>&nbsp;&nbsp;&nbsp;&nbsp;&nbsp;Trojka oštro uzviknu i reče svojim sadruzima: "Zaboravili smo na naše gama-zračenje. Hajdemo odavde, Jedinico, ili ćemo pobiti sav mikroskopski život u prostoriji."
<BR>&nbsp;&nbsp;&nbsp;&nbsp;&nbsp;On se okrenu ka Jovijancu: "Bojim se da je naše prisustvo pogubno za slabije oblike života. Biće bolje da odemo odavde. Nadamo se da ćete te uzorke lako nadoknaditi. Kad smo već kod toga, biće bolje da se držite malo podalje od nas, ili bi naše zračenje moglo štetno da utiče na vas. Za sada se dobro osećate, zar ne", upita on.
<BR>&nbsp;&nbsp;&nbsp;&nbsp;&nbsp;Jovinijanac je nastavio da ih vodi dalje, ponosno ćuteći, ali lako se moglo primetiti da je počeo da održava dvostruko veću razdaljinu između sebe i njih.
<BR>&nbsp;&nbsp;&nbsp;&nbsp;&nbsp;Ništa više nije rečeno dok se nisu obreli u jednoj velikoj hali. U samom njenom središtu ogromni blokovi metala počivali su u vazduhu ... to jest, nije ih pridržavalo ništa vidljivo... prkoseći jakoj jovijanskoj gravitaciji.
<BR>&nbsp;&nbsp;&nbsp;&nbsp;&nbsp;Jovijanac otkuca: "Evo vašeg polja sile u krajnjem obliku, koje je nedavno usavršeno. Unutar tog mehura nalazi se vakuum, tako da on izdržava svu težinu naše atmosfere, zajedno sa količinom metala ravnoj masi dva velika svemirska broda. Šta kažete na to?"
<BR>&nbsp;&nbsp;&nbsp;&nbsp;&nbsp;"Da ste sada u stanju da putujete kroz svemir."
<BR>&nbsp;&nbsp;&nbsp;&nbsp;&nbsp;"Tako je. Nema tog metala niti plastike koji su dovoljno jaki da zadrže našu atmosferu pred vakuumom, ali polje sile to može... a mehur od polja sile biće naš svemirski brod. Za godinu dana proizvodićemo ih na stotine i hiljade. Tada ćemo se obrušiti na Ganimed da uništimo bagru koja sebe naziva inteligencijom i koja pokušava da ospori našu prevlast u Vaseljeni."
<BR>&nbsp;&nbsp;&nbsp;&nbsp;&nbsp;"Ljudska bića sa Ganimeda nikada nisu pokušala..." poče Trojka blago da se pravda.
<BR>&nbsp;&nbsp;&nbsp;&nbsp;&nbsp;"Tišina", odbrusi Jovijanac. "Vratite se sada i kažite im šta ste videli. Njihova slaba polja sile... kao ono kojim je opremljen vaš brod... neće nam se isprečiti na putu, jer će naš najmanji brod biti stotinu puta veći i snažniji od vaših."
<BR>&nbsp;&nbsp;&nbsp;&nbsp;&nbsp;Trojka primeti: "Onda više nemamo šta ovde da tražimo i vratićemo se, kao što rekoste, sa tim obaveštenjem. Ako biste nas odveli nazad do našeg broda, mi bismo da se oprostimo. Ali, uzgred budi rečeno, tek onako, zapisa radi, postoji nešto što vi ne shvatate. Ljudska bića sa Ganimeda, razume se, imaju polja sile, ali naš brod nije opremljen njime. Nama ono nije potrebno."
<BR>&nbsp;&nbsp;&nbsp;&nbsp;&nbsp;Robot se okrenuo i dao znak svojim sadruzima da i oni pođu. U prvi mah nijedan od njih ništa nije kazao, a onda ZZ Jedan snuždeno promrmlja: "Zar ne bismo mogli da pokušamo da uništimo ovo mesto?"
<BR>&nbsp;&nbsp;&nbsp;&nbsp;&nbsp;"Kakva korist od toga", odvrati Trojka. "Savladali bi nas brojčano. Nema svrhe. Za jednu zemaljsku deceniju ljudi-gospodari biće zbrisani. Nemoguće je suprotstaviti se Jupiteru. Jednostavno, na njemu svega ima previše. Sve dok su Jovijanci bili vezani za površinu, ljudska bića su bila bezbedna. Sada kada imaju polje sile... Jedino nam preostaje da ih o tome obavestimo. Ako pripreme skloništa, nekolicina bi izvesno vreme mogla da preživi."
<BR>&nbsp;&nbsp;&nbsp;&nbsp;&nbsp;Grad su ostavili za sobom. Nalazili su se na otvorenom blizu jezera, a njihov brod predstavljao je tamnu mrlju na obzorju, kada Jovijanac iznenada progovori:
<BR>&nbsp;&nbsp;&nbsp;&nbsp;&nbsp;"Stvorenja, vi tvrdite da ne koristite polje sile?
<BR>&nbsp;&nbsp;&nbsp;&nbsp;&nbsp;Trojka mu odgovori bez većeg zanimanja: "Nije nam potrebno."
<BR>&nbsp;&nbsp;&nbsp;&nbsp;&nbsp;"Kako onda vaš brod izdržava vakuum u svemiru, a da ne eksplodira usled atmosferskog pritiska u njemu?" I on pomeri jedan pipak, što je ličilo na nemi gest prema jovijanskoj atmosferi koja ih je pritiskala silinom od dvadeset miliona funti po kvadratnom inču.
<BR>&nbsp;&nbsp;&nbsp;&nbsp;&nbsp;"Pa", objasni mu Trojka, "to je jednostavno. Naš brod nije hermetički zaptiven. Pritisak unutra i spolja su izjednačeni."
<BR>&nbsp;&nbsp;&nbsp;&nbsp;&nbsp;"Čak i u svemiru? Imate vakuum u brodu? Lažete!"
<BR>&nbsp;&nbsp;&nbsp;&nbsp;&nbsp;"Izvolite da ispitate naš brod. Na njemu ne postoji polje sile i on nije hermetički zaptiven. Šta je tu tako neshvatljivo? Mi ne dišemo. Napajamo se atomskom energijom - i to neposredno. Uopšte nam nije važno ima li ili nema vazdušnog pritiska i sasvim nam je lepo i u vakuumu."
<BR>&nbsp;&nbsp;&nbsp;&nbsp;&nbsp;"Ali apsolutna nula!"
<BR>&nbsp;&nbsp;&nbsp;&nbsp;&nbsp;"Nije bitna. Sami regulišemo svoju toplotu. Nas ne zanima spoljašnja temperatura." On zastade. "Odavde možemo sami da se vratimo na brod. Do viđenja. Prenećemo vašu poruku ljudima na Ganimedu... rat do istrebljenja!"
<BR>&nbsp;&nbsp;&nbsp;&nbsp;&nbsp;Međutim, Jovijanac reče: "Sačekajte! Vratiću se." On se okrenu i uputi prema gradu.
<BR>&nbsp;&nbsp;&nbsp;&nbsp;&nbsp;Roboti su zurili za njim, a zatim ostali u tišini da čekaju.
<BR>&nbsp;&nbsp;&nbsp;&nbsp;&nbsp;Vratio se tek za tri sata i to toliko žureći da je ostao bez daha. Zaustavio se na uobičajenih deset stopa od robota, ali potom je nastavio da smanjuje tu razdaljinu, nekako čudno, puzeći. Nije progovorio dok ih gotovo nije dodirivao svojom gumastom, sivom kožom; tek tada se oglasila radio-šifra, prigušeno, s puno poštovanja.
<BR>&nbsp;&nbsp;&nbsp;&nbsp;&nbsp;"Uvažena gospodo, stupio sam u vezu sa zapovednikom naše centralne vlade, koji je sada upoznat sa svim činjenicama, i ja vas uveravam da Jupiter želi jedino mir."
<BR>&nbsp;&nbsp;&nbsp;&nbsp;&nbsp;"Molim?" upita Trojka koji ništa nije shvatao.
<BR>&nbsp;&nbsp;&nbsp;&nbsp;&nbsp;Jovijanac žurno nastavi: "Spremni smo da ponovo oživimo vezu sa Ganimedom i rado ćemo obećati da nikada nećemo pokušati da se otisnemo u svemir. Naše polje sile biće korišćeno samo na jovijanskoj površini."
<BR>&nbsp;&nbsp;&nbsp;&nbsp;&nbsp;"Ali...", zausti Trojka.
<BR>&nbsp;&nbsp;&nbsp;&nbsp;&nbsp;"Našoj vladi biće drago da primi i sve druge predstavnike koje naša uvažena ljudska braća sa Ganimeda budu želela da pošalju. Ako bi se vaše visosti sada udostojile da se zakunu na mir..." Krljušasti pipak zaljulja se prema njima i Trojka ga, potpuno ošamućen, prihvati. Dvojka i Jedinica učiniše to isto kada se još dva pipka pružiše prema njima.
<BR>&nbsp;&nbsp;&nbsp;&nbsp;&nbsp;Jovijanac svečano reče: "Znači među Jupiterom i Ganimedom vladaće večni mir."
<BR>
<BR>&nbsp;&nbsp;&nbsp;&nbsp;&nbsp;Svemirski brod koji je propuštao kao rešeto ponovo je bio u svemiru. Pritisak i temperatura opet su bili na nuli i roboti su promatrali ogromnu kuglu Jupitera koja se polako smanjivala.
<BR>&nbsp;&nbsp;&nbsp;&nbsp;&nbsp;"Nema sumnje da su bili iskreni", primeti ZZ Dva, "i veoma mi je milo što se tako završilo, ali ne shvatam."
<BR>&nbsp;&nbsp;&nbsp;&nbsp;&nbsp;"Ja mislim", primeti ZZ Jedan, "da su se Jovijanci urazumili u pravi čas i shvatili u kojoj je meri bila zla njihova ideja da naude ljudima-gospodarima. To je prirodno."
<BR>&nbsp;&nbsp;&nbsp;&nbsp;&nbsp;ZZ Tri uzdahnu i reče: "Slušajte, sve je to stvar psihologije. Ti Jovijanci su imali kompleks više vrednosti debeo čitavu milju, ali pošto nisu mogli da nas unište, suočili su se sa obavezom da spasu obraz. Sva njihova objašnjenja i isticanja bili su jednostavno oblik hvalisanja, čija je svrha bila da nas u toj meri zadive kako bismo se posramili pred njihovom moći i njihovom superiornošću."
<BR>&nbsp;&nbsp;&nbsp;&nbsp;&nbsp;"Sve je to meni jasno", prekide ga Dvojka, "ali..."
<BR>&nbsp;&nbsp;&nbsp;&nbsp;&nbsp;Trojka nastavi: "Ali krenulo je naopako. Uspeli su sami sebi da dokažu da smo mi jači, da ne možemo da se utopimo, da ne jedemo niti spavamo, da nas rastopljeni metal ne može povrediti. Čak je i samo naše prisustvo bilo pogubno za jovijanski život. Njihov poslednji adut bilo je polje sile. A kada su otkrili da nama ono uopšte nije potrebno i da možemo da živimo u vakuumu na apsolutnoj nuli, jednostavno su poklekli." Zastao je i filosofski dodao: "Kada se kompleks više vrednosti takvih razmera raspadne, onda se raspadne potpuno."
<BR>&nbsp;&nbsp;&nbsp;&nbsp;&nbsp;Druga dvojica razmisliše o tome, a Dvojka reče: "Ali to i dalje nema smisla. Šta njih briga šta mi možemo, a šta ne: mi smo samo roboti. Ne treba oni s nama da se bore."
<BR>&nbsp;&nbsp;&nbsp;&nbsp;&nbsp;"U tome i jeste stvar, Dvojko" reče blago Trojka. "Tek kada smo napustili Jupiter, stvar mi je postala jasna. Znate li da se nismo setili, da smo prevideli, sasvim nenamerno, da im kažemo da smo mi samo roboti."
<BR>&nbsp;&nbsp;&nbsp;&nbsp;&nbsp;"Nisu nas pitali", reče Jedinica.
<BR>&nbsp;&nbsp;&nbsp;&nbsp;&nbsp;"Tačno. I tako su pomislili da smo mi ljudska bića i da su sva ostala ljudska bića poput nas!"
<BR>&nbsp;&nbsp;&nbsp;&nbsp;&nbsp;On još jednom zamišljeno pogleda Jupiter. "Nije čudo što su odlučili da odustanu!"
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
