<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KOLO-NAOKOLO
<P>&nbsp;&nbsp;&nbsp;&nbsp;&nbsp;Jedna od najomiljenijih fraza Gregorija Pauela bila je da od uzbuđenja nema nikakve koristi, tako da se, kada je Majk Donovan, preskačući po nekoliko stepenika, stigao do njega, riđe kose natopljene znojem, Pauel samo namrštio.
<BR>&nbsp;&nbsp;&nbsp;&nbsp;&nbsp;"Šta ne valja?" upita on. "Slomio si nokat?"
<BR>&nbsp;&nbsp;&nbsp;&nbsp;&nbsp;"Baaah", frknu zapenušano Donovan. "Šta si celog dana radio u podzemnim nivoima?" Duboko je udahnuo i brzo dodao: "Brzi se nije vratio."
<BR>&nbsp;&nbsp;&nbsp;&nbsp;&nbsp;Pauel istog časa razrogači oči i zastade na stepeništu; zatim se povratio i nastavio da se penje. Nije ni reč rekao dok nije stigao do vrha stepeništa, a onda izusti:
<BR>&nbsp;&nbsp;&nbsp;&nbsp;&nbsp;"Poslao si ga po selenijum?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Koliko dugo je napolju?"
<BR>&nbsp;&nbsp;&nbsp;&nbsp;&nbsp;"Ima već pet časova."
<BR>&nbsp;&nbsp;&nbsp;&nbsp;&nbsp;Tišina! Ovo je bila đavolska situacija. Na Merkuru su tek dvanaest časova... i već su se do guše zaglibili u najgoru nevolju. Merkur je već odavno baksuzni svet sistema, ali ovo je bilo previše... čak i za baksuza.
<BR>&nbsp;&nbsp;&nbsp;&nbsp;&nbsp;Pauel reče: "Počni od početka i drži se činjenica."
<BR>&nbsp;&nbsp;&nbsp;&nbsp;&nbsp;Nalazili su se u prostoriji sa radiom... i već pomalo zastarelom opremom, kojom niko nije rukovao punih deset godina pre njihovog dolaska. A kada je tehnologija bila u pitanju, deset godina značilo je i te kako mnogo. Uporedite Brzog sa tipom robota kakav mora da su imali davne 2005. godine. Danas robotika napreduje ogromnim koracima. Pauel oprezno dotaknu sjajnu metalnu površinu. Osećaj da ništa nije tako dugo korišćeno u ovoj prostoriji... kao i u celoj Stanici... bio je krajnje depresivan.
<BR>&nbsp;&nbsp;&nbsp;&nbsp;&nbsp;Donovan mora da je osećao isto. On poče: "Pokušao sam da ga pronađem pomoću radio-aparata, ali nije išlo. Radio nije ni od kakve koristi na Sunčevoj strani Merkura... bar ne na razdaljini većoj od dve milje. To je jedan od razloga zbog kojih je propala Prva ekspedicija. A ultratalasnu opremu postavićemo tek za nekoliko nedelja..."
<BR>&nbsp;&nbsp;&nbsp;&nbsp;&nbsp;"Preskoči sve to. Šta si uhvatio?"
<BR>&nbsp;&nbsp;&nbsp;&nbsp;&nbsp;"Locirao sam neorganizovan telesni signal na kratkim talasima. Uspeo sam da utvrdim samo njegov položaj. Dva sata sam ga na taj način sledio i uneo sam rezultate u kartu."
<BR>&nbsp;&nbsp;&nbsp;&nbsp;&nbsp;U džepu je imao požuteli komad pergamenta... relikviju neuspešne Prve ekspedicije... i on snažno tresnu njime po stolu, izravnavši ga dlanom. Ruku prekrštenih na grudima, Pauel ga je posmatrao sa izvesne udaljenosti.
<BR>&nbsp;&nbsp;&nbsp;&nbsp;&nbsp;Donovan je nervozno pokazivao olovkom. "Crvenim krstom obeležen je bazen selenijuma. Sam si ga označio."
<BR>&nbsp;&nbsp;&nbsp;&nbsp;&nbsp;"Koji?" prekinu ga Pauel. "MekDagal nam je pronašao tri pre nego što je otišao."
<BR>&nbsp;&nbsp;&nbsp;&nbsp;&nbsp;"Poslao sam Brzog do najbližeg, razume se. Udaljen je sedamnaest milja. Ali kakve to ima veze?" U glasu mu se nazirala napetost. "Ove tačke napravljene olovkom označavaju kretanje Brzog."
<BR>&nbsp;&nbsp;&nbsp;&nbsp;&nbsp;Prvi put je Pauelovo veštačko samopouzdanje bilo uzdrmano i on posegnu za kartom.
<BR>&nbsp;&nbsp;&nbsp;&nbsp;&nbsp;"Ti to ozbiljno? Ovo je nemoguće."
<BR>&nbsp;&nbsp;&nbsp;&nbsp;&nbsp;"Eto ti", zareža Donovan.
<BR>&nbsp;&nbsp;&nbsp;&nbsp;&nbsp;Tačkice koje su označavale kretanje oblikovale su nepravilni krug oko crvenog krsta koji je obeležavao bazen selenijuma. Pauelovi prsti krenuše prema njegovim smeđim brkovima, što je predstavljalo nepobitni znak zabrinutosti.
<BR>&nbsp;&nbsp;&nbsp;&nbsp;&nbsp;Donovan dodade: "Tokom dva sata koliko sam ga sledio, obišao je prokleti bazen četiri puta. Sve mi se čini da će on tako nastaviti zanavek. Shvataš li u kakvom smo se položaju našli?"
<BR>&nbsp;&nbsp;&nbsp;&nbsp;&nbsp;Pauel načas podiže pogled, ali ništa ne reče. Oh, da, shvatao je on, i te kako, u kakav su položaj dospeli. Bilo je to sasvim očigledno. Između njih i pune snage Merkurovog čudovišnog Sunca nalazile su se samo banke foto-ćelija koje su sada otišle do đavola. Mogao ih je spasiti samo selenijum. A jedino je Brzi mogao doneti Selenijum. Ako se Brzi ne vrati, neće biti selenijuma. Bez selenijuma nema foto-ćelija. Bez foto-banaka... pa, lagano pečenje na žaru predstavlja jedan od najneprijatnijih načina da se umre.
<BR>&nbsp;&nbsp;&nbsp;&nbsp;&nbsp;Donovan oštro prođe šakom kroz čupu crvene kose i gorko reče: "Smejaće nam se ceo Sistem, Greg. Kako je moguće da je sve pošlo naopako odmah na početku? Veliki tim, Pauel i Donovan, poslat je na Merkur da izvidi da li bi bilo poželjno ponovo otvoriti rudarsku postaju na Sunčevoj strani i opremiti je modernom tehnikom i robotima, a mi smo sve uprskali već prvog dana. To je bio čisto rutinski posao. Tu sramotu nećemo preživeti."
<BR>&nbsp;&nbsp;&nbsp;&nbsp;&nbsp;"Možda i nećemo morati", tiho dovrati Pauel. "Ako nešto brzo ne preduzmemo, uopšte nećemo morati da brimeno da li ćemo bilo šta preživeti... niti da li ćemo uopšte još malo poživeti."
<BR>&nbsp;&nbsp;&nbsp;&nbsp;&nbsp;"Ne budi glup! Ako je tebi to smešno, meni nije. Pravi je kriminal što su nas poslali ovamo samo s jednim robotom. Tvoja je bila pametna ideja da ćemo moći sami da iziđemo na kraj sa bankama foto-ćelija."
<BR>&nbsp;&nbsp;&nbsp;&nbsp;&nbsp;"Nisi pošten. To je bila zajednička odluka i to vrlo dobro znaš. Bio nam je potreban samo kilogram selenijuma, jedna dieletrodska ploča sa čeličnom oplatom i otprilike tri sata rada... a posvuda na Sunčevoj strani nalaze se bazeni čistog selenijuma. MekDagal nam je svojim spektroreflektorom pronašao tri za pet minuta, zar ne? Do đavola! Nismo mogli da čekamo na narednu konjunkciju."
<BR>&nbsp;&nbsp;&nbsp;&nbsp;&nbsp;"Šta ćemo sad? Pauele, ti imaš neku ideju. Znam da imaš, jer inače ne bi bio tako spokojan. Nisi ništa veći junak od mene. Hajde, ispljuni to što imaš!"
<BR>&nbsp;&nbsp;&nbsp;&nbsp;&nbsp;"Nas dvojica ne možemo poći za Brzim, Majk... ne na Sunčevoj strani. Čak ni nova inso-odela ne mogu da izdrže duže od dvadeset minuta pod direktnim Suncem. Ali znaš staru izreku: 'Pošalji robota da uhvati robota.' Znaš, Majk, možda stvari i ne stoje tako loše. Dole, u podzemnim nivoima, nalazi se šest robota, koje ćemo možda moći da iskoristimo, ako rade. Ako rade."
<BR>&nbsp;&nbsp;&nbsp;&nbsp;&nbsp;U Donovanovim očima odjednom zasvetluca nada. "Misliš na šest robota koje je za sobom ostavila Prva ekspedicija. Jesi li siguran? Možda su to subrobotske mašine. Deset godina je dugo razdoblje kada su u pitanju tipovi robota, znaš."
<BR>&nbsp;&nbsp;&nbsp;&nbsp;&nbsp;"Ne, to su roboti. Proveo sam sa njima ceo dan i znam. Imaju pozitronske mozgove: razume se, primitivne." Strpao je kartu u džep. "Hajdemo dole."
<BR>
<BR>&nbsp;&nbsp;&nbsp;&nbsp;&nbsp;Roboti su se nalazili na najnižem podzemnom nivou... svih šest bilo je okruženo plesnjivim kovčezima neizvesne sadržine. Bili su veliki, strašno veliki: i iako su sedeli na podu, sa nogama ispruženim ispred sebe, glave su im dopirale dobrih sedam stopa u visinu.
<BR>&nbsp;&nbsp;&nbsp;&nbsp;&nbsp;Donovan zviznu. "Pogledaj ih samo koliki su, molim te? Obim grudi mora da im je deset stopa."
<BR>&nbsp;&nbsp;&nbsp;&nbsp;&nbsp;"Zato što su opremljeni starim MekGafijevim delovima. Pregledao sam im unutrašnjost... nikada nisi video nešto tako bedno."
<BR>&nbsp;&nbsp;&nbsp;&nbsp;&nbsp;"Da li si već pokušao da ih uključiš?"
<BR>&nbsp;&nbsp;&nbsp;&nbsp;&nbsp;"Nisam. Nije bilo razloga. Mislim da je sa njima sve u redu. Čak su im i dijafragme u pristojnom stanju. Mogli bi da govore."
<BR>&nbsp;&nbsp;&nbsp;&nbsp;&nbsp;Skinuo je ploču sa grudi najbližeg robota dok je to govorio, umetnuo kuglu prečnika dva inča koja je sadržala sićušnu iskru atomske energije i za robota značila život. Imao je malo poteškoća oko njenog uglavljivanja, ali je ipak uspeo, a onda je vešto vratio ploču. Pre deset godina nisu znali za radio-kontrole kakve su imali moderniji modeli. Zatim se latio posla i oko preostalih pet.
<BR>&nbsp;&nbsp;&nbsp;&nbsp;&nbsp;Donovan primeti s nelagodnošću u glasu: "Nisu se ni pomerili."
<BR>&nbsp;&nbsp;&nbsp;&nbsp;&nbsp;"Nisu dobili naređenje da to učine", odvrati kratko Pauel. Vratio se do prvog u nizu i lupio ga po grudima. "Ti! Čuješ li me?"
<BR>&nbsp;&nbsp;&nbsp;&nbsp;&nbsp;Čudovište lagano klimnu i usredsredi pogled na Pauela. A onda, hrapavim, skvičavim glasom... nalik na srednjevekovni fonograf, zastruga: "Da, Gospodaru!"
<BR>&nbsp;&nbsp;&nbsp;&nbsp;&nbsp;Pauel se isceri Donovanu. "Jesi li video? To su bili dani kada su se pojavili prvi roboti koji su govorili i kada se činilo da će upotreba robota na Zemlji biti zabranjena. Proizvođaći su se borili protiv toga, pa su ugrađivali dobre, zdrave komplekse robova u te proklete mašine."
<BR>&nbsp;&nbsp;&nbsp;&nbsp;&nbsp;"Ni to im nije pomoglo", promrmlja Donovan.
<BR>&nbsp;&nbsp;&nbsp;&nbsp;&nbsp;"Ne, nije, ali bar su pokušali." Ponovo se okrenuo prema robotu. "Ustani!"
<BR>&nbsp;&nbsp;&nbsp;&nbsp;&nbsp;Robot stade lagano da se uspravlja, dok je Donovan sve više istezao vrat, da bi na kraju skupio usne i zviznuo.
<BR>&nbsp;&nbsp;&nbsp;&nbsp;&nbsp;Pauel upita: "Možeš li izići napolje na površinu? Po danu?"
<BR>&nbsp;&nbsp;&nbsp;&nbsp;&nbsp;Robotovom sporom mozgu trebalo je dosta vremena da razmotri pitanje. Na kraju reče: "Da, Gospodaru."
<BR>&nbsp;&nbsp;&nbsp;&nbsp;&nbsp;"Dobro. Znaš li šta je to milja?"
<BR>&nbsp;&nbsp;&nbsp;&nbsp;&nbsp;Ponovno razmišljanje i ponovo spori odgovor. "Da, Gospodaru."
<BR>&nbsp;&nbsp;&nbsp;&nbsp;&nbsp;"Izvešćemo te, onda, na površinu i pokazaćemo ti smer. Preći ćeš otprilike sedamnaest milja i negde u toj oblasti srešćeš drugog robota, manjeg od tebe. Da li si dovde razumeo?"
<BR>&nbsp;&nbsp;&nbsp;&nbsp;&nbsp;"Da, Gospodaru."
<BR>&nbsp;&nbsp;&nbsp;&nbsp;&nbsp;"Naći ćeš tog robota i narediti mu da se vrati. Ako on to ne bude želeo, tvoje je da ga silom doneseš nazad."
<BR>&nbsp;&nbsp;&nbsp;&nbsp;&nbsp;Donovan povuče Pauela za rukav. "Zašto ga ne pošaljemo odmah da donese selenijum?"
<BR>&nbsp;&nbsp;&nbsp;&nbsp;&nbsp;"Zato što želim da nam vrati Brzog. Zanima me šta nije u redu s njim." A zatim se obrati robotu: "Ti, pođi za mnom."
<BR>&nbsp;&nbsp;&nbsp;&nbsp;&nbsp;Robot je ostao nepokretan, ali se prolomi njegov glas: "Izvinite, Gospodaru, ali ne mogu. Prvo se morate popeti na mene." Skupio je nespretne ruke i isprepleo zatupaste prste.
<BR>&nbsp;&nbsp;&nbsp;&nbsp;&nbsp;Pauel se zabuljio u njega, a onda čupnuo brk. "Uh.... oh!"
<BR>&nbsp;&nbsp;&nbsp;&nbsp;&nbsp;Donovan je razrogačio oči. "Moraćemo da ga jašemo? Poput konja?"
<BR>&nbsp;&nbsp;&nbsp;&nbsp;&nbsp;"Čini mi se da je to ideja. Mada ne znam zbog čega. Ne shvatam... Da, shvatam. Rekoh ti da su u to vreme igrali na robotsku bezbednost. Očigledno su nameravali da prodaju ideju o bezbednosti tako što im nisu dozvoljavali da se sami kreću unaokolo, bez stalnog goniča slonova na ramenima. Šta ćemo sada?"
<BR>&nbsp;&nbsp;&nbsp;&nbsp;&nbsp;"Upravo o tome razmišljam", promrmlja Donovan. "Ne možemo izići na površinu, sa robotom ili bez njega. Oh, Pitove mu ljubavi", i on dva puta puknu prstima. Uzbudio se. "Daj mi tu onu kartu. Nisam je za džabe dva sata proučavao. Ovo je rudarska Stanica. Zašto ne bismo koristili tunele?"
<BR>&nbsp;&nbsp;&nbsp;&nbsp;&nbsp;Rudarska stanica bila je na karti obeležena crnim krugom i od nje su se protezale svetlije linije, tuneli, u obliku paukove mreže.
<BR>&nbsp;&nbsp;&nbsp;&nbsp;&nbsp;Donovan je proučavao spisak simbola u dnu karte. "Pogledaj", reče on, "crne tačkice predstavljaju otvore što vode na površinu, a evo jednoga koji se nalazi na otprilike tri milje od bazena selenijuma. Evo i broja... čovek bi pomislio da će pisati krupnije... 13a. Ako roboti znaju da se snalaze ovuda..."
<BR>&nbsp;&nbsp;&nbsp;&nbsp;&nbsp;Pauel je postavio pitanje i dobio već dosadni odgovor: "Da, Gospodaru."
<BR>&nbsp;&nbsp;&nbsp;&nbsp;&nbsp;"Navlači inso-odelo", reče on zadovoljno.
<BR>&nbsp;&nbsp;&nbsp;&nbsp;&nbsp;To je bilo prvi put da je ijedan od njih navukao inso-odelo... a to je značilo jedanput više nego što je ijedan od njih očekivao da će ga obući kada su juče stigli; s neprijatnošću su počeli mlitavo da se pokreću.
<BR>&nbsp;&nbsp;&nbsp;&nbsp;&nbsp;Inso-odelo je bilo daleko nezgrapnije i daleko ružnije od običnih skafandera; ali i znatno lakše, zahvaljujući činjenici da nijedan deo nije bio od metala. Načinjena su od plastike otporne na toplotu i od hemijski obrađenih slojeva plute, a bila su opremljena jedinicom za sušenje čiji je zadatak bio da vazduh održava suv poput baruta, tako da su mogla da podnesu punu jačinu Sunčevog zračenja na Merkuru čitavih dvadeset minuta. Možda još dodatnih pet do deset minuta, a da onaj ko ga nosi ostane živ.
<BR>&nbsp;&nbsp;&nbsp;&nbsp;&nbsp;Pa ipak su robotove ruke obrazovale uzengiju i on nije nijednim svojim atomom pokazao iznenađenje kada je ugledao grotesknu priliku u koju se Pauel preobrazio.
<BR>&nbsp;&nbsp;&nbsp;&nbsp;&nbsp;Pauelov glas zagrme preko radija: "Jesi li spreman da nas odvedeš do Izlaza 13a?"
<BR>&nbsp;&nbsp;&nbsp;&nbsp;&nbsp;"Da, Gospodaru."
<BR>&nbsp;&nbsp;&nbsp;&nbsp;&nbsp;Dobro, pomisli Pauel; možda nemaju radio-kontrolu ali bar su bili opremljeni za radio-prijem. "Popni se na bilo kojeg, Majk", reče on Donovanu.
<BR>&nbsp;&nbsp;&nbsp;&nbsp;&nbsp;Stavio je nogu u improvizovanu uzengiju i vinuo se naviše. Sedište je bilo udobno; robot je imao grbu na leđima, očigledno oblikovanu s tom svrhom, sa plitkim ulegnućem duž oba ramena za butine i dva izdužena 'uha' čija je svrha sada bila očigledna.
<BR>&nbsp;&nbsp;&nbsp;&nbsp;&nbsp;Pauel se uhvatio za uši i okrenuo glavu. Njegov konj se nezgrapno okrenuo. "Napred, MekDafe." Međutim, uopšte mu nije bilo do šale.
<BR>&nbsp;&nbsp;&nbsp;&nbsp;&nbsp;Džinovski roboti su se sporo kretali, sa mehaničkom odmerenošću; prvo su prošli kroz vrata koja su jedva jednu stopu nadvisivala njihove glave, tako da su dva čoveka morala brzo da se sagnu, zatim su krenuli duž uskog hodnika kojim su njihovi ravnomerni koraci jednolično odzvanjali, i na kraju stigli do vazdušne komore.
<BR>&nbsp;&nbsp;&nbsp;&nbsp;&nbsp;Dugački, bezvazdušni tunel, koji se u daljini pred njima sažimao u glavu čiode, jasno je Pauelu stavio do znanja pravu veličinu zadatka koji je obavila Prva Ekspedicija, koristeći se primitivnim robotima i najosnovnijom opremom. Možda su i pretrpeli neuspeh, ali njihov neuspeh bio je mnogo bolji od uobičajenih uspeha Sistema.
<BR>&nbsp;&nbsp;&nbsp;&nbsp;&nbsp;Roboti su napredovali korakom koji se nikada nije menjao ni u brzini ni u dužini.
<BR>&nbsp;&nbsp;&nbsp;&nbsp;&nbsp;Pauel reče: "Primećuješ li da su ovi tuneli bleštavo osvetljeni i da je temperatura kao na Zemlji. Verovatno je tako bilo i svih proteklih deset godina koliko je ovo mesto zvrjalo prazno."
<BR>&nbsp;&nbsp;&nbsp;&nbsp;&nbsp;"Kako je to moguće?"
<BR>&nbsp;&nbsp;&nbsp;&nbsp;&nbsp;"Jeftina energija; najjeftinija u Sistemu. Sunčeva energija, znaš, a na Sunčevoj strani Merkura Sunčeva energija predstavlja nešto. Zato je stanica i podignuta na Sunčevoj strani, a ne u senci neke planine. Stvarno je posredi veliki konvertor energije. Ta energija se pretvara u elektricitet, svetlost, mehanički rad ili u šta već hoćeš; Stanica se istovremeno snabdeva energijom i oslobađa viška toplote."
<BR>&nbsp;&nbsp;&nbsp;&nbsp;&nbsp;"Slušaj", reče Donovan. "Sve je to veoma učeno, ali da li bi hteo da promeniš temu. Slučajno, tu promenu energije o kojoj govoriš obavljaju banke foto-ćelija... a trenutno sam veoma osetljiv po tom pitanju."
<BR>&nbsp;&nbsp;&nbsp;&nbsp;&nbsp;Pauel nešto zabrunda, a kada je Donovan prekinuo tišinu koja je usledila, potpuno je promenio temu. "Slušaj, Greg. Šta to, do đavola, nije u redu sa Brzim? Ne razumem."
<BR>&nbsp;&nbsp;&nbsp;&nbsp;&nbsp;Nije lako slegnuti ramenima u inso-odelu, ali je Pauel ipak probao. "Ne znam, Majk. Poznato ti je da je on potpuno prilagođen za boravak na Merkuru. Toplota mu uopšte ne smeta, izrađen je za nisku gravitaciju i neravan teren. Potpuno je otporan... ili bi bar trebalo da bude."
<BR>&nbsp;&nbsp;&nbsp;&nbsp;&nbsp;Nastupila je tišina. Ovog puta je potrajala.
<BR>&nbsp;&nbsp;&nbsp;&nbsp;&nbsp;"Gospodaru", oglasi se robot, "stigli smo."
<BR>&nbsp;&nbsp;&nbsp;&nbsp;&nbsp;"Ah?" prenu se Pauel iz poludremeža. "E pa, izvedi nas odavde... na površinu."
<BR>&nbsp;&nbsp;&nbsp;&nbsp;&nbsp;Našli su se u sićušnoj podstanici, praznoj, bez vazduha, uništenoj. Donovan je pregledao škrbastu rupu u višim predelima jednog od zidova pomoću baterijske svetiljke.
<BR>&nbsp;&nbsp;&nbsp;&nbsp;&nbsp;"Misliš da je od meteorita?" upita on.
<BR>&nbsp;&nbsp;&nbsp;&nbsp;&nbsp;Pauel slegnu ramenima. "Do đavola s tim. Nije važno. Hajdemo napolje."
<BR>&nbsp;&nbsp;&nbsp;&nbsp;&nbsp;Stena od crnog bazalta koja se nadnosila nad otvorom zaklanjala je Sunce i njih optoči senka duboke noći na jednom bezvazdušnom svetu. Senka se pružala pred njima, završavajući se iznenada kao da je nožem odsečena; tu je prelazila u nepodnošljiv blesak bele svetlosti koja se odbijala od bezbroj kristala duž stenovitog tla.
<BR>&nbsp;&nbsp;&nbsp;&nbsp;&nbsp;"Svemir!" zadahta Donovan. "Liči na sneg." I ličilo je.
<BR>&nbsp;&nbsp;&nbsp;&nbsp;&nbsp;Pauel pređe pogledom preko škrbastog sjaja Merkura do obzorja i trgnu se pod dejstvom veličanstvenog sjaja.
<BR>&nbsp;&nbsp;&nbsp;&nbsp;&nbsp;"Ovo mora da je neobična oblast", reče on. "Opšti albedo Merkura je nizak i veći deo tla sastoji se od sivog plavca. Slično kao na Mesecu, znaš. Prelepo, je li tako?"
<BR>&nbsp;&nbsp;&nbsp;&nbsp;&nbsp;Bio je srećan što imaju filtere za svetlost u vizirima. Prelepo ili ne, ako bi pogledali u sunce kroz obično staklo oslepeli bi za pola minuta.
<BR>&nbsp;&nbsp;&nbsp;&nbsp;&nbsp;Donovan je gledao u termometar na zglavku koji se penjao. "Neverovatno, temperatura je osamdeset stepeni Celzijusovih!"
<BR>&nbsp;&nbsp;&nbsp;&nbsp;&nbsp;Pauel proveri svoj i reče: "Hmmmm. Malo previsoka. Atmosfera, znaš."
<BR>&nbsp;&nbsp;&nbsp;&nbsp;&nbsp;"Na Merkuru? Jesi li poludeo?"
<BR>&nbsp;&nbsp;&nbsp;&nbsp;&nbsp;"Merkur nije baš sasvim bez vazduha", objasni Pauel odsutno. Stao je da namešta binokularne dodatke na svoj vizir, veoma nespretno zbog glomaznih prstiju na inso-odelu. "Postoji tretko isparavanje koje se drži površine... pare isparivih elemenata i sastojci koji su dovoljno teški da ih zadrži sila teže na Merkuru. Znaš već: selenijum, jod, živa, galijum, kalijum, bizmut, isparivi oksidi. Pare se povuku u senku i kondezuju, ispuštajući toplotu. To je neka vrsta divovske pecare. U stvari, ako upotrebiš svoju svetiljku, verovatno ćeš otkriti da je strana stene prekrivena, recimo, belosivim-sumporom, ili možda rosom živog srebra.
<BR>&nbsp;&nbsp;&nbsp;&nbsp;&nbsp;Mada to nije važno. Naša odela mogu da podnesu bednih osamdeset, bez pogovora."
<BR>&nbsp;&nbsp;&nbsp;&nbsp;&nbsp;Pauel je podesio binokularne dodatke, tako da je ličio na puža kome štrče oči.
<BR>&nbsp;&nbsp;&nbsp;&nbsp;&nbsp;Donovan ga je napeto promatrao. "Vidiš li bilo šta?"
<BR>&nbsp;&nbsp;&nbsp;&nbsp;&nbsp;Pauel mu nije odmah odgovorio, a kada je to učinio, glas mu je bio uplašen i zamišljen. "Na obzorju se vidi neka tamna mrlja koja bi mogla biti bazen selenijuma. Nalazi se tačno na mestu. Ali ne vidim Brzog."
<BR>&nbsp;&nbsp;&nbsp;&nbsp;&nbsp;Pauel se uspravio, instinktivno nastojeći da ima što bolji pogled, i na kraju je nesigurno stajao na robotovim ramenima. Široko raskrečenih nogu, napetog pogleda, on reče: "Mislim... mislim... Da, to je nesumnjivo on. Dolazi u ovom pravcu."
<BR>&nbsp;&nbsp;&nbsp;&nbsp;&nbsp;Donovan je sledio ispruženi prst. Nije imao binokular, ali mogao je da uoči sićušnu tačku koja se kretala naspram zaslepljujućeg sjaja kristalnog tla.
<BR>&nbsp;&nbsp;&nbsp;&nbsp;&nbsp;"Vidim ga", povika on. "Hajdemo!"
<BR>&nbsp;&nbsp;&nbsp;&nbsp;&nbsp;Pauel se spustio u sedeći položaj na robotu i zaštićenom šakom lupnuo po Gargantuinim zaobljenim grudima. "Idemo!"
<BR>&nbsp;&nbsp;&nbsp;&nbsp;&nbsp;"Jupiii", povika Donovan i podbode robota, kao da na nogama ima mamuze.
<BR>
<BR>&nbsp;&nbsp;&nbsp;&nbsp;&nbsp;Roboti krenuše; ravnomerno tapkanje njihovih stopala bilo je nečujno na svetu bez vazduha, jer tkanje bez primesa metala od koga su bila napravljena inso-odela nije prenosilo zvuke. Postojalo je samo ritmičko vibriranje tek nešto malo ispod granice čujnosti.
<BR>&nbsp;&nbsp;&nbsp;&nbsp;&nbsp;"Brže", povika Donovan. Ritam se nije promenio.
<BR>&nbsp;&nbsp;&nbsp;&nbsp;&nbsp;"Ne vredi", povika Pauel. "Ove gomile otpadaka imaju samo jednu brzinu. Zar misliš da su opremljeni selektivnim fleksorima?"
<BR>&nbsp;&nbsp;&nbsp;&nbsp;&nbsp;Donovan se nevoljno pogrbi. "Auh! Zamišljam li ja to ili odista osećam vrelinu?"
<BR>&nbsp;&nbsp;&nbsp;&nbsp;&nbsp;"Uskoro ćeš je još jače osećati", glasio je smrknuti odgovor. "Ne skidaj pogled sa Brzoga."
<BR>&nbsp;&nbsp;&nbsp;&nbsp;&nbsp;Robot SPD 13 bio je već dovoljno blizu, tako da su se videle sve pojedinosti na njemu. Njegovo graciozno, aerodinamično telo odbijalo je zaslepljujuće zrake svetlosti dok je lakim korakom trčao po neravnom tlu. Ime je dobio po serijskim inicijalima, razume se, ali mu je ipak odgovaralo, jer su SPD modeli bili među najbržim robotima koje je ikada isporučila korporacija 'Američki roboti i mehanički ljudi'.
<BR>&nbsp;&nbsp;&nbsp;&nbsp;&nbsp;"Hej, Brzi", zaurla Donovan i žustro mu mahnu rukom.
<BR>&nbsp;&nbsp;&nbsp;&nbsp;&nbsp;"Brzi!" povika Pauel. "Dođi ovamo!"
<BR>&nbsp;&nbsp;&nbsp;&nbsp;&nbsp;Razdaljina između njih dvojice i pokvarenog robota brzo je stala da se smanjuje... više naporima koje je u to uložio Brzi, nego sporim kaskanjem deset godina starih prepotopskih mazgi na kojima su jahali Donovan i Pauel.
<BR>&nbsp;&nbsp;&nbsp;&nbsp;&nbsp;Sada su već bili dovoljno blizu, pa su mogli da primete da Brzi nekako čudno posrće, kao da se kotrlja, da se primetno zanosi s jedne na drugu stranu... a onda, kada je Pauel ponovo mahnuo i do kraja pojačao kompaktni radio-odašiljač, pripremivši se da ponovo vikne, Brzi je podigao pogled i spazio ih.
<BR>&nbsp;&nbsp;&nbsp;&nbsp;&nbsp;Ukopao se u mestu i ostao da stoji jedan trenutak... tek se neprimetno zanoseći, kao da se njiše na blagom povetarcu.
<BR>&nbsp;&nbsp;&nbsp;&nbsp;&nbsp;Pauel povika: "Brzi. Dođi ovamo, momče."
<BR>&nbsp;&nbsp;&nbsp;&nbsp;&nbsp;A onda se glas Brzoga prvi put začu u Pauelovim slušalicama.
<BR>&nbsp;&nbsp;&nbsp;&nbsp;&nbsp;On reče: "Viršle, hajde da se igramo. Ti uhvatiš mene, ja uhvatim tebe; nikakva ljubav ne može da prepolovi naš nož. Jer ja sam Mali Ljutić, slatki Mali Ljutić. Uuups!" Okrenuvši se na peti, od odjuri u pravcu iz koga je došao, tako brzo i silovito da su se za njim dizali oblačići spržene prašine.
<BR>&nbsp;&nbsp;&nbsp;&nbsp;&nbsp;Njegove poslednje reči dok je nestajao u daljini bile su: "Cvetić mali raste ispod velikog hrasta", posle čega je usledilo neobično metalno škljocanje koje je moglo predstavljati robotski ekvivalenat za štucanje.
<BR>&nbsp;&nbsp;&nbsp;&nbsp;&nbsp;Donovan reče slabim glasom: "Gde li je pokupio Džilberta i Salivena? Greg, je li... je li on možda pijan?"
<BR>&nbsp;&nbsp;&nbsp;&nbsp;&nbsp;"Da mi nisi kazao", glasio je ogorčeni odgovor, "nikada mi to ne bi palo na pamet. Vratimo se do stene. Pržim se."
<BR>&nbsp;&nbsp;&nbsp;&nbsp;&nbsp;Pauel je bio taj koji je prekinuo očajničku tišinu. "Kao prvo", reče on, "Brzi nije pijan... bar ne u onom smislu u kome su ljudi pijani... jer on je robot, a roboti ne mogu da se napiju. Međutim, nešto nije u redu s njim i to nešto liči na robotski ekvivalent pijanstva."
<BR>&nbsp;&nbsp;&nbsp;&nbsp;&nbsp;"Što se mene tiče, on je pijan", jasno i glasno izjavi Donovan, "i jedino što sam shvatio jeste da on misli da mi ovde igramo nekakve igre. A to nije tačno. Ovo je pitanje života i krajnje jezive smrti."
<BR>&nbsp;&nbsp;&nbsp;&nbsp;&nbsp;"U redu. Ne požuruj me. Robot je samo robot. Kada uspemo da utvrdimo šta nije u redu s njim, moći ćemo da ga popravimo i nastavimo."
<BR>&nbsp;&nbsp;&nbsp;&nbsp;&nbsp;"Kada", ponovi zlovoljno Donovan.
<BR>&nbsp;&nbsp;&nbsp;&nbsp;&nbsp;Pauel nije obraćao pažnju na njega. "Brzi je savršeno prilagođen normalnom okružju na Merkuru. Ali ova oblast"... i on pokaza rukom... "uopšte nije normalna. U njoj je rešenje. Odakle potiču ovi kristali? Možda su se obrazovali iz tečnosti koja se sporo hladila; ali odakle toliko topla tečnost koja bi se ohladila na merkurskom suncu?"
<BR>&nbsp;&nbsp;&nbsp;&nbsp;&nbsp;"Aktivni vulkan", istog časa predloži Donovan, a Pauel se ukoči.
<BR>&nbsp;&nbsp;&nbsp;&nbsp;&nbsp;"Glupost", izgovori on piskutavim, čudnim glasom i ostade veoma miran nekih pet minuta.
<BR>&nbsp;&nbsp;&nbsp;&nbsp;&nbsp;"Zatim reče: "Slušaj, Majk, šta si kazao Brzome pre nego što si ga poslao po selenijum?"
<BR>&nbsp;&nbsp;&nbsp;&nbsp;&nbsp;Donovan je bio zatečen. "Ovaj, prokletstvo... ne znam. Samo sam mu kazao da ga donese."
<BR>&nbsp;&nbsp;&nbsp;&nbsp;&nbsp;"Da, znam. Ali kako? Pokušaj da se setiš tačnih reči."
<BR>&nbsp;&nbsp;&nbsp;&nbsp;&nbsp;"Rekao sam... uh... rekao sam: 'Brzi, potrebno nam je malo selenijuma. Možeš ga naći na tom i tom mestu. Idi i donesi ga.' To je sve. Šta je još trebalo da kažem?"
<BR>&nbsp;&nbsp;&nbsp;&nbsp;&nbsp;"Nisi mu ni na koji način naglasio da je hitno?"
<BR>&nbsp;&nbsp;&nbsp;&nbsp;&nbsp;"Zbog čega? Bio je to čisto rutinski zadatak."
<BR>&nbsp;&nbsp;&nbsp;&nbsp;&nbsp;Pauel uzdahnu. "E pa, sada ne možemo više ništa da učinimo... u lepom smo sosu." Sjahao je sa robota i seo leđima oslonjen o stenu. Donovan mu se pridružio i oni se uhvatiše ispod ruke. Izgledalo je da ih iz daljine vreba usijano sunce kao što mačka vreba miša, a odmah do njih od dva džinovska robota videle su se samo tamnocrvene foto-električne oči koje su nezainteresovano i sa visine zurile u njih, ne trepćući i ne skrećući pogled.
<BR>&nbsp;&nbsp;&nbsp;&nbsp;&nbsp;Nezainteresovano! Isti takav bio je i ovaj otrovni Merkur, veliki baksuz male veličine.
<BR>&nbsp;&nbsp;&nbsp;&nbsp;&nbsp;Pauelov glas koji je dopirao preko radija do Donovanovih ušiju bio je napet: "Krenimo od tri osnovna zakona robotike... tri zakona koja su ukorenjena u robotskim pozitronskim mozgovima." U tami su mu prsti u rukavici odbrojavali svaki zakon.
<BR>&nbsp;&nbsp;&nbsp;&nbsp;&nbsp;"Prvo imano: 'Robot ne sme da povredi ljudsko biće, niti da, uzdržavanjem od delanja dopusti da ljudsko biće bude povređeno.'"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Drugo", nastavi Pauel, "'Robot mora da izvršava naređenja koja mu daju ljudska bića, osim ako se to ne kosi sa Prvim Zakonom.'"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"I treće: Robot mora da vodi računa o svom opstanku, osim ako se to ne kosi sa Prvim i Drugim Zakonom."
<BR>&nbsp;&nbsp;&nbsp;&nbsp;&nbsp;"Tačno! I kuda nas to vodi?"
<BR>&nbsp;&nbsp;&nbsp;&nbsp;&nbsp;"Pravo do objašnjenja. Sukob između različitih zakona je izglađen pomoću različitih pozitronskih potencijala u mozgu. Recimo da robot srlja u opasnost i svestan je toga. Automatski bi ga potencijal koji uspostavlja Treći Zakon naterao da se vrati. Ali pretpostavimo da si mu ti naredio da se izloži opasnosti. U tom slučaju Drugi Zakon uspostavlja protivpotencijal viši od prethodnog i robot sledi naređenja po cenu svog opstanka."
<BR>&nbsp;&nbsp;&nbsp;&nbsp;&nbsp;"Dobro, to mi je poznato. Šta s tim?"
<BR>&nbsp;&nbsp;&nbsp;&nbsp;&nbsp;"Uzmimo, na primer, slučaj Brzoga. Brzi je jedan od najnovijih modela, krajnje je specijalizovan i košta kao jedan borbeni brod. To nije stvar koja se tako lako uništava."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Treći Zakon je pojačan... to je posebno naglašeno, uzgred budi rečeno, u uputstvima za SPD modele... tako da je on veoma alergičan na opasnost. Kada si ga poslao po selenijum, ti si mu izdao naređenje onako uzgred, bez ikakvog naglašavanja, tako da je potencijal Drugog Zakona bio prilično slab. Stani, molim te; samo iznosim činjenice."
<BR>&nbsp;&nbsp;&nbsp;&nbsp;&nbsp;"U redu, samo napred. Mislim da shvatam."
<BR>&nbsp;&nbsp;&nbsp;&nbsp;&nbsp;"Jasno ti je kako to funkcioniše, je li tako? U središtu bazena selenijuma krije se neka opasnost. Ona se sve više pojačava što joj je on bliži i na određenoj udaljenosti od nje potencijal Trećeg Zakona, koji je, ne gubimo to iz vida, neobično snažan, dospeva u ravnotežu sa potencijalom Drugog Zakona, koji je, ne zaboravimo, neobično slab."
<BR>&nbsp;&nbsp;&nbsp;&nbsp;&nbsp;Donovan ustade ponesen uzbuđenjem. "I narušava ravnotežu. Shvatam. Treći Zakon ga tera da se vrati, a Drugi Zakon vuče ga napred..."
<BR>&nbsp;&nbsp;&nbsp;&nbsp;&nbsp;"I tako, on kruži oko bazena sa selenijumom, držeći se ravnoteže potencijala. Ako nešto ne preduzmemo, on će zauvek ostati tu da kruži, kao da se igra kolo-naokolo." Zatim zamišljenije dodade: "I to je ono od čega se napio. U ravnoteži potencijala, polovina pozitronskih staza u njegovom mozgu su van pogona. Nisam stručnjak za robote, ali to mi izgleda očigledno. Verovatno je izgubio kontrolu samo nad tim delovima svog voljnog mehanizma, što se dešava i pijancima. Baš lepo."
<BR>&nbsp;&nbsp;&nbsp;&nbsp;&nbsp;"Ali o kakvoj je opasnosti reč? Kada bismo znali od čega beži..."
<BR>&nbsp;&nbsp;&nbsp;&nbsp;&nbsp;"Ti si nagovestio. Vulkanske erupcije. Negde tačno iznad bazena sa selenijumom prodire gas iz utrobe Merkura. Sumpor-dioksid, ugljen-dioksid... i ugljen-monoksid. U velikim količinama... i pri ovoj temperaturi."
<BR>&nbsp;&nbsp;&nbsp;&nbsp;&nbsp;Donovan čujno proguta knedlu. "Ugljen-monoksid sa gvožđem daje isparivi ferokarbonil."
<BR>&nbsp;&nbsp;&nbsp;&nbsp;&nbsp;"A robot je", primeti Pauel, "napravljen uglavnom od gvožđa." Zatim smrknuto dodade: "Ništa nije ravno dedukciji. Utvrdili smo problem, ali nismo došli do rešenja. Ne možemo sami otići po selenijum. I dalje je predaleko. Ne možemo poslati ove robote-konje, jer ne mogu da idu sami, a ne mogu nas dovoljno brzo donde odneti, a da se ne spržimo. Ne možemo uhvatiti Brzoga, jer blesa misli da igramo nekakve igre, a pri tom je u stanju da pretrči šezdeset milja, a mi samo četiri."
<BR>&nbsp;&nbsp;&nbsp;&nbsp;&nbsp;"Ako pođe jedan od nas", poče Donovan, napeto, "i vrati se skuvan, ostaje onaj drugi."
<BR>&nbsp;&nbsp;&nbsp;&nbsp;&nbsp;"Da", glasio je sarkastični odgovor, "bila bi to najnežnija žrtva... samo što ta osoba ne bi bila više u stanju da izdaje naređenja mnogo pre nego što bi uopšte stigla do bazena, a sve mi se čini da se roboti nikada ne bi vratili do stene ako im se to izričito ne bi naredilo. Razmisli! Nalazimo se dve do tri milje od bazena... da kažemo dve... robot prelazi četiri milje na sat; a mi možemo da izdržimo dvadeset minuta u našim odelima. I ne zaboravi, ne preti nam opasnost samo od toplote. Sunčevo zračenje ovde napolju u ultraljubičastom delu spektra i ispod njega pravi je otrov."
<BR>&nbsp;&nbsp;&nbsp;&nbsp;&nbsp;"Hmm", zausti Donovan, "deset minuta manje."
<BR>&nbsp;&nbsp;&nbsp;&nbsp;&nbsp;"To ti je isto kao večnost. I još nešto. Da bi potencijal Trećeg Zakona zaustavio Brzog tamo gde ga je zaustavio, mora da postoji prilična količina ugljen-monoksida u atmosferi od metalnih para... što znači da tu može doći do prilične korozije. On je napolju već satima... i otkud možemo znati kada više će izgubiti kontrolu nad, recimo, zglobom kolena, usled čega će se prevrnuti. Nije u pitanju samo pravilno razmišljanje... moramo misliti brzo!"
<BR>&nbsp;&nbsp;&nbsp;&nbsp;&nbsp;Duboka, mračna, vlažna, turobna tišina!
<BR>&nbsp;&nbsp;&nbsp;&nbsp;&nbsp;Prekinuo ju je Donovan drhtavim glasom, trudeći se da ne pokaže svoja osećanja. On reče: "Pošto nismo u stanju da pojačamo potencijal Drugog Zakona izdavanjem novih naređenja, kako bi bilo da pokušamo drugačije? Ako pojačamo opasnost, pojačaćemo potencijal Trećeg Zakona i povući ga nazad."
<BR>&nbsp;&nbsp;&nbsp;&nbsp;&nbsp;Pauelov vizir se okrenu ka njemu u nemom pitanju.
<BR>&nbsp;&nbsp;&nbsp;&nbsp;&nbsp;"Shvataš", usledilo je obazrivo objašnjenje, "da bismo ga skrenuli s puta treba, samo da pojačamo koncentraciju ugljen-monoksida u njegovoj blizini. E pa, u Stanici postoji kompletna laboratorija za vršenje analiza."
<BR>&nbsp;&nbsp;&nbsp;&nbsp;&nbsp;"Svakako", složi se Pauel. "Pa ovo je prava rudarska stanica."
<BR>&nbsp;&nbsp;&nbsp;&nbsp;&nbsp;"Dobro. Sugurno imaju puno oksalne kiseline za taloženje kalcijuma."
<BR>&nbsp;&nbsp;&nbsp;&nbsp;&nbsp;"Svemira mu! Majk, ti si genije."
<BR>&nbsp;&nbsp;&nbsp;&nbsp;&nbsp;"Tako-tako", priznade skromno Donovan. "Trebalo se samo setiti da se oksalna kiselina na toploti razlaže na ugljen-dioksid, vodu i dobri, stari ugljen-monoksid. To učiš iz hemije još u srednjoj školi, znaš."
<BR>&nbsp;&nbsp;&nbsp;&nbsp;&nbsp;Pauel je već bio na nogama i odmah se potrudio da privuče pažnju jednog od čudovišnih robota jednostavnim udarcem u slabinu mašine.
<BR>&nbsp;&nbsp;&nbsp;&nbsp;&nbsp;"Hej", povika on, "umeš li da bacaš?"
<BR>&nbsp;&nbsp;&nbsp;&nbsp;&nbsp;"Gospodaru?"
<BR>&nbsp;&nbsp;&nbsp;&nbsp;&nbsp;"Nije važno." Pauel opsova robotov do zla boga spor mozak. Odvalio je škrbavi komad stene veličine cigle. "Uzmi ovo", reče on, "i pogodi onu tamo mrlju plavičastih kristala, preko puta one krive pukotine. Vidiš li je?"
<BR>&nbsp;&nbsp;&nbsp;&nbsp;&nbsp;Donovan ga potapša po ramenu. "Predaleko je, Greg. Ima bar pola milje."
<BR>&nbsp;&nbsp;&nbsp;&nbsp;&nbsp;"Ćuti", odvrati Pauel. "Treba uzeti u obzir jačinu sile teže na Merkuru i zamah čelične ruke. Samo gledaj."
<BR>&nbsp;&nbsp;&nbsp;&nbsp;&nbsp;Robotove oči su premeravale razdaljinu mašinski preciznom stereoskopijom. Ruka mu se podesila na težinu projektila i zanela unazad. U mraku je robotova kretnja prošla nezapaženo, ali odjednom se čuo tup udar kada je promenio oslonac i nekoliko sekundi kasnije komad stene izleteo je na sunce. Nije bilo otpora vazduha koji bi ga usporio, niti vetra koji bi ga skrenuo... i kada je udario o tle, pogodio je kristale tačno u središte 'plave mrlje'.
<BR>&nbsp;&nbsp;&nbsp;&nbsp;&nbsp;Pauel sav srećan zaurla i viknu: "Hajdemo po oksalnu kiselinu, Majk."
<BR>&nbsp;&nbsp;&nbsp;&nbsp;&nbsp;I dok su uranjali u uništenu podstanicu na povratku u tunele, Donovan vedro primeti: "Brzi se držao ove strane bazena sa selenijumom od kada smo ga pojurili. Jesi li primetio?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Pretpostavljam da želi da se igra. E pa lepo, poigraćemo se s njim!"
<BR>
<BR>&nbsp;&nbsp;&nbsp;&nbsp;&nbsp;Vratili su se posle nekoliko časova, sa teglama od po tri litre ispunjenim belom hemikalijom i smrknutih lica. Banke foto-ćelija propadale su mnogo brže nego što im se u prvi mah učinilo. Njih dvojica usmeriše robote na sunce i prema Brzom koji ih je čekao u tišini i sa mračnim naumom.
<BR>&nbsp;&nbsp;&nbsp;&nbsp;&nbsp;Brzi polako potrča prema njima. "Svi smo tu ponovo. Jupiii! Napravio sam kratki spisak, pijano-orguljaš; svi koji jedu pepermint i duvaju ti u lice."
<BR>&nbsp;&nbsp;&nbsp;&nbsp;&nbsp;"Dunućemo mi tebi nešto u lice", promrmlja Donovan. "On hramlje, Greg."
<BR>&nbsp;&nbsp;&nbsp;&nbsp;&nbsp;"Primetio sam", začu se tihi, zabrinuti odgovor. "Monoksid će ga brzo srediti, ako ne požurimo."
<BR>&nbsp;&nbsp;&nbsp;&nbsp;&nbsp;Sada su se oprezno približavali, gotovo postrance, kako ne bi naterali u beg potpuno iracionalnog robota. Pauel, razume se, nije mogao znati, ali već se mogao gotovo zakleti da se pošandrcali Brzi sprema da odjuri.
<BR>&nbsp;&nbsp;&nbsp;&nbsp;&nbsp;"Bacaj", zadahta on. "Na tri! Jedan... dva..."
<BR>&nbsp;&nbsp;&nbsp;&nbsp;&nbsp;Dve čelične ruke se zaneše unazad, onda poleteše istovremeno napred, a dve staklene tegle okrečući se odleteše napred u paralelnim lukovima iznad njihovih glava, presijavajući se poput dijamanata na nemogućem Suncu. Napravivši dva bezglasna 'paf', tresnuše o tle iza Brzog, razbiše se i oslobodiše oksalnu kiselinu koja se razlete u obliku prašine.
<BR>&nbsp;&nbsp;&nbsp;&nbsp;&nbsp;Pauel je znao da ona sada šišti na ovoj Merkurijevoj vrelini poput soda-vode.
<BR>&nbsp;&nbsp;&nbsp;&nbsp;&nbsp;Brzi se okrenuo da vidi šta je to, a onda je polako počeo unatraške da se udaljava... i isto tako da polako ubrzava. Kroz petnaest sekundi već je skakao prema dva ljudska bića u nesigurnom galopu.
<BR>&nbsp;&nbsp;&nbsp;&nbsp;&nbsp;Pauel nije u tim trenucima razabrao šta Brzi govori, mada je čuo nešto što je ličilo na: "Ljubavnikove profesije iskazane na hesijanskom."
<BR>&nbsp;&nbsp;&nbsp;&nbsp;&nbsp;Okrenuo se od njega. "Nazad prema steni, Majk. Skrenut je s kružnog puta i sada će slušati naređenja. Postaje mi vruće."
<BR>&nbsp;&nbsp;&nbsp;&nbsp;&nbsp;Pohitali su prema steni sporim, jednoličnim korakom kojim su se kretali njihovi konji i tek kada su ušli u senku i osetili iznenadnu hladnoću koja ih je polako obavila, Donovan se osvrnuo. "Greg!"
<BR>&nbsp;&nbsp;&nbsp;&nbsp;&nbsp;Pauel je pogledao i umalo nije vrisnuo. Brzi se sada kretao sporo... tako sporo... i u pogrešnom smeru. Povlačio se; povlačio na stari put; i to sve brže. Kroz binokular je izgledao tako blizu i tako nedohvatljiv.
<BR>&nbsp;&nbsp;&nbsp;&nbsp;&nbsp;Donovan divlje povika: "Za njim!" i natera svog robota da krene, ali ga Pauel pozva da se vrati.
<BR>&nbsp;&nbsp;&nbsp;&nbsp;&nbsp;"Nećeš ga uhvatiti, Majk... nema svrhe." Uzvrpoljio se na ramenima svoga robota i čvrsto stegao pesnice, svestan nemoći. "Zašto, do đavola, sve shvatam sa pet sekundi zakašnjenja? Majk, uzalud smo protraćili sate."
<BR>&nbsp;&nbsp;&nbsp;&nbsp;&nbsp;"Potrebno nam je još oksalne kiseline", izjavi Donovan, uporno. "Koncentracija nije bila dovoljno jaka."
<BR>&nbsp;&nbsp;&nbsp;&nbsp;&nbsp;"Ni sedam tona nam ne bi bilo dovoljno... a nemamo ni toliko vremena, čak i da imamo toliko kiseline, jer ga monoksid nagriza. Zar ne shvataš šta se dogodilo, Majk?"
<BR>&nbsp;&nbsp;&nbsp;&nbsp;&nbsp;Donovan jasno i glasno odvrati: "Ne."
<BR>&nbsp;&nbsp;&nbsp;&nbsp;&nbsp;"Samo smo uspostavili novu ravnotežu. Kada smo stvorili novi monoksid i pojačali potencijal Trećeg Zakona, on je krenuo nazad dok ponovo nije uspostavio ravnotežu... a kada je monoksid iščezao, krenuo je ponovo napred, i tako opet uspostavio ravnotežu."
<BR>&nbsp;&nbsp;&nbsp;&nbsp;&nbsp;Pauelov glas bio je potpuno slomljen. "Isto staro kolo-naokolo. Možemo Drugi Zakon pojačati i oslabiti Treći Zakon, pa da opet nigde ne stignemo... samo ćemo izmeniti položaj ravnoteže. Moramo se osloboditi oba zakona." On tada gurnu svog robota bliže Donovanom tako da su sada sedeli sučelice, nejasne senke u tami, i prošaputa: "Majk!"
<BR>&nbsp;&nbsp;&nbsp;&nbsp;&nbsp;"Je li to kraj?" upita Majk smrknuto. "Pretpostavljam da ćemo se sada vratiti u Stanicu, sačekati da banke otkažu, rukovati se, uzeti cijanid i završiti kao gospoda." Kratko se nasmejao.
<BR>&nbsp;&nbsp;&nbsp;&nbsp;&nbsp;"Majk", gorljivo ponovi Pauel, "moramo uhvatiti Brzog."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Majk", još jednom izusti Pauel, zastavši pre nego što je nastavio. "Uvek nam ostaje Prvi Zakon. Razmišljao sam o tome... ranije... ali to je očajnički potez."
<BR>&nbsp;&nbsp;&nbsp;&nbsp;&nbsp;Donovan podiže pogled i glas mu živnu. "Mi jesmo očajnici."
<BR>&nbsp;&nbsp;&nbsp;&nbsp;&nbsp;"U redu. Prema Prvom Zakonu, robot ne može dozvoliti da se nekom ljudskom biću bilo šta dogodi zbog njegovog nedelovanja. Drugi i Treći Zakon ne mogu da se nose s njim. Ne mogu, Majk."
<BR>&nbsp;&nbsp;&nbsp;&nbsp;&nbsp;"Čak i kada je robot napola lu... Ovaj, pijan. Znaš i sam da jeste."
<BR>&nbsp;&nbsp;&nbsp;&nbsp;&nbsp;"Moramo rizikovati."
<BR>&nbsp;&nbsp;&nbsp;&nbsp;&nbsp;"Prekini. Šta smeraš?"
<BR>&nbsp;&nbsp;&nbsp;&nbsp;&nbsp;"Idem napolje da vidim kako će dejstvovati Prvi Zakon. Ako on ne naruši ravnotežu, onda, do đavola... sada ili za tri četiri dana, svejedno je."
<BR>&nbsp;&nbsp;&nbsp;&nbsp;&nbsp;"Stani, Greg. Postoje i ljudski zakoni ponašanja. Ne možeš tek tako izići tamo napolje. Izmisli neku lutriju. Pruži i meni priliku."
<BR>&nbsp;&nbsp;&nbsp;&nbsp;&nbsp;"U redu. Ko prvi kaže koliko je četrnaest na treći", i gotovo odmah i odgovori: "Dvadeset sedam, četrdeset četiri!"
<BR>&nbsp;&nbsp;&nbsp;&nbsp;&nbsp;Donovan oseti da je njegov robot posrnuo kada ga je Pauelov konj iznenada gurnuo; Pauel je već bio na suncu. Donovan zausti da nešto vikne, a zatim zatvori usta. Svakako, ta prokleta budala je unapred izračunala koliko je četrnaest na kub, i to namerno. To baš liči na njega."
<BR>
<BR>&nbsp;&nbsp;&nbsp;&nbsp;&nbsp;Sunce je bivalo sve toplije i Pauel je osećao izluđujući svrab u dnu leđa. Mašta, verovatno, ili je možda zračenje počelo da se oseća čak i kroz inso-odelo.
<BR>&nbsp;&nbsp;&nbsp;&nbsp;&nbsp;Brzi ga je promatrao, ne izustivši nijednu reč Džilbert-Salivenovog brbljanja u znak pozdrava. Hvala Bogu na tome! Ali nije smeo suviše da se približi.
<BR>&nbsp;&nbsp;&nbsp;&nbsp;&nbsp;Bio je udaljen tri stotine jardi kada je Brzi počeo da se povlači, korak po korak, oprezno... i Pauel je stao. Skočio je sa robotovih ramena i dočekao se na kristalno tle, lako bupnuvši, usled čega su se oko njega raspršili komadići.
<BR>&nbsp;&nbsp;&nbsp;&nbsp;&nbsp;Nastavio je peške; tle je bilo oštro i klizavo za njega, a imao je nevolja i sa niskom silom teže. Bacio je jednom preko ramena pogled prema crnilu senke koju je stvarala stena i shvatio da je otišao suviše daleko da bi se sada vratio... bilo sam, bilo uz pomoć svog prepotopskog robota. Sada je bilo ili Brzi ili ništa, i to saznanje mu stegnu grudi.
<BR>&nbsp;&nbsp;&nbsp;&nbsp;&nbsp;Dovoljno je daleko! Stao je.
<BR>&nbsp;&nbsp;&nbsp;&nbsp;&nbsp;"Brzi", pozva ga on. "Brzi!"
<BR>&nbsp;&nbsp;&nbsp;&nbsp;&nbsp;Glatki, moderni robot ispred njega stade da okleva; prestao je načas da se povlači unazad, ali je posle nekoliko trenutaka ponovo nastavio.
<BR>&nbsp;&nbsp;&nbsp;&nbsp;&nbsp;Pauel je pokušao da u glas unese notu preklinjanja i otkrio da mu nije trebalo mnogo da se pretvara. "Brzi, moram se vratiti u senku ili će me sunce dokrajčiti. Reč je o životu i smrti, Brzi. Potreban si mi."
<BR>&nbsp;&nbsp;&nbsp;&nbsp;&nbsp;Brzi je napravio jedan korak napred i stao. Progovorio je, ali čim je Pauel čuo prve reči zastenjao je, jer one su glasile: "Kada ležiš budan sa strašnom glavoboljom i zabranjeno ti je da se odmoriš...." Glas se tu izgubio i Pauelu je trebalo zbog nečeg dosta vremena da promrmlja: "Iolanta."
<BR>&nbsp;&nbsp;&nbsp;&nbsp;&nbsp;Bilo je toplo kao na lomači! Krajičkom oka uhvatio je neko kretanje i okrenuo se, osetivši pri tom da mu se muti u glavi; a onda se krajnje zapanjeno zagledao u čudovišnog robota na kome je do maločas jahao; kretao se... išao je prema njemu - i to bez jahača.
<BR>&nbsp;&nbsp;&nbsp;&nbsp;&nbsp;Govorio je: "Izvinite, Gospodaru. Ne smem da se krećem bez Gospodara na ramenima, ali vi ste u opasnosti."
<BR>&nbsp;&nbsp;&nbsp;&nbsp;&nbsp;Svakako, potencijal Prvog Zakona bio je iznad svega. Ali on nije želeo tu nespretnu starinu; želeo je Brzog. Udaljio se nekoliko koraka i stao divlje da ga tera rukama: "Naređujem ti da se skloniš. Naređujem ti da staneš!"
<BR>&nbsp;&nbsp;&nbsp;&nbsp;&nbsp;Bilo je potpuno beskorisno. Niko ne može da nadvlada potencijal Prvog Zakona. Robot glupavo reče: "Gospodaru, vi ste u opasnosti."
<BR>&nbsp;&nbsp;&nbsp;&nbsp;&nbsp;Pauel se u očajanju osvrnu oko sebe. Nije jasno video. Mozak samo što nije počeo da mu se puši; kada je progovorio, imao je utisak da bljuje vatru, a tlo svuda oko njega podsećalo je na treperavu izmaglicu.
<BR>&nbsp;&nbsp;&nbsp;&nbsp;&nbsp;On očajnički povika poslednji put: "Brzi! Umirem, proklet da si! Gde si? Brzi, potreban si mi!"
<BR>&nbsp;&nbsp;&nbsp;&nbsp;&nbsp;I dalje se spotičući, udaljavao se unazad u slepom naporu da se odmakne od džinovskog robota koga nije želeo, kada je osetio čelične prste na svojoj mišici i zabrinuti, izvinjavajući glas metalnog prizvuka u ušima.
<BR>&nbsp;&nbsp;&nbsp;&nbsp;&nbsp;"Svetog mu dima, šefe, šta ćete vi ovde? I šta ću i ja ovde... tako sam zbunjen..."
<BR>&nbsp;&nbsp;&nbsp;&nbsp;&nbsp;"Nije važno", promrmlja Pauel, slabim glasom. "Odnesi me u senku ispod one stene... i požuri!" Poslednje što je osetio bilo je da ga neko podiže u vazduh, zatim brzo kretanje i toplotu koja pali sve pred sobom, a onda se onesvestio.
<BR>
<BR>&nbsp;&nbsp;&nbsp;&nbsp;&nbsp;Kada je došao k sebi, Donovan se nadnosio nad njim i uplašeno se osmehivao. "Kako si, Greg?"
<BR>&nbsp;&nbsp;&nbsp;&nbsp;&nbsp;"Dobro!" glasio je odgovor. "Gde je Brzi?"
<BR>&nbsp;&nbsp;&nbsp;&nbsp;&nbsp;"Ovde je. Poslao sam ga do jednog drugog bazena selenijuma... sa naređenjem da ovoga puta po svaku cenu donese selenijum. Doneo ga je za četrdeset dva minuta i tri sekunde. Merio sam mu vreme. Još nije prestao da se izvinjava zbog onog kolo-naokolo koje nam je priredio. Plaši se da ti priđe iz straha od toga šta ćeš mu reći."
<BR>&nbsp;&nbsp;&nbsp;&nbsp;&nbsp;"Dovuci ga ovamo", naredi Pauel. "Nije on kriv." Ispružio je šaku i zgrabio metalnu šapu Brzog. "Sve je u redu, Brzi." A onda se obratio Donovanu: "Znaš, Majk, upravo sam razmišljao..."
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Pa, ovaj..." Protrljao je lice; vazduh je bio tako prijatno svež. "Znaš da će nas, kada ovde sredimo stvari i kada Brzi prođe testove na terenu, poslati u svemirsku stanicu..."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Da! Bar mi je tako rekla stara gospa Kalvin neposredno pre nego što smo krenuli, a ja ti ništa o tome nisam kazao, jer sam hteo da se suprotstavim celoj toj ideji."
<BR>&nbsp;&nbsp;&nbsp;&nbsp;&nbsp;"Suprotstaviš?" povika Donovan. "Ali..."
<BR>&nbsp;&nbsp;&nbsp;&nbsp;&nbsp;"Znam. Sada se slažem. Dve stotine sedamdeset tri stepena Celzijusa ispod nule. Zar to neće biti divno?"
<BR>&nbsp;&nbsp;&nbsp;&nbsp;&nbsp;"Svemirska stanice", reče Donovan, "evo me, dolazim."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
