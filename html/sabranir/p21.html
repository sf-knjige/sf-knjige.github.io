<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>INCIDENT NA TRISTOGODIŠNJICU
<P>&nbsp;&nbsp;&nbsp;&nbsp;&nbsp;4. juli 2076 .
<BR>&nbsp;&nbsp;&nbsp;&nbsp;&nbsp;Treći put za redom konvencionalni sistem numeracije, koji se zasnivao na stepenima desetice, uslovio je da se poslednje dve brojke u broju godine poklope sa znamenitom 76 kada je, pre tri veka, rođena nacija.
<BR>&nbsp;&nbsp;&nbsp;&nbsp;&nbsp;To više nije bila nacija u starom smislu reči; pre bi se moglo reći da je posredi bio geografski pojam; delu jedne veće celine koja je sačinjavala Federaciju celokupnog stanovništva na Zemlji, zajedno sa njegovim ograncima na Mesecu i svemirskim kolonijama. Međutim, posredstvom kulture i tradicije, taj naziv i ideja nastavili su da žive, a deo planete označavan starim nazivom i dalje je bio najnaprednija i najbogatija oblast na svetu... A predsednik Sjedinjenih Država još je bio najmoćniji pojedinac u Planetnom Veću.
<BR>&nbsp;&nbsp;&nbsp;&nbsp;&nbsp;Lorens Edvards posmatrao je sitnu predsednikovu priliku sa visine od dve stotine stopa. Lenjo je nadletao gomilu, dok mu je na leđima jedva čujno preo flotronski motor, a ono što je video bilo je istovetno s onim što bi bilo ko video na holoviziji. Koliko li je puta viđao takve male prilike u svojoj dnevnoj sobi, sitne prilike u suncem obasjanoj kocki, koje su izgledale stvarne kao da su živi homonkuli, samo što ste mogli kroz njih da proturite šaku.
<BR>&nbsp;&nbsp;&nbsp;&nbsp;&nbsp;Niste, međutim, mogli da gurnete šaku kroz desetine hiljada prilika koje su se razmilele preko otvorenog prostora oko Vašingtonovog spomenika. Niste mogli da gurnete šaku ni kroz predsednika. Umesto toga, mogli ste da ispružite ruku prema njemu, da ga dodirnete, da se rukujete s njim.
<BR>&nbsp;&nbsp;&nbsp;&nbsp;&nbsp;Edvards je sardonički razmišljao o tome besmislenom dodatnom elementu opipljivosti i poželeo da se nalazi stotinu milja daleko, da lebdi u vazduhu iznad neke samotne divljine, umesto ovde gde mora da motri na znake nereda. Uopšte ne bi bilo potrebe da on bude ovde da nije mitske vrednosti 'zbijanja tela'.
<BR>&nbsp;&nbsp;&nbsp;&nbsp;&nbsp;Edvards nije bio obožavalac predsednika - Hjuga Alena Vinklera, pedeset sedmog po redu.
<BR>&nbsp;&nbsp;&nbsp;&nbsp;&nbsp;Edvards je smatrao da je predsednik Vinkler isprazan čovek, šarmer, otimač glasova, onaj koji samo obećava. Bilo je pravo razočaranje imati ga na čelu, sada, pošto su prošli prvi punonadežni meseci njegove administracije. Pretila je opasnost da se Svetska Federacija raspadne mnogo pre no što obavi svoj posao, a Vinkler to nikako nije mogao da spreči. Sada je bila potrebna jaka ruka, a ne srdačan prijem; čvrst glas, a ne medeni cvrkut.
<BR>&nbsp;&nbsp;&nbsp;&nbsp;&nbsp;Eno ga kako se rukuje... prostor oko njega obezbeđivali su pripadnici Službe, zajedno sa Edvardsom, kao i još nekolicinom koji su motrili odozgo.
<BR>&nbsp;&nbsp;&nbsp;&nbsp;&nbsp;Predsednik će se sigurno ponovo kandidovati i imao je dobre izglede da bude poražen. No, to bi samo dodatno pogoršalo stvari, jer je opozicijska partija bila za uništenje Federacije.
<BR>&nbsp;&nbsp;&nbsp;&nbsp;&nbsp;Edvards uzdahnu. Predstojeće četiri godine biće veoma bedne... možda će se ta beda produžiti na četrdeset godina... a on ništa drugo nije mogao do da i dalje lebdi u vazduhu, spreman da stupi u vezu sa svakim agentom Službe na tlu laser-fonom u slučaju i najmanje...
<BR>&nbsp;&nbsp;&nbsp;&nbsp;&nbsp;Nije primetio ni najmanju gužvu. Nije bilo nikakvih znakova pometnje. Samo oblaćić bele prašine, jedva vidljiv; samo trenutni blesak na suncu, visoko i daleko, koji je nestao čim ga je postao svestan.
<BR>&nbsp;&nbsp;&nbsp;&nbsp;&nbsp;Gde je predsednik? Izgubio ga je u prašini.
<BR>&nbsp;&nbsp;&nbsp;&nbsp;&nbsp;Stao je da zagleda okolinu mesta na kome ga je poslednji put video. Predsednik nije mogao daleko da ode.
<BR>&nbsp;&nbsp;&nbsp;&nbsp;&nbsp;A onda je primetio komešanje. Prvo je nastupilo među agentima Službe, koji su, kako se činilo, izgubili glave i čas išli na jednu čas na drugu stranu. A onda je ta uznemirenost prešla i na one koji su im bili u neposrednoj blizini, da bi potom nastavila da se širi. Buka je postajala sve snažnija dok nije prerasla u grmljavinu.
<BR>&nbsp;&nbsp;&nbsp;&nbsp;&nbsp;Edvards nije morao da razabere reči koje su stvarale sve glasniju viku. Činilo mu se da je vest doprla do njega preko buke i užurbanosti mase.
<BR>&nbsp;&nbsp;&nbsp;&nbsp;&nbsp;Predsednik Vinkler je nestao! Bio je tu, a onda se u narednom trenutku pretvorio u šaku prašine koja je nestala.
<BR>&nbsp;&nbsp;&nbsp;&nbsp;&nbsp;Edvards je zadržao dah u agoniji čekanja koja mu je ličila na večnost bez droge, dok se taj dugi trenutak shvatanja nije okončao i rulja krenula u divlji stampedo pobunjenika.
<BR>&nbsp;&nbsp;&nbsp;&nbsp;&nbsp;... Kada je zvonki glas uspeo da nadjača buku koja je dobijala na silini, ona je počela da bledi, da se gubi i najzad se pretvorila u tišinu. Sve je to prilično ličilo na program holovizije, kada neko utiša, pa sasvim isključi zvuk.
<BR>&nbsp;&nbsp;&nbsp;&nbsp;&nbsp;Edvards pomisli: Blagi Bože, pa to je predsednik.
<BR>&nbsp;&nbsp;&nbsp;&nbsp;&nbsp;Nije bilo greške; glas je bio njegov. Vinkler je stajao na čuvanoj pozornici sa koje je trebalo da održi govor u čast Tristogodišnjice i sa koje je sišao pre manje od deset minuta kako bi se rukovao sa nekima od okupljenih.
<BR>&nbsp;&nbsp;&nbsp;&nbsp;&nbsp;Kako li se vratio tamo gore?
<BR>&nbsp;&nbsp;&nbsp;&nbsp;&nbsp;Edvards je slušao...
<BR>&nbsp;&nbsp;&nbsp;&nbsp;&nbsp;"Ništa mi se nije dogodilo, sunarodnici Amerikanci. Upravo ste prisustvovali kvaru jednog mehaničkog uređaja. To nije bio vaš predsednik, te stoga ne dozvolimo da jedan mehanički kvar pokvari proslavu najsrećnijeg dana koji je svet do sada video... Sunarodnici Amerikanci, poklonite mi svoju pažnju..."
<BR>&nbsp;&nbsp;&nbsp;&nbsp;&nbsp;A onda je usledio govor u čast Tristogodišnjice, najbolji govor koji je Vinkler ikada održao ili koji je Edvards ikada čuo. Edvards je sebe uhvatio kako zanemaruje svoj posao nadglednika u želji da sasluša govor.
<BR>&nbsp;&nbsp;&nbsp;&nbsp;&nbsp;Vinkler je mudro zborio! On je shvatao značaj Ferderacije i za njega je ona dolazila na prvo mesto.
<BR>&nbsp;&nbsp;&nbsp;&nbsp;&nbsp;Duboko u Edvardsu, međutim, jedan njegov deo setio se postojanih glasina da su robotičari, zahvaljujući novim otkrićima, uspeli da sazdaju predsednikovu sliku i priliku, robota koji je bio u stanju da obavlja čisto ceremonijalne funkcije, koji je mogao da se rukuje, kome nikada nije bilo dosadno niti se umarao... i koji nije mogao biti ubijen.
<BR>&nbsp;&nbsp;&nbsp;&nbsp;&nbsp;Edvards uz šok pomisli kako se upravo to dogodilo. Zaista je postojao robot koji mu je savršeno sličan i koji je na neki način... bio ubijen.
<BR>
<BR>&nbsp;&nbsp;&nbsp;&nbsp;&nbsp;13. oktobar 2078.
<BR>&nbsp;&nbsp;&nbsp;&nbsp;&nbsp;Edvards podiže pogled kada mu priđe robot-vodič koji mu je sezao do struka i milozvučno reče: "Gospodin Janek će vas sada primiti."
<BR>&nbsp;&nbsp;&nbsp;&nbsp;&nbsp;Edvards ustade, osećajući se strašno visok dok se nadnosio nad zdepastim, metalnim vodičem. Međutim, nije se osećao mlad. Za poslednje dve godine lice mu se izboralo i on je toga bio svestan.
<BR>&nbsp;&nbsp;&nbsp;&nbsp;&nbsp;Sledio je robota do jedne iznenađujuće male prostorije, u kojoj je, iza iznenađujuće malog stola, sedeo Frensis Janek, neprimereno mladolik čovek, premda već pomalo zapupast.
<BR>&nbsp;&nbsp;&nbsp;&nbsp;&nbsp;Janek se osmehnu, prijateljski ga gledajući, dok je ustajao da se rukuje. "Gospodine Edvards."
<BR>&nbsp;&nbsp;&nbsp;&nbsp;&nbsp;Edvards promrmlja: "Drago mi je što mi se ukazala prilika, gospodine..."
<BR>&nbsp;&nbsp;&nbsp;&nbsp;&nbsp;Edvards je sada prvi put video Janeka, jer je posao predsednikovog sekretara tih i nije zanimljiv za medije.
<BR>&nbsp;&nbsp;&nbsp;&nbsp;&nbsp;Janek reče: "Sedite. Sedite. Da li biste želeli štapić soje?"
<BR>&nbsp;&nbsp;&nbsp;&nbsp;&nbsp;Edvards učtivo odbi, uz smešak, i sede. Janek se očigledno trudio da istakne svoju mladost u prvi plan. Izgužvana košulja bila mu je otkopčana, a dlake na grudima obojene u prigušenu, ali vidljivu ljubičastu.
<BR>&nbsp;&nbsp;&nbsp;&nbsp;&nbsp;Janek reče: "Poznato mi je da već nekoliko nedelja pokušavate da me dobijete. Žao mi je zbog odlaganja. Nadam se da razumete da moje vreme ne pripada samo meni. Međutim, sada smo tu... Obratio sam se šefu Bezbednosti, da znate, i on se veoma pohvalno izrazio o vama. Žao mu je što ste dali otkaz."
<BR>&nbsp;&nbsp;&nbsp;&nbsp;&nbsp;Edvards odvrati, oborenog pogleda: "Učinilo mi se da će biti bolje da sam nastavim sa istragom kako ne bih ugrozio obraz Službe."
<BR>&nbsp;&nbsp;&nbsp;&nbsp;&nbsp;Na Janekovom licu zaigra osmeh. "Iako ste, međutim, bili veoma diskretni, vaše aktivnosti nisu prošle nezapaženo. Šef mi je objasnio da istražujete incident koji se zbio na proslavi Tristogodišnjice i moram priznati da me je upravo to ubedilo da se što pre vidim s vama. Zar ste zbog toga dali otkaz? Istražujete ćorsokak."
<BR>&nbsp;&nbsp;&nbsp;&nbsp;&nbsp;"Kako to može biti ćorsokak, gospodine Janek? To što vi taj događaj nazivate incident ne menja činjenicu da je posredi bio pokušaj ubistva."
<BR>&nbsp;&nbsp;&nbsp;&nbsp;&nbsp;"Stvar semantike. Zašto bismo koristili uznemirujuće izraze?"
<BR>&nbsp;&nbsp;&nbsp;&nbsp;&nbsp;"Samo zbog toga što oni, kako mi se čini, predstavljaju uznemirujuću istinu. Sigurno ćete se složiti da je neko pokušao da ubije predsednika."
<BR>&nbsp;&nbsp;&nbsp;&nbsp;&nbsp;Janek raširi ruke. "Ako je i tako, zavera nije uspela. Uništen je mehanički uređaj. Ništa više. U stvari, ako baš hoćete da pravilno sagledamo stvari, taj incident... ili kako god odlučili da ga nazovete... doneo je naciji i svetu mnogo dobra. Kao što nam je svima poznato, predsednik i nacija bili su uzdrmani tim incidentom. Predsednik i svi mi shvatili smo šta bi značio povratak na nasilje iz prošlog veka i to je izazvalo veliki zaokret."
<BR>&nbsp;&nbsp;&nbsp;&nbsp;&nbsp;"To ne mogu da poreknem."
<BR>&nbsp;&nbsp;&nbsp;&nbsp;&nbsp;"Svakako da ne možete. Čak će i predsednikovi neprijatelji morati da se slože da smo za poslednje dve godine mnogo toga postigli. Federacija je danas mnogo jača nego što je iko na proslavi Tristogodišnjice mogao i sanjati da će biti. Možemo čak reči da je sprečen slom globalne ekonomije."
<BR>&nbsp;&nbsp;&nbsp;&nbsp;&nbsp;Edvards oprezno reče: "Da, predsednik je drugi čovek. Svi to kažu."
<BR>&nbsp;&nbsp;&nbsp;&nbsp;&nbsp;Janek reče: "On je oduvek bio veliki čovek. Taj incident ga je, međutim, naterao da se usredsredi na velike stvari sa ogromnom snagom."
<BR>&nbsp;&nbsp;&nbsp;&nbsp;&nbsp;"Što ranije nije činio?"
<BR>&nbsp;&nbsp;&nbsp;&nbsp;&nbsp;"Možda nije ulagao toliku snagu... Ipak, i predsednik i svi mi ostali voleli bismo da se taj incident zaboravi. Glavni cilj mog viđenja s vama, gospodine Edvards, jeste da vam to jasno stavim do znanja. Ovo nije dvadeseti vek i ne možemo vas baciti u zatvor jer nam smetate, niti vas možemo na bilo koji način sprečiti, ali čak ni Globalna Povelja nam ne zabranjujemo da pokušamo da vas ubedimo. Da li me razumete?"
<BR>&nbsp;&nbsp;&nbsp;&nbsp;&nbsp;"Razumem vas, ali se ne slažem sa vama. Možemo li zaboraviti taj incident, iako odgovorna osoba nikada nije uhvaćena?"
<BR>&nbsp;&nbsp;&nbsp;&nbsp;&nbsp;"Možda je tako baš dobro ispalo, gospodine. Mnogo je bolje da neka, ovaj, neuravnotežena osoba umakne nego da se stvar toliko naduva i stvori čak možda klimu za povratak u dvadeseti vek."
<BR>&nbsp;&nbsp;&nbsp;&nbsp;&nbsp;"Službena verzija čak glasi da je robot sam od sebe eksplodirao... što je nemoguće i što je predstavljalo nepošten udarac zadat industriji robota."
<BR>&nbsp;&nbsp;&nbsp;&nbsp;&nbsp;"Ja ne bih upotrebljavao reč 'robot', gospodine Edvardse. Bio je to mehanički uređaj. Niko nikada nije rekao da su roboti, sami po sebi, opasni, a naročito ne oni metalni koje koristimo za obavljanje svakodnevnih poslova. Ovde je reč o neobično složenim uređajima nalik na čoveka koji izgledaju kao da su od krvi i mesa i koje bismo mogli nazvati androidima. U stvari, toliko su složeni da bi već i zbog toga mogli eksplodirati. Ja nisam stručnjak na tom polju. Robotička industrija će se oporaviti."
<BR>&nbsp;&nbsp;&nbsp;&nbsp;&nbsp;"Izgleda da nikome u vladi", nastavi tvrdoglavo Edvards, "nije stalo da do kraja ispita tu stvar."
<BR>&nbsp;&nbsp;&nbsp;&nbsp;&nbsp;"Već sam vam objasnio da su posledice svega toga ispale samo dobre. Zašto bismo uskovitlali mulj na dnu, kada je voda iznad njega bistra?"
<BR>&nbsp;&nbsp;&nbsp;&nbsp;&nbsp;"A šta je sa upotrebljenim dezintegratorom?"
<BR>&nbsp;&nbsp;&nbsp;&nbsp;&nbsp;Na trenutak se Janekova šaka, kojom je lagano okretao posudu sa sojinim štapićima na stolu, zaustavila, a onda ponovo vratila svom ritmičkom pokretanju. On nehajno upita: "Šta je to?"
<BR>&nbsp;&nbsp;&nbsp;&nbsp;&nbsp;Edevards napeto odvrati: "Mislim da znate o čemu govorim, gospodine Janek. Kao pripadnik Službe..."
<BR>&nbsp;&nbsp;&nbsp;&nbsp;&nbsp;"U kojoj više niste."
<BR>&nbsp;&nbsp;&nbsp;&nbsp;&nbsp;"To nije važno; kao pripadnik Službe, i protiv svoje volje čuo sam stvari koje, pretpostavljam, nisu uvek bile namenjene mojim ušima. Čuo sam za novo oružje i video sam da se nešto dogodilo na proslavi Tristogodišnjice za šta bi bilo potrebno upravo tako nešto. Predmet za koji su svi smatrali da je predsednik nestao je u obliku oblačića vrlo fine prašine. Kao da je svaki atom tog predmeta raskinuo vezu sa ostalim atomima sa kojima je bio spojen. Predmet se pretvorio u oblak pojedinačnih atoma, koji su, razume se, počeli ponovo da se kombinuju, ali koji su se suviše brzo raspršili, tako da je prašina samo načas zasvetlucala."
<BR>&nbsp;&nbsp;&nbsp;&nbsp;&nbsp;"Kao u naučnoj fantastici."
<BR>&nbsp;&nbsp;&nbsp;&nbsp;&nbsp;"Ja uopšte ne razumem nauku koja se krije iza toga, gospodine Janek, ali mi je jasno da je za takvo raskidanje veza među atomima potrebna velika energija. Ta energija trebalo bi da se dobije iz okoline. Oni ljudi koji su stajali u to vreme blizu tog uređaja i koje sam uspeo da pronađem... i koji bi pristali da govore... jednoglasno su izjavili da je preko njih prešao talas hladnoće."
<BR>&nbsp;&nbsp;&nbsp;&nbsp;&nbsp;Janek odloži posudu sa sojinim štapićima u stranu sa jedva čujnim klikom kada je prešao prstima preko celuloze. On reče: "Pretpostavimo, rasprave radi, da postoji neka sprava kao dezintegrator."
<BR>&nbsp;&nbsp;&nbsp;&nbsp;&nbsp;"Ne moramo o tome raspravljati. Postoji."
<BR>&nbsp;&nbsp;&nbsp;&nbsp;&nbsp;"Ne želim da se raspravljam. Ja lično ne znam za tako nešto i teško da bih u ovoj kancelariji i saznao o nečem vezanom za Bezbednost kao što je to neko novo oružje. Ali ako dezintegrator postoji iako je to tako velika tajna, onda mora da Amerika ima monopol za koji ne zna ostatak Federacije. Onda o tako nečem ne bi trebalo ni nas dvojica da pričamo. To bi moglo biti mnogo opasnije oružje i od nuklearne bombe, upravo stoga... ako je tačno ono što tvrdite... što pri dejstvovanju dezintegriše jedino ciljnu tačku i izaziva hladnoću u neposrednoj okolini. Nema udara, nema vatre, nema smrtonosnog zračenja. Bez ovih uznemirujućih nuzproizvoda, ne bi bilo nikoga ko bi se protivio njegovoj upotrebi, a ipak, na osnovu svega što znamo, mogao bi se napraviti tako veki dezintegrator koji bi bio u stanju da uništi celu planetu."
<BR>&nbsp;&nbsp;&nbsp;&nbsp;&nbsp;"Slažem se sa svim tim", reče Edvards.
<BR>&nbsp;&nbsp;&nbsp;&nbsp;&nbsp;"Onda shvatate da je, ako ne postoji dezintegrator, glupo pričati o njemu; sa druge strane, ako postoji, predstavljalo kriminano delo govoriti o njemu."
<BR>&nbsp;&nbsp;&nbsp;&nbsp;&nbsp;"Nisam o tome ni sa kim drugim razgovarao osim sada sa vama, jer pokušavam da vas ubedim da je situacija veoma ozbiljna. Ako je neki dezintegrator upotrebljen, zar vlada ne bi trebalo da bude zainteresovana da dokuči kako je do toga došlo... da ga možda ne poseduje neka druga jedinica Federacije?"
<BR>&nbsp;&nbsp;&nbsp;&nbsp;&nbsp;Janek odmahnu glavom. "Mislim da se možemo osloniti na to da će odgovarajući organi ove vlade uzeti u razmatranje jednu takvu stvar. Ne treba to da vas brine."
<BR>&nbsp;&nbsp;&nbsp;&nbsp;&nbsp;Edvards upita, jedva se savlađujući: "Da li ste u stanju da me uverite da su Sjedinjene Države jedina vlada kojoj stoji na raspolaganju takvo oružje?"
<BR>&nbsp;&nbsp;&nbsp;&nbsp;&nbsp;"Ne bih umeo da vam kažem, pošto ništa ne znam o jednom takvom oružju, a i ne treba da znam. Nije trebalo ni vi da mi ga pominjete. Čak i da takvo oružje postoji, već i same glasine o njegovom postojanju mogle bi biti pogubne."
<BR>&nbsp;&nbsp;&nbsp;&nbsp;&nbsp;"Ali pošto sam vam već kazao i pošto je šteta počinjena, molim vas da me saslušate do kraja. Pružite mi priliku da vas ubedim kako vi, i niko drugi, držite ključ zastrašujuće situacije koju možda samo ja razabirem."
<BR>&nbsp;&nbsp;&nbsp;&nbsp;&nbsp;"Samo vi? I samo ja imam ključ?"
<BR>&nbsp;&nbsp;&nbsp;&nbsp;&nbsp;"Zar to zvuči paranoidno? Dozvolite da vam objasnim, a onda sami prosudite."
<BR>&nbsp;&nbsp;&nbsp;&nbsp;&nbsp;"Daću vam još malo vremena, gospodine, ali ono što sam rekao stoji. Morate se okaniti te... tog vašeg hobija... te istrage. Strašno je opasna."
<BR>&nbsp;&nbsp;&nbsp;&nbsp;&nbsp;"Bilo bi opasno da je napustim. Zar ne shvatate da ako dezintegrator postoji i ako Sjedinjene Države imaju monopol nad njim, onda sledi da je broj ljudi koji bi mogli imati pristup njemu veoma ograničen. Kao bivši pripadnik Službe, ponešto znam o tome i kažem vam da je jedina osoba na celom svetu koja bi mogla da uzme dezintegrator iz naših supertajnih arsenala predsednik... samo je predsednik Sjedinjenih Država, gospodine Janek, mogao da organizuje pokušaj ubistva."
<BR>&nbsp;&nbsp;&nbsp;&nbsp;&nbsp;Zurili su jedan u drugoga nekoliko trenutaka, a onda Janek pritisnu vezu na stolu.
<BR>&nbsp;&nbsp;&nbsp;&nbsp;&nbsp;Reče: "Dodatne mere opreza. Sada nas apsolutno niko ne može čuti. Gospodine Edvardse, shvatate li koliko je ta vaša izjava opasna? Po vas samog? Ne smete precenjivati moć Globalne Povelje. Vlada ima pravo da preduzme razumne mere kako bi zaštitila svoju postojanost."
<BR>&nbsp;&nbsp;&nbsp;&nbsp;&nbsp;Edvards reče: "Došao sam kod vas, gospodine Janek, pretpostavivši da ste odani građanin Amerike. Doneo sam vam vesti o užasnom zločinu koji će ostaviti traga na svim Amerikancima i na celoj Federaciji. Zločinu što je stvorio situaciju koju možda jedino vi možete da ispravite. Zašto mi uzvraćate pretnjama?"
<BR>&nbsp;&nbsp;&nbsp;&nbsp;&nbsp;Janek odvrati: "Ovo je drugi put da pokušavate da me predstavite kao potencijalnog spasioca sveta. Ne mogu sebe zamisliti u toj ulozi. Nadam se da vam je jasno da ne posedujem nikakve neobične moći."
<BR>&nbsp;&nbsp;&nbsp;&nbsp;&nbsp;"Vi ste predsednikov sekretar."
<BR>&nbsp;&nbsp;&nbsp;&nbsp;&nbsp;"To ne znači da mogu u audijenciju kod njega kad god hoću, niti da sam u krajnje poverljivom odnosu s njim. U pojedinim trenucima, gospodine Edvards, podozrevam da me ostali smatraju za lakeja, a ponekad čak uhvatim sebe kako sam voljan da se složim s njima."
<BR>&nbsp;&nbsp;&nbsp;&nbsp;&nbsp;"Pa ipak, vi ga često viđate, viđate ga neslužbeno, viđate ga..."
<BR>&nbsp;&nbsp;&nbsp;&nbsp;&nbsp;Janek ga nestrpljivo prekinu: "Dovoljno ga viđam da vam sa sigurnošću mogu reći da predsednik ne bi naredio da se uništi taj mehanički uređaj na proslavi Tristogodišnjice."
<BR>&nbsp;&nbsp;&nbsp;&nbsp;&nbsp;"Da li je to onda, prema vašem mišljenju, nemoguće?"
<BR>&nbsp;&nbsp;&nbsp;&nbsp;&nbsp;"To nisam kazao. Rekao sam da on to ne bi učinio. Konačno, a i zašto bi? Zašto bi predsednik želeo da uništi androida koji je njegova verna kopija i koji mu je bio koristan preko tri godine njegovog predsednikovanja? A ako je to ipak, iz nekog razloga, poželeo da učini, zašto bi, u ime Zemlje, to učinio tako javno... ni manje ni više nego na proslavi Tristogodišnjice... obelodanivši tako njegovo postojanje, rizikujući gnušanje javnosti kada shvati da se rukovala sa mehaničkim uređajem, a da ne pominjem diplomatske reperkusije što je na sastanke sa predstavnicima drugih članica Federacije slao zamenu? Umesto svega toga, mogao je jednostavno da naredi njegovo tajno uklanljanje. Niko osim nekolicine članova uprave na visokim položajima ne bi ništa saznao."
<BR>&nbsp;&nbsp;&nbsp;&nbsp;&nbsp;"Međutim, nije bilo nikakvih nepoželjnih posledica po predsednika, je li tako?"
<BR>&nbsp;&nbsp;&nbsp;&nbsp;&nbsp;"Morao je da skrati svečanost. Uz to, više se do njega ne može onako lako doći kao ranije."
<BR>&nbsp;&nbsp;&nbsp;&nbsp;&nbsp;"Kao što se moglo do robota."
<BR>&nbsp;&nbsp;&nbsp;&nbsp;&nbsp;"Pa", primeti sa nelagodnošću Janek, "da, pretpostavljam da je to tačno."
<BR>&nbsp;&nbsp;&nbsp;&nbsp;&nbsp;Edvards reče: "U stvari, predsednik je ponovo izabran i njegova popularnost nije opala, iako je uništenje bilo javno. Vaš argument protiv javnog uništenja nije onako jak kao što ste želeli da zvuči."
<BR>&nbsp;&nbsp;&nbsp;&nbsp;&nbsp;"Ali ponovno je izabran uprkos tom incidentu. I to zahvaljujući njegovoj brzoj reakciji; zahvaljujući tome što je istupio i održao, morate priznati, jedan od najboljih govora u američkoj istoriji. Bila je to naprosto zadivljujuća predstava; to morate priznati."
<BR>&nbsp;&nbsp;&nbsp;&nbsp;&nbsp;"Bila je to odlično izvedena drama. Naprosto da čovek pomisli kako je predsednik na to i računao."
<BR>&nbsp;&nbsp;&nbsp;&nbsp;&nbsp;Janek se zavali u stolici. "Ako vas dobro razumem, Edvardse, vi nagoveštavate da ovde posredi zamršeni knjiški zaplet. Da li vi to pokušavate da kažete da je predsednik naredio da se uništi taj uređaj, upravo onako kako se i dogodilo... usred gomile, baš za vreme proslave Tristagodišnjice, dok je to pratio ceo svet... kako bi stekao naklonost svih zbog svog brzog reagovanja? Da li vi to nagoveštavate da je on to sve isplanirao kako bi sebe prikazao kao čoveka izuzetne odlučnosti i snalažljivosti u krajnje dramatičnim okolnostima, kako bi iz kampanje koju je gubio izišao kao pobednik?... Gospodine Edvardse, mnogo ste čitali bajke."
<BR>&nbsp;&nbsp;&nbsp;&nbsp;&nbsp;Edvards primeti: "Da sam pokušao sve to da tvrdim, to bi onda zaista bila bajka, ali nisam. Nikada nisam nagovestio da je predsednik naredio da se ubije robot. Samo sam pitao šta mislite da li je to moguće i vi ste s velikom uverenošću izjavili da nije. Drago mi je zbog toga, jer se slažem s vama."
<BR>&nbsp;&nbsp;&nbsp;&nbsp;&nbsp;"O čemu je onda ovde reč? Sve mi se više čini da uludo traćite moje vreme."
<BR>&nbsp;&nbsp;&nbsp;&nbsp;&nbsp;"Samo još trenutak, molim vas. Da li ste se ikada zapitali zašto se to nije moglo obaviti laserskim zrakom, deaktivatorom polja... kovačkim maljem, za Boga miloga? Zašto bi se iko toliko pomučio da se dokopa oružja koje čuva najjače moguće vladino obezbeđenje da bi se obavio posao za koji ono nije neophodno? Na stranu teškoće oko njegovog nabavljanja, ali zašto rizikovati da i ostatak sveta sazna za postojanje dezintegratora?"
<BR>&nbsp;&nbsp;&nbsp;&nbsp;&nbsp;"Cela ta stvar sa dezintegratorom je samo vaša teorija."
<BR>&nbsp;&nbsp;&nbsp;&nbsp;&nbsp;"Robot je potpuno nestao pred mojim očima. Gledao sam. Što se toga tiče, ne oslanjam se na dokaze iz druge ruke. Nije važno kako zovete to oružje; bilo koji naziv da mu date, delovalo je tako što je rastavilo robota na atome koje je potom nepovratno raspršilo unaokolo. Zašto je to bilo potrebno? Ovako je ispalo prenaglašeno ubistvo."
<BR>&nbsp;&nbsp;&nbsp;&nbsp;&nbsp;"Ne znam šta je počinitelj imao na umu."
<BR>&nbsp;&nbsp;&nbsp;&nbsp;&nbsp;"Ne? A meni se čini da postoji samo jedan logički razlog za potpuno pretvaranje u prah čak i onda kada bi i nešto mnogo jednostavnije obavilo posao. Ovim pretvaranjem u prah od uništenog predmeta nije ostalo baš ništa. Ništa na osnovu čega bi se moglo zaključiti šta je bilo posredi, da li o robotu ili nečem drugom."
<BR>&nbsp;&nbsp;&nbsp;&nbsp;&nbsp;Janek primeti: "Ali uopšte se nije postavljalo pitanje o tome šta je to bilo."
<BR>&nbsp;&nbsp;&nbsp;&nbsp;&nbsp;"Zaista? Rekao sam da je samo predsednik mogao da obezbedi dezintegrator. Ali kada znamo da je postojao robot koji mu je bio toliko nalik, možemo se zapitati koji je predsednik sve to sredio?"
<BR>&nbsp;&nbsp;&nbsp;&nbsp;&nbsp;Janek oštro reče: "Mislim da je bespredmetno da nastavimo ovaj razgovor. Vi ste ludi."
<BR>&nbsp;&nbsp;&nbsp;&nbsp;&nbsp;Edvards reče: "Razmislite. Za Boga miloga, razmislite. Predsednik nije uništio robota. Što se toga tiče, vaši argumenti su ubedljivi. Ali je zato robot uništio predsednika. Predsednik Vinkler je ubijen u gomili 4. jula 2076. Robot koji liči na predsednika Vinklera zatim je održao govor u čast Tristogodišnjice, kandidovao se na ponovnim izborima, bio ponovo izabran i još služi kao predsednik Sjedinjenih Država!"
<BR>&nbsp;&nbsp;&nbsp;&nbsp;&nbsp;"Ludilo!"
<BR>&nbsp;&nbsp;&nbsp;&nbsp;&nbsp;"Došao sam k vama, k vama, jer vi možete dokazati da je tako... i možete to ispraviti."
<BR>&nbsp;&nbsp;&nbsp;&nbsp;&nbsp;"To, jednostavno, nije tačno. Predsednik je... predsednik." Janek napravi kretnju kao da će da ustane i time završi ovaj razgovor.
<BR>&nbsp;&nbsp;&nbsp;&nbsp;&nbsp;"Sami kažete da se izmenio", brzo dodade Edvards. "Govor koji je održao u čast Tristogodišnjice prevazilazio je moći starog Vinklera. Zar i sami niste bili zapanjeni svim onim što je postigao za poslednje dve godine? Istinu govoreći... da li bi Vinkler iz prvog mandata mogao sve to da uradi?"
<BR>&nbsp;&nbsp;&nbsp;&nbsp;&nbsp;"Da, mogao bi, jer je predsednik iz drugog mandata ujedno bio i predsednik u prvom."
<BR>&nbsp;&nbsp;&nbsp;&nbsp;&nbsp;"Da li poričete da se promenio? Ostavljam to vama. Vi odlučite i ja ću se povinovati vašoj odluci."
<BR>&nbsp;&nbsp;&nbsp;&nbsp;&nbsp;"Odlučio je da se uhvati ukoštac sa izazovom, to je sve. To se i ranije događalo u američkoj istoriji." Ali Janek je ipak utonuo nazad u stolicu. Videlo se da mu je neprijatno."
<BR>&nbsp;&nbsp;&nbsp;&nbsp;&nbsp;"On ne pije", primeti Edvards.
<BR>&nbsp;&nbsp;&nbsp;&nbsp;&nbsp;"Nikada i nije... mnogo pio."
<BR>&nbsp;&nbsp;&nbsp;&nbsp;&nbsp;"Više ne juri žene. Da li poričete da je to u prošlosti radio?"
<BR>&nbsp;&nbsp;&nbsp;&nbsp;&nbsp;"I predsednik je čovek. Međutim, u poslednje dve godine sav se posvetio Federaciji."
<BR>&nbsp;&nbsp;&nbsp;&nbsp;&nbsp;"Priznajem da je to promena nabolje", reče Edvards, "ali je ipak promena. Razume se, da je imao ženu, ova maskerada ne bi bila moguća, je li tako?"
<BR>&nbsp;&nbsp;&nbsp;&nbsp;&nbsp;Janek reče: "Šteta što nema suprugu." Izgovorio je ovu arhaičnu reč pomalo samosvesno. "Sada o ovome ne bismo razgovarali."
<BR>&nbsp;&nbsp;&nbsp;&nbsp;&nbsp;"Činjenica je da je zaplet mogao biti praktičniji. Ali on ima dvoje dece. Ne verujem da su bili u Beloj Kući, ijedno od njih, od proslave Tristogodišnjice."
<BR>&nbsp;&nbsp;&nbsp;&nbsp;&nbsp;"A i čemu? Odrasli su i žive svojim životom."
<BR>&nbsp;&nbsp;&nbsp;&nbsp;&nbsp;"Jesu li pozivani? Da li je predsednik zainteresovan da ih vidi? Vi ste njegov privatni sekretar. Vi biste to znali. Jesu li?"
<BR>&nbsp;&nbsp;&nbsp;&nbsp;&nbsp;Janek reče: "Gubite vreme. Robot nije u stanju da ubije ljudsko biće. I sami znate da je to Prvi Zakon robotike."
<BR>&nbsp;&nbsp;&nbsp;&nbsp;&nbsp;"Znam. Ali niko ne kaže da je robot Vinkler ubio čoveka Vinklera. Kada se čovek Vinkler našao u gomili, robot Vinkler je bio na podijumu i sumnjam da je mogao sa te udaljenosti usmeriti dezintegrator, a da ne prouzrokuje mnogo veće razaranje. Možda je i mogao, ali mnogo je verovatnije da je robot Vinkler imao saučesnika... ubicu, mislim da je to reč koja se koristila u žargonu dvadesetog veka."
<BR>&nbsp;&nbsp;&nbsp;&nbsp;&nbsp;Janek se namršti. Njegovo ugojeno lice se naboralo i poprimilo izraz patnje. On reče: "Znate, ludilo mora da je prelazno. Upravo sam počeo da razmatram suludu ideju s kojom ste došli ovamo. Srećom, neodrživa je. Konačno, zašto bi neko sredio da čovek Vinkler bude pogubljen javno? Svi oni argumenti protiv javnog uništenja robota stoje i protiv javnog ubistva čoveka-predsednika. Zar ne shvatate da vam to narušava celu teoriju?"
<BR>&nbsp;&nbsp;&nbsp;&nbsp;&nbsp;"Ne narušava..." poče Edvards.
<BR>&nbsp;&nbsp;&nbsp;&nbsp;&nbsp;"Narušava. Niko osim nekolicine službenika nije znao da mehanički uređaj uopšte postoji. Da je predsednik Vinkler ubijen potajno i da se robot otarasio njegovog leša, mogao je lako da preuzme njegovo mesto, ne izazvavši sumnju... i ne pobudivši vašu sumnjičavost, na primer."
<BR>&nbsp;&nbsp;&nbsp;&nbsp;&nbsp;"Ali bi i dalje bili živi oni službenici koji su znali, gospodine Janek. To bi dovelo do novih ubistava." Edvards se gorljivo nagnu napred. "Vidite, pod normalnim okolnostima nije postojala opasnost da se zamene ljudsko biće i mašina. Prepostavljam da robot nije bio stalno korišćen, već je izvlačen samo u naročite svrhe i izvesni pojedinci uvek bi znali, možda čak veći broj njih, gde se predsednik nalazi i šta radi. Ako je to bio slučaj, ubistvo se moralo odigrati u vreme kada su ti službenici, u stvari, mislili od predsednika da je robot."
<BR>&nbsp;&nbsp;&nbsp;&nbsp;&nbsp;"Ne pratim vas."
<BR>&nbsp;&nbsp;&nbsp;&nbsp;&nbsp;"Vidite. Jedan od zadataka robota bio je da se rukuje sa pojedincima iz gomile; 'zbijanje tela'. Za vreme toga, službenici koji su to znali smatrali su da je onaj koji se rukuje robot."
<BR>&nbsp;&nbsp;&nbsp;&nbsp;&nbsp;"Tačno. Sada razumno govorite. To i jeste bio robot."
<BR>&nbsp;&nbsp;&nbsp;&nbsp;&nbsp;"Samo što je u pitanju bila proslava Tristogodišnjice i što predsednik Vinkler nije mogao da odoli. Pretpostavljam da ne bi bilo nimalo ljudski očekivati od predsednika... naročito takvog koji se zadovoljava time da ugodi praznoglavoj gomili i koji je u suštini lovac na aplauze, kakav je bio Vinkler... da se odrekne laskanja mase baš na taj od svih dana da i prepusti to mašini. A možda ga je robot pažljivo i naveo na tu misao da mu upravo na dan proslave Tristogodišnjice naredi da ostane iza podijuma, dok je on lično izišao da se rukuje i da mu kliču."
<BR>&nbsp;&nbsp;&nbsp;&nbsp;&nbsp;"Potajno?"
<BR>&nbsp;&nbsp;&nbsp;&nbsp;&nbsp;"Svakako potajno. Da je predsednik to kazao bilo kome iz Službe, ili bilo kom od svojih pomoćnika, ili vama, da li bi mu bilo dozvoljeno da to i učini? Još od zbivanja iz poznih godina dvadesetog veka službeni stav u pogledu mogućnosti ubistva predstavlja praktično bolest. I tako, ohrabren od strane očigledno pametnog robota..."
<BR>&nbsp;&nbsp;&nbsp;&nbsp;&nbsp;"Pretpostavljate da je robot pametan zato što danas igra ulogu predsednika. To je kružno zaključivanje. Da nije predsednik, ne bi bilo razloga da se misli da je pametan, niti da je sposoban da smisli ovu zaveru. Pored toga, koji bi motiv mogao nagnati robota da pripremi ubistvo? Čak i ako nije ubio lično predsednika, i posredno oduzimanje ljudskog života takođe zabranjuje Prvi Zakon koji glasi: "Robot ne sme da povrediti ljudsko biće, niti da, uzdržavanjem od delanja, dopusti da ljudsko biće bude povređeno."
<BR>&nbsp;&nbsp;&nbsp;&nbsp;&nbsp;Edvards primeti: "Prvi Zakon nije apsolutan. Šta ako se nanošenjem povrede jednom ljudskom biću spasavaju druga dva, ili tri, ili tri milijarde? Robot je mogao pomisliti da je spasavanje Federacije važnije od spasavanja jednog života. Konačno, to nije bio običan robot. Napravljen je s ciljem da što verodostojnije oponaša predsednika kako bi mogao bilo koga da prevari. Pretpostavimo da je posedovao predsednikovu moć shvatanja, bez Vinklerovih slabosti, i pretpostavimo da je znao da može spasiti Federaciju, dok sam predsednik za to nije bio kadar."
<BR>&nbsp;&nbsp;&nbsp;&nbsp;&nbsp;"Vi ste u stanju tako da rezonujete, ali kako možete znati da će jedan mehanički uređaj to učiniti?"
<BR>&nbsp;&nbsp;&nbsp;&nbsp;&nbsp;"To je jedini način na koji se može objasniti ono što se dogodilo."
<BR>&nbsp;&nbsp;&nbsp;&nbsp;&nbsp;"A ja mislim da je to paranoidna fantazija."
<BR>&nbsp;&nbsp;&nbsp;&nbsp;&nbsp;Edvards reče: "Kažite mi onda zbog čega je uništeni predmet pretvoren u atome. Kako drugačije to objasniti nego pretpostavkom da je to bio jedini način da se sakrije činjenica da je u pitanju bilo ljudsko biće, a ne robot? Dajte mi neko alternativno objašnjenje."
<BR>&nbsp;&nbsp;&nbsp;&nbsp;&nbsp;Janek pocrvene. "Ja to neću da prihvatim."
<BR>&nbsp;&nbsp;&nbsp;&nbsp;&nbsp;"Ali vi ste u stanju da celu stvar dokažete... ili pobijete. Zato sam došao do vas... vas."
<BR>&nbsp;&nbsp;&nbsp;&nbsp;&nbsp;"Kako ja to mogu da dokažem? Ili da pobijem?"
<BR>&nbsp;&nbsp;&nbsp;&nbsp;&nbsp;"Niko više od vas ne viđa predsednika kada ga ne čuvaju. Sa vama je... u nedostatku porodice... najneformalniji. Posmatrajte ga."
<BR>&nbsp;&nbsp;&nbsp;&nbsp;&nbsp;"Činio sam to. Kažem vam da nije..."
<BR>&nbsp;&nbsp;&nbsp;&nbsp;&nbsp;"Niste. Ništa niste sumnjali. Sitni znaci vam ništa nisu značili. Posmatrajte ga sada, kada ste svesni da bi mogao biti robot, i videćete."
<BR>&nbsp;&nbsp;&nbsp;&nbsp;&nbsp;Janek zagrižljivo primeti: "Mogu ga ošamutiti i ultrasoničnim detektorom proveriti ima li u njemu metala. Čak i androidi imaju mozak od legure platinijuma i iridijuma."
<BR>&nbsp;&nbsp;&nbsp;&nbsp;&nbsp;"Neće biti neophodne nikakve drastične mere. Posmatrajte ga i videćete da je u toj meri drugačiji nego što je bio, da naprosto ne može biti čovek."
<BR>&nbsp;&nbsp;&nbsp;&nbsp;&nbsp;Janek pogleda u časovnik na zidu. Zatim reče: "Ovde smo već duže od sata."
<BR>&nbsp;&nbsp;&nbsp;&nbsp;&nbsp;"Žao mi je što sam vas toliko zadržao, ali nadam se da shvatate od kolikog je ovo značaja."
<BR>&nbsp;&nbsp;&nbsp;&nbsp;&nbsp;"Značaja?" ponovi Janek. A zatim podiže pogled i njegov očajnički izraz lica iznenada se promeni. Kao da je počeo nečemu da se nada. "Ali da li je to zaista važno? Mislim, stvarno?"
<BR>&nbsp;&nbsp;&nbsp;&nbsp;&nbsp;"Kako ne bi bilo važno? Imati robota za predsednika Sjedinjenih Država? Zar to nije važno?"
<BR>&nbsp;&nbsp;&nbsp;&nbsp;&nbsp;"Ne, nisam na to mislio. Zaboravimo šta bi mogao biti predsednik Vinkler. Ali razmotrite ovo. Neko na mestu predsednika Sjedinjenih Država spasao je Federaciju; održao ju je i trenutno predsedava Većem, zalažući se za mir i konstruktivni kompromis. To morate priznati?"
<BR>&nbsp;&nbsp;&nbsp;&nbsp;&nbsp;Edvards reče: "Svakako, sve to priznajem. Ali šta ćemo sa ustanovljenim presedanom? Robot u Beloj Kući danas iz dobrih razloga može dovesti do robota u Beloj Kući kroz dvadeset godina iz rđavih razloga, a zatim do robota u Beloj Kući bez razloga, već samo da bi se održao sled. Zar ne shvatate da treba ugušiti mogući poziv trube koji bi oglasio kraj čovečanstva odmah čim se začuje i prva nesigurna nota?"
<BR>&nbsp;&nbsp;&nbsp;&nbsp;&nbsp;Janek slegnu ramenima. "Pretpostavimo da utvrdim da je robot? Zar treba to da objavimo celom svetu? Znate li kako bi to uticalo na Federaciju? Znate li šta bi se desilo sa svetskim finansijskim zdanjem? Znate li..."
<BR>&nbsp;&nbsp;&nbsp;&nbsp;&nbsp;"Znam. Zbog toga sam i došao do vas privatno, umesto da sam pokušao da to objavim. Na vama je da proverite stvar i dođete do konačnog zaključka. Na vama je, zatim, kada utvrdite da je tobožnji predsednik robot, u šta sam ubeđen, da ga uverite da podnese ostavku."
<BR>&nbsp;&nbsp;&nbsp;&nbsp;&nbsp;"A prema vašoj verziji Prvog Zakona, on će me tada ubiti, jer ću ugroziti njegovo umešno upravljanje najvećim globalnim krizama dvadeset prvog veka."
<BR>&nbsp;&nbsp;&nbsp;&nbsp;&nbsp;Edvards odmahnu glavom. "Ranije je robot delao u tajnosti i niko nije ni pokušao da razmotri argumente koje je koristio. Vi ćete biti u stanju da pojačate određenije tumačenje Prvog Zakona svojim argumentima. Ako bude potrebno, možemo dobiti pomoć nekog službenika iz korporacije 'Američki roboti i mehanički ljudi' koji su i sazdali tog robota. Kada jednom podnese ostavku, naslediće ga potpredsednica. Ako je robot Vinkler vratio stari svet na pravi put, dobro; sada i potpredsednica može da ga održava na tom pravom putu, a ona je pristojna i časna žena. Ali ne možemo dozvoliti da za vladara imamo robota i ne smemo dozvoliti da se to ikada više ponovi."
<BR>&nbsp;&nbsp;&nbsp;&nbsp;&nbsp;"Šta ako je predsednik ljudsko biće?"
<BR>&nbsp;&nbsp;&nbsp;&nbsp;&nbsp;"Onda stvar prepuštam vama. Vi ćete znati."
<BR>&nbsp;&nbsp;&nbsp;&nbsp;&nbsp;Janek reče: "Nemam poverenja u samog sebe? Šta ako ne budem mogao to da ustanovim? Ako ne budem mogao naterati sebe da to uradim? Ako se ne usudim? Kakvi su vaši planovi?"
<BR>&nbsp;&nbsp;&nbsp;&nbsp;&nbsp;Na Edvardsu se videlo da je umoran. "Ne znam. Mogao bih otići do 'Američkih robota'. Ali mislim da do toga neće doći. Sasvim sam uveren da sada, kada sam vam svalio problem na pleća, nećete mirovati dok se on ne reši. Da li želite da vama vlada robot?"
<BR>&nbsp;&nbsp;&nbsp;&nbsp;&nbsp;On ustade i Janek ga pusti da ode. Nisu se rukovali.
<BR>
<BR>&nbsp;&nbsp;&nbsp;&nbsp;&nbsp;Janek je sedeo u sve gušćem sumraku u dubokom šoku.
<BR>&nbsp;&nbsp;&nbsp;&nbsp;&nbsp;Robot!
<BR>&nbsp;&nbsp;&nbsp;&nbsp;&nbsp;Kod njega je došao čovek koji mu je izneo savršeno razložne dokaze da je predsednik Sjedinjenih Država robot.
<BR>&nbsp;&nbsp;&nbsp;&nbsp;&nbsp;Trebalo je to lako da odbaci. Pa iako je Janek potegao svaki argument koji mu je pao na pamet, sve je bilo uzalud, a čovek se nimalo nije pokolebao.
<BR>&nbsp;&nbsp;&nbsp;&nbsp;&nbsp;Robot kao predsednik! Edvards je bio ubeđen u to i ostaće ubeđen. Ako Janek i dalje bude tvrdio da je predsednik čovek, Edvards će otići u 'Američke robote'. Neće se smiriti.
<BR>&nbsp;&nbsp;&nbsp;&nbsp;&nbsp;Janek se namršti, razmišljajući o dvadeset sedam meseci koji su prošli od proslave Tristogodišnjice i o tome kako je sve dobro išlo. A sada?
<BR>&nbsp;&nbsp;&nbsp;&nbsp;&nbsp;Ostao je izgubljen u mračnim mislima.
<BR>&nbsp;&nbsp;&nbsp;&nbsp;&nbsp;Dezintegrator je i dalje bio kod njega, ali neće morati da ga upotrebi za ljudsko biće, jer priroda njegovog tela nije dolazila u pitanje. Biće dovoljan i bešumni snop lasera na nekom usamljenom mestu.
<BR>&nbsp;&nbsp;&nbsp;&nbsp;&nbsp;Teško je bilo navesti predsednika u prethodnom navratu, ali u ovom slučaju nije čak morao ni da zna.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
