<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. MESECOPHOD
<P>&nbsp;&nbsp;&nbsp;&nbsp;&nbsp;Nije htela da spava. Prikaze njenog oca ljutito su je gledale iz dubine misli, kao da se izbliza zagledala u priču i opekla očne nerve. Nije uspela da istera sećanje, već kao da je zgulila odbrambeno odbijanje koje ga je prigušivalo. Sada su joj sopstveni krici osmogodišnjeg deteta delovali življe nego proteklih godina. Pokušala je da otera san, jer se plašila gladnih noćnih mora.
<BR>&nbsp;&nbsp;&nbsp;&nbsp;&nbsp;No, ono što je učinila razgovarajući sa Kovenantom pružilo joj je i neko čudno poluolakšanje, delimično popuštanje napetosti. Nije bilo dovoljno, ali je ipak bilo nešto - čin za koji nikada ranije nije smogla hrabrosti. To ju je smirivalo. Možda je izbavljenje ipak moguće. Konačno se vratila u kabinu i uspentrala u ležaljku. Pokreti Dragulja Zvezdoputa izdizali su je između talasa sve dok nije zapala u dubine i širine mora.
<BR>&nbsp;&nbsp;&nbsp;&nbsp;&nbsp;Sledećeg dana osećala se snažnije. Pošla je da obiđe Kovenanta uz pomalo strepnje, pitajući se šta će on pokušati da izvuče iz onoga što se desilo. No, on ju je pozdravio, razgovarao sa njom i prihvatio negu na način koji je jasno pokazivao da ono što traži ne podrazumeva kao protivuslugu. Zapravo, njegovo držanje pokazivalo je da oseća povezanost sa njom, gubavačku vezanost za ranjene i napuštene. To ju je iznenadilo, ali bilo joj je drago. Kada ga je napustila, čelo joj se razvedrilo nestankom nesvesnog mrštenja.
<BR>&nbsp;&nbsp;&nbsp;&nbsp;&nbsp;Kovenant je narednog jutra izišao na palubu. Žmirkao je, nenaviknut na svetlo, kada je stupio kroz vrata na levom boku ispod krmene palube i pošao ka njoj. Korak mu je bio nesiguran, jer još se nije sasvim oporavio; bio je bled od iscrpljenosti. Ali videla je da dobro napreduje.
<BR>&nbsp;&nbsp;&nbsp;&nbsp;&nbsp;Zapanjila ju je neočekivana činjenica da više nema bradu. Goli obrazi i vrat kao da su ranjivo svetlucali pod suncem.
<BR>&nbsp;&nbsp;&nbsp;&nbsp;&nbsp;Pogled mu je bio nesiguran, uplašen. Toliko se navikla na njegovu bradu da joj je bez nje izgledao gotovo mlad. Ali nije razumela njegov očiti stid dok joj nije rekao prigušenim glasom: "Spalio sam je. Prstenom."
<BR>&nbsp;&nbsp;&nbsp;&nbsp;&nbsp;"Fino." Iznenadila ju je sopstvena otvorenost, ali dopadala joj se njegova opasna moć. "Ionako mi se nije sviđala."
<BR>&nbsp;&nbsp;&nbsp;&nbsp;&nbsp;Nespretno je dotakao obraz, pokušavajući da utrnulim prstima proceni izloženu kožu. Onda se nasmešio sa primesom krivice. "Ni meni." Zagledao se niz sebe kao da počinje VPE, a onda je vratio pogled na njeno lice. "Ali to me brine. Plaši me što tako lako mogu da radim takve stvari." Mišići na licu su mu se zgrčili, podsećajući na grčeve koji su ranije ograničavali divlju magiju, dozvoljavajući joj da naraste samo u očajanju i dodiru sa drugim, pokretačkim silama. "Učinio sam to jer sam pokušavao da se naučim kontroli. Otrov - sav sam zbunjen. Moram naučiti da rukujem njome."
<BR>&nbsp;&nbsp;&nbsp;&nbsp;&nbsp;Dok je govorio, skrenuo je pogled ka otvorenom moru. Ležalo je sa svih strana, smireno i namreškano, složeno koliko i on. "Ali nije dovoljno dobro. Mogu naterati vatru da učini sve što želim - ako je obuzdavam do iskre. Ali osećam da je ostatak još u meni, spreman da proključa. To je kao da sam lud i priseban u isto vreme. Kao da jedno ne ide bez drugog."
<BR>&nbsp;&nbsp;&nbsp;&nbsp;&nbsp;Zagledana u njega, Linden se setila šta joj je ranije rekao. Zato moram da stignem do Jedinog Drveta. Pre nego što postanem suviše smrtonosan da bih živeo dalje. Mučila ga je ona ista opasnost zbog koje ništa nije mogla da mu odbije. Za trenutak je poželela da ga zagrli, čvrsto, u odgovor na bol svojih želja.
<BR>&nbsp;&nbsp;&nbsp;&nbsp;&nbsp;Uzdržala se jer je bila suviše svesna sopstvene neodgovarajuće iskrenosti. Rekla mu je dovoljno da bi pomislio da mu je rekla sve. Ali nije mu pričala o majci. O užasnoj i neizbrisivoj činjenici koja ju je sprečavala da postane osoba kakva je želela da bude. Dostojna njega.
<BR>&nbsp;&nbsp;&nbsp;&nbsp;&nbsp;Mrkotrag Brusobol je, od dana kada su oluje prestale, prodevao Dragulj Zvezoputa kroz zbrke vetrova, uporno nastojeći da kroz nemirno more nađe put ka istoku. Džinovi su radili vedro, kao da uživanje u sopstvenoj veštini i brodu može da nadvlada svaki zamor. Cer i Hergrom učestvovali su u radu na jedrima rame uz rame sa njima, nadoknađujući brzinom i snagom nedostatak visine. No, dromond je i dalje prilično slabo napredovao. To je, dan za danom, produbljivalo bore mrštenja na licu Prve. Na Sanomorovom licu tamnela je grčevita osujećenost koja je ležala tik ispod površine. A kako se Kovenantu zdravlje polako vraćalo, i njegovi unutrašnji čvorovi jače su se zatezali. Progonjen strahom od otrova i promašaja, ogromnim brojem ljudi koji svakog tenutka umiru kako bi nahranili Kob Sunca, počeo je da hoda po palubama kao da pokušava da voljom potera džinobrod.
<BR>&nbsp;&nbsp;&nbsp;&nbsp;&nbsp;No, posle tri dana mučnog kretanja, trzaj po trzaj kroz složeni lavirint vetrova, vazduh se pretvorio u stalnu struju sa jugozapada. Brusobol je pozdravio promenu glasnim podvriskivanjem. Džinovi su požurili da podese jedra. Dragulj Zvezdoputa blago se nagnuo ulevo, izdigao pramac kao životinja koja je jedva dočekala da je oslobode uzice i glatko zaplovio ka istoku. Voda mu je prskala oko bokova kao da je proizvodi ovlaženi granit - kamen uobličen i spreman da uživa u brzinama na moru. Uskoro je džinobrod vedro prosecao talase.
<BR>&nbsp;&nbsp;&nbsp;&nbsp;&nbsp;"Koliko dugo će ovo trajati?" upitao je Kovenant skladomajstora, koja je stajala kraj njega.
<BR>&nbsp;&nbsp;&nbsp;&nbsp;&nbsp;Vedrogneva je prekrstila ruke preko bujnih grudi i uperila pogled u jedra. "U ovom području Zemlje", odgovorila je, "retki su ovako ćudljivi vetrovi kao poslednjih dana. Ovaj se zove mesecophod. Vetar pletisrce. Ugledaćemo Golostrvo pre no što mine." Iako joj je glas bio čvrst, oči su joj blistale pri pogledu na bela napeta jedra i zategnute konopce.
<BR>&nbsp;&nbsp;&nbsp;&nbsp;&nbsp;Bila je u pravu. Vetar nije slabio, nego je tako postojano nadirao sa jugozapada da te večeri Brusobol nije hteo da skraćuje jedra. Iako je puni mesec prošao pre nekoliko noći, a zvezde su davale premalo svetla da bi se dromondom upravljalo, zbog potreba Pohoda održavao je svoj brod u neumornom pokretu. Vetar u jedrima, stalna nagnutost palube, pljuskanje i mrmor vode nalik na disanje, činili su da Dragulj Zvezdoputa podrhtava od uzbuđenja pod Lindeninim nogama. Sada je neprestano osećala kako dromond diše, propinjući se - čarolija kamena i veštine - živ koliko i drvo. A stalni pritisak mesecophoda dopuštao je posadi da otpočine posle ranijih neprekidnih napora.
<BR>&nbsp;&nbsp;&nbsp;&nbsp;&nbsp;Novi tempo dao je Prvoj izraz ozbiljnog zadovoljstva i olakšao Brusobolu posao do te mere da je počeo da odgovara na Lupiženine šale i ludiranje kao raspoloženi nilski konj. Osmesi su prognali čak i staru tugu Sedmoruka sidromajstora, a isceljenje ruke donelo mu je jasno zadovoljstvo.
<BR>&nbsp;&nbsp;&nbsp;&nbsp;&nbsp;Ali ni brzina ni veselost džinova nisu olakšali Kovenantovu napetost. Izgledalo je da uživa u veselju oko sebe, u peni oko pramca dromonda, u čvrstoj životnosti vetra. Povremeno je izgledao kao da je godinama čeznuo za društvom džinova. Ali takva zadovoljstva više ga nisu održavala. Žurio je. Povremeno bi preneo svoju strepnju preko nagnute palube prema Linden, gde god bi se našla, i uvukao je u bilo kakav razgovor - kao da ne želi da ostane sam sa svojim mislima. No, retko je govorio o sećanjima i potrebama koji su mu bili najbliži, toliko blizu površine da su se gotovo nazirale kroz kosti na čelu. Umesto toga birao je dalje niti, pitanja, sumnje i brinuo o njima, pokušavajući da postane spreman na budućnost.
<BR>&nbsp;&nbsp;&nbsp;&nbsp;&nbsp;Tokom jednog od takvih razgovora, naglo je rekao: "Možda sam prodao sebe za Džoanu." Ranije je već govorio o takvim stvarima. "Sloboda ne znači da biraš šta će ti se desiti. Ali moraš da izabereš kako ćeš reagovati na ono što ti se dešava. Na tome se temelji borba protiv Kletnika. Da bismo bili delotvorni protiv njega - ili za njega - moramo da donosimo odluke. Zato nas on ne opseda. Zato ne otima prsten silom. Mora da rizikuje da ćemo izabrati protiv njega. A tako čini i Tvorac. To je paradoks Svoda Vremena. I belog zlata. Moć zavisi od izbora. Od neophodnosti slobode. Ako bi nas Kletnik prosto pokorio, ako bismo bili pod njegovom kontrolom, prsten mu ne bi dao moć da se oslobodi. Ali kad bi Tvorac pokušao da nas kontroliše kroz Svod, on bi ga razorio." Nije gledao u nju; pretraživao je pogledam nemirne talase kao da vrši VPE. "Možda sam prodao slobodu kada sam preuzeo Džoanino mesto."
<BR>&nbsp;&nbsp;&nbsp;&nbsp;&nbsp;Linden nije znala šta da mu odgovori, a nije volela da ga vidi tako obuzetog sumnjama. Ali duboko u sebi bila je zadovoljna što je dovoljno ozdravio da se suoči sa takvim pitanjima. A trebalo joj je njegovo uveravanje da će moći da donosi važne odluke.
<BR>&nbsp;&nbsp;&nbsp;&nbsp;&nbsp;Drugi put je obratio pažnju na Vaina. Demonokot je stajao na zadnjoj palubi blizu hranohola, upravo onako kako je stajao od trenutka kada je Kovenant tamo pao. Crne ruke držao je blago povijene kraj bokova, kao da su zastale na pola oživljavanja; a oči crne kao ponoć prazno su zurile pred njega kao da potvrđuju kako je sve što se nalazi na džinobrodu prolazno i ništavno.
<BR>&nbsp;&nbsp;&nbsp;&nbsp;&nbsp;"Zašto?" natenane je mozgao Kovenant. "Šta misliš, zašto mu onaj prokleti grim nije naudio? Samo je prešao preko njega. Ali jahači su mogli da ga opeku rukhovima. Stvarno im se pokorio kada su ga oterali u tamnicu."
<BR>&nbsp;&nbsp;&nbsp;&nbsp;&nbsp;Linden je slegnula ramenima. Vain je predstavljao zagonetku. Uznemiravao ju je način na koji je reagovao na nju - prvo joj se naklonio pred Veselkamenom, a onda ju je odneo od ostalih saputnika kada je bila bespomoćna zbog groznice Kobi Sunca. "Možda grim nije bio uperen na njega lično", nagađala je. "Možda su..." pokušala je da se seti imena, "pragrdani? Možda su ga učinili imunim na sve što se dešava oko njega - na Kob Sunca, na grim. A pri tom nije imun na nešto što je upereno na njega." Kovenant je pažljivo slušao, pa je nastavila da nagađa. "Možda nisu hteli da mu daju moć da se stvarno brani. Kad bi to mogao, da li bi mu verovao?"
<BR>&nbsp;&nbsp;&nbsp;&nbsp;&nbsp;"Ionako mu ne verujem", promrmljao je Kovenant. "Pustio bi da me ubiju u Kamenmoć Drvogradu. Da ne pominjemo one žrtve Kobi Sunca kod Kamendola Tokom. A pobio je..." Stegao je šake kada se setio krvi koju je Vain prolio.
<BR>&nbsp;&nbsp;&nbsp;&nbsp;&nbsp;"Onda, možda", rekla je uz nejasan trzaj razumevanja, "možda Gibon zna o njemu više nego ti."
<BR>&nbsp;&nbsp;&nbsp;&nbsp;&nbsp;No, jedini put kada su je njegova pitanja naterala da se trgne bilo je kada je pomenuo Kevinov Vidikovac. Pitao je zašto poglavar Kletnik nije govorio i njoj kada su tek stigli u Domaju. Njemu je Opaki dao strašnu poruku o njegovom i Domajinom usudu. Još se sećala proročanstva, tačno onako kako joj ga je Kovenant preneo: Pred tobom je veće očajanje nego što tvoje bedno, smrtničko srce može da podnese. Ali njoj poglavar Kletnik nije ništa rekao. Na Kevinovom Vidikovcu pustio ju je da prođe nedirnuta.
<BR>&nbsp;&nbsp;&nbsp;&nbsp;&nbsp;"Nije mu trebalo", gorko je odvratila. "Već je znao o meni sve što mu je trebalo." Gibon-Besomuk otkrio joj je dubinu znanja Opakog.
<BR>&nbsp;&nbsp;&nbsp;&nbsp;&nbsp;Kovenant ju je zabirnuto gledao; videlo se da je već razmišljao o toj mogućnosti. "Možda i nije", usuprotivio se. "Možda ti nije govorio zato što nije planirao da se i ti nađeš tamo. Možda si ga iznenadila pokušajem da me spaseš, pa si se prosto provukla. Ako je to tačno, onda nisi deo njegovog početnog plana. A sve što ti je Gibon napričao obična je laž. Način da poništi opasnost koju predstavljaš. Da te navede na pomisao da nemaš izgleda. A istina je da si ti najveća postojeća opasnost po njega."
<BR>&nbsp;&nbsp;&nbsp;&nbsp;&nbsp;"Kako?" upitala je. Njegovo tumačenje nije je utešilo. Nikada neće moći da zaboravi posledice Gibonovog dodira. "Ja nemam nikakvu moć."
<BR>&nbsp;&nbsp;&nbsp;&nbsp;&nbsp;Iskrivio je lice. "Imaš čulo za zdravlje. Možda možeš da me održiš u životu."
<BR>&nbsp;&nbsp;&nbsp;&nbsp;&nbsp;U životu, jeknula je u sebi. Isto to je sama rekla Lupiženi, ali nije joj donelo olakšanje. No, kako bi drugačije mogla da se nada da će uspeti da izmeni tok sopstvenog života? Sećanje na otrov u Kovenantu još je bilo jasno, kao i na narastanje njegove potrebe. Možda bi, posvetivši se tom jednom zadatku - što odgovara lekaru - mogla da priguši svoju glad i zadrži tamu na odstojanju.
<BR>&nbsp;&nbsp;&nbsp;&nbsp;&nbsp;Vetar pletisrce duvao je tokom pet dana postojano kao kamen. Pošto nije bilo potrebno da se mnogo brine o jedrima, posada se okrenula brojnim drugim poslovima na brodu: očistili su svaku trunku nakupljene soli; zamenili su istrošenu užad i opremu; natopili su uljem nekorišćene palamare i jedra kako bi ih zaštitili od vremena. I ove sitne poslove obavljali su sa istim postojanim oduševljenjem kao i mnogo ozbiljnije zadatke na dromondu. No, Brusobol je nadgledao i njih i brod, osmatrao more, proveravao astrolab, proučavao pergamente sa mapama, kao da je svakog trenutka očekivao opasnost. Ili je hteo da se nečim zaposli, pomislila je Linden dok ga je pažljivo posmatrala.
<BR>&nbsp;&nbsp;&nbsp;&nbsp;&nbsp;Retko ga je viđala da napušta krmenu palubu, iako sigurno ni Sedmoruk ni Vedrogneva ne bi pazili na Dragulj Zvezdoputa manje revnosno od njega. Kada bi na trenutak prešao pogledom preko nje, ne videći je, uočila bi u upalim očima nagoveštaj nade ili užasa. Ostajao joj je utisak da je obuzet mislima koje još nikom drugom nisu pale na pamet.
<BR>&nbsp;&nbsp;&nbsp;&nbsp;&nbsp;Vetar pletisrce duvao je pet dana; petog popodne je oslabio, a uzvik sa obzorgleda privukao je sve poglede ka istoku: "Golostrvo!" I zaista, sa leve stane video se crn, spaljen kamen ostrva.
<BR>&nbsp;&nbsp;&nbsp;&nbsp;&nbsp;Izdaleka je izgledalo kao običan, taman greben usred osunčane, plave, morske površine. No, kako je vetar nosio Dragulj Zvezdoputa dalje ka jugu, pokazala se prava veličina Golostrva. Nadneseni vatreni vrhovi i strme doline bili su od golog kamena, jedva oivičenog retkim tvrdoglavim rastinjem, pa su davali ostrvu izgled ogromne piramide ili svetionika, uzdignutog ka nebu u znak upozorenja. Ptice su kružile nad njim kao nad lešom. Dok je gledala neravne stene, Linden je osetila drhtaj predosećanja.
<BR>&nbsp;&nbsp;&nbsp;&nbsp;&nbsp;Tog časa se džinobrodom proneo Brusobolov glas. "Slušajte!" uzviknuo je - glasom čežnje i iščekivanja, usamljenim i zvučnim poput vetra. "Ovde prelazimo iz bezbednog mora u stanište i područje Elohima. Pazite! Oni su divni i opasni, a niko ne može predvideti njihovo ponašanje. Ako požele, i samo more će se dići protiv nas." Počeo je da izdaje naređenja, okrećući Dragulj Zvezdoputa tako da je prošao oko Golostrva krmom u vetar, ploveći ka severoistoku.
<BR>&nbsp;&nbsp;&nbsp;&nbsp;&nbsp;Lindenino predosećanje je jačalo. Elohimi, promrmljala je. Kakav narod bi označio granice svoje teritorije ovolikim crnim kamenom? Kako se pogled na ostrvo pomerao sa juga na istok, Golostrvo se postavilo između nje i zalaska sunca, pa je bilo oivičeno crvenim oreolom. Izgledalo je kao da je kamen oživeo; delovao je kao stegnuta pesnica davljenika pružena iz smrtonosnog mora. No, čim je sunce skliznulo iza obzorja, Golostrvo je nestalo u sumraku.
<BR>&nbsp;&nbsp;&nbsp;&nbsp;&nbsp;Te noći mesecophod je oslabio i pretvorio se u suprotne vetrove koji su svaku smenu posade držali u stalnoj pripravnosti kako bi podešavala jedra iz trenutka u trenutak. No, narednog dana vreme se upostojilo i dozvolilo Dragulju Zvezdoputa da mirno napreduje. Sledećeg jutra, kada je Linden žurno izišla iz kabine da bi saznala zašto dromond miruje, ustanovila je da su džinovi bacili sidro pred planinskom obalom.
<BR>&nbsp;&nbsp;&nbsp;&nbsp;&nbsp;Brod je stajao pramca okrenutog tačno ka kanalu koji se pružao kao fjord između oštrih vrhova. Razdvojene samo zalivom, planine su se pružale ka jugu i severu dokle god je pogled dopirao, čineći obalu neprohodnom. U daljini se sa obe strane obala povijala, kao da se udaljava od mora. Zato su litice pred dromondom izgledale isturene kao vilice spremne da zgrabe sve što im se približi.
<BR>&nbsp;&nbsp;&nbsp;&nbsp;&nbsp;Zora je bila sveža; iza slanog povetarca i sunca koje je blistalo na površini kanala vazduh je imao ukus pozne jeseni. No, planine su izgledale suviše hladne za jesen. Tmurni prevoji i vrhovi bili su ogrnuti zimzelenim rastinjem koje kao da je od okolnog granita poprimilo sivu boju - kao da je čitava zemlja bez prelaza i gotovo bez ikakve promene zalazila iz leta u zimu. Ipak, samo su najviši vrhovi imali nešto malo snega.
<BR>&nbsp;&nbsp;&nbsp;&nbsp;&nbsp;Džinovi su počeli da se okupljaju oko krmene palube. Linden je pošla da im se pridruži. Brusobolove reči, divni i opasni, još su odzvanjale u njoj. A čula je i druge nagoveštaje neobičnih stvari u vezi sa Elohimima.
<BR>&nbsp;&nbsp;&nbsp;&nbsp;&nbsp;Pretekli su je Kovenant, Brin, Lupižena i Prva, a Sanomor se popeo na krmenu palubu tik iza Kaila. Na zadnjoj palubi su sa ostalim džinovima i haručaijima stajali Sedmoruk i skladomajstor, čekajući da čuju ono što će biti rečeno. Samo Vain kao da nije primećivao opšte osećanje opasnosti. Nepomično je stajao kraj hranohola, leđima okrenut obali, kao da mu ništa ne znači.
<BR>&nbsp;&nbsp;&nbsp;&nbsp;&nbsp;Linden je očekivala da će govoriti Prva, ali skupu se obratio Brusobol. "Prijatelji", rekao je uz široki pokret rukom, "pogledajte zemlju Elohima. Naš put je pred nama. Ovaj zaliv se zove Rau. Stvara ga reka Močvarbol, a reka Močvarbol izvire na mestu koje Elohimi zovu svojim klahanom - izvorom i izvorištem samog Elemesnedena. Ove planine su Ivica Raukraja, koja čuva Elemesneden od uljeza. Zato elohimi uživaju potpuni mir, jer u unutrašnjost ne vodi nijedan put sem puta uz Rau. A iz Raua se nijedan brod ne vraća bez dobre volje onih koji pod svojom vlašću drže i Rau i Močvarbol i Drvobreg.
<BR>&nbsp;&nbsp;&nbsp;&nbsp;&nbsp;Govorio sam o Elohimima. Oni su vedri i produhovljeni, lukavi i ljubazni. Ako postoje granice njihovog znanja i moći, te granice nikome nisu poznate. Niko ko se vratio iz Raua nije doneo takvo saznanje. A od onih koji se nisu vratili nisu dospele nikakve poruke. Nestali su iz života, ne ostavivši traga."
<BR>&nbsp;&nbsp;&nbsp;&nbsp;&nbsp;Brusobol je zaćutao. U nastaloj tišini pobunio se Kovenant. "Penosled nije tako pričao o njima." Glas mu je bio oštar od sećanja. "Nazivao ih je 'vilinski šumski Elohimi', 'nasmejani narod'. Pre nego što su Bezemljaši stigli do Primorja, stotine su odlučile da ostanu i žive sa Elohimima. Kako onda da budu opasni? Ili su se i oni izmenili...?" Glas mu je utihnuo u naletu nesigurnosti.
<BR>&nbsp;&nbsp;&nbsp;&nbsp;&nbsp;Kapetan ga je pogledao u oči. "Elohimi su to što jesu. Oni se ne menjaju. A Srdosolja Penosled govorio je istinu o njima.
<BR>&nbsp;&nbsp;&nbsp;&nbsp;&nbsp;One naše sunarodnike koje si nazvao Bezemljašima mi zovemo Izgubljeni. Otisnuli su se da ispitaju Zemlju svojim ponosnim brodovima i nikada se nisu vratili. U narednim pokolenjima odaslata je potraga. Nismo našli Izgubljene, nego samo tragove njihovog putovanja. Među Bhrathairima još je živela šačica naših, potomaka one nekolicine džinova koji su ostali da pomažu protiv Peščanih gorgona Velike Pustinje. A među Elohimima zatekli su priče o onih šezdeset Izgubljenih koji su rešili da počinu u Elemesnedenu. No, Srdosolja Penosled je govorio kao neko ko se vratio niz Rau, kome je to omogućila dobra volja Elohima. A šta je sa onih šezdeset koji su ostali? Kovenante Džinoljube, oni su sigurno mnogo više Izgubljeni od Bezemljaša, jer su Izgubljeni i u sebi. Dve stotine godina kasnije od njih je ostala samo priča u ustima Elohima. Za tako kratko vreme šezdeset džinova ne bi umrlo od starosti - ali ovih više nije bilo. A nisu ostavili decu. Nijedno, iako naš narod voli decu i pravljenje dece koliko i sam život.
<BR>&nbsp;&nbsp;&nbsp;&nbsp;&nbsp;Ne." Kapetan je ispravio ramena i zagledao se u kanal Rau. "Rekao sam da su Elohimi opasni. Nisam rekao da žele da naude ičijem životu, ni Zemlji. Ali u sopstvenim pričama opisuju sebe kao uporište poslednje istine, a tu istinu čuvaju tako što zbunjuju svakog ko ih vidi. Ja sam jedini na Dragulju Zvezdoputa koji je ušao u Rau i ponovo se pojavio napolju. Kao mladić na drugom dromondu, došao sam ovamo sa ostalim sadruzima. Vratili smo se nepovređeni, ali od Elohima nismo, ni darovima ni cenkanjem, izvukli ništa više doli blagoslov njihove dobre volje. Govorim iz iskustva.
<BR>&nbsp;&nbsp;&nbsp;&nbsp;&nbsp;Ne očekujem štetu. U ime belog prstena ili Zemljo-vida" - pogledao je Sanomora, odajući koji ga pritisak vodi - "i naše potrebe za Jedninim Drvetom... verujem da će nas lepo primiti. Ali tako nadmoćna snaga uvek je opasna. A ta moć se nakuplja i zadržava za svrhe koje nijedan Elohim ne bi odao. Po shvatanjima smrtnika oni su natprirodni.
<BR>&nbsp;&nbsp;&nbsp;&nbsp;&nbsp;Ponekad njihova moć daje darove. Takav je dar za jezike, koji je naš narod dobio pre mnogo, mnogo pokolenja, ali još ne jenjava i ne menja se. A sada opet tražimo takav dar. No, Elohimi ne daju darove bez cene. Čak i njihovu dobru volju moramo osvojiti trampom - a u cenkanju idemo naslepo, jer ne znamo šta po njihovom mišljenju daje vrednost predmetu ili priči. Jer dragoceni metali i kamen njima nisu potrebni. Za znanjem takođe nemaju potrebe. Mnoge priče im nisu zanimljive. Ipak, pričom je zadobijen dar za jezike - pričom koju džinovi veoma vole, o Bagunu Nepodnošjivom i Telmi Dvopest koja ga je pokorila. A ja i moji sadruzi zadobili smo dobru volju Elohima naučivši ih da vezuju jednostavan čvor - što je među nama toliko obično da smo se jedva setili da ga ponudimo, ali ispalo je da je Elohimima to bilo važno.
<BR>&nbsp;&nbsp;&nbsp;&nbsp;&nbsp;Zato smo izišli iz Elemesnedena začuđeni i zbunjeni. I ubeđeni u opasnost, jer moćan narod što se tako oduševljava čvorom koji sigurno nema gde da koristi svakako je opasan. Ako ih uvredimo, Rau neće nikada vratiti naše kosti na obalu."
<BR>&nbsp;&nbsp;&nbsp;&nbsp;&nbsp;Dok je govorio, napetost u Linden je narastala. Nešto je poticalo i od Kovenanta; njegov pojačan oreol bio joj je gotovo opipljiv. Zbunjenost i strah naglašavali su upale oči i zgrčeno lice. Zasnovao je sve svoje nade na onome što mu je Penosled rekao o Elohimima. Sada se pitao kako bi uopšte mogao da izvuče od njih znanje koje mu je potrebno. Šta on ima što bi oni mogli da požele?
<BR>&nbsp;&nbsp;&nbsp;&nbsp;&nbsp;No, iza pritiska koji je osećala u njemu, nalazio se i njen sopstveni. I sama je razmišljala o daru, o iskupljenju koje je nameravala da zamoli. Ako su Elohimi mogli čitavoj rasi džinova da daju dar za jezike, sigurno će moći da ispune i njenu želju.
<BR>&nbsp;&nbsp;&nbsp;&nbsp;&nbsp;Kao ni Kovenant - ni Brusobol - nije znala šta da im ponudi u zamenu.
<BR>&nbsp;&nbsp;&nbsp;&nbsp;&nbsp;Onda je progovorila Prva. "Dovoljno je." Iako nije ni pokušala da dodirne mač, ni okrugli štit na leđima, ni šlem okačen o pojas, ostavljala je utisak da se priprema za bitku. Oklop i štitnici na nogama i rukama blistali su na ranom jutarnjem svetlu kao da su spremni. "Upozoreni smo. Smatraš li da Dragulj Zvezdoputa treba da ostane usidren ovde? Možemo poći uz Rau i velikim čamcem."
<BR>&nbsp;&nbsp;&nbsp;&nbsp;&nbsp;Pitanje je primoralo kapetana da se zamisli. Kada je odgovorio, glas mu je bio oprezan. "Potrazi neće koristiti da Dragulj Zvezdoputa ostane pošteđen ako izgubimo tebe, Kovenanta Džinoljuba i Zemljo-vid." A i ne želim da ostanem u pozadini, dodavao je njegov pogled.
<BR>&nbsp;&nbsp;&nbsp;&nbsp;&nbsp;Prva je odlučno klimnula glavom. Pogled joj je bio prikovan za Ivicu Raukraja; Linden je iznenada shvatila da Mačomoćnica nema pojma o Brusobolovim namerama. "Hajde da plovimo."
<BR>&nbsp;&nbsp;&nbsp;&nbsp;&nbsp;Za trenutak je izgledalo da kapetan okleva. Zadržavala su ga suprotna osećanja; rizikovao je da izgubi brod, a imao je i drugih želja. Ali onda je zabacio glavu kao da otkriva lice pred vetrom uzbuđenja; iz grla su mu navrla naređenja nalik na smeh.
<BR>&nbsp;&nbsp;&nbsp;&nbsp;&nbsp;Posada je smesta poslušala. Podigli su sidra i zategli opuštena jedra. Kada je i kormilo oživelo, pramac je malo potonuo kao da brod klima glavom. Dragulj Zvezdoputa počeo je da se provlači kroz otvoreni ulaz u Rau.
<BR>&nbsp;&nbsp;&nbsp;&nbsp;&nbsp;Prepustivši brodosrce sidromajstoru, Brusobol je pošao napred da bi sa prednje palube bdeo nad bezbednošću dromonda. Kovenant je pošao za njim, nateran svojom unutrašnjom napetošću. Brin, Hergrom i Cer su mu se pridružili, a za njima u pošli i svi džinovi koji nisu bili na dužnosti.
<BR>&nbsp;&nbsp;&nbsp;&nbsp;&nbsp;Umesto da pođe i sama, Linden se okrenula Prvoj. Čulo za zdravlje predstavljalo je posebnu vrstu vida i osećala se odgovornom za ono što je videla. Mačomoćnica je stajala zagledana u Rau kao da na liticama iskušava gvožđe svoje odluke. Linden je počela bez uvoda. "Brusobol želi da nešto zatraži od Elohima."
<BR>&nbsp;&nbsp;&nbsp;&nbsp;&nbsp;Prošlo je nekoliko trenutaka dok izjava nije doprla do Prve, ali onda je smesta pogledala Linden. Napeto je upitala: "Znaš li nešto o tome?"
<BR>&nbsp;&nbsp;&nbsp;&nbsp;&nbsp;Linden je pomalo ljutito slegnula ramenima. Nije mogla da otkrije sadržaj Brusobolovih misli, a da mu pri tom ne naruši ličnu celovitost. "Vidim to u njemu, ali ne znam šta je u pitanju. Mislila sam da ćeš možda ti znati."
<BR>&nbsp;&nbsp;&nbsp;&nbsp;&nbsp;Prva je odmahnula glavom kao da se trudi da proceni značaj onoga što čuje. "Nije moje da ispitujem sadržinu njegovog srca. Ipak, hvala ti za ove reči. Šta god da želi, ne sme se sam cenkati za to."
<BR>&nbsp;&nbsp;&nbsp;&nbsp;&nbsp;Linden je klimnula glavom i prepustila problem Prvoj. Žurno je pošla ka prednjoj palubi.
<BR>&nbsp;&nbsp;&nbsp;&nbsp;&nbsp;Kada je stigla na pramac, ugledala je Ivicu Raukraja kako se sa obe strane propinje u nebo. Dragulj Zvezdoputa leteo je na vetru, iako je tek polovina jedara bila podignuta; a litice kao da su se sve više približavale, kao da su posezale da zatvore dromond. Smestila se što je bliže mogla pramcu i pregledala Rau koliko god joj je pogled dosezao, tražeći nagoveštaje stenja ili sprudova; ali voda je delovala duboko i čisto sve do iza okuke. Sunce je dotad već dospelo na južni deo neba, ostavljajući kanal u senci. Stoga je voda izgledala siva i tvrda kao zimski sneg na planinama. Površina je odražavala granitne litice, a ne jasno plavo nebo. Imala je utisak da Dragulj Zvezdoputa plovi pravo u bezdan.
<BR>&nbsp;&nbsp;&nbsp;&nbsp;&nbsp;Dromond je postojano napredovao. Brusobol je naredio da se jedra još skrate, ali brod je i dalje plovio neobičnom lakoćom, kao da ga Rau usisava. Sada je Dragulj Zvezdoputa bio osuđen. Sa vetrom u krmu neće moći da se okrene i vrati. Džinobrod je nastavio da zalazi u senku sve dok samo najviša jedra i obzorgled nisu ostali izloženi suncu. Onda su i oni zgasnuli i dromond kao da je zašao u tamu.
<BR>&nbsp;&nbsp;&nbsp;&nbsp;&nbsp;Kada joj se pogled prilagodio polumraku, Linden je jasnije videla sive zidove. Granit je izgledao ranjeno i zlopamteće, kao da je veštački isklesan da bi se stvorio kanal i kao da sada nestrpljivo čeka promenu koja će mu dopustiti da se ponovo sklopi nad vodom, spasavajući bolno srce od daljih upada. Osmatrajući ih novim čulima, znala je da su planine ljutite. Ugrožene. Samo ih je drevna sporost života sprečavala da ne zadobiju opipljiv oblik gneva.
<BR>&nbsp;&nbsp;&nbsp;&nbsp;&nbsp;A dromond se i dalje kretao avetinjskom brzinom. Litice su upravljale vetar pravo u leđa džinobrodu, a kako se Rau sužavao tako su rasla i silina strujanja vazduha. Brusobol je neprestano naređivao skupljanje i sužavanje jedara. Ipak, kada je Linden pogledala ka otvorenom moru, videla je kako se ulaz u kanal smanjuje u daljini. Uskoro je potpuno nestao, jer je Dragulj Zvezdoputa zašao za okuku. No, uprkos okukama i sužavanju kanala, Brusobol i Sedmoruk su održavali brod u središtu, gde je voda najdublja.
<BR>&nbsp;&nbsp;&nbsp;&nbsp;&nbsp;Osim izdavanja naređenja - uzvika koji su odjekivali od zidova i pratili dromond kao mračna upozorenja, bespomoćni bes - džinovi su ćutali. Čak se i Lupiženina urođena vedrina utopila u usmerenosti na brod. Linden je osećala da joj se leđa i noge koče od napetosti. Litice su joj se uzdizale bar kilometar nad glavom, a kako se kanal sužavao, tako su se naginjale nad džinobrod kao da očekuju neki zvuk koji će ih osloboditi drevne nepomičnosti i pustiti ih da se obruše u gnevu i osveti.
<BR>&nbsp;&nbsp;&nbsp;&nbsp;&nbsp;Dragulj Zvezdoputa prevalio je milju, kao da ga tamne vode privlače protiv snage volje. Jedina svetlost poticala je od odraza sunca sa severnih vrhova. Za trenutak je vlažna, siva tišina zadobila prizvuk, jer Kovenant je nesvesno, poluglasno proklinjao, oslobađajući se viška napetosti. No, uskoro je zamukao kao da ga je ućutkao okolni granit. Zidovi su nastavljali da se približavaju.
<BR>&nbsp;&nbsp;&nbsp;&nbsp;&nbsp;Tokom sledeće milje kanal je postao toliko uzak da Dragulj Zvezdoputa ne bi mogao da se okrene čak ni da se vetar promeni. Linden je osećala da sve teže diše u tami. Prizivala je sećanja na druge tame, na nagoveštaje krize. Ponovo se setila simbola Golostrva. Potpuno bespomoćna, upravo je voljno ili nevoljno zalazila na mesto puno moći.
<BR>&nbsp;&nbsp;&nbsp;&nbsp;&nbsp;A onda je dromond neočekivano ponovo zaokrenuo; Rau se otvorio u široku lagunu nalik na prirodnu luku usred planina. Ivica Raukraja kao da je pokušavala da se zatvori na drugom kraju, ali nije - ostavljala je klin nizije između litica. Iz ulaza u dolinu izvirala je žustra rečica koja je napajala lagunu: Močvarbol. Obale su joj bile gusto obrasle drvećem, a na krošnjama dalje u dolini videlo se sunce.
<BR>&nbsp;&nbsp;&nbsp;&nbsp;&nbsp;No, sama laguna bila je neobično mirna. Linden je ustanovila da udiše prozirne i ruštave mirise jeseni kao da joj pluća čeznu za otvorenim, jasnim aromama vazduha - isceđenim iz mračne Ivice i Raua silama koje nije mogla ni da nasluti.
<BR>&nbsp;&nbsp;&nbsp;&nbsp;&nbsp;Na Busobolov uzvik, Sedmoruk je okrenuo kormulo i usmerio Dragulj Zvezdoputa tako da je pramac ponovo gledao niz kanal, spreman za povlačenje ako se vetar promeni. Spuštena su sva sidra. Nekoliko džinova žurno je krenulo da oslobodi veliki čamac sa vezova ispod ograde krmene palube. Kao i dromond, veliki čamac bio je od kamena, lak i prošaran vlagom. Pošto su pripremili vesla, džinovi su spustili čamac u vodu.
<BR>&nbsp;&nbsp;&nbsp;&nbsp;&nbsp;Uz zajednički uzdah nalik na popuštanje skupne napetosti, ostatak posade počeo je da se kreće kao da su izišli iz transa. Kao da ih je oštri vazduh iznenadio i doneo olakšanje. Linden je pratila Kovenanta u stopu kao začarana. Pošto je okusila vazduh, znala je da su šume iza početka doline pune boja. Posle prolaska kroz Rau želela je da vidi to drveće.
<BR>&nbsp;&nbsp;&nbsp;&nbsp;&nbsp;Prva je pažljivo njušila vazduh. Lupižena je izgledao kao da će se svakog časa glasno nasmejati. Sanomorovo lice se razvedrilo, kao da mu je oblak Zemljo-vida privremeno oduvan sa duše. Čak i Kovenant kao da je zaboravio opasnost: oči su mu gorele kao raspaljene žeravice nade. Samo haručai nisu pokazivali da osećaju promenu. Držali su se kao da ih ništa ne može dirnuti. Ili kao da su videli dejstvo vazduha na ostale saputnike... i da mu zato ne veruju.
<BR>&nbsp;&nbsp;&nbsp;&nbsp;&nbsp;Brusobol se zagledao preko doline stegnutih pesnica. "Zar nisam rekao?" šapnuo je. "Divni i opasni." Sa naporom se okrenuo ka Prvoj. "Hajde da ne oklevamo. Ne bi nam pristajalo da na ovakvom mestu zanemarimo svoj cilj."
<BR>&nbsp;&nbsp;&nbsp;&nbsp;&nbsp;"Govori u svoje ime, kapetane", vedro je uzvratio Lupižena. "Meni sasvim pristaje da zastanem i uživam u ovakvom vazduhu."
<BR>&nbsp;&nbsp;&nbsp;&nbsp;&nbsp;Prva je klimnula glavom kao da se slaže sa mužem, ali onda se obratila Brusobolu. "Pravo zboriš. Nas četvoro ćemo, sa Kovenantom Džinoljubom, Odabranom i njihovim haručaijima, poći u potragu za Elohimima. Upozoravam sidromajstora Sedmoruka da ničim ne uvredi nijedno biće koje možda naiđe ovuda."
<BR>&nbsp;&nbsp;&nbsp;&nbsp;&nbsp;Kapetan se naklonio u znak pristanka i pošao ka krmenoj palubi, ali Prva mu je položila ruku na mišicu da ga zaustavi.
<BR>&nbsp;&nbsp;&nbsp;&nbsp;&nbsp;"I tebe ću upozoriti", tiho je rekla. "Moramo biti pažljivi sa onim što kupujemo i prodajemo ovom narodu. Neću dopustiti nikakve zahteve ni ponude koje prethodno ne odobrim."
<BR>&nbsp;&nbsp;&nbsp;&nbsp;&nbsp;Brusobolovo lice iznenada je ogrubelo. Linden je pomislila da će odbiti poslušnost, ali izabrao je drugi način. "Ovaj život pripada meni. Cenkaću se onako kako ja želim."
<BR>&nbsp;&nbsp;&nbsp;&nbsp;&nbsp;Kovenant je gledao u džinove sa licem punim nagađanja. Progovorio je namerno nehajnim glasom. "I Hail Troj je tako mislio. Do ovog trenutka to ga je koštalo tri hiljade godina."
<BR>&nbsp;&nbsp;&nbsp;&nbsp;&nbsp;"Ne." Prva nije obraćala pažnju na Kovenanta, nego je gledala Brusobola pravo u oči. "Život nije tvoj. Ti si kapetan Dragulja Zvezdoputa i zakleo si se da služiš Pohodu. Neću da te izgubim."
<BR>&nbsp;&nbsp;&nbsp;&nbsp;&nbsp;Brusobol se namrštio od protivljenja, a sada su mu obrve još više zaklonile duboko usađene oči. Trenutak kasnije je popustio. "Razumem." Glas mu je bio promukao od unutrašnjeg sukoba. Okrenuo se i otišao da izda uputstva Sedmoruku.
<BR>&nbsp;&nbsp;&nbsp;&nbsp;&nbsp;Prva je gledala za njim. Kada se udaljio, obratila se Linden. "Pažljivo ga posmatraj, Odabrana. Obavesti me o onome što budeš videla. Ne smem da ga izgubim."
<BR>&nbsp;&nbsp;&nbsp;&nbsp;&nbsp;Ne smem da ga izgubim, ponovila je Linden u sebi. Njeno klimanje glavom nije imalo nikakvo značenje. Ako je Brusobol u opasnosti, onda je i ona.
<BR>&nbsp;&nbsp;&nbsp;&nbsp;&nbsp;Dok se kapetan savetovao sa Sedmorukom, nad čamcem su razmotali lestvice od užeta. Čim je Brusobol bio spreman, Cer i Hergrom su sišli u čamac da pridrže lestvice ostatku družine. Pridružio im se Sanomor i seo kraj prvog para vesala. Prva je poslala za njim Lupiženu jednim pokretom glave. Onda se okrenula ka Kovenantu i Linden, čekajući.
<BR>&nbsp;&nbsp;&nbsp;&nbsp;&nbsp;Linden je osetila talas Kovenantove uznemirenosti. "Nisam spretan sa lestvicama", nespretno je promrmljao. Nesigurno je poigravao prstima, odajući i njihovu utrnulost i svoju staru vrtoglavicu. Ali brzo je slegnuo ramenima. "Pa šta? Brin će me svakako uhvatiti." Pošao je ka ogradi, zgrčenih ramena.
<BR>&nbsp;&nbsp;&nbsp;&nbsp;&nbsp;Brin je zaštitnički krenuo ispred Nevernika. Obuhvatio ga je rukama sa obe strane, držeći Prapoglavara kao u mreži. Linden se nesvesno upitala ima li opasnosti kojoj haručai nisu dorasli. Nikakvo čudo što je osuđuju zbog pokazane slabosti.
<BR>&nbsp;&nbsp;&nbsp;&nbsp;&nbsp;Kada je došao red na nju, pošla je naniže za Kailom. Lupižena ju je prihvatio kada je pala na dno blago zaljuljanog čamca. Pažljivo se postavila nasuprot Kovenanta i sela.
<BR>&nbsp;&nbsp;&nbsp;&nbsp;&nbsp;Sledećeg trenutka sa dromonda je odjeknuo uzvik iznenađenja i upozorenja. Preko ograde se promolio Vain, silazeći niz lestvice vešto kao rođeni mornar. No, čim se našao u čamcu, ponovo je postao nepomičan.
<BR>&nbsp;&nbsp;&nbsp;&nbsp;&nbsp;Prva i Brusobol smesta su sišli za njim, očekujući nevolju. No, Vain nije reagovao. Prva je pogledala Kovenanta, koji je odgovorio nemoćnim sleganjem ramena. Namrštila se kao da bi najradije bacila Vaina u more, ali samo se smračila i sela kraj krme.
<BR>&nbsp;&nbsp;&nbsp;&nbsp;&nbsp;Brusobol je preuzeo drugi par vesala. Složno veslajući, braća su usmerila čamac ka obali blizu ušća Močvarbola.
<BR>&nbsp;&nbsp;&nbsp;&nbsp;&nbsp;Dok su plovili, Linden je pokušala da nečim umanji Kovenantovu grčevitu ukočenost. Pošto nije mogla da smisli ništa novo u vezi sa Vainom, pokušala je ovako: "Malopre si pomenuo Haila Troja, Šumnika Andelejna. Ali nikad mi nisi ispričao šta mu se, zapravo, desilo."
<BR>&nbsp;&nbsp;&nbsp;&nbsp;&nbsp;Kovenant kao da nije mogao da otrgne pogled od Ivice. "Nisam bio tamo." Ili možda nije hteo da shvati svrhu njenog pitanja. "Priča kaže da su on i Mhoram pokušali da se cenkaju sa Kaeroilom Divogornikom, šumnikom Garotinog čestara. Trojeva vojska se našla između jednog Kletnikovog džina-Besomuka i Garotinog čestara. U ta vremena, šumnik je ubijao svakog ko bi se odvažio da stupi nogom u njegovu šumu. Troj je želeo da spase vojsku tako što bi namamio džina-Besomuka u Čestar. On i Mhoram pokušavali su da se pogode za bezbedan prolaz.
<BR>&nbsp;&nbsp;&nbsp;&nbsp;&nbsp;Kaeroil Divogornik je rekao da njegova pomoć ima cenu. Troj nije pitao dalje. Prosto je rekao da će platiti."
<BR>&nbsp;&nbsp;&nbsp;&nbsp;&nbsp;Kovenant je iskrivio lice i pogledao Linden. Bio je besan, ali ne na nju. "Cena je bio Trojev život. Pretvorio se u neku vrstu šumnika-početnika. Od tada živi životom koji mu je odredio Kaeroil Divogornik." Kovenantov užareni pogled podsetio ju je na to da je i on već plaćao ogromne cene. Nameravao je da ih plaća i dalje, ako bude morao.
<BR>&nbsp;&nbsp;&nbsp;&nbsp;&nbsp;Uskoro se čamac zario u šljunkovitu obalu lagune. Cer i Hergrom su skočili da ga pridrže dok ostali iziđu. Dok su Brusobol i Sanomor osiguravali čamac, Linden je pošla do prve ivice trave koja se prostirala sve do drveća. Vazduh je ovde bio jači - oštra i prodorna isparenja dolina pred njima. Nozdrve su joj podrhtavale od jasnog mirisa jeseni.
<BR>&nbsp;&nbsp;&nbsp;&nbsp;&nbsp;Osvrnula se da pogleda džinobrod. Izgledao je mali pod tamnom, nadnesenom Ivicom Raukraja. Onako smotanih jedara i poluosvetljenih katarki, delovao je kao igračka na mirnoj površini lagune.
<BR>&nbsp;&nbsp;&nbsp;&nbsp;&nbsp;Kovenant je stajao kraj nje. Ukočenom namrštenošću nije uspevao da prikrije sve što ga je mučilo: otrov; moć; umiranje ljudi u Domaji; sumnju. Upitala se je li se zbilja spremio da proda sebe kako bi zadobio prilaz Jedinom Drvetu. Da, vedela je da jeste. Ali ako Elohimima ne treba verovati...?
<BR>&nbsp;&nbsp;&nbsp;&nbsp;&nbsp;Misli joj je prekinuo Brusobol. Stigao je do ivice šljunka krupnim koracima, praćen Lupiženom, Prvom i Sanomorom. Pokazao je ka drveću. "Tamo leži Drvobreg", rekao je prigušenim glasom. "Tamo nam leži put, duž Močvarbola. Preklinjem vas da ništa ne dirate. Ničemu ne naudite! Na ovom mestu mnoge obmane mogu da vas zavaraju. Možda je i Drvobreg stanište Elohima, kao i sam Elemesneden."
<BR>&nbsp;&nbsp;&nbsp;&nbsp;&nbsp;Kovenant je zažmirio u tom pravcu. "Kada ćemo sresti te Elohime?"
<BR>&nbsp;&nbsp;&nbsp;&nbsp;&nbsp;Kapetan je oštro odgovorio: "Nećemo ih sresti. Možda će oni rešiti da sretnu nas. Ako ih ničim ne uvredimo."
<BR>&nbsp;&nbsp;&nbsp;&nbsp;&nbsp;Kovenant je pogledao Brusobola u oči i trenutak kasnije klimnuo glavom, progutavši svu gorčinu svojih misli.
<BR>&nbsp;&nbsp;&nbsp;&nbsp;&nbsp;Niko se nije micao. Kao da ih je vazduh zadržavao, terajući ih da prihvate ovu mekoću i budu zadovoljni. No, Cer i Hergrom su pošli napred; mirovanje grupe je prekinuto. Prva i Brusobol su krenuli za dvojicom haručaija, a za njima Linden i Kovenant, Kail i Brin, pa Sanomor i Lupižena. A iza svih je išao Vain, koračajući kao da je slep i gluv. U takvom poretku prišli su reci Močvarbol i ivici Drvobrega.
<BR>&nbsp;&nbsp;&nbsp;&nbsp;&nbsp;Kada su se približili drveću, Hergrom i Cer su našli prirodni prolaz duž obale reke. Uskoro je pohod zašao u šumu, hodajući ka suncu. Drvobreg je bio gusto obrastao hrastom i javorom, jasenom i grabom, prošaran vrbama, ogromnim topolama i mladim mimozama. Pod senkom Ivice zadobili su raspoloženje sivog kamena: smeđe i zeleno bilo je puno sivila i gneva. Ali kada ih je dotaklo sunce, smesta su preskočili u bodru jesenju živopisnost. Kada su izišli iz senke, saputnici su prešli iz sivila u dugu. Drvobreg je predstavljao vatromet boja - plameno crvene i narandžaste, blistavo žute, riđaste i tople smeđe. Lišće im je poigravalo oko obuće dok su hodali, opasujući im noge veselim buketima, pa je izgledalo da koračaju po plamenu i lepoti. Linden je išla kao da je svaki korak udaljava od smrtnosti.
<BR>&nbsp;&nbsp;&nbsp;&nbsp;&nbsp;Bez napora su savladavali razdaljinu, a planine su se sa obe strane povlačile kako bi ostavile mesta dolini. Reka Močvarbol žuborila je kao da odgovara radosti lišća oko družine. Reka nije bila široka, ali dubine su joj bile pune života i sunčanih pega. Vode su joj sijale kao da se u njima nešto rađa. Podnevna svetlost je blistala, brokatna i iskričava, na svakoj grani drveta i bokoru trave.
<BR>&nbsp;&nbsp;&nbsp;&nbsp;&nbsp;Linden se činilo da svuda oko sebe čuje zvonjavu. U daljini su se čula zvona, prodevajući muziku kroz šumu. Ali kao da ostali sadruzi nisu primećivali tu melodiju; a nije imala vremena da zastane i ispita je. Ličila je na jezik drveća i menjala se sve dok nije stvorila reči koje je Linden zamalo razumela, iako je značenje ponovo tonulo u muziku kad god bi joj bilo na dohvat ruke. Zvona su bila divna poput lišća; ipak, zbog nečeg su je uznemiravala. Smetalo joj je nagonsko osećanje da bi trebalo da ih razume.
<BR>&nbsp;&nbsp;&nbsp;&nbsp;&nbsp;Drvobreg je počeo da se proređuje i otvara pred njima. Drveće se širilo ka severu i zapadu oko podbrežja Ivice, ali duž Močvarbola šuma se pretvorila u sunčano žutu livadu koja je ispunjavala čitavu dolinu. Između družine i planina, koje su - ljubičaste od udaljenosti - zatvarale istočnu ivicu doline, ležao je tepih zlatne trave, prekinute jedino tokom Močvarbola koji je polako krivudao od izvora na severoistoku.
<BR>&nbsp;&nbsp;&nbsp;&nbsp;&nbsp;Brusobol se zaustavio pod poslednjim drvećem i pokazao im livadu. "Ovo Elohimi zovu maidan Elemesnedena. U njegovom središtu nalazi se sam klahan, izvorište i početak Močvarbola. No, klahan nećemo nikada naći bez pomoći Elohima. Ako reše da nas ne sretnu, lutaćemo po maidanu kao po lavirintu i tu ćemo ostaviti kosti da njima nahranimo travu."
<BR>&nbsp;&nbsp;&nbsp;&nbsp;&nbsp;Prva ga je pažljivo pogledala. "Šta onda savetuješ?"
<BR>&nbsp;&nbsp;&nbsp;&nbsp;&nbsp;"Ovo", odgovorio je. "Ostanimo ovde i čekajmo dobru volju tog naroda. Ovo je njihova zemlja i u njihovim smo rukama. Odavde se, barem, ako nismo dobrodošli, možemo bez lutanja vratiti do Dragulja Zvezdoputa i potražiti neku drugu nadu."
<BR>&nbsp;&nbsp;&nbsp;&nbsp;&nbsp;Prva je nešto odgovorila, ali Linden je nije čula. Zvuk zvona naglo je ojačao i ispunio joj uši. Opet ju je zvonjava podsetila na neki jezik. Čujete li...? upitala je sadruge. Čujete li zvona? Tek posle nekoliko udara srca shvatila je da nije glasno govorila. Muzika kao da joj je ulazila u um, ne dotičući uši.
<BR>&nbsp;&nbsp;&nbsp;&nbsp;&nbsp;A onda sadruzi više nisu bili sami. Avetinjskom igrom nalik na sporu magiju snova, zvonjava se zgusnula oko stabla obližnjeg jasena; iz drveta je izlebdela prilika. Nije se odvojila od stabla, nije se krila iza kore; iskoračila je iz unutrašnjosti jasena kao da samo zadobija novi oblik. Kako se prilika uobličavala, pojavljivale su se crte lica: oči nalik na zeleni beril, tanke obrve, izvijen nos i meke usne. Vitka i prava kao šibljika, okretna i ponosna, sa ozbiljnim osmehom na usnama i svetlošću dobrodošlice u pogledu, žena im je prišla kao otelovljenje duše jasena u kome je do maločas bila; a njen izlazak nije ostavio na drvetu nikakav trag prisustva ili odsustva. Bila je odevena u ogrtač nalik na najfinije svileno tkanje.
<BR>&nbsp;&nbsp;&nbsp;&nbsp;&nbsp;Linden je zurila u nju. Ostali su se trgli od iznenađenja. Haručai su se spremili za skok. Kovenant je nesvesno otvarao i zatvarao usta.
<BR>&nbsp;&nbsp;&nbsp;&nbsp;&nbsp;No, Brusobol se okrenuo ka ženi koja je prilazila i naklonio joj se kao da je vredna obožavanja.
<BR>&nbsp;&nbsp;&nbsp;&nbsp;&nbsp;Zaustavila se pred njima. Iz osmeha joj je zračila toliko duboka i čista moć da je Linden jedva uspevala da je gleda. Žena je predstavljala biće daleko iznad svakog čula za zdravlje. Mirno je progovorila. "Drago mi je što toliko želite našu dobru volju." I glas joj je bio muzika, ali nije objašnjavao zvonjavu u Lindeninom umu. "Ja sam Dafin." Klimanjem glave je odgovorila na Brusobolov naklon. "Vi ste džinovi. Poznajemo džinove."
<BR>&nbsp;&nbsp;&nbsp;&nbsp;&nbsp;Zvona su i dalje zbunjivala Linden, pa nije bila sigurna u ono što čuje.
<BR>&nbsp;&nbsp;&nbsp;&nbsp;&nbsp;Dafin je pogledala Brina. "Vas ne poznajemo. Možda će nas zanimati priča o vašem narodu."
<BR>&nbsp;&nbsp;&nbsp;&nbsp;&nbsp;Zvonjava je postajala sve jača. Dafin je gledala pravo u Linden. Linden nije mogla da kontroliše zvuke koji su joj odzvanjali u glavi, ali gotovo se zagrcnula od šoka kada je Dafin progovorila. "Ti si Sunozbor."
<BR>&nbsp;&nbsp;&nbsp;&nbsp;&nbsp;Pre no što je Linden stigla da reaguje ili odgovori, žena se okrenula ka Kovenantu. Zurio je u nju kao da je ranjen sopstvenim zaprepašćenjem. Njen osmeh je odjednom zgasnuo. Zvona su se zbrkala kao da su iznenađena ili uplašena. "Ti nisi", jasno je rekla žena.
<BR>&nbsp;&nbsp;&nbsp;&nbsp;&nbsp;Dok su sadruzi zurili u nju, naglo je potonula, stopila se sa travom i nestala, ne ostavljajući traga na prostranoj livadi.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
