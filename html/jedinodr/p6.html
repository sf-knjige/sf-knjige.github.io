<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. OČEVO DETE
<P>&nbsp;&nbsp;&nbsp;&nbsp;&nbsp;Tokom noći pojavili su se naleti vetra kao odgovor na raniju tišinu. Udarali su i gonili dromond, sve dok nije izgledalo da se tromo probija dalje ka istoku kao izmoždeni kit. No, taj utisak bio je pogrešan. Katarke su bile pune konopaca, jedara i džinova, a Dragulj Zvezdoputa jurio je kroz izukrštane talase kao navala plime.
<BR>&nbsp;&nbsp;&nbsp;&nbsp;&nbsp;U naredna četiri dana područje su pogađale male oluje jedna za drugom, dajući posadi malo vremena za odmor. No, Linden je jedva primećivala smenjivanje vetra i kiše sa tišinom. Nesvesno se privikla na pozadinsku pesmu jedara, ritam pramca u moru, na zvuk kamena i promenljivo njihanje svetiljki i visećih postelja. U neočekivanim razmacima džinovi su je pozdravljali spontanim slavljem, odajući joj počast za ono što je učinila; i njihova toplina joj je suze. No, pažnja joj je bila usmerena na drugu stranu. Ono malo snage što je prikupljala iz isprekidanih snova i gotovo nedirnutih obroka trošila je pazeći na Tomasa Kovenanta.
<BR>&nbsp;&nbsp;&nbsp;&nbsp;&nbsp;Sada je znala da će preživeti. Iako nije pokazivao ni nagoveštaj svesti, alem-vino je bilo živo u njemu - sredstvo protiv otrova, protiv groznice, protiv slabosti, sve u jednom. Tokom prvog dana otok se povukao sa desne ruke i boka, ostavljajući za sobom samo modrožutu modricu bez ikakvog znaka trajne povrede. Ipak, nije se probudio. Nije pokušavala da posegne u njega, ni da bi našla informacije ni da bi ga pogurala ka svesti. Strepela je da mu bolest možda još izjeda um, izvlačeći danak iz prividne smirenosti; ali bojala se da otkrije istinu. Ako mu se um isceljuje kao i telo, nije bilo razloga ni izgovora da mu naruši privatnost. A ako neizbežno pada u ludilo, biće joj potrebno više snage no što je ima da bi preživela takav zadatak.
<BR>&nbsp;&nbsp;&nbsp;&nbsp;&nbsp;Otrov je još bio u njemu. Zbog nje je stigao gotovo do ivice samouništenja. A čak i tada ga je primorala da rizikuje još više radi dobrobiti drugih. No, sa te ivice ga je i prizvala nazad. Nekako ju je prepoznao kroz bunilo i nadnesenu smrt - prepoznao ju je i poverovao joj. To je bilo dovoljno. Kad god bi joj stalna ranjivost njegovog stanja postala nepodnošljiva, odlazila je da se stara o ranjenom džinu.
<BR>&nbsp;&nbsp;&nbsp;&nbsp;&nbsp;Zvao se Magloval i njegova izdržljivost bila joj je jedva čudna. Njena sopstvena neumorna iscrpljenost, unutrašnji grč napetosti, peckanje pocrvenelih očiju na slanom vazduhu, činili su da on izgleda zdraviji od nje. Drugog dana oluje stanje mu se toliko stabilizovalo da je mogla da pokuša sa nameštanjem slomljenih kostiju. Upućujući Vedrognevu i Sanomora kako da mu drže trup, uspela je da skloni prelomljena rebra od pluća na pravo mesto, tako da se zacele, ne obogaljujući ga. Podnosio je bol uz divlji osmeh i bocu alem-vina; a kada je konačno pao u nesvest, Linden je razabrala novu lakoću sa kojom je disao.
<BR>&nbsp;&nbsp;&nbsp;&nbsp;&nbsp;Skladomajstor joj je prostim klimanjem glave čestitala na veštini, kao da od Odabrane nije ni mogla da očekuje nešto drugo. No, Palamar Sanomor podigao ju je uvis i tako čvrsto zagrlio da je to već pomalo ličilo na zavist. Grčenje njegovih čvornovatih mišića pokazalo joj je koliko kapetanov brat čezne za isceljenjem - isceljenjem Zemlje i svojim sopstvenim. Ožiljak ispod očiju mu je svetleo, beo i otečen.
<BR>&nbsp;&nbsp;&nbsp;&nbsp;&nbsp;Uzvratila mu je stisak sa saosećanjem i razumevanjem. Onda je napustila slanomirsobu, gde je Magloval ležao, i vratila se Kovenantu.
<BR>&nbsp;&nbsp;&nbsp;&nbsp;&nbsp;Počeo je da se budi duboko u noći trećeg dana oluja.
<BR>&nbsp;&nbsp;&nbsp;&nbsp;&nbsp;Bio je preslab da podigne glavu ili progovori. Izgledao je preslab da razume ko je, gde je, šta mu se desilo. Ali iza tupog pogleda bio je oslobođen groznice. Otrov se vratio u mirovanje.
<BR>&nbsp;&nbsp;&nbsp;&nbsp;&nbsp;Pridržavajući mu glavu, dala mu je koliko god je mogao da uzme hrane i pića koje je Kail ranije doneo njoj. Odmah potom zapao je u mnogo prirodniji san.
<BR>&nbsp;&nbsp;&nbsp;&nbsp;&nbsp;Prvi put za mnogo dana Linden je pošla u svoju kabinu. Držala se podalje od nje kao da je još puna noćnih mora; ali sada je znala da se tama povukla, makar privremeno. Iscrpljeno se ispružila u visećoj postelji i dozvolila sebi da se odmori.
<BR>&nbsp;&nbsp;&nbsp;&nbsp;&nbsp;Tokom sledećeg dana Kovenant se povremeno budio, ne vraćajući se punoj svesti. Svaki put je otvarao oči i pokušavao da podigne glavu, a ona ga je hranila; i svaki put bi gotovo odmah ponovo zapao u san. No, nije joj trebalo čulo za zdravlje kako bi videla da postaje sve snažniji kako mu se telo napajalo hranom i snom. A to ju je čudno umirivalo. Osećala je da je povezana sa njim kao u simbiozi, da se vrata osetljivosti i ranjivosti koja mu je jednom otvorila više ne mogu zatvoriti. Njegov oporavak umirivao ju je na više načina nego što bi umela da opiše.
<BR>&nbsp;&nbsp;&nbsp;&nbsp;&nbsp;To je poništavalo borbu za nezavisnost koju je vodila čitavog života, osujećivalo joj strogu odlučnost da ne živi ni za koga drugog do za sebe samu. Da je ikada dozvolila sebi ovoliku otvorenost tuđim potrebama i osećanjima, kako bi preživela ono što su joj roditelji ostavili u nasleđe? No, nije mogla da poželi da se oslobodi ovog neverovatno nesigurnog i čvrstog čoveka. Čvorovi u njoj popuštali su dok ga je gledala kako se iseljuje.
<BR>&nbsp;&nbsp;&nbsp;&nbsp;&nbsp;Rano sledećeg jutra ponovo ga je nahranila. Kada je opet zaspao, popela se na zadnju palubu i ustanovila da su oluje prestale. Postojan vetar lako je nosio Dragulj Zvezdoputa preko debelog mora. Jedra su se u visini izvijala pod neprekinutim azurnim nebom.
<BR>&nbsp;&nbsp;&nbsp;&nbsp;&nbsp;Brusobol ju je sa krmene palube pozdravio uzvikom veselja, a onda upitao za Kovenanta. Kratko je odgovorila, gotovo nadureno, ne zato što joj je pitanje zamsetalo, nego zato što nije znala kako da prikrije nehotičnu osetljivost sopstvenog odgovora. Nešto u njoj je želelo da se smeje od zadovljstva na vetru, pod jasnim sunčanim svetlom, nad poigravanjem talasa. Dromond je pevao pod njenim nogama. Pa ipak, neočekivano je ustanovila da je na ivici suza. Sopstvene suprotnosti su je zbunjivale. Nije bila više sigurna ko je, u stvari.
<BR>&nbsp;&nbsp;&nbsp;&nbsp;&nbsp;Razgledajući zadnju palubu, ugledala je Lupiženu blizu mesta gde je Kovenant ležao pod svojom opnom. Vain je još tu stajao - uopšte se nije pomerio od Kovenantovog izbavljenja - a Lupižena nije obraćao pažnju na njega. Izobličeni džin je preko ramena grubu kamenu ploču, a u drugoj ruci kameni kazan. Podstaknuta radoznalošću koliko i naraslim pritiskom reči, Linden je pošla da vidi šta on to radi. Izgledalo je da on posebno razume njenu zbunjenost.
<BR>&nbsp;&nbsp;&nbsp;&nbsp;&nbsp;"Ah, Odabrana", rekao je umesto pozdrava kada se približila; ali pogled mu je bio udaljen, a čelo namršteno od usredsređenosti. "Hoćeš da me ispituješ o mom poslu." Uprkos zauzetosti, stigao je da joj se nasmeši. "Sigurno si posmatrala poslove na Dragulju Zvezdoputa i uočila si da svaki džin služi potrebama broda. A sigurno si videla i da sam ja izuzetak. Lupižena se ne penje po katarkama i ne opslužuje Brodosrce. Ne radi u utrobi, ne brine se o jedrima i konopcima. Kakva mu je onda svrha u ovoj hrabroj družini?"
<BR>&nbsp;&nbsp;&nbsp;&nbsp;&nbsp;Glas mu je pokazivao da se šali; ali najveći deo pažnje bio mu je usmeren na drugu stranu. Spustio je ploču i kazan i pažljivo ispitao ožiljke koje je divlja magija ostavila na palubi, a onda i oštećenja na hranoholu. Da bi stigao do krova, popeo se uz lestvice koje je sigurno ranije tu postavio.
<BR>&nbsp;&nbsp;&nbsp;&nbsp;&nbsp;"Pa", nastavio je dok je posmatrao oštećeni granit, "svima je jasno da nisam odgovarajuće građen za takve poslove. Moj telesni oblik loše se uklapa u brodosrce. Nemam spretnosti u kretanju, na palubi ili u vazduhu. A u utrobi" - glasno se nasmejao - "moja visina nije dovoljna za ložišta i stolove. Oni koji su izgradili Dragulj Zvezdoputa nisu predvideli džina mog izgleda. A što se tiče staranja o jedrima i konopima..." Zadovoljno je klimnuo glavom kada je pregledao krov, ili zbog onog na šta je mislio, a onda se vratio do kazana. "To nije moja veština."
<BR>&nbsp;&nbsp;&nbsp;&nbsp;&nbsp;Posegnuo je u kamenu posudu i jednom rukom promešao sadržaj, a onda izvukao šaku žitke, smeđe mase koja je izgledala kao delimično stvrdnuta smola. "Odabrana", rekao je dok je obema rukama mesio masu, "ja nisam slučajno ovde. Posao koji ja radim malo ko može da vrši bez posledica, jer potrebno je telo džinova i veština džinova da se ruke ne bi pretvorile u kamen.
<BR>&nbsp;&nbsp;&nbsp;&nbsp;&nbsp;Gledaj!" uzviknuo je kao da ga posao razveseljuje. Popeo se uz lestvice i počeo da razmazuje masu kao glinu i utiskuje je u izlomljenu ivicu krova. Ćutke je oblikovao masu sve dok nije ispunila šupljinu, tačno se uklapajući u obrise zida. Onda je sišao i vratio se do kamene ploče. Snažnim prstima otkinuo je komad veličine dlana. Oči su mu blistale. Vedro nasmešen, ponovo se vratio na krov.
<BR>&nbsp;&nbsp;&nbsp;&nbsp;&nbsp;Razmetljivo, kao da zabavlja brojnu publiku, utisnuo je kamen u masu i brzo povukao ruku.
<BR>&nbsp;&nbsp;&nbsp;&nbsp;&nbsp;Na Lindenino čuđenje, kamen kao da je izazvao kristalizaciju smole. Masa se skoro istog časa pretvorila u kamen. U trenutku između dva otkucaja srca, smola se stopila sa krovom. Zid je postao ceo kao da nikad nije ni bio oštećen. Nije videla nikakav trag ni granicu između starog i novog kamena.
<BR>&nbsp;&nbsp;&nbsp;&nbsp;&nbsp;Izraz njenog lica izmamio je Lupiženi glasan kikot. "Gledaj i uči se", veselo se smejao. "Ovo zgrčeno i izobličeno telo loš je pokazatelj duha sakrivenog u njemu." Teatralno je raširio ruke. "Ja sam Lupižena Neustrašivi!" povikao je. "Gledajte me i divite se!"
<BR>&nbsp;&nbsp;&nbsp;&nbsp;&nbsp;Okolni džinovi uzvratili su na njegovo veselje. Pridružili su mu se, uživajući u ludiranju. No, gotovo odmah se kroz šale i galamu proneo glas Prve. "Svakako si neustrašiv", rekla je; Linden je za trenutak pogrešno shvatila njen ton. Izgledalo joj je da Prva grdi Lupiženu zbog neozbiljnosti. No, jedan pogled bio je dovoljan da se ispravi. Oči Prve blistale su od mešavine zadovoljstva i tamnih sećanja. "A ako ne siđeš sa te pozornice", nastavila je, "postaćeš Lupižena Padavičar."
<BR>&nbsp;&nbsp;&nbsp;&nbsp;&nbsp;Posada se opet zasmejala. Glumeći gubitak ravnoteže, Lupižena je otšepesao niz lestvice; ali lice mu je sijalo kao da se jedva uzdržava da ne zapleše.
<BR>&nbsp;&nbsp;&nbsp;&nbsp;&nbsp;Džinovi su se brzo vratili svojim poslovima; Prva se udaljila; a Lupižena se zadovoljio i ozbiljnije je nastavio sa radom. Popravljao je krov deo po deo kako se smola ne bi stvrdla pre nego što je postavi; a kada je završio, krov je bio ceo kao i zid. Onda se posvetio ožiljcima koje je vatra ostavila na palubi. Postarao se za njih tako što ih je ispunio smolom, izgladio je da odgovara palubi, a onda u svaku prugu uglavio po komadić kamena. Iako je brzo radio, bio je odmeren kao hirurg.
<BR>&nbsp;&nbsp;&nbsp;&nbsp;&nbsp;Linden ga je gledala, sedeći naslonjena na zid hranohola. Isprva se divila, ali postepeno joj se raspoloženje promenilo. Ovaj džin ličio je na Kovenanta - obdaren moćima; neobično sposoban za isceljenje. A na osnovno pitanje o Kovenantu nije uspevala da nađe odgovor.
<BR>&nbsp;&nbsp;&nbsp;&nbsp;&nbsp;Pitanje je, nekim neverovatnim slučajem, bilo isto ono koje ju je izbezumljivalo u drugačijem obliku. Zašto je ona ovde? Zašto joj je Gibon rekao: Prekaljena si kao što se gvožđe kali da postigneš uništenje Zemlje, a onda ju je podvrgao strašnim mukama kako bi je ubedio da govori istinu?
<BR>&nbsp;&nbsp;&nbsp;&nbsp;&nbsp;Osećala je da je čitav život provela sa tim pitanjem, a i dalje nije mogla da odogovori.
<BR>&nbsp;&nbsp;&nbsp;&nbsp;&nbsp;"Ah, Odabrana." Lupižena je završio posao. Stajao je pred njom, podbočen, sa odjekom nesigurnosti u očima. "Od kako sam te prvi put video u strašnoj turobnosti Sarangrava nisam primetio da si makar jednom razvedrila duh. Krećeš se od mraka u mrak, a nema nikakvog svitanja. Zar nisi zadovoljna izbavljenjem Kovenanta Džinoljuba i Maglovala - spasenjem koje niko drugi ne bi mogao da izvede?" Odmahnuo je glavom, mršteći se više za sebe. Onda joj je naglo prišao i seo kraj nje. "Moj narod ima izreku - a ko nema izreke u ovom mudrom i premudrom svetu?" Ozbiljno ju je pogledao, iako su mu se uglovi usana izvijali. "Izreka kaže: 'Zaptivena vrata ne propuštaju svetlo'. Zar nećeš da mi pričaš? Ničije ruke sem tvojih ne mogu otvoriti ta vrata."
<BR>&nbsp;&nbsp;&nbsp;&nbsp;&nbsp;Uzdahnla je. Ponuda ju je dirnula; ali bila je toliko ispunjena onim što nije mogla da kaže da nije uspevala da odabere. Malo kasnije ipak je progovorila. "Reci mi da ima razloga."
<BR>&nbsp;&nbsp;&nbsp;&nbsp;&nbsp;"Razloga?" tiho je upitao.
<BR>&nbsp;&nbsp;&nbsp;&nbsp;&nbsp;"Ponekad..." tražila je način da bolje izrazi svoju potrebu. "Tu sam zbog njega. Ili sam sučajno pala za njim. Ili bi trebalo da mu uradim nešto. Za njega", dodala je, setivši se starca sa farme. "Ne znam. Sve to nema niakvog smisla. Ali ponekad, dok sedim i gledam ga, užasava me mogućnost da umre. On ima toliko toga što mi je potrebno. Bez njega ne bih imala nikakvog razloga što sam tu. Nikada ne bih pomislila da ću osetiti" - prevukla je rukom preko lica, a onda ju je spustila, namerno puštajući Lupiženu da je što bolje vidi, - "osećam se nesposobnom bez njega.
<BR>&nbsp;&nbsp;&nbsp;&nbsp;&nbsp;Ali ima još." Grlo joj se stezalo od onog na šta je mislila. Ne želim da on umre! "Ne znam kako da mu pomognem. Stvarno. U pravu je što se tiče poglavara Kletnika - i opasnosti po Domaju. Neko mora da učini ono što on radi. Da se ne bi čitav svet pretvorio u igralište za Besomuke. To razumem. Ali šta ja tu mogu da učinim? Ne poznajem ovaj svet toliko kao on. Nikada nisam videla sve ono što ga je navelo da zavoli Domaju. Nikada nisam videla Domaju zdravu.
<BR>&nbsp;&nbsp;&nbsp;&nbsp;&nbsp;Pokušala sam", trudila se da govori uprkost starom bolu uzaludnosti, "pokušala sam da pomognem. Neka mi Bog pomogne, čak sam pokušala da prihvatim sve ono što vidim kada niko drugi ne vidi i po svemu što znam mora da, zapravo, ludim. Ali ne znam kako da učestvujem u njegovoj vezanosti. Nemam moć da išta učinim." Moć, da. Čitavog života želela je moć. Ali želja je rođena u tami - i usađena u nju dublje od ikakve moći srca i volje. "Osim da pokušam da ga održim u životu i da se nadam da se neće umoriti da me tegli za sobom. Mislim da sam čitavog života samo poricala. Nisam postala lekar zato što sam želela da ljudi žive. Učinila sam to zato što mrzim smrt."
<BR>&nbsp;&nbsp;&nbsp;&nbsp;&nbsp;Sada je mogla da nastavi. Pod sunčevim svetlom, sedeći na toplom kamenu, sa vetrom u kosi, uz podršku Lupiženine pažnje, mogla je da izloži sve svoje tajne. Ali kada je zastala, džin je progovorio u tišini koja je nastupila.
<BR>&nbsp;&nbsp;&nbsp;&nbsp;&nbsp;"Čujem te, Odabrana. U tebi ima sumnji i straha; brige takođe. Ali sve to zajedno ima i drugi naziv, naziv koji nisi izgovorila."
<BR>&nbsp;&nbsp;&nbsp;&nbsp;&nbsp;Promeškoljio se i ispravio koliko god su mu dozvoljavala grbava leđa. "Ja sam džin. Hoću da ti ispričam priču."
<BR>&nbsp;&nbsp;&nbsp;&nbsp;&nbsp;Nije mu odgovorila. Niko joj se nikada nije oberatio sa toliko razumevanja kao Lupižena.
<BR>&nbsp;&nbsp;&nbsp;&nbsp;&nbsp;"Možda ti je doprlo do ušiju", počeo je on malo kasnije, "da sam ja muž Prve od Potrage, koju ja zovem Paučina Vodosvetla." Ćutke je klimnula glavom. "Tu priču vredi ispričati.
<BR>&nbsp;&nbsp;&nbsp;&nbsp;&nbsp;Odabrana, prvo moraš razmeti da su džinovi slabo plodan narod. Retko je da neka naša porodica ima troje dece. Zato su nam deca važna - da, veoma dragocena svim džinovima, čak i onima kao ja, koji su rođeni bolesni i izobličeni u znak predskazanja budućeg zemljovida. Ali mi smo i dugovečan narod. U tvojim godinama naša deca su još deca. Zato naše porodice mogu da očekuju da će zajednički život potrajati ne godinama, nego decenijama. Zato je veza između roditelja i dece, iz pokolenja u pokolenje, i bliska i trajna - značajna za nas koliko i bračna.
<BR>&nbsp;&nbsp;&nbsp;&nbsp;&nbsp;To moraš znati da bi razumela zašto je moja Vodosvetla bila dvaput lišena ljubavi."
<BR>&nbsp;&nbsp;&nbsp;&nbsp;&nbsp;Pažljivo je izgovarao reči pod sunčevom svetlošću, kao da su važne i osetljive. "Prvi gubitak bio je bolan. Život njene majke, Kapljane Penoskočne, okončao se na porođaju - što je samo po sebi veoma čudno, jer iako je naš narod slabo plodan, takođe je izdržljiv i takvi gubici su retki. Stoga je od samog početka moja Vodosvetla bila lišena majčine ljubavi, koja nam je svima važna. Zato se još jače - snagom iz straha - vezala za svog oca, Čelana Čvoropesta.
<BR>&nbsp;&nbsp;&nbsp;&nbsp;&nbsp;E, Čelan Čvoropest bio je kapetan ponosnog džinobroda po imenu Talasoples, a žudnja za solju često ga je odvajala od deteta koje je raslo, toliko ljupko i milo da je svakog srce bolelo pri pogledu na nju. A predstavjala mu je i sećanje na njegovu Penoskočnu. Zato je vodio malu Vodosvetlu sa sobom na sva putovanja, pa je zašla u devojaštvo sa palubom koja joj se ljuljala pod nogama i solju u kosi nalik na dragulje.
<BR>&nbsp;&nbsp;&nbsp;&nbsp;&nbsp;U to vreme" - Lupižena je bacio kratak pogled na Linden, a onda se ponovo zagledao u dubine neba i u svoju priču - "služio sam svojom veštinom na Talasoplesu, pa sam toliko dobro upoznao Vodosvetlu da je njeno lice bilo svetlost u mojim očima, a njen osmeh smeh u mom grlu. No, malo je marila za mene. Zar nije bila samo dete? Šta joj je mogao značiti mlad bogalj? Živela je u radosti svog oca, u ljubavi prema brodu, i za nju sam bio samo jedan od mnogih džinova, možda nešto bliži Čvoropestu, njenom ocu. Bio sam zadovoljan time. Takav mi je usud. Žena - a još više devojka - gleda na bogalja sa sažaljenjem i ljubaznošću, možda i sa prijateljstvom, ali ne sa željom.
<BR>&nbsp;&nbsp;&nbsp;&nbsp;&nbsp;No, došlo je vreme - koje verovatno na kraju dočeka svaki brod - kada se Talasoples slučajem našao u moru Dušogriza.
<BR>&nbsp;&nbsp;&nbsp;&nbsp;&nbsp;Kažem slučajem, Linden Averi, jer verujem da je tako bilo. Dušogriz je opasno i nestalno more i nikada nije sačinjena karta koja bi tačno pričala o njemu. No, Čelan Čvoropest bio je drugog mišljenja. Pogrešio je u navigaciji i kako je rasla opasnost u kojoj smo se našli, raslo je i njegovo osećanje krivice.
<BR>&nbsp;&nbsp;&nbsp;&nbsp;&nbsp;Jer bilo je doba oluja na Dušogrizu, vodom su krstarili suprotni vetrovi i bacali Talasoples na sve strane odjednom. Jedra nisu koristila i dromond se tumbao ka jugu, ka mestu punom grebena i opasnosti poznatom pod imenom Zubi Dušogriza.
<BR>&nbsp;&nbsp;&nbsp;&nbsp;&nbsp;Jezdili smo ka Zubima bez pomoći i nade. Kada smo se približili tom području, Čvoropest je u očajanju podigao jedra. Ali samo tri smo uspeli da postavimo - a jedino je zoroljub izdržao. No, zoroljub nas je spasao, iako Čvoropest nije hteo da veruje u to, jer bio je obuzet svojim usudom i nije video nikakav drugi ishod svojih odluka do nesreće.
<BR>&nbsp;&nbsp;&nbsp;&nbsp;&nbsp;Rastrzani između vetrova, tumbali smo se kroz Zube."
<BR>&nbsp;&nbsp;&nbsp;&nbsp;&nbsp;Linden se uživela u Lupiženinu priču; kao da je osećala oluju kako se diže iza sunčeve svetlosti, nakupljajući se na ivici vidika kao nepredvidljiva nesreća.
<BR>&nbsp;&nbsp;&nbsp;&nbsp;&nbsp;"Imali smo i sreće, donekle. Sreće što je zoroljub izdržao. Sreće što nismo dospeli u središte Zuba. Na tom mestu, sa oštrim i neizbežnim grebenima sa svih strana, Talasoples bi se sigurno pretvorio u olupinu. Ali udarili smo o jedan od spoljašnjih grebena - i nastavili da udaramo o njega, pošavši u susret sudbini jer se nad nama gomilao sav gnev Dušogriza.
<BR>&nbsp;&nbsp;&nbsp;&nbsp;&nbsp;U tom trenutku zoroljub je uhvatio suprotni vetar. Njegova snaga podigla nas je sa grebena i bacila nas u uskovitlanu morsku struju pre no što se jerdo rascepilo. Tako smo se izbavili od neposredne opasnosti Zuba.
<BR>&nbsp;&nbsp;&nbsp;&nbsp;&nbsp;No, šteta je bila pričinjena. Po zvucima dromonda znali smo da nam je greben oštetio korito. Kameni brod ne može da plovi sa takvom ranom. Imali smo pumpe, ali malo su nam koristile.
<BR>&nbsp;&nbsp;&nbsp;&nbsp;&nbsp;Čvoropest mi je dovikivao naređenja, ali jedva sam ga čuo, pa nisam ni naslutio šta namerava. Zar su mi u tom trenutku bila potrebna naređenja? Kamen Talasoplesa bio je oštećen, a moj posao jeste opravka kamena. Zastao sam samo da uzmem kazan i komad stene i pošao sam pod palubu."
<BR>&nbsp;&nbsp;&nbsp;&nbsp;&nbsp;Glas mu je bio živ i usmeren, više nagoveštavajući nego opisujući okolnosti u priči. "Otišao sam do pukotine, ali nisam mogao da joj priđem. Iako je rana bila manja od mojih grudi, snaga vode me je prevazilazila, pojačana težinom dromonda i besom Dušogriza. Nisam mogao da stojim pred rupom. Još manje sam mogao da pripremim kazan. Nivo vode u brodu već mi je stigao do pojasa. Nisam se radovao takvoj smrti pod palubom, na ivici Zuba Dušogriza, bez ikakvog postignuća u životu.
<BR>&nbsp;&nbsp;&nbsp;&nbsp;&nbsp;Ali dok sam se nerazumno i beznadežno borio sa pukotinom, shvatio sam značenje Čvoropestovog naređenja. Na moje ogromno iznenađenje, priliv vode se prekinuo. Umesto mora, sa druge strane pukotine ugledao sam grudi Čelana Čvoropesta kako je zatvaraju. Sopstvenim telom mi je omogućio da obavim svoj posao.
<BR>&nbsp;&nbsp;&nbsp;&nbsp;&nbsp;Iskoristio sam mogućnost. U užasnoj žurbi spremio sam smolu i usadio kamen u nju, misleći, obuzet očajanjem i ludošću, da ću uspeti da zalečim ranu dok Čvoropest bude imao vazduha. Ako budem dovoljno brz, vratiće se na površinu na vreme da udahne."
<BR>&nbsp;&nbsp;&nbsp;&nbsp;&nbsp;Iznenadno podrhtavanje glasa navelo je Linden da ga pogleda. Ponovo je u sebi preživljavao priču. Stezao je pesnice. "Budala!" rekao je više za sebe.
<BR>&nbsp;&nbsp;&nbsp;&nbsp;&nbsp;Ali, trenutak kasnije, duboko je udahnuo i naslonio se na zid barake. "No, iako budala, uradio sam ono što je trebalo da bi dromond i moji sadruzi preživeli. Kamenom i smolom zalečio sam pukotinu. I time sam zalepio Čvoropesta za spoljašnji bok Talasoplesa. Moja smola uhvatila mu je grudi kamenim dodirom i vezala ga zauvek."
<BR>&nbsp;&nbsp;&nbsp;&nbsp;&nbsp;Lupižena je uzdahnuo. "Džinovi su zaronili za njim, ali nisu mogli da ga otrnu od granita. Umro im je na rukama. A kada se Talasoples konačno probio u mirne vode, omogućivši roniocima da rade u manjoj opasnosti, dubinske ribe su od njega ostavile samo gole kosti."
<BR>&nbsp;&nbsp;&nbsp;&nbsp;&nbsp;S naporom se okrenuo ka Linden, puštajući da vidi duboku tugu u njegovom pogledu. "Neću kriti od tebe da sam se osećao užasno kriv zbog smrti Čelana Čvoropesta. Ti me prevazilaziš, jer si spasla Maglovala, a pri tom nisi izgubila Džinoljuba. Dugo posle tog putovanja nisam mogao podneti pogled na tugu Vodosvetlinog lica." Lice mu se postepeno razvedrilo. "No, neobična biljka je nikla iz semena posejanog smrću njenog oca i mog udela u tom gubitku. Posle tragedije zadobio sam mesto u njenim očima - jer nismo li njen otac i ja spasli toliko džinova koje je volela? Videla me je, ne onako kako ja vidim sebe - bogalja krivog za sve - nego kao čoveka koji je dao smisao smrti njenog oca. I iz njenog pogleda naučio sam da zanemarim osećanje krivice.
<BR>&nbsp;&nbsp;&nbsp;&nbsp;&nbsp;Izgubivši oca, izgubila je i čežnju za solju. Zato se okrenula od mora. No, u njoj je i dalje postojala čežnja, rođena u dubokom bolu koji je propatila. Kada duh nije potpuno ubijen, veliki gubitak uči ljude da duboko čeznu, i za sebe i za druge. A njen duh nije bio mrtav, mada je svakako potamneo i očvrsnuo, tako da sada stoji u mom narodu onako kako gvožđe stoji u kamenu." Sada je pažljivo gledao Linden, kao da nije siguran hoće li ona čuti sve što joj govori. "Njena čežnja ju je dovela do veštine Mačomoćnika." Glas mu je bio ozbiljan, ali nije prikrivao osmeh u očima. "I do mene."
<BR>&nbsp;&nbsp;&nbsp;&nbsp;&nbsp;Linden je ustanovila da ne može da podnese njegovu duboku pažnju. Možda ga zaista nije čula, nije razumela razloge zbog kojih joj je ispričao čitavu priču, ali ono što je čula duboko ju je pogodilo. Čvoropestovo samoubistvo bilo je bolno drugačije od onoga što je ona doživela. A bacalo je oštru svetlost na razlike između nje i Prve - dve kćeri koje su nasledile smrt na tako različite načine.
<BR>&nbsp;&nbsp;&nbsp;&nbsp;&nbsp;Osim toga, Lupiženina spremnost da pošteno i otvoreno gleda sopstvenu prošlost pokazala joj je ispraznost izgovora koje je sama koristila. Kao i on, imala je sećanja na očajanje i glupost. Ali on je svoja oživeo i izišao iz njih čitav, sa više života u sebi no što ga ona ima. Njena sećanja još su imala toliko moći...
<BR>&nbsp;&nbsp;&nbsp;&nbsp;&nbsp;Čekao je da progovori, ali ona to nije mogla. Bilo joj je previše. Sve ono što joj je bilo potrebno nateralo ju je da ustane i gotovo nehotice krene ka Kovenantovoj kabini.
<BR>&nbsp;&nbsp;&nbsp;&nbsp;&nbsp;Nije imala predstavu šta će učiniti. Kovenant je spasao Džoanu od poglavara Kletnika. Spasao je Linden od Marida. Od Sivita na-Mhoram-vinta. Od Gibona-Besomuka. Od groznice Kobi Sunca i zlokota Sarangrava. A nije mogao da spase sebe samog. Morala je da izvuče od njega nekakvo objašnjenje, činjenicu koja bi dala smisao njenim nevoljama.
<BR>&nbsp;&nbsp;&nbsp;&nbsp;&nbsp;A možda i priliku da sredi sopstvene račune. Njeni promašaji gotovo su ga ubili. Bilo joj je potrebno da je on razume.
<BR>&nbsp;&nbsp;&nbsp;&nbsp;&nbsp;Ukočenim pokretima sišla je u prvo potpalublje i pošla ka Kovenantovoj kabini. Pre nego što je stigla do nje, vrata su se otvorila i pojavio se Brin. Bezizražajno joj je klimnuo glavom. Bočno na vratu videli su mu se tragovi zarastanja opekotine koju mu je Kovenant naneo. Kada je rekao: "Prapoglavar želi da govori sa tobom", kazao je to kao da su njegova urođena iskrenost i njena izmučena nesigurnost potpuno tuđi jedno drugom.
<BR>&nbsp;&nbsp;&nbsp;&nbsp;&nbsp;Da je ne bi video kako se koleba, ušla je pravo u kabinu, ali tu se zaustavila, zbunjena ogoljenim nervima sopstvene potrebe. Kovenant je ležao u visokoj visećoj postelji; slabost mu je bila jasno ispisana na bledom čelu i u mlitavom držanju. Ali već na prvi pogled videlo se da mu se boja kože popravlja. Puls i disanje bili su postojani. U očima mu se svetlo sa prozora odražavalo razumom. Dobro se oporavljao. Za dan ili dva moći će i da ustane.
<BR>&nbsp;&nbsp;&nbsp;&nbsp;&nbsp;Sede vlasi u raščupanoj kosi izgledale su mu brojnije i činile ga starijim. No, divlje razrasla brada nije uspevala da prikrije uklesane bore oko usta ni napetost na upalim obrazima.
<BR>&nbsp;&nbsp;&nbsp;&nbsp;&nbsp;Za trenutak su zurili jedno u drugo, a onda ju je nalet strepnje naterao da skrene pogled. Želela je da priđe ležaljci - da mu izmeri puls, ispita mu ruku i potkolenicu, proceni temperaturu - da ga dodirne kao lekar kad već ne može na drugi način. No, posramljenost ju je naterala da ostane na mestu.
<BR>&nbsp;&nbsp;&nbsp;&nbsp;&nbsp;Naglo je progovorio. "Razgovarao sam sa Brinom." Glas mu je bio promukao od slabosti, ali ipak ispunjen mešavinom besa, želje i sumnje. "Haručai nisu vešti pripovedanju, ali izvukao sam iz njega sve što se moglo."
<BR>&nbsp;&nbsp;&nbsp;&nbsp;&nbsp;Odjednom je osetila da postaje ukočena kao da očekuje napad. "Je li ti rekao da sam te zamalo pustila da umreš?"
<BR>&nbsp;&nbsp;&nbsp;&nbsp;&nbsp;Pročitala je odgovor u novim borama oko očiju. Želela je da prekine, ali pritisak koji je u njoj narastao bio je prejak. Šta ga je Brin naveo da misli o njoj? Nije znala kako da se spase od onog što predstoji. Strogo je nastavila. "Je li ti rekao da sam mogla da ti pomognem čim si bio ujeden? Pre nego što se otrov proširio? A da nisam?"
<BR>&nbsp;&nbsp;&nbsp;&nbsp;&nbsp;Pokušao je da je prekine, ali pretekla ga je. "Je li ti rekao da sam se predomislila samo zato što se Prva spremala da ti odseče ruku? Je li ti rekao" - glas joj je naglo ogrubeo - "da sam pokušala da te opsednem? I da te je to navelo da se braniš, tako da nismo mogli da ti priđemo? I da su zato morali da dozovu nikora?" Neočekivani bes grebao joj je grlo. "Da to nisam učinila, Magloval ne bi uopšte bio povređen. Je li ti to rekao?"
<BR>&nbsp;&nbsp;&nbsp;&nbsp;&nbsp;Kovenantovo lice zgrčilo se u izraz gneva i saosećanja. Kada je naglo ućutala, morao je da proguta knedlu pre no što je odgovorio. "Naravno da mi je rekao. Nije se slagao. Haručai ne saosećaju baš mnogo sa običnim ljudskim osećanjima kao što su strah i sumnja. On misli da je zbog mene trebalo žrtvovati sve ostalo." Za trenutak je skrenuo pogled kao da ga obuzima bol. "Banor me je time dovodio do ludila. Bio je duboko siguran u sve." A onda je ponovo pogledao nju. "Drago mi je što si pomogla Maglovalu. Ne želim da se zbog mene još umire."
<BR>&nbsp;&nbsp;&nbsp;&nbsp;&nbsp;Na to se njen bes okrenuo protiv njega. Odgovor koji je dobila bio je toliko blizu onoga što je želela; ali razbesnelo ju je njegovo stalno preuzimanje odgovornosti i krivice za sve što se dešava. Kao da joj je odricao obično pravo da sama procenjuje svoje postupke. Haručaije je bar mogla da razume.
<BR>&nbsp;&nbsp;&nbsp;&nbsp;&nbsp;No, Kovenant je, izgleda, jedva bio svestan da ona nije izišla iz kabine. Pogled mu je bio usmeren u kamen nad glavom i borio se sa svojim shvatanjem onoga što mu se desilo. Kada je progovorio, glas mu je bio pun brige.
<BR>&nbsp;&nbsp;&nbsp;&nbsp;&nbsp;"Postaje sve gore."
<BR>&nbsp;&nbsp;&nbsp;&nbsp;&nbsp;Obgrlio se rukama oko grudi kao da štiti stari ožiljak od uboda nožem.
<BR>&nbsp;&nbsp;&nbsp;&nbsp;&nbsp;"Kletnik čini sve što može da me navikne na moć. Tome služi sav taj otrov. Fizičke posledice su manje bitne. Glavna stvar je u duši. Svaki put kad padnem u bunilo, otrov izjeda moje uzdržavanje. Onaj deo mene koji se opire da budem opasan. Zato... zato je sve ovo. Zato nas je Besomuk uvalio u nevolju u Kamendolu Mithil. Zato nas je stalno ponovo i ponovo napadao. Zato je Gibon rizikovao da mi pokaže istinu u onom istinozboru. Deo istine."
<BR>&nbsp;&nbsp;&nbsp;&nbsp;&nbsp;Naglo se pomerio u ležaljci i podigao desnu ruku. "Gledaj." Kada je stegao pesnicu, iz zglobova mu je blesnula bela vatra. Doveo ju je do takvog blistanja da je gotovo zaslepila Linden, a onda je prekinuo. Opustio se u ležaljci, dahćući.
<BR>&nbsp;&nbsp;&nbsp;&nbsp;&nbsp;"Više mi nije potreban razlog." Drhtao je. "Lakše mi je to nego da ustanem iz kreveta. Ja sam tempirana bomba. Načinio me je opasnijim od sebe samog. Kada eksplodiram..." Lice mu se izobličilo od strepnje. "Verovatno ću pobiti sve koji bi mogli da mu se suprotstave. Ovaj put sam gotovo uspeo u tome. Sledeći put... ili naredni..."
<BR>&nbsp;&nbsp;&nbsp;&nbsp;&nbsp;Bilo je jasno koliko strepi; ali ipak nije gledao u nju. Kao da se bojao da će prek pogleda osuditi i nju na opasnost. "To mi se dešava. Isto ono što je uništilo Kevina. Što je slomilo zavet Krvne garde. Pobilo Bezemljaše. Pretvaram se u ono što mrzim. Ako ovako nastavim, sve ću vas pobiti. A ne mogu da se zaustavim. Zar ne razumeš? Nemam tvoje oči. Ne mogu da vidim ono što mi treba da bih se borio sa otrovom. Nešto fizičko - šake ili grudi - to je drugo. Nervi su mi još dovoljno živi za to. Ali nemam čulo za zdravlje.
<BR>&nbsp;&nbsp;&nbsp;&nbsp;&nbsp;To je verovatno prava svrha Kobi Sunca. Da obogalji Zemnu moć kako ja ne bih ozdravio, da ne bih video ono što ti vidiš. I svi ostali su to već izgubili. Ti je imaš jer dolaziš spolja. Kob Sunca te nije uobličila. I ja bih je imao, da nisam..."
<BR>&nbsp;&nbsp;&nbsp;&nbsp;&nbsp;Prekinuo je pre no što je rekao ono što je nameravao. No, napetost se širila iz njega kao gnev i nije mogao da se uzdrži da ne usmeri svoje probleme na nju. Pogled mu je bio ukočen, krvav, izmučen; oči su mu se pretvorile u rane razumevanja. Grlo joj se steglo od dubine njegovog straha od samog sebe i nije mogla da progovori, čak i da je znala kako da ga uteši.
<BR>&nbsp;&nbsp;&nbsp;&nbsp;&nbsp;"Zato moram da stignem do Jedinog Drveta. Moram. Pre nego što postanem suviše smrtonosan da bih živeo dalje. Žezlo Zakona mi je jedina nada." U glasu mu se osećala sudbina. Imao je svoje noćne more - snove užasne i neizlečive kao i njeni. "Ako ne uspemo na vreme, ovaj otrov će sve savladati i neće ostati niko od nas ni da mari šta će biti a Domajom, a kamoli da se bori."
<BR>&nbsp;&nbsp;&nbsp;&nbsp;&nbsp;Zurila je u njega, shvatajući značenje njegovih reči. Ranije je uvek govorio da mu Žezlo Zakona treba zbog Domaje - ili zbog nje, da bi se vratila u sopstveni život. Dosad nije shvatila do koje mere je to važno i za njega lično. Iza svih dosadašnjih obaveza tražio je način da spase sebe. Zato je pokret broda sa zauzdanim nikorom uspeo da ga probudi. Vratio mu je osnovnu nadu: Jedino Drvo. Izbavljenje od zla koje je naneo kada je uništio staro Žezlo. Bekstvo od svrhe otrova. Nikakvo čudo što izgleda tako izmučeno. Nije znala kako je i dosad izdržao.
<BR>&nbsp;&nbsp;&nbsp;&nbsp;&nbsp;No, mora da je pogrešno razumeo njeno ćutanje. Ponovo je uperio pogled u tavanicu. Kada je progovorio, glas mu je bio pun gorčine. "Zato si ti ovde."
<BR>&nbsp;&nbsp;&nbsp;&nbsp;&nbsp;Trgla se kao da je udario, ali on to nije video.
<BR>&nbsp;&nbsp;&nbsp;&nbsp;&nbsp;"Onaj starac - onaj koga si srela pred farmom. Rekla si da si mu spasla život." To je bilo tačno. I obratio joj se. Ali nikada nije rekla Kovenantu šta joj je sve kazao. "Odabrao te je zbog tvojih očiju. I zato što si lekar. Samo ti u čitavoj ovoj zbrci možeš da naslutiš šta mi se dešava, kao i da učiniš nešto.
<BR>&nbsp;&nbsp;&nbsp;&nbsp;&nbsp;I Kletnik..." obeshrabreno je dodao. "Ako je Gibon govorio istinu. Ako nije samo pokušavao da te uplaši. Kletnik te je odabrao jer misli da te može naterati da polekneš. Zato te je Gibon dodirnuo. Zato je Marid skočio prvo na tebe. Da te pripremi za promašaj. Da mi ne bi pomogla. Ili da ne bi učinila pravu stvar kada pokušaš. On zna koliko sam ranjiv. Koliko mi je potrebno..."
<BR>&nbsp;&nbsp;&nbsp;&nbsp;&nbsp;Bez upozorenja, glas mu se izvio u protivljenju. "Zato što me se ne bojiš! Da si se bojala, ne bi bila ovde. Ništa od ovoga ti se ne bi desilo. Sve bi bilo drugačije.
<BR>&nbsp;&nbsp;&nbsp;&nbsp;&nbsp;Pakla mu i krvi, Linden!" Odjednom je vikao svom oskudnom snagom koju je stekao oporavkom. "Ti si jedina žena na svetu koja me ne gleda kao da sam neka vrsta otelovljenog zločina! Prokletstvo, krvlju sam platio da te poštedim od čega god je moglo. Ubio sam dvadeset jednog čoveka da te spasem iz Veselkamena! A ne mogu da te dosegnem. Šta, pobogu..."
<BR>&nbsp;&nbsp;&nbsp;&nbsp;&nbsp;Njegov bes razbio joj je ćutanje. Prekinula ga je kao da je besna na njega; ali njen gnev bio je usmeren u drugom pravcu.
<BR>&nbsp;&nbsp;&nbsp;&nbsp;&nbsp;"Ne želim da me poštediš. Želim razloge. Govoriš mi zašto sam ovde, ali to ništa ne znači. To nema nikakve veze sa mnom. Znači, ja sam lekar koji dolazi izvan Domaje. Pa šta? To je i Berenford, ali ovo se nije njemu desilo. Potrebam mi je bolji razlog. Zašto ja?"
<BR>&nbsp;&nbsp;&nbsp;&nbsp;&nbsp;Za trenutak ju je prostrelio pogledom punim odraza sunca. Ali njene reči su, izgleda, postepeno doprle do njega, primoravajući ga da se spusti - mišić po mišić - sve dok nije ponovo ležao u mreži. Delovao je iscrpljeno. Bojala se da neće smoći snage da joj kaže da se gubi iz kabine. Ali onda ju je iznenadio kao što ju je često i ranije iznenađivao. I posle toliko vremena nije mogla da proceni na koji način on razmišlja.
<BR>&nbsp;&nbsp;&nbsp;&nbsp;&nbsp;"Naravno da si u pravu", promrmljao je, napola za sebe. "Niko ne može da poštedi nekog drugog. Imam toliku moć - a stalno zaboravljam da ona ne koristi za ono što želim. Nikad je nije dovoljno. To je samo složeniji oblik bespomoćnosti. Trebalo bi da se bolje snalazim. I ranije sam već išao na ovakva putovanja.
<BR>&nbsp;&nbsp;&nbsp;&nbsp;&nbsp;Ne mogu da ti kažem zašto." Izgledao je suviše umoran ili poražen da bi digao glavu. "Znam ponešto o potrebama koje dovode ljude u ovakve situacije. Ali ne poznajem tvoje potrebe. Ne poznajem tebe. Odabrana si za ovo zbog toga što si, ali od početka mi ništa nisi govorila. Moj život zavisi od tebe, a zapravo nemam pojma od čega to zavisim.
<BR>&nbsp;&nbsp;&nbsp;&nbsp;&nbsp;Linden." Obratio joj se, ne gledajući je, kao da se boji da će je oterati jednim pogledom. "Molim te. Prestani da se braniš. Ne moraš da se boriš protiv mene. Pomozi mi da razumem." Sklopio je oči pred rizikom koji je preduzimao. "Ako želiš."
<BR>&nbsp;&nbsp;&nbsp;&nbsp;&nbsp;Ponovo je poželela da ga odbije. U njoj je narastala navika da beži. Ali zato je došla kod njega. Potreba je bila suviše jaka da bi je poricala.
<BR>&nbsp;&nbsp;&nbsp;&nbsp;&nbsp;No, pitanje je bilo toliko lično da nije mogla otvoreno da ga postavi. Da nije čula Lupiženinu priču, verovatno ne bi bila posobna za ovo. Ali njegov primer naveo ju je da pokuša. Imao je hrabrosti da oživi svoju prošlost. A sama njegova priča, priča o ocu Prve...
<BR>&nbsp;&nbsp;&nbsp;&nbsp;&nbsp;"Ponekad", rekla je, iako nije bila spremna, "ponekad me hvataju mračna raspoloženja." Kraj nje je stajala stolica; ali i dalje je kruto stajala. "Hvataju me još od detinjstva. Od kako mi je otac umro. Imala sam osam godina. To izgleda kao... ne umem da opišem. Kao da se davim, a ne mogu ništa da učinim. Kao da bih mogla da vrištim do u večnost, a niko me neće čuti." Bespomoćna. "Kao da jedino mogu da umrem, pa da time sve prekratim.
<BR>&nbsp;&nbsp;&nbsp;&nbsp;&nbsp;Tako sam počela da se osećam kada smo napustili Koerkri. Narastalo je kao i uvek, a nikada ne znam zašto nailazi ni zašto ponovo nestaje. Ali ovoga puta bilo je drugačije. Meni je izgledalo isto... ali bilo je drugačije. Ili je možda tačno to što si rekao - tamo na Kevinovom Vidikovcu. Da se naše unutrašnje stvari materijalizuju, pa ih vidimo kao da smo neko drugi. Ono što sam osećala bio je Besomuk.
<BR>&nbsp;&nbsp;&nbsp;&nbsp;&nbsp;Znači, možda je to razlog što sam ovde." Sada više nije mogla da prekine, iako joj je grudi zahvatilo mrsko podrhtavanje. "Možda je to veza između onoga što sam i onoga što Kletnku treba." Gotovo se zagrcnula od sećanja na Gibonov dodir; ali stegla je grlo da bi savladala mučninu. "Možda se zato zatvaram. Zato se plašim. Čitavog života sam pokušavala da dokažem da to nije tačno. Ali sve je suviše duboko.
<BR>&nbsp;&nbsp;&nbsp;&nbsp;&nbsp;Moj otac..." Tu je gotovo poklekla. Nikada se nije toliko otvorila pred nekim. Ali sada je, prvi put, želja za isceljenjem nadvladala stare otpore. "Bio je otprilike tvojih godina kada je umro. Čak je pomalo ličio na tebe." I na starca kome je spasla život na farmi 'Utočošte'. "Bez brade. Ali nije bio kao ti. Bio je patetičan."
<BR>&nbsp;&nbsp;&nbsp;&nbsp;&nbsp;Za trenutak ju je zaustavila iznenadna gorčina izliva. Oduvek je želela da veruje u ovo - kako bi mogla da ga odbaci. Ali to ranije nije bilo istina. Uprkos propalom životu, njen otac bio je dovoljno snažan da je uništi. Onako ispružen u ležaljci, Kovenant kao da se opirao iskušenju da je posmatra; ali poštedeo ju je pritiska soptvenog pogleda.
<BR>&nbsp;&nbsp;&nbsp;&nbsp;&nbsp;Glas joj je ogrubeo od zbijenih osećanja kada je nastavila. "Živeli smo na milju od gradića, mrtvog kao onaj u kome ti živiš. U jednoj od onih nesigurnih drvenih kućica. Nije bila okrečena od kako su se moji roditelji uselili i počinjala je da propada.
<BR>&nbsp;&nbsp;&nbsp;&nbsp;&nbsp;Moj otac gajio je koze. Bog zna otkuda mu pare da ih kupi kako bi počeo da ih gaji. Svaki posao koji je počinjao ispadao je gori od prethodnog. Zamislio je da će voditi ponosan i nezavistan život kao putujući prodavac usisivača. Kada to nije uspelo, probao je sa enciklopedijama. Pa sa prečišćivačima vode. Prečišćivači vode! Svi u krugu od trideset milja imali su sopstvene bunare, a voda je bila izvrsna. Svaki put kad bi mu plan propao, kao da se smanjivao. Urušavao se u sebe. Smatrao je sebe za grubog samotnjaka. Čoveka koji ide sopstvenim putem. Nikome se ne klanja. Blagi Bože! Verovatno je puzao na kolenima da bi dobio novac kojim će početi gajenje koza.
<BR>&nbsp;&nbsp;&nbsp;&nbsp;&nbsp;Imao je svoje zamisli o mleku i siru. O ukrštanju. O mesu. Naravno, nije imao ništa više pojma o gajenju koza nego ja. Prosto ih je sapeo i pustio da pasu oko kuće. Uskoro smo bili okruženi stotinama metara prašine sa svih strana.
<BR>&nbsp;&nbsp;&nbsp;&nbsp;&nbsp;Moja majka reagovala je tako što je počela da jede sve što bi joj došlo pod ruku, da ide u crkvu triput nedeljno i da me kažnjava kad god bih isprljala odeću.
<BR>&nbsp;&nbsp;&nbsp;&nbsp;&nbsp;Kad mi je bilo osam godina, koze su potamanile sve zeleno na našem imanju i prešle na zemlju koja je pripadala nekom drugom. Naravno, moj otac nije mislio da u tome ima nešto loše. Ali vlasnik je bio drugačijeg mišljenja. Onog dana kada je otac trebalo da ide na sud i brani se - to sam kasnije saznala - još nije rekao mojoj majci da je u nevolji. Zato je ona uzela auto i otišla u crkvu, a on nije imao čime da ode do opštinske zgrade - osim pešice, što nije imalo nikakvog smisla jer je razdaljina iznosila dvadeset milja.
<BR>&nbsp;&nbsp;&nbsp;&nbsp;&nbsp;Bilo je leto, pa nisam išla u školu. Igrala sam se napolju i isprljala sam se kao i obično, pa sam se unervozila. Majka bi bila van kuće po nekoliko sati, ali u tim godinama još nisam imala tačno osećanje za vreme. Želela dam da odem nekuda gde ću se neko vreme osećati bezbedno, pa sam se popela na tavan. Uz put sam se igrala igre koju sam već odavno volela, a sastojala se u tome da se popnem uz stepenice bez škripanja. Delom i zbog toga sam se osećala bezbedno na tavanu. Niko me nije čuo kako se penjem."
<BR>&nbsp;&nbsp;&nbsp;&nbsp;&nbsp;Prizor joj je bio toliko jasan u sećanju kao da je urezan kiselinom. Ali sada ga je posmatrala kao gledalac, strogošću koju je godinama gajila. Nije želela da opet bude ta devojčica, da opet proživi ta osećanja. Očne jabučice su joj gorele. Glas joj je postao čvrst i oštar, kao instrument za disekciju. Čak ni napetost koja joj je puzala uz kičmu nije je navela da se pomeri. Stajala je što je mirnije mogla, nagonski poričući svoje postojanje.
<BR>&nbsp;&nbsp;&nbsp;&nbsp;&nbsp;"Kada sam otvorila vrata, ugledala sam oca. Sedeo je u napola slomljenoj stolici za ljuljanje, a na podu oko njega bilo je nešto crveno. Nisam shvatila da je to krv sve dok nisam videla da ističe iz posekotina na zglavcima. Pomislila sam da ću početi da povraćam od zadaha.
<BR>&nbsp;&nbsp;&nbsp;&nbsp;&nbsp;Kovenant je sada gledao u nju, očiju razrogačenih od strepnje; ali ona nije gledala u njega. Usmerila je pažnju na napor da preživi ono što govori.
<BR>&nbsp;&nbsp;&nbsp;&nbsp;&nbsp;"Pogledao me je. Za trenutak kao da nije znao ko sam. Ili možda nije mislio da sam bitna. Ali onda je skočio iz stolice i počeo da se dere na mene. Nisam ga razumela, ali kasnije sam shvatila. Mislio je da ću pokušati da ga sprečim. Da ću otići do telefona, nekako dozvati pomoć. Iako mi je bilo samo osam godina. Zato je zalupio vrata i zaključao me sa sobom. Onda je bacio ključ kroz prozor.
<BR>&nbsp;&nbsp;&nbsp;&nbsp;&nbsp;Sve do tada nisam imala pojma da ključ uopšte postoji. Mora da je čitavo vreme bio u bravi, ali ja ga nisam primećivala. Da jesam, bezbroj puta bih se zaključala na tavanu kako bih se osećala što bezbednije.
<BR>&nbsp;&nbsp;&nbsp;&nbsp;&nbsp;Bilo kako bilo, ostala sam tamo i gledala ga kako umire. Bilo mi je potrebno dosta vremena da shvatim šta se dešava, a onda me je obuzela panika." Panika, nije nego. Reč je suviše blaga za ono što je osećala. Negde iza Lindenine čvrste samokontrole krila se devojčica čije se srce cepalo. "Plakala sam i vrištala, ali to nije pomagalo. Majka je još bila u crkvi, a susedi su bili suviše daleko da bi me čuli. A otac je samo još više pobesneo od toga. Sve je to i počeo iz inata, a moja cika samo je pogoršala stvar. Ako je i bilo izgleda da će se predomisliti, ja sam ih pokvarila. Možda je zato toliko pobesneo. U jednom trenutku prikupio je dovoljno snage da ustane kako bi me udario. Celu me je oblila krv.
<BR>&nbsp;&nbsp;&nbsp;&nbsp;&nbsp;Onda sam pokušala da ga molim. Da budem njegovo mezimče. Da ga preklinjem da me ne ostavlja. Rekla sam mu da je bolje da ja umrem umesto njega. Čak sam to i mislila. Osmogodišnjaci imaju bujnu maštu. No, ni to nije pomoglo. Ja sam ipak bila samo još jedan teg koji ga je sputavao. Da nije morao da se stara o ženi i kćeri, ne bi toliko puta propao." Bila je sarkastična do bola. Godinama se trudila da porekne da ima toliko snažna osećanja. "Ali samo me je streljao pogledom. Pala sam u očajanje. Pokušala sam da se naljutim na njega. Uspela sam da zapadnem u takvo raspoloženje da mu kažem da ga više neću voleti ako umre. To je, izgleda, doprlo do njega. Poslednje što sam čula da kaže bilo je 'Ionako me nikad nisi volela'."
<BR>&nbsp;&nbsp;&nbsp;&nbsp;&nbsp;Tog časa pao je udarac, ono što ju je zauvek prikovalo za sav taj užas. Nije bilo jezika kojim bi ga opisala.
<BR>&nbsp;&nbsp;&nbsp;&nbsp;&nbsp;Između ispucalih dasaka na podu i zapuštenih zidova navrla je bujica tame. Nije stvarno postojala; još je sve mogla da vidi. Ali narastala joj je u umu kao da je prizvana očevim samosažaljenjem - kao da je, ležeći na samrti, prevazišao sebe i iz čistog inata se pretvorio u moć i prizvao crnu zlobu noćne more da prisustvuje njegovoj smrti. Tonula je u lepljivoj ponoći njegovog prokletstva i ništa je nije moglo spasti.
<BR>&nbsp;&nbsp;&nbsp;&nbsp;&nbsp;A dok je tonula, očevo lice se na njene oči menjalo. Usta su mu se razvukla u nešto što bi trebalo da bude krik; ali nije - bio je to smeh. Likujuće veselje zlobe, bezvučno i potpuno. Opčinjena, nije mogla da otrgne pogled od njegovih usta. Predstavljala su strašnu pećinu i otvor kroz koji je navirala tama, kuljajući ka njoj da je zgrozi. Ionako me nikad nisi volela. Nikad me nisi volela. Nisi volela. Tama koju sada nije mogla da razlikuje od strašne zlokobnosti Gibon-Besomkovog dodira. Možda je sve to samo uobrazila - proizvod dečijeg, ranjivog očaja. Nije bilo važno. Naučio ju je da je bespomoćna i da se toga nikada neće osloboditi.
<BR>&nbsp;&nbsp;&nbsp;&nbsp;&nbsp;Nehotice je ugledala Kovenantovo lice kako užasnuto pilji u nju. Nije to želela od njega. Slabio joj je odbranu. U ustima je osećala gvozdeni ukus gneva. Više nije uspevala da spreči drhtanje glasa, ali nije mogla ni da zaćuti.
<BR>&nbsp;&nbsp;&nbsp;&nbsp;&nbsp;"Umro je, mnogo kasnije. A još mnogo kasnije majka je stigla kući. Do tada sam već izgubila svako osećanje. Prošli su sati dok nije primetila da nas nema i dok nije ustanovila da je tavan zaključan. Onda je morala da pozove susede kako bi joj pomogli da razvali vrata. Bila sam pri svesti sve vreme - sećam se svakog minuta - ali ništa nisam mogla da učinim. Samo sam ležala na podu dok nisu razbili vrata i odneli me u bolnicu.
<BR>&nbsp;&nbsp;&nbsp;&nbsp;&nbsp;Bila sam tamo dve nedelje. To je jedino razdoblje mog života u kome sam se osećala potpuno bezbedno."
<BR>&nbsp;&nbsp;&nbsp;&nbsp;&nbsp;Podrhtavanje u zglobovima iznenada je postalo prejako i više nije mogla da stoji. Kovenantov otvoreni pogled predstavljao je nemi krik saosećanja. Naslepo je potražila stolicu i sela. Neprekidno je grčila šake. Stegla ih je između kolena dok je završavala priču.
<BR>&nbsp;&nbsp;&nbsp;&nbsp;&nbsp;"Majka je mene krivila za sve. Morala je da proda koze i kuću čoveku koji je tužio oca kako bi platila sahranu i lečenje. U jednom od napada patetičnosti čak me je optužila da sam ubila njenog dragog muža. No, uglavnom me je krivila što sam izazvala čitavu situaciju. Spala je na socijalnu pomoć - svakako nije mogla da se zaposli, jer bi joj to ometalo odlaske u crkvu - i morale smo da živimo u prljavom stančiću u gradu. Sve to je zbog nečeg bilo mojom krivicom. U poređenju sa njom, šokirano osmogodišnje dete bilo je sposobna odrasla osoba."
<BR>&nbsp;&nbsp;&nbsp;&nbsp;&nbsp;Mogla je i dalje da izliva dugu životnu gorčinu, oslobađajući deo dugo prigušivanog besa; ali Kovenant ju je prekinuo. Progovorio je glasom punim bola i brige. "I nikada joj nisi oprostila. Nijednom od njih nisi oprostila."
<BR>&nbsp;&nbsp;&nbsp;&nbsp;&nbsp;Reči su je zabolele. Je li samo to shvatio od čitave priče - od činjenice da je rešila da je ispriča? Istog časa je stajala kraj ležaljke, besneći na njega. "Prokletstvo, naravno da im nisam oprostila! Zbog njih sam odrasla u novog samoubicu!" U slugu Opakog. "Čitavog života trudila sam se da dokažem da nisu bili u pravu!"
<BR>&nbsp;&nbsp;&nbsp;&nbsp;&nbsp;Mišići oko očiju su mu se zgrčili; bolno ju je gledao, ali nije ustuknuo. Uklesane linije oko usta i napetost na obrazima podsetili su je da on zna dosta o samoubistvu. Da je otac kome su oteli sina i ženu samo zato što je dobio bolest koja se nije mogla sprečiti. Pa ipak je preživeo. Borio se za život. Neprestano ga je gledala kako okreće leđa delima i stavovima koje nalaže mržnja. A nije se složio sa njom, uprkos svemu što mu je rekla.
<BR>&nbsp;&nbsp;&nbsp;&nbsp;&nbsp;"Da li zato misliš da ljudi ne treba da poveravaju svoje tajne? Zato nisi htela da ti pričam o Leni? Zato što si se bojala da ću reći nešto što ne želiš da čuješ?"
<BR>&nbsp;&nbsp;&nbsp;&nbsp;&nbsp;Poželela je da urlikne kao pobesnelo dete; ali nije mogla. Ponovo ju je prevarilo čulo za zdravlje. Nije mogla da se pravi da ne primećuje njegovu pažnju. Nijedan mušarac nije je tako gledao.
<BR>&nbsp;&nbsp;&nbsp;&nbsp;&nbsp;Potresena, vratila se do stolice i skljokala se na kameno sedište.
<BR>&nbsp;&nbsp;&nbsp;&nbsp;&nbsp;"Linden", počeo je što je nežnije mogao onako promuklim glasom. Ali prekinula ga je.
<BR>&nbsp;&nbsp;&nbsp;&nbsp;&nbsp;"Ne." Odjednom je osetila da je poražena. On je nikada neće razumeti. Ili je već suviše dobro razume. "Ne zato. Nisam im oprostila i baš me briga ko sve to zna. To me je držalo u životu kada nisam imala ništa drugo. Jednostavno, ne verujem u ovakva poveravanja." Iskrivila je usta. "Ništa mi ne bi značilo da znam sve o Leni. Tada si bio drugačiji. Platio si za ono što si učinio. Ona ne menja moja osećanja. Ali menja tvoja. Svaki put kad optužiš sebe zbog silovanja, pretvaraš ga u istinu. Prevodiš ga u sadašnjost. Ponovo postaješ kriv.
<BR>&nbsp;&nbsp;&nbsp;&nbsp;&nbsp;Isto se dešava i meni, kada govorim o roditeljima. Iako sam imala samo osam godina, a naredne dvadeset dve sam pokušavala da se pretvorim u nekoga drugog."
<BR>&nbsp;&nbsp;&nbsp;&nbsp;&nbsp;Umesto odgovora, Kovenant se uhvatio za ivicu ležaljke i privukao se bliže njoj. Usmerio je svoju slabost ka njoj kao u svađi. "Sve si naopako svatila. Ti to činiš samoj sebi. Kažnjavaš sebe zbog nečega što nisi mogla da izmeniš. Ne možeš da oprostiš sebi i zato odbijaš da oprostiš i drugima."
<BR>&nbsp;&nbsp;&nbsp;&nbsp;&nbsp;Naglo ga je pogledala; u njoj su se uskovitlali odobravanje i pobuna, pa nije uspela da odgovori.
<BR>&nbsp;&nbsp;&nbsp;&nbsp;&nbsp;"Zar ne radiš isto što i Kevin? Kriviš sebe što ne možeš da podneseš sve terete sveta. Smatraš da si ubila oca zato što ne podnosiš bol bespomoćnosti. Uništavaš ono to voliš zato što ne možeš da ga spaseš."
<BR>&nbsp;&nbsp;&nbsp;&nbsp;&nbsp;"Ne." Da. Ne znam. Njegove reči preduboko su prodrle. Iako nije imao čulo za zdravlje, mogao je da posegne u nju i stegne joj srce. Koreni vriska zbog onog što je učinila ocu kao da su se razrastali u njoj; a Kovenant ih je nagnao da se pokrenu. "Ne volim ga. Ne mogu. Da sam mogla, ne bih uspela da nastavim život."
<BR>&nbsp;&nbsp;&nbsp;&nbsp;&nbsp;Poželela je da pobegne, da pođe u nekakvu potragu kako bi zaštitila usamljenost. Ali nije to učinila. Već je suviše bežala. Besno ga gledajući, jer nije imala drugi odgovor na toliko saosećanja, uzela je sa stola bocu alem-vina, dodala mu je i zahtevala da popije dovoljno da bi zaspao.
<BR>&nbsp;&nbsp;&nbsp;&nbsp;&nbsp;Potom je pokrila lice rukama i povukla se u sebe. San mu je ublažio napetost na licu, povećavajući sličnost sa njenim ocem. Bio je u pravu; ona ne može da oprosti sebi. Ali nije uspela da mu kaže zašto. Tama je još bila u njoj, a nije mu priznala šta je njome učinila.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
