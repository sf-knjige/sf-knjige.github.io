<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. DUGI JAD
<P>&nbsp;&nbsp;&nbsp;&nbsp;&nbsp;Linden je u polutami jedva uspevala da razabere sadruge: Brusobola i mrtvog Sanomora; Prvu i Lupiženu; Vaina i Kaila. Stajali su oko nje kao dublje senke u opštoj tami. Ali gledala je samo Kovenanta. Grudi joj je pritiskala slika njega kako ničice leži na ivici smrti, sa nožem u grudima, toliko jasna kao tragovi kiseline. Videla je to lice - crte ispunjene agonijom, koža voštana i bleda - jasnije od napetog lica pred sobom. Njegov nejasni obris izgledao je smrtno neodređen, kao da su kosti koje ga podržavaju slomljene - slomljene kao Domaja kakvu mu je vratio poglavar Kletnik, slomljene kao Džoana. Iz njega je nestala sva opasnost.
<BR>&nbsp;&nbsp;&nbsp;&nbsp;&nbsp;No, družina nije mogla duže da ostane. Kroz kamen se proneo oštriji grč, kao da je Crv gotovo budan. Sa zidova je pala kiša šljunka, ispunjavajući vazduh lakim odjecima. Ostalo je malo vremena. Možda ne i dovoljno. Kail se nežno sagnuo ka Kovenantu. "Prapoglavaru, hodi. Ovo Ostrvo neće izdržati. Moramo požuriti da spasemo živote."
<BR>&nbsp;&nbsp;&nbsp;&nbsp;&nbsp;Linden je razumela. Crv se vraćao na počinak; ali i ovi mali pokreti mogli su svakog trenutka da razore Ostrvo. U svemu ostalom je promašila; ali ova žurba bila joj je dostupna. Ustala je i pružila ruke da pomogne Kovenantu.
<BR>&nbsp;&nbsp;&nbsp;&nbsp;&nbsp;Odbio je ponudu. Tama mu je za trenutak zaklonila lice. Kada je progovorio, a glas mu je bio prigušen porazom.
<BR>&nbsp;&nbsp;&nbsp;&nbsp;&nbsp;"Trebalo je da prekinem vezu. Pre no što si imala vremena da vidiš. Ali nisam imao hrabrosti da te pustim. Ne mogu to da podnesem."
<BR>&nbsp;&nbsp;&nbsp;&nbsp;&nbsp;Ipak se pokrenuo. Uprkos svemu, razumeo je potrebu družine. Izmučen i gubav, uz Kailovu pomoć, uspeo je da se uspravi.
<BR>&nbsp;&nbsp;&nbsp;&nbsp;&nbsp;Pećinu je potresao novi udar, ali Linden je uspela da sama održi ravnotežu.
<BR>&nbsp;&nbsp;&nbsp;&nbsp;&nbsp;Prva i Lupižena prišli su Brusobolu. Pažljivo i odlučno su ga podigli. Nije hteo da pusti mrtvog brata. Noseći Sanomora u naručju, dozvolio je da ga povedu ka zavojitom useku, za Kovenantom i Linden.
<BR>&nbsp;&nbsp;&nbsp;&nbsp;&nbsp;Družina se ćutke penjala iz grobnice svojih snova.
<BR>&nbsp;&nbsp;&nbsp;&nbsp;&nbsp;Drhtaji su im stalno pretili tokom napornog uspona. Ispust se propinjao kao da će ih zbaciti u ponor. Vibracije su činile da kamen drhti kao ranjeno telo. Povremeno bi otpadalo komađe stenja, ostavljajući oštre odjeke koji su se peli naviše kao krici lišenih. Ali Linden se nije plašila toga. Bila je jedva svesna napornog uspona. Osećala je da može da broji poslednje kapi krvi kako kaplju oko noža u Kovenantovim grudima.
<BR>&nbsp;&nbsp;&nbsp;&nbsp;&nbsp;Kada je stigla na vrh i osvrnula se po Ostrvu i debelom moru, bila je nejasno iznenađena što je sunce stiglo tek do polovine silaska. Zar nije za uništenje pohoda bilo potrebno više vremena? Izgleda da nije. Ogromna šteta bila je nagla kao srčani udar. Iznenadna kao pad starca nasred puta prema farmi 'Utočište'.
<BR>&nbsp;&nbsp;&nbsp;&nbsp;&nbsp;Polako i nezaustavivo, snaga stenja je rasla. Kada je pošla nizbrdo, utvrdila je da se na padinama nalaze novi ožiljci - tamo odakle su otpale gromade i lavine stenja. Drevno more progutalo je sve bez traga.
<BR>&nbsp;&nbsp;&nbsp;&nbsp;&nbsp;Poslednji drhtaji Ostrva su narastali. Iako je jedva mogla da hoda bez spoticanja, požurivala je družinu. To je bila njena odgovornost. Kovenant je bio toliko rastrgan Obesvećenjem, slep od očaja, da bi pao ničice bez Kailove pomoći. I njoj je bio potreban oslonac; ali Brin je nestao, Prva i Lupižena su se bavili Brusobolom, a Kail je imao svoju dužnost. I tako je sama nosila svoju težinu i promuklo opominjala ostale da požure. Nespretno kao bogalji, trudili su se da prestignu meškoljenje Crva.
<BR>&nbsp;&nbsp;&nbsp;&nbsp;&nbsp;Vain ih je pratio kao da se ništa nije promenilo. Ipak, desna šaka mu je mlatarala sa mrtvog drveta u koje mu se podlaktica pretvorila. Prsten sa Žezla Zakona na doručju stezao je vezu između tkiva i kore.
<BR>&nbsp;&nbsp;&nbsp;&nbsp;&nbsp;Konačno su stigli do čamca. Nekim čudom izbegao je udarce padajućeg stenja. Svi su žurno poskakali u njega kao da su u bekstvu.
<BR>&nbsp;&nbsp;&nbsp;&nbsp;&nbsp;Kada je Prva odgurnula čamac u vodu, čitavo ostrvo je poskočilo. Ogroman deo prevoja na vrhu urušio se u ponor. More se pretvorilo u visoke telase, na kojima je čamac poigravao. No, uspeo je da nedirnut iziđe iz grčeva. Potom su Prva i Lupižena seli za vesla i uzeli pravac ka Dragulju Zvezdoputa.
<BR>&nbsp;&nbsp;&nbsp;&nbsp;&nbsp;Sledeći drhtaj srušio je novi deo vrha. Nestali su široki delovi okolnih grebena. Potom su drhtaji postali gotovo stalni, podižući ogromne oblake prašine nalik na dim iz grotla na ostrvu. Podstican teškim morem, čamac je brzo prišao boku džinobroda. Družina se začas našla na palubi. Svi su se skupili kraj leve ograde da gledaju kako se planina Jedinog Drveta urušava.
<BR>&nbsp;&nbsp;&nbsp;&nbsp;&nbsp;Potonula je u poslednjem ogromnom grču. Komađe Ostrva poskakivalo je kao plamen dok su se temelji tresli. Potom se sav kamen smirio oko novog počivališta Crva; a u otvor je jurnulo more. Voda se podigla kao ogromni gejzir i raširila se u širokim talasima zbog kojih se dromond ozbiljno zaljuljao. I to je bio kraj. Čak je i greben nestao. Nije ostalo ništa da označi mesto, osim mehurića koji su neko vreme probijali površinu pa nestali, ostavljajući za sobom azurnu tišinu.
<BR>&nbsp;&nbsp;&nbsp;&nbsp;&nbsp;Gledaoci su se polako okrenuli ka brodu. Kada je Linden pogledala kraj Vaina ka Kovenantu, videla je da pored njega stoji Findejl. Želela je da bude besna na Elohima, jedva bi dočekala svako osećanje koje bi je održalo. Ali vreme za to je prošlo. Nikakve rasprave neće Kovenantu vratiti nadu. Bore urezane u lice Određenog bile su duboke kao i uvek; ali sada su izgledale kao ožiljci sažaljenja.
<BR>&nbsp;&nbsp;&nbsp;&nbsp;&nbsp;"Ne mogu da ti umanjim tugu", rekao je, govoreći tako tiho da ga je Linden jedva čula. "Takav pokušaj je učinjen, ali nije uspeo. Ali poštedeću te jednog straha. Jedino Drvo nije uništeno. To je misterija Zemlje. Dok Zemlja traje, trajaće i ono. Možda su tvoje krivice zaista brojne kao što ti misliš - ali ovu ne moraš da nosiš."
<BR>&nbsp;&nbsp;&nbsp;&nbsp;&nbsp;Findejlova neočekivana osećajnost ispunila joj je oči suzama. No, bolno povijena Kovenantova ramena, tama u njegovom pogledu, pokazivali su da je van domašaja utehe. Odgovorio je glasom nalik na kapi krvi. "Trebalo je da me upozoriš. Gotovo sam..." Grlo mu se steglo od vizije onog što je umalo učinio. Progutao je knedlu kao da želi da proklinje, a više nema snage. "Muka mi je od krivice."
<BR>&nbsp;&nbsp;&nbsp;&nbsp;&nbsp;Brusobol je ostao pognut nad Sanomorom. Sedmoruk i Vedrogneva su ga gledali, očekujući uputstva; ali on nije odgovorio, nije ih uopšte primetio. Posle kratke pauze, iz poštovanja, Prva je rekla sidromajstoru šta da čini.
<BR>&nbsp;&nbsp;&nbsp;&nbsp;&nbsp;Obuzet starom setom, Sedmoruk je pokrenuo posadu. Digli su sidra, podesili jedra. Ubrzo se Dragulj Zvezdoputa okrenuo od grobnice nestalog Ostrva i uputio se na sever preko otvorenog mora.
<BR>&nbsp;&nbsp;&nbsp;&nbsp;&nbsp;No, Kovenant nije ostao da gleda. Lišen van svih granica, napustio je saputnike i oteturao se u svoju kabinu. Umirao je sa nožem u grudima i više nije imao načina da se bori protiv Opakog. Linden ga je razumela. Kada joj je okrenuo leđa, nije se pobunila.
<BR>&nbsp;&nbsp;&nbsp;&nbsp;&nbsp;Ovo je ipak bio njen život - istinski za nju, za ono što je bila i što je želela da postane, kao i postojanje koje je ostavila na farmi 'Utočište'. Starac kome je tamo spasla život rekao joj je: Nećeš posrnuti, ma kako te napao. Niko joj nije mogao oduzeti odluke koje je donela.
<BR>&nbsp;&nbsp;&nbsp;&nbsp;&nbsp;I to nije bilo sve. Sećala se šta joj je Kovenant pričao o svojim Mrtvim u Andelejnu. Njegov prijatelj, Vrhovni poglavar Mhoram, rekao mu je: Ne daj da te obmane potreba Domaje. Ono što tražiš nije ono što izgleda da jeste. Isto proročanstvo važilo je i za nju. Kao i Brin, našla je nešto što nije tražila. Sa Kovenantom posle bekstva iz Bhrathairdoma, nešto svetlosti prodrlo je u tamu njenog srca. A u pećini jedinog Drveta našla je svrhu tog dela sebe - svrhu koja nije bila zla.
<BR>&nbsp;&nbsp;&nbsp;&nbsp;&nbsp;Pošto Kovenant nije više mogao da ga nosi, primila je od njega teret nade. Nećeš posrnuti... Ne, sve dok još veruje u njega - i dok zna kako da ga dosegne.
<BR>&nbsp;&nbsp;&nbsp;&nbsp;&nbsp;Ipak, nije ni pokušala da zadrži suze. Previše toga je izgubljeno. Dok je prilazila da stane kraj Brusobola, prekrstila je ruke preko srca i dopustila da joj se dugi jad pohoda usadi u kosti.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
