<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. CRNO RASPOLOŽENJE
<P>&nbsp;&nbsp;&nbsp;&nbsp;&nbsp;Linden je pokušavala da gleda sve odjednom dok je dromond klizio unazad sa pristana, a onda se okretao ka otvorenoj vodi. Osvrćući se na sve strane, gledala je džinove kako razvijaju jedra kao da obavljaju posao pre čistim oduševljenjem nego fizičkom snagom. Paluba je počela da joj se ljulja pod nogama; ali more je bilo mirno, a džinobrod postojan zbog velike težine. Nije se neprijatno osećala. Neprestano je pogledala ka Kovenantu, a njegovo uzbuđenje samo je pojačavalo njeno. Lice mu je bilo oslobođeno mračnog izraza; kao da mu je čak i brada pucketala od otvorenih mogućnosti. Trenutak kasnije postala je svesna njegovog šaputanja u povetarac:
<BR>
<BR>&nbsp;&nbsp;&nbsp;&nbsp;&nbsp;Kamen i more duboko su u životu,
<BR>&nbsp;&nbsp;&nbsp;&nbsp;&nbsp;Dva nepromenljiva simbola sveta:
<BR>&nbsp;&nbsp;&nbsp;&nbsp;&nbsp;Trajnost u počinku i trajnost u pokretu;
<BR>&nbsp;&nbsp;&nbsp;&nbsp;&nbsp;Učesnici sile što večno traje.
<BR>
<BR>&nbsp;&nbsp;&nbsp;&nbsp;&nbsp;Reči su joj odzvanjale u sećanju kao odavanje pošte.
<BR>&nbsp;&nbsp;&nbsp;&nbsp;&nbsp;Kada se premestila da bi pogledala nazad ka Koerkriju, kosu joj je uhvatio vetar i bacio joj je preko lica. Provukla je prste kroz vlasi boje zrelog žita i vratila ih na mesto; a taj jednostavni pokret pričinio joj je više zadovoljstva nego što je odavno osetila. Vazduh je bio pun mirisa soli, a sunčevo svetlo toliko se izoštrilo da je sve dalji Lelej izgledao kao mesto koje se ponovo rađa. Počela je da misli kako se tamo možda ponovo rodilo mnogo više stvari nego što se usuđivala da se ponada.
<BR>&nbsp;&nbsp;&nbsp;&nbsp;&nbsp;A onda je Lupižena počeo da peva. Stajao je malo dalje, ali glas mu se pronosio dromondom kao svetlost, Snažno se izvijajući iz njegovih izobličenih grudi preko pljuskanja talasa i pucketanja jedara. Melodija je bila jednostavna, prošarana naglascima i nagoveštajima harmonije; ostali džinovi su mu se pridružili.
<BR>
<BR>&nbsp;&nbsp;&nbsp;&nbsp;&nbsp;Hodi, more i talasu,
<BR>&nbsp;&nbsp;&nbsp;&nbsp;&nbsp;širom-stazo lutalaca
<BR>&nbsp;&nbsp;&nbsp;&nbsp;&nbsp;i kapijo od svetova!
<BR>&nbsp;&nbsp;&nbsp;&nbsp;&nbsp;Svi putevi vode Domu.
<BR>
<BR>&nbsp;&nbsp;&nbsp;&nbsp;&nbsp;Hodi, vetre i brzino,
<BR>&nbsp;&nbsp;&nbsp;&nbsp;&nbsp;dahu života i mora!
<BR>&nbsp;&nbsp;&nbsp;&nbsp;&nbsp;Užad i jedra miruju,
<BR>&nbsp;&nbsp;&nbsp;&nbsp;&nbsp;srca žude za olujom.
<BR>
<BR>&nbsp;&nbsp;&nbsp;&nbsp;&nbsp;Hodi, putu i pohodu!
<BR>&nbsp;&nbsp;&nbsp;&nbsp;&nbsp;Otkrivanje čarne Zemlje:
<BR>&nbsp;&nbsp;&nbsp;&nbsp;&nbsp;tajne nam se otvaraju:
<BR>&nbsp;&nbsp;&nbsp;&nbsp;&nbsp;lutanje bez kraja smrti:
<BR>
<BR>&nbsp;&nbsp;&nbsp;&nbsp;&nbsp;Opasnost i put spasće srce
<BR>&nbsp;&nbsp;&nbsp;&nbsp;&nbsp;života od bola.
<BR>&nbsp;&nbsp;&nbsp;&nbsp;&nbsp;Mi smo gosti okeana
<BR>&nbsp;&nbsp;&nbsp;&nbsp;&nbsp;i volimo beskrajni svet!
<BR>
<BR>&nbsp;&nbsp;&nbsp;&nbsp;&nbsp;Džinovi su vedro pevali; glasovi su im stvarali protivritam njihanju jarbola, a pesma je bila isprekidana rastućim stakatom dok je vetar pucketao u jedrima. Dragulj Zvezdoputa kao da je leteo na muzici koliko i na vetru.
<BR>&nbsp;&nbsp;&nbsp;&nbsp;&nbsp;A kako je vetar jačao, Koerkri je klizio ka obzorju iznenađujućom brzinom, dok se sunce penjalo ka zenitu. Brusobol i njegova posada razmenjivali su opaske i šale kao da su potpuno dokoni; ali njegove oči pod nakostrešenim obrvama nisu ništa propuštale. Izdao je naređenje da se podignu i ostala jedra i Dragulj Zvezdoputa se zario u More Novorođenog Sunca hitro kao da ispunjava proročanstvo vlagom optočenih bokova. Linden je mogla da oseti kako vibracije jure kroz kamen kao uzbuđenje. U rukama džinova čak je i granit postajao stvar puna brzine i ljupkosti.
<BR>&nbsp;&nbsp;&nbsp;&nbsp;&nbsp;Uskoro su joj čula bila toliko zasićena da više nije mogla da miruje. Nagonski je pošla da istražuje brod.
<BR>&nbsp;&nbsp;&nbsp;&nbsp;&nbsp;Kail joj se smesta stvorio kraj ramena. Dok je prelazila preko prednje palube, iznenadio ju je pitanjem želi li da vidi svoje odaje.
<BR>&nbsp;&nbsp;&nbsp;&nbsp;&nbsp;Zaustavila se i zagledala se u njega. Nedokučivi zid njegovog izraza lica nije ničim pokazivao kako je stekao dovoljno znanja o dromondu da ponudi tako nešto. Kratka tunika na njemu ostvaljala je tamne udove otkrivene i spremne; ali ovo pitanje pokazalo je da nije samo pripremljen nego i razuman. U svakom slučaju, odgovorio je na njeno neizgovoreno pitanje, objašnjavajući da su Cer i Hergrom već razgovarali sa skladomajstorom i stekli makar osnovno poznavanje broda.
<BR>&nbsp;&nbsp;&nbsp;&nbsp;&nbsp;Linden je zastala na trenutak kako bi razmislila o daljoj sudbini haručaija. Ali onda je shvatila da joj je Kail ponudio upravo ono što je želela - mesto koje će biti samo njeno; samoću u kojoj će se navići na osećanje džinobroda; priliku da raščisti sve nove stvari koje su joj se desile. A možda će joj gostoprimstvo džinova omogućiti i kupanje? U toploj vodi? U glavi joj se zavrtelo od tog raskošnog prizora. Koliko je vremena prošlo od kako se poslednji put okupala u toploj vodi? Od kada se osetila zaista čista? Klimnula je glavom Kailu i pošla za njim ka krmi dromonda.
<BR>&nbsp;&nbsp;&nbsp;&nbsp;&nbsp;Na sredini broda nalazila se građevina ravnog krova, koja je razdvajala prednju i zadnju palubu, potpuno pregrađujući brod po širini. Kada ju je Kail uveo unutra kroz vrata sa pragom protiv oluje koji joj je dosezao do kolena, našla se u dugačkoj trpezariji sa skladištem na jednoj strani i nizom plakara na drugoj. Nije bilo prozora, ali svetiljke su osvetljavale prostor i činile ga vedrim. Svetlo se odbijalo od kamenog jarbola koji je prolazio pravo kroz odaju kao potporna greda. Bio je ukrašen šarama koje je smesta poželela da pobliže razgleda. Ali Kail je prošao kroz odaju kao da već poznaje sve njene tajne; a ona je pošla za njim na zadnju palubu.
<BR>&nbsp;&nbsp;&nbsp;&nbsp;&nbsp;Zajedno su stigli do krme džinobroda. Uzvratila je pozdrav Brusobolu koji je stajao kraj kormila, a onda pošla za Kailom kroz druga vrata ka desnom boku, na nivou ispod kapetanskog položaja. Taj prolaz pružao je pristup glatkim kamenim lestvicama koje su vodile naniže. Bile su predviđene za džinove, ali i ona je mogla da ih koristi. A i morala je da siđe samo jedan nivo. Tamo, u prolazu osvetljenom novim svetiljkama, zatekla je niz vrata - od soba, objasnio je Kail, odvojenih za nju, njega, Vaina i Cera. Kovenant, Brin i Hergrom dobiće sličan smeštaj na levoj strani broda.
<BR>&nbsp;&nbsp;&nbsp;&nbsp;&nbsp;Kada je ušla u svoju kabinu, dočekala ju je prostorija možda mala za džinove, ali gotovo neizmerno prostrana za nju. Kraj jednog zida nalazila se dugačka, viseća postelja; veći deo ostalog prostora zauzimale su dve masivne stolice i sto. Nameštaj je prevazilazio njenu veličinu: sedišta stolica dopirala su joj do struka i moraće da se penje na sto kako bi ušla u viseći ležaj. Ali u ovom trenutku te teškoće nisu je tištile. Prostorija je bila puna sunca koje se odražavalo kroz otvoren prozor i davala joj mogućnost da se usami. Bilo joj je neizmerno drago zbog toga.
<BR>&nbsp;&nbsp;&nbsp;&nbsp;&nbsp;Ali trenutak pošto je Kail, po njenom zahtevu, pošao u potragu za hranom i vodom za kupanje, napetost koja ju je grickala negde ispod uzbuđenja sada se ponovo iskazala. Nedostatak čvrstog prisustva haručaija uklonio je veo negde u njoj. Ruka tame skrivena negde u dubinma dromonda posegnula je ka njoj i uperila joj prst pravo u srce. Od tog dodira, svo njeno olakšanje i iščekivanje i novina urušili su se i spali kao vodom podlokani peščani zamak. Staro i napola zaboravljeno mračno raspoloženje počelo je da se ponovo uvlači u nju.
<BR>&nbsp;&nbsp;&nbsp;&nbsp;&nbsp;Zaudaralo je na njene roditelje i na Gibona.
<BR>&nbsp;&nbsp;&nbsp;&nbsp;&nbsp;Na kraju krajeva, šta se za nju stvarno izmenilo? Kakvo pravo ili razlog ima da bude tu gde jeste? Još je bila ista - vođena potrebom da pobegne od smrti, a ne da sustigne život. Nije znala kako da se promeni. A na-Mhoram joj je izričito uskratio svaku nadu. Rekao je: Prekaljena si za ovo kao što je gvožđe prekaljeno, da postigneš uništenje Zemlje. Zato što si otvorena za ono što niko drugi u Domaji ne može da razabere, odabrana si za kaljenje. Nikada se neće osloboditi njegove željne okrutnosti, žitkog zla kojim je obesvetio tkivo njene ličnosti - a ni načina na koji je reagovala. Sada joj se vratila njegova poruka o usudu koji je čeka, narastajući kao da dopire iz kobilice Dragulja Zvezdoputa - kao da zdravlje dromonda sadrži bolesnu tačku koja se hrani džinovima i njihovim brodom.
<BR>&nbsp;&nbsp;&nbsp;&nbsp;&nbsp;Ta tama izopačila joj je veći deo života. Takvi su joj bili roditelji, i otac i majka. A bila je i ovde. Bila je u njoj, a ipak ju je udisala kao da je i vazduh pun toga. Usud koji nije mogla ni da imenuje ni da podnese kao da ju je vrebao iz zasede, pa joj je kabina pre delovala kao ćelija u tamnici pod Veselkamenom nego kao suncem okupana odaja u društvu džinova.
<BR>&nbsp;&nbsp;&nbsp;&nbsp;&nbsp;Nekoliko dugih trenutaka borila se sa tim utiskom, trudeći se da odredi neobičan način na koji je iskočila i pojavila se van nje. Ali prošlost je bila suviše jaka; zamaglila joj je opažanje. Mnogo pre nego što se Kail vratio, pobegla je iz kabine i požurila nazad na otvoreni vazduh. Držeći se drhtavim rukama za ogradu boka, gutala je knedle, jer stari užas rastao joj je u grlu kao prepoznavanje Gibonovog dodira.
<BR>&nbsp;&nbsp;&nbsp;&nbsp;&nbsp;No, tama je postepeno jenjavala. Nije mogla da nađe razlog zašto bi to bilo tako; ali nagonski je osećala da je uspela da se udalji od izvora mračnog raspoloženja. Pokušavajući da poveća razdaljinu, pošla je ka najbližem stepeništu i popela se na krmenu palubu.
<BR>&nbsp;&nbsp;&nbsp;&nbsp;&nbsp;Cer joj je prišao da je čuva dok je Kail bio odsutan. Jedva se uzdržala da se ne nasloni na njega i osnaži svoju krhkost njegovom postojanošću. Ali mrzela je takvu slabost. Boreći se da ne misli na nju, da je porekne, naterala je sebe da pođe ka stepeništu.
<BR>&nbsp;&nbsp;&nbsp;&nbsp;&nbsp;Na palubi je zatekla Brusobola, Prvu, Kovenanta, Brina i još jednog džina koji je držao veliko kormilo kojim se upravljalo brodom. I kormilo je bilo od kamena, a bilo je upola visoko kao Linden; ali kormilarka mu je okretala žbice lako kao da su načinjene od tikovine. Brusobol je pozdravio Odabranu, a Prva joj je klimnula glavom u znak dobrodošlice; ali Linden je odmah osetila da je prekinula neki razgovor. Kovenant ju je pogledao kao da namerava da je upita za mišljenje, ali brzo je zatvorio usta i pažljivije je pogledao. Preduhitrio ju je pre nego što je stigla da progovori. "Linden, šta se desilo?"
<BR>&nbsp;&nbsp;&nbsp;&nbsp;&nbsp;Uzvratila mu je mrštenjem, pogođena i posramljena vidljivošću svojih osećanja. Očito se nije promenila u nekom bitnom smislu. I dalje nije mogla da mu kaže istinu - ne ovde, pod otvorenim nebom i pogledima džinova. Pokušala je da odgovori sleganjem ramena i umiri izraz lica. Ali njegova pažnja nije popustila. Morala je da progovori što je pažljivije mogla. "Razmišljala sam o Gibonu." Pogledom ga je preklinjala da ne navaljuje dalje. "Bolje da mislim na nešto drugo."
<BR>&nbsp;&nbsp;&nbsp;&nbsp;&nbsp;Na to je Kovenantov pogled smekšao. Izgledao je kao da je spreman da za nju učini gotovo sve. Nakašljao se. "Pričali smo o Vainu. Nije se pomerio od kako se popeo na palubu. I smeta. Ometa pokrete jedara. Posada ga je zamolila da se pomeri - ali znaš već koliko je to koristilo."
<BR>&nbsp;&nbsp;&nbsp;&nbsp;&nbsp;Znala je. Mogla je da zamisli demonokota sa onim opuštenim držanjem, lako povijenih ruku, očiju uperenih ni u šta - nepokretnog kao obelisk.
<BR>&nbsp;&nbsp;&nbsp;&nbsp;&nbsp;"Pa su pokušali da ga premeste. Troje džinova. Nisu uspeli ni za pedalj." Kovenant je odmahnuo glavom pri pomisli da bi iko mogao biti dovoljno snažan ili težak da pobedi troje džinova. "Upravo smo razmišljali šta da učinimo sa njim. Brusobol je predložio da pokušamo pajserima i balvanima."
<BR>&nbsp;&nbsp;&nbsp;&nbsp;&nbsp;Linden je u sebi uzdahnula od olakšanja. Tama se povukla za još jedan korak, potisnuta ovom prilikom da se bude od koristi. "To neće uspeti", odgovorila je. Vainovi ciljevi i njoj su predstavljali misteriju; ali mogla je da vidi dovoljno duboko u njega da bi znala da će postati gušći i nepokretniji od brodskog granita. "Ako neće da se pomeri, on se ni neće pomeriti."
<BR>&nbsp;&nbsp;&nbsp;&nbsp;&nbsp;Kovenant je klimnuo glavom kao da je Linden potvrdila njegova očekivanja. Prva je nešto mračno promrmljala. Brusobol je slegnuo ramenima i naložio posadi da se kreće oko demonokota.
<BR>&nbsp;&nbsp;&nbsp;&nbsp;&nbsp;Linden je bilo drago što je u njihovom društvu. Osećanje pritiska sada je, izvesno, bilo slabije. Masivno zdravlje džinova kao da ju je zaklanjalo. A Kovenantova uviđavnost pružala joj je olakšanje. Mogla je da diše kao da joj pluća više nisu zagušena sećanjima na smrt. Prišla je ogradi, sela kraj jednog stuba i pokušala da se uskladi sa džinobrodom.
<BR>&nbsp;&nbsp;&nbsp;&nbsp;&nbsp;Uskoro je stigao Kail i zamenio Cera. Na licu mu se nije videlo šta misli o uzalud obavljenom zadatku na koji ga je poslala. I na tome mu je bila zahvalna. Osećala je prisustvo ogromne sile presude iza maske neosetljivosti haručaija. Nije želela da se okrenu protiv nje.
<BR>&nbsp;&nbsp;&nbsp;&nbsp;&nbsp;Gotovo nehotice vratila je pogled ka Kovenantu, ali njegova pažnja bila je na drugoj strani. Dragulj Zvezdoputa i posada na njemu ponovo su ga opčinili. Bio je toliko obuzet dromondom, toliko dirnut prijateljstvom džinova, da mu ništa drugo nije bilo važno. Postavljao je Brusobolu i Prvoj pitanja da bi ih podstakao na priču, a onda slušao njihove odgovore sa glađu nekoga ko ne nalazi drugo rešenje za svoju usamljenost.
<BR>&nbsp;&nbsp;&nbsp;&nbsp;&nbsp;Linden je sledila njegov primer tako što je takođe slušala i gledala.
<BR>&nbsp;&nbsp;&nbsp;&nbsp;&nbsp;Brusobol se nadugačko raspričao o životu i radu na brodu. Posada je podeljena u tri smene pod komandom kapetana, sidromajstora i trećeg po rangu skladomajstora. No, kao i oficiri, džinovi izgleda nisu dokoličili kad su bili van dužnosti. Osećanja im nisu dopuštala da ostave Dragulj Zvezdoputa da samuje, pa su provodili vreme obavljajući sitne poslove po brodu. Ali kada je Brusobol počeo da opisuje te zadatke, kao i čemu sve to služi, Linden se izgubila. Posada je imala tipično džinovske nazive za svaki konopac i jedro, za svaki deo broda i opreme; nije mogla da izdrži ređanje nepoznatih reči. Neke je zapamtila: zoroljub, najviše jedro na prednjoj katarci; obzorgled, osmatračnica na srednjoj; brodosrce, veliko kormilo kojim se okretala krma. Ali nije imala dovoljno znanja o brodovima i plovidbi da bi popamtila i ostalo.
<BR>&nbsp;&nbsp;&nbsp;&nbsp;&nbsp;Problem je otežavalo i to što je Brusobol retko upućivao svojoj posadi neposredna naređenja. Najčešće im je dovikivao primedbe o stanju jedara, ili o vetru, ili o moru i ostavljao da džin najbliži pravom mestu sam proceni šta mu je činiti. Stoga je izgledalo da se staranje o brodu zbiva gotovo spontano - kao reagovanje pre na promenu vazduha nego na Brusobolovo starešinstvo, ili možda kao neka vrsta obreda vođena jasnim i složenim vibracijama snasti. Linden se divila tome, ali i dalje nije mogla da shvati masu imena koja je kapetan koristio.
<BR>&nbsp;&nbsp;&nbsp;&nbsp;&nbsp;Kasnije je bila pomalo iznenađena kada je videla Cera i Hergroma visoko na zadnjem jarbolu. Ćutke su se prodevali između konopaca, pomažući džinovima i učeći od njih sa nekom olakom veštinom od koje su izgledali gotovo veselo. Kada je upitala Kaila šta to njegovi ljudi rade, odgovorio joj je da ispunjavaju stari san haručaija. Tokom mnogih stoleća prijateljevanja Bezemljaša i krvne garde, pre i posle Obreda obesvećenja, nijedan haručai nije stupio nogom na džinobrod. Cer i Hergrom ispunjavali su čežnju koja je bolela njihove pretke pre više od tri hiljade godina.
<BR>&nbsp;&nbsp;&nbsp;&nbsp;&nbsp;Kailovo kruto držanje neobično ju je dirnulo, kao nagoveštaj neočekivane i čudne lepote. Smirena hitrost tog naroda prevazilazila je sve granice. Tokom Kovenantovih ranijih boravaka u Domaji, krvna garda već je provela skoro dve hiljade godine bez sna i smrti, čuvajući Veće poglavara, toliko im je bio snažan zavet koji su dali. A sada, hiljadama godina kasnije, Kail i njegovi još su sačuvali sećanja i veze sa tom krvnom gardom.
<BR>&nbsp;&nbsp;&nbsp;&nbsp;&nbsp;Ali značenja takve stalnosti konačno su ponovo vratila Linden ka samoposmatranju; a kako je popodne odmicalo, vraćalo joj se ono raspoloženje. Ćula su joj se sve više usklađivala sa džinobrodom. Mogla je da shvata pokrete i raspoloženja džinova koji su prolazili kroz niže palube; uz malo napora, bila je u stanju da proceni broj osoba u hranoholu, zgradi na sredini broda. To bi trebalo da joj donese olakšanje. Sve što je svesno osećala kiptelo je od čiste snage i dobrog raspoloženja. Ali njena tama ipak se zgušnjavala duž ivice sposobnosti opažanja.
<BR>&nbsp;&nbsp;&nbsp;&nbsp;&nbsp;Opet ju je uznemirilo osećanje da to raspoloženje raste iz nekog spoljašnjeg izvora - iz nekog opasnog strujanja ili zla unutar džinobroda. Ipak, nije mogla ni da razmrsi to osećanje od sopstvene reakcije na njega. Suviše veliki deo života provela je pod takvim pritiskom da bi ozbiljno pomislila kako je išta van nje krivo za njega. Gibon nje stvorio njenu tamu: samo joj je pružio slutnju njenog značenja. Ali to što joj je bilo poznato nije joj olakšavalo podnošenje.
<BR>&nbsp;&nbsp;&nbsp;&nbsp;&nbsp;Kada se oglasio znak za večeru, oduprla se potištenosti i odazvala se. Kovenant nije oklevao; a ona je nameravala da ga prati do na kraj sveta ako će joj to pomoći da se nauči hrabrosti koja ga je učinila toliko neumornim borcem protiv sopstvene sudbine. Negde ispod površine, u njemu je dremala lepra, a otrov poglavara Kletnika vrebao je priliku da izvrši namenjeno mu obesvećenje. Ali izgledao je dorastao opasnosti, više nego dorastao. Nije ga morio onaj strah koji je nju paralisao pred Džoaninom opsednutošću, Maridovim čudovišnim zlom, Gibon-Besomukovom stravom. Ali baš je stoga čvrsto rešila da ga prati sve dok ne nauči šta ga to drži. Požurila je da uhvati korak sa njim i zajedno su pošli ka hranoholu.
<BR>&nbsp;&nbsp;&nbsp;&nbsp;&nbsp;No, dok se noć gomilala preko paluba, njena nelagodnost je rasla. Zalazak sunca ostavio ju je izloženu nadirućoj opasnosti. U trpezariji je bila okružena džinovima čiji je apetit zračio životnošću; ali jedva je mogla da guta hranu zbog grla stegnutog porazom, iako nije ništa jela još od jutra. Vreli gulaš, kolači puni meda, sušeno voće: mračno raspoloženje učinilo je da sve te lepote deluju mučno.
<BR>&nbsp;&nbsp;&nbsp;&nbsp;&nbsp;Nešto kasnije, Brusobol je naredio da se jedra skrate preko noći; došlo je vreme za priče. Džinovi su spremno poslušali i sakupili se na zadnjoj palubi i oko zadnjeg jarbola, tako da su Prva i Kovenant mogli da im govore sa krmene palube. Bilo je jasno koliko vole priče - delovali su detinjasto, ali u isto vreme sticali su i dragocenu, nepresušnu hrabrost. A Kovenant im je spremno izišao u susret kao da je odnekuda već znao kako da sve to podnese. Ali Linden je stigla do granice izdržljivosti. Daleko iznad jarbola, zvezde su izgledale neutešne u ogromnoj usamljenosti. Brodski zvuci - škripa jarbola, nesigurnost jedara kad god bi vetar promenio pravac, pobuna talasa dok je dromond prosecao put kroz njih - zvučali su kao predskazanje bola i besa. A ona je već čula mnoge priče - priče o stvaranju Zemlje, o očajanju Kevina Zemljoguba, o Kovenantovoj pobedi. Nije bila spremna za nove.
<BR>&nbsp;&nbsp;&nbsp;&nbsp;&nbsp;Zato je primorala sebe da se vrati u kabinu. Pravo dole, u tamu, umesto dalje od nje.
<BR>&nbsp;&nbsp;&nbsp;&nbsp;&nbsp;Ustanovila je da je tokom popodneva nameštaj zamenjen stolicama i stolom primerenijim njenoj veličini; a stigle su i lestvice da joj olakšaju pristup ležaljci. No, ova učtivost nije joj donela olakšanje. Pritisak se i dalje ulivao u nju odnekud iz kamenog dromonda. Čak i pošto je otvorila prozor i pustila u sobu vetar i zvuke mora oko brodske kobilice, soba je i dalje delovala lepljivo i neprijatno. Kada je prikupila hrabrost da ugasi svetiljku, tama se sakupila u njoj, ukazujući na zlo.
<BR>&nbsp;&nbsp;&nbsp;&nbsp;&nbsp;Poludeću. Uprkos drugačijoj strukturi, granit oko nje počeo je da joj liči na zidove Veselkamena, ravnodušne i nepopustljive. Ivicom svesti puzalo joj je sećanje na roditelje. Počinila ubistvo. Poludeću. Krv na sopstvenim rukama bila joj je poznata koliko i sva ona koju je Kovenant prolio.
<BR>&nbsp;&nbsp;&nbsp;&nbsp;&nbsp;Čula je džinove kako pevaju iznad nje, iako je buka mora prigušivala reči. Ali borila se sa potrebom da ponovo pobegne i vrati se u varljivu bezbednost družine. Umesto toga, pošla je za slabim mirisom alem-vina i napipala na stolu krčag moćnog pića džinova. Za trenutak je zastala. Alem-vino bilo je dobar melem i izvor snage, što je znala iz ličnog iskustva; ali delovalo je i omamljujuće. Oklevala je, jer se bojala da spava, uplašena da će san predstavljati samo drugi vid bekstva od onoga što je očajnički želela da dokuči i savlada. Ali sa takvim raspoloženjima ranije se već dovoljno često suočavala i trpela ih dok ne bi poželela da zacvili kao napušteno dete - i šta je time ikada uspela da postigne? Procenila je dejstvo alem-vina i uzela dva mala gutljaja. Onda se popela u ležaljku, navukla ćebe preko glave da bi bar prividno olakšala teret prenapetim nervima i pokušala da se opusti. Pre no što je stigla da olabavi mišiće, talas na kome se našao dromond poneo ju je u prvi san.
<BR>&nbsp;&nbsp;&nbsp;&nbsp;&nbsp;Neko vreme svet oko nje bio je blaženo prazan. Lebdela je na dugim, sporim talasima sna na putu ka nikuda i bilo joj je dobro. Ali noć se postepeno pretvorila u onu noć u šumi iza farme 'Utočište' i pred njom je gorela vatra prizivanja poglavara Kletnika. Kraj plamena je ležala Džoana, opsednuta surovošću toliko dubokom da je pogodila Linden pravo u dušu. Onda je Kovenant zauzeo Džoanino mesto, a Linden se oslobodila, potrčala niz padinu da ga spase, zauvek je trčala niz padinu da ga spase, a nikada neće uspeti da stigne, nikada neće moći da zaustavi neverovatno nasilje koje mu je zabilo nož u grudi. Raskomadalo ga je u blesku beline, kao zlo, kao ogromni zmijski zub. Kada je stigla do njega, krv mu je lila iz rane - više krvi nego što je ikada u životu videla. Nemoguće da u jednom telu ima toliko krvi! Izvirala je iz njega kao da je tim jednim udarcem ubijen ogroman broj ljudi.
<BR>&nbsp;&nbsp;&nbsp;&nbsp;&nbsp;Nije uspevala da je zaustavi. Ruke su joj bile premale da pokriju ranu. Lekarsku tašnu ostavila je u kolima. Grozničavo je rascepila košulju da bi time zaustavila krvarenje, ostajući naga i nezaštićena; ali flanel je istog časa ostao natopljen krvlju i beskoristan. Grudi i butine zamazale su joj se krvlju dok se bezuspešno borila da mu spase život. Uprkos obimu znanja i samoumrtvljenja, nije mogla da zaustavi crvenu bujicu. Plamen joj se podsmevao. Rana je rasla.
<BR>&nbsp;&nbsp;&nbsp;&nbsp;&nbsp;Za nekoliko trenutaka već mu je zauzimala čitave grudi. Gladno je, kao otrov, proždirala nova i nova tkiva. Još je u rukama stezala beskorisno natopljenu košulju, još je ludački pokušavala da začepi izvor; ali nastavljao je da se širi sve dok joj ruke nisu potonule u njega do lakata. Krv joj je lila niz noge kao srž sveta. Visila je sa ivice njegovih grudi, ruku potopljenih u crvenu bujicu, kao da se sprema da skoči u smrt. A rana je nastavljala da se širi. Uskoro je bila veća od kamena na kome je Kovenant ležao, veća od proplanka u šumi.
<BR>&nbsp;&nbsp;&nbsp;&nbsp;&nbsp;A onda je, užasnuta, shvatila da rana nije samo ubod noža u grudi; predstavljala je ubod u samo srce Domaje. Rupa se pred njom pretvorila u ponor, sa klizavom padinom na ivicama, a krv koja se prelivala preko nje bila je život Zemlje. Domaja će iskrvariti do smrti. Pre no što je stigla da makar krikne, bila je odgurnuta na tle pored ubijenog tela. Nije bilo načina da se spase od davljenja.
<BR>&nbsp;&nbsp;&nbsp;&nbsp;&nbsp;Bujica je počela da je preliva. Grlo joj se steglo od vrele tečnosti i izgubila je glas. Bila je bespomoćna, izgubljena. Njeno telo nije moglo da se odupre ili da izdrži toliku gnusobu. Bolje da nikada nije ni pokušala da pomogne Kovenantu, da nije pokušala da mu zatvori ranu. Ovo se ne bi desilo da se pomirila sa svojom nepomičnošću i lepo ga pustila da umre.
<BR>&nbsp;&nbsp;&nbsp;&nbsp;&nbsp;Ali potresanje ramena i svetlo preliveno preko lica ponavljali su joj da nije imala izbora. Ritam je postajao sve poznatiji; postepeno ju je izvukao iz opijenosti alem-vinom. Kada je s naporom otvorila oči, mesečina je kroz otvoren prozor ocrtavala Kailovo lice. Popeo se na lestvice da bi je dohvatio i probudio. Grlo joj je bilo bolno, a kabina je još odjekivala od vriske.
<BR>&nbsp;&nbsp;&nbsp;&nbsp;&nbsp;"Kaile!" dahnula je. O, Bože!
<BR>&nbsp;&nbsp;&nbsp;&nbsp;&nbsp;"Nemirno si spavala." Glas mu je bio bezizražajan koliko i lice. "Džinovi kažu da njihovo alem-vino ne deluje tako."
<BR>&nbsp;&nbsp;&nbsp;&nbsp;&nbsp;"Ne." Trudila se da sedne, trudila se da povrati vlast nad sobom. Prizori iz noćne more kovitlali su joj se još u umu; ali iza njih raspoloženje u kome je otišla na spavanje zadobijalo je novo značenje. "Dovedi Kovenanta."
<BR>&nbsp;&nbsp;&nbsp;&nbsp;&nbsp;"Prapoglavar se odmara", ravnodušno je odgovorio.
<BR>&nbsp;&nbsp;&nbsp;&nbsp;&nbsp;Pogurana hitnjom, Linden se nagnula preko ivice ležaljke, naterala Kaila da je uhvati i spusti na pod. "Dovedi ga." Jurnula je ka vratima pre no što je haručai stigao da odgovori.
<BR>&nbsp;&nbsp;&nbsp;&nbsp;&nbsp;U slabo osvetljenom hodniku gotovo se sudarila sa Sanomorom. Nemi džin išao je ka njenoj kabini kao da je čuo njene krike. Za trenutak ju je zaustavila sličnost njene noćne more sa vizijom koja je njega lišila glasa - vizijom toliko moćnom da je navela njegov narod da pošalje Potragu za ranom koja je zapretila Zemlji. Ali nije imala vremena. Brod je u opasnosti! Projurila je kraj njega prema lestvicama.
<BR>&nbsp;&nbsp;&nbsp;&nbsp;&nbsp;Kada je izišla na otvoreno, našla se u senci krmene palube, jer je mesec polako zalazio. Nad njom se ocrtavalo nekoliko džinova. Popela se uz teške stepenice i suočila se sa skladomajstorom, džinom zaduženim za brodosrce, i još dvoje saputnika. Grudi su joj se grčile od straha dok je zahtevala: "Dovedite mi Prvu."
<BR>&nbsp;&nbsp;&nbsp;&nbsp;&nbsp;Skladomajstor, žena-džin po imenu Veza Vedrogneva, bila je čvrsto građena i naginjala je ugojenosti, što joj je davalo izgled tupavosti; ali nije traćila vreme na pitanja ili oklevanje. Pokazala je glavom ka jednom od džinova i kratko rekla: "Zovi Prvu. I kapetana." Džin ju je smesta poslušao.
<BR>&nbsp;&nbsp;&nbsp;&nbsp;&nbsp;Kad je Linden došla do daha, postala je svesna da kraj nje stoji Kail. Nije ga upitala je li pozvao Kovenanta. Nosio je bledi ožiljak na levici, od ramena do lakta, jer su ga zahvatile kandže honja uperene ka njoj. To kao da je odbacivalo svaku sumnju u njega.
<BR>&nbsp;&nbsp;&nbsp;&nbsp;&nbsp;A onda se uz stepenice popeo Kovenant, sa Brinom tik iza sebe. Na mesečini je izgledao rastrojeno i ošamućeno; ali glas mu je bio čvrst. "Linden...?" Ućutkala ga je jednim pokretom, stežući pesnice da bi uspela da se održi pod kakvom-takvom kontrolom. Pogledao je Kaila, ali pre no što je stigao da izgovori pitanje, stigao je Brusobol sa bradom isturenom kao da izaziva svaku opasnost koja bi zapretila njegovom brodu. Prva je stizala za njim.
<BR>&nbsp;&nbsp;&nbsp;&nbsp;&nbsp;Linden ih je sve pogledala i pretekla sva pitanja koja bi joj možda postavili.
<BR>&nbsp;&nbsp;&nbsp;&nbsp;&nbsp;"Na ovom brodu je Besomuk."
<BR>&nbsp;&nbsp;&nbsp;&nbsp;&nbsp;Noć kao da se zatalasala od njenih reči. Sve je umuklo. "Jesi li sigurna?" upitao je Kovenant. I to pitanje kao da je bilo bezglasno.
<BR>&nbsp;&nbsp;&nbsp;&nbsp;&nbsp;Prva kao da ga nije čula. "Šta je taj 'Besomuk'?" Metalni prizvuk u njenom glasu delovao je kao podignuti mač.
<BR>&nbsp;&nbsp;&nbsp;&nbsp;&nbsp;Neko jedro je tupo odvratilo zvukom, jer je vetar malo promenio pravac. Skladomajstor je tiho naredila da se jedro dovede u red. Dragulj Zvezdoputa se vratio na putanju. Linden se oduprla nogama, očekujući pokret broda, i obgrlila trbuh kao da zadržava strepnju u njemu, usmerena na Kovenanta.
<BR>&nbsp;&nbsp;&nbsp;&nbsp;&nbsp;"Naravno da sam sigurna." Nije mogla da savlada drhtavicu. "Osećam ga." Poruka u njenim nervima bila je jasna kao munja. "Isprva nisam znala šta je. I ranije sam se ovako osećala. Pre nego što smo došli ovamo." Bila je obeshrabrena značajem onoga što je izgovarala - sličnošću svojih ranijih mračnih raspoloženja i ukusa Besomuka. No, primorala je sebe da nastavi. "Ali tražila sam pogrešnu stvar. On je na brodu. Krije se. Zato nisam mogla da shvatim ranije." Grlo joj se stezalo, a glas joj se pretvarao u pištanje. "Na ovom brodu."
<BR>&nbsp;&nbsp;&nbsp;&nbsp;&nbsp;Kovenant joj je prišao i uhvatio je za ramena kao želi da je izvuče iz histerije. "Gde je?"
<BR>&nbsp;&nbsp;&nbsp;&nbsp;&nbsp;Brusobol je istovremeno postavio pitanje. "Šta je to? Ja sam kapetan Dragulja Zvezdoputa. Moram znati kakva je opasnost."
<BR>&nbsp;&nbsp;&nbsp;&nbsp;&nbsp;Linden nije obraćala pažnju na Brusobola. Bila je usmerena na Kovenanta, izvlačila je snagu iz njega. "Ne znam." Da ga brani. Gibon-Besomuk joj je rekao: ti si prekaljena. Ona, ne Kovenant. Ali svaki napad na nju ispadao je lažan. "Negde dole."
<BR>&nbsp;&nbsp;&nbsp;&nbsp;&nbsp;On se smesta okrenuo od nje i pošao ka stepenicama. "Hajde", dobacio je preko ramena, "pomozi mi da ga nađemo."
<BR>&nbsp;&nbsp;&nbsp;&nbsp;&nbsp;"Jesi li poludeo?" Iznenađenje i strepnja istrgli su joj krik. "Šta misliš, zašto je ovde?"
<BR>&nbsp;&nbsp;&nbsp;&nbsp;&nbsp;Zaustavio se i ponovo ju je pogledao, ali lice mu je bilo napola sakriveno mesečinom. Videla je samo talase jarosti kako izbijaju iz njegovih kostiju. Prihvatio je moć i nameravao je da je upotrebi.
<BR>&nbsp;&nbsp;&nbsp;&nbsp;&nbsp;"Linden Averi", mračno je rekla Prva. "Mi ne znamo ništa o tom Besomuku. Moraš nam reći šta je on."
<BR>&nbsp;&nbsp;&nbsp;&nbsp;&nbsp;Lindenin glas molećivo je poleteo ka Kovenantu, preklinjući ga da se ne izlaže i ovoj opasnosti. "Zar im nisi pričao o Leleju? O džinu-Besomuku koji je pobio sve one...?" Grlo joj se steglo i nehotice je ućutkalo.
<BR>&nbsp;&nbsp;&nbsp;&nbsp;&nbsp;"Ne." Kovenant se vratio i stao kraj nje, a u odgovor na njen strah njegovo zračenje postalo je mekše. "To je pričao Lupižena. O džinu-Besomuku govorio sam u Koerkriju, ali nisam objasnio šta je to."
<BR>&nbsp;&nbsp;&nbsp;&nbsp;&nbsp;Obratio se Prvoj i Brusobolu. "Pričao sam vam o poglavaru Kletniku. O Opakom. Ali nisam znao da treba da vam pričam i o Besomucima. To su trojica njegovih najvernijih slugu. Nemaju svoja tela, nego zauzimaju druga živa bića. Opsedaju ih." Krv u njegovom glasu zaudarala je na Džoanu - i na druge ljude koje Linden nije poznavala.
<BR>&nbsp;&nbsp;&nbsp;&nbsp;&nbsp;"Drevni poglavari govorili su da Besomuk ne može savladati ni džina ni haručaija. Ali turiya Herem je imao komad Kamena Zlozemlja. On je taj koga smo videli u Koerkriju kako ubija Bezemljaše."
<BR>&nbsp;&nbsp;&nbsp;&nbsp;&nbsp;"Vrlo dobro." Prva je klimnula glavom. "Sada bar toliko znamo. Ali zašto je to zlo došlo među nas? Želi li da spreči naš pohod? Kako se može tome nadati, kad imamo toliko džinova i haručaija među sobom?" Glas joj je postao oštriji. "Da li hoće da opsedne tebe? Ili Odabranu?"
<BR>&nbsp;&nbsp;&nbsp;&nbsp;&nbsp;Pre no što je Linden stigla da uobliči svoja strahovanja u reči, Kovenant je zarežao. "Tako nešto." Onda ju je ponovo pogledao. "U pravu si. Neću ići da ga tražim. Ali moramo ga naći. Moramo ga se nekako otarasiti." Svu snagu volje je usmerio ka njoj. "Ti ga jedina možeš naći. Gde je?"
<BR>&nbsp;&nbsp;&nbsp;&nbsp;&nbsp;Odgovor joj je bio prigušen od napora da zaustavi drhtanje. "Negde dole", ponovila je.
<BR>&nbsp;&nbsp;&nbsp;&nbsp;&nbsp;Prva je pogledala Brusobola. On se oprezno pobunio. "Odabrana, donje palube su brojne i zamršene. Bilo bi potrebno mnogo vremena za pravu pretragu. A mi nemamo oči kao ti. Ako taj Besomuk nema tela, kako da ga otkrijemo?"
<BR>&nbsp;&nbsp;&nbsp;&nbsp;&nbsp;Linden je poželela da vrisne. Gibon ju je dotakao. Nosila je njegovo zlo utisnuto u svakom delu tela, nikada se neće ponovo očistiti. Kako da podnese ponavljanje tog dodira?
<BR>&nbsp;&nbsp;&nbsp;&nbsp;&nbsp;Ali Brusobol je bio u pravu; u njoj se podigao gnev i pomogao joj da se sredi. Brod je u opasnosti; Kovenant takođe. A ovako bi imala priliku da pokaže kako predstavlja opasnost po poglavara Kletnika i njegove paklene naume, a ne samo po sopstvene prijatelje. Promašaji sa Džoanom, sa Maridom i sa Gibonom naučili su je da sumnja u sebe. Ali nije stigla čak dovde da bi se predala kao njeni roditelji. Ukočeno je odgovorila. "Neću da silazim tamo, ali pokušaću da otkrijem gde se nalazi."
<BR>&nbsp;&nbsp;&nbsp;&nbsp;&nbsp;Kovenant je ispustio zadržani dah kao da njena odluka predstavlja pobedu.
<BR>&nbsp;&nbsp;&nbsp;&nbsp;&nbsp;Prva i Brusobol nisu oklevali. Prepustili su kormilo skladomajstoru i pošli niz stepenice; kapetan je poslao jednog džina napred da brzo probudi ostatak posade. Linden i Kovenant pošli su za njima nešto sporije. Brin, Kail, Cer i Hergrom zaštitnički su ih opkolili dok su išli u susret džinovima koji su iskakali iz svojih ležaljki u Slanomirsobi ispod prednje palube. Uskoro su svi članovi posade koji nisu neophodni za staranje o dromondu bili pred njima, spremni.
<BR>&nbsp;&nbsp;&nbsp;&nbsp;&nbsp;Lupižena i Sanomor takođe su bili tu. Ali držanje Prve zauzdalo je prirodnu brljivost Lupižene; a Sanomor se i dalje vrlo uzdržano držao.
<BR>&nbsp;&nbsp;&nbsp;&nbsp;&nbsp;Glasom punim napete ozbiljnosti, silom obuzdavajući bes džinova na ubicu Bezemljaša, Brusobol je opisao posadi okolnosti i objasnio im šta im valja činiti. Kada je završio, Prva je kratko dodala: "Izgleda da je ova opasnost uperena protiv Kovenanta Džinoljuba i Odabrane. Moramo ih sačuvati po svaku cenu. Ne zaboravite da je on izbavio naše izgubljene srodnike i da ima moć koja ne sme pasti šaka tom Besomuku. A ona je lekar velike moći i veštine, čija svrha u ovom pohodu tek treba da se otkrije. Sačuvajte ih i oslobodite Potragu ovog zla."
<BR>&nbsp;&nbsp;&nbsp;&nbsp;&nbsp;Nije morala dalje da govori. Bila je Mačomoćnik; u glasu joj se jasno osećala želja da zadaje udarce u ime Bezemljaša. Ipak, Lupižena se brzo upleo. "Dovoljno je. Zar nismo džinovi? Ne treba nam zapovedati da branimo svoje sadruge."
<BR>&nbsp;&nbsp;&nbsp;&nbsp;&nbsp;"Onda požurite", odgovorila mu je. "Pretraga Dragulja Zvezdoputa nije mala stvar."
<BR>&nbsp;&nbsp;&nbsp;&nbsp;&nbsp;Brusobol je brzo podelio džinove po parovima i poslao ih pod palubu. Onda se obratio Linden. "Sada, Odabrana." Čvrsto je izgovorio naređenje, kao da je navikao na uzbune. "Vodi nas."
<BR>&nbsp;&nbsp;&nbsp;&nbsp;&nbsp;Trudila se da smisli način da nađe Besomuka, ali nije dokonala ništa drugo do da pređe duž broda, pokušavajući da otkrije tragove prisustva uljeza. Odgovorila je što je otresitije mogla. "Možemo odmah da zaboravimo sve ispod krmene palube. Tamo je moja kabina. Da mi je bio tako blizu, ranije bih ga razabrala."
<BR>&nbsp;&nbsp;&nbsp;&nbsp;&nbsp;Kroz jedna otvorena vrata sidromajstor je preneo vest onima dole.
<BR>&nbsp;&nbsp;&nbsp;&nbsp;&nbsp;Mesec je zalazio iza Dragulja Zvezdoputa, a onda se promišljeno kretala napred. Pri svakom koraku borila se da savlada nagonski otpor, upirala se da se otvori pred Besomukovim prisustvom. Čak i kroz đonove cipela osećala je život kamenog dromonda. Granit se ocrtavao pod njom; mogla je da oseti džinove kako tragaju u dubini sve dok se nisu spustili van domašaja. Ali zlo je ostalo skriveno, nejasno i preteće.
<BR>&nbsp;&nbsp;&nbsp;&nbsp;&nbsp;Uskoro su mišići na listovima počeli da joj se grče. Nervi su joj se zatezali na svakom koraku. Gibon ju je naučio da se čitavim telom plaši Besomuka. Ali nije se zaustavila.
<BR>&nbsp;&nbsp;&nbsp;&nbsp;&nbsp;Svitanje je došlo ubrzo po zalasku meseca, iako se njoj vreme odužilo; sunce ju je uhvatilo na pola puta duž zadnje palube, gotovo kraj zadnjeg jarbola. Drhtala je od napetosti i nije bila sigurna da nije možda već prešla peko Besomukovog skrovišta. Kada joj je Cer ponudio vodu, zastala je i prihvatila. Ali odmah je nastavila, stežući obe pesnice da joj usredsređenost ne bi popustila.
<BR>&nbsp;&nbsp;&nbsp;&nbsp;&nbsp;Kovenant se smestio na smotanu užad, veličine kreveta, na jednoj strani hranohola. Brin i Hergrom stajali su blizu njega. Gledao ju je, duboko namršten, zračeći osujećenost i bespomoćnost, bes zbog nesposobnosti sopstvenih čula.
<BR>&nbsp;&nbsp;&nbsp;&nbsp;&nbsp;U strahu da će oslabiti, ponovo promašiti, opet, Linden je ubrzala korak.
<BR>&nbsp;&nbsp;&nbsp;&nbsp;&nbsp;Pre nego što je stigla do barake, grč u nogama oborio ju je na leđa.
<BR>&nbsp;&nbsp;&nbsp;&nbsp;&nbsp;Kail i Cer su je smesta uhvatili za ruke i podigli je.
<BR>&nbsp;&nbsp;&nbsp;&nbsp;&nbsp;"Tu", dahnula je. Plamen gađenja goreo joj je od kolena do kukova. Nije mogla da ispravi noge. "Ovde dole. Negde."
<BR>&nbsp;&nbsp;&nbsp;&nbsp;&nbsp;Sidromajstor je to preneo grupama za potragu.
<BR>&nbsp;&nbsp;&nbsp;&nbsp;&nbsp;Brusobol ju je zbunjeno gledao. "To je čudno skrovište", promrmljao je. "Pod nama se, od palube do kobilice, nalaze samo skladišta žita, hrane i vode. I sva su puna. Sedmoruk" - mislio je na sidromajstora - "Sedmoruk je našao čistu vodu, divlje žito i mnogo dobrog voća na ivicama Velike Močvare."
<BR>&nbsp;&nbsp;&nbsp;&nbsp;&nbsp;Linden nije mogla da ga pogleda. Ošamućeno je ponavljala u sebi. Na ivicama Velike Močvare. Tamo gde se svekoliko zagađenje iz Sarangravske ravnice slivalo u more.
<BR>&nbsp;&nbsp;&nbsp;&nbsp;&nbsp;Stegla je zube, osećajući kako se tama sakuplja pod njom kao olujni oblak. Neko vreme ležala je rascepkana u dubinama broda - komadići zla. A onda se uskomešala. Brujeći kao udar u granitu, počela je da se roji. Sunčana svetlost zaslepela ju je sećanjem na pčele, terajući je da pogne glavu, da se zgrči u sebe. Negde iznad glave pucketala su joj jedra. Dragulj Zvezdoputa se umirio, iščekući napad Besomuka.
<BR>&nbsp;&nbsp;&nbsp;&nbsp;&nbsp;Počeo je da raste.
<BR>&nbsp;&nbsp;&nbsp;&nbsp;&nbsp;Iznenada su odnekud ispod palube doprli uzvici iznenađenja i besa. Borila se za dah. "Dolazi!"
<BR>&nbsp;&nbsp;&nbsp;&nbsp;&nbsp;Sledećeg trena preko visokog praga hranohola prelila se tamnosiva bujica.
<BR>&nbsp;&nbsp;&nbsp;&nbsp;&nbsp;Pacovi.
<BR>&nbsp;&nbsp;&nbsp;&nbsp;&nbsp;Ogromni pacovi: glodari sa bolesno žutim zubima i zlokobnim očima, stotine njih. Besomuk je bio u njima. Ispunili su vazduh divljim presijavanjem zuba.
<BR>&nbsp;&nbsp;&nbsp;&nbsp;&nbsp;Sjurili su se pravo na Kovenanta.
<BR>&nbsp;&nbsp;&nbsp;&nbsp;&nbsp;Ovaj je nesigurno ustao. Istog časa, Bin i Hergrom su se bacili između njega i napadača. Cer im je požurio u pomoć.
<BR>&nbsp;&nbsp;&nbsp;&nbsp;&nbsp;Skačući kao mačke, glodari su nasrnuli na haručaije. Kovenantovi branioci nestali su pod sivim talasom.
<BR>&nbsp;&nbsp;&nbsp;&nbsp;&nbsp;Brusobol i Sanomor smesta su jurnuli u napad. Stopala su im tutnjala po palubi dok su ih šutirali i gazili. Krv je prskala na sve strane.
<BR>&nbsp;&nbsp;&nbsp;&nbsp;&nbsp;Iz barake je izletelo još džinova i bacilo se u borbu. Brin i Cer pojavili su se ispod besne plime, a za njima i Hergrom. Udarali su i rastrzali rukama i nogama, drobeći pacove brže nego što je Linden mogla da prati pogledom.
<BR>&nbsp;&nbsp;&nbsp;&nbsp;&nbsp;Bez upozorenja, osetila je porast gustine kada se Kovenantova moć pretvorila u vatru. Ali branioci su mu bili prebizu. Nije mogao da oslobodi divlju magiju.
<BR>&nbsp;&nbsp;&nbsp;&nbsp;&nbsp;Ipak, za trenutak je pomislila da će ostati čitav. Haručai su bili fanatično divlji, bacali su pacove na sve strane; džinovi su gazili napadače u gomilama. Vazduh se pretvorio u vrisak koji je samo ona mogla da čuje - Besomukov gnev. U strahu za Kovenanta, pomislila je da mu požuri u pomoć, ali nije se pomerila, nije mogla da se pomeri. Prisustvo Besomuka ju je opčinilo. Napao je njenu volju, potvrđujući sve što se oduvek borila da porekne; i to ju je sputalo. Samo je očima mogla da prati kako se Kovenant spotiče i pada, panično pružajući ruku ka desnoj nozi.
<BR>&nbsp;&nbsp;&nbsp;&nbsp;&nbsp;Brzo se okrenuo i uspravio, držeći obema rukama pacova koji se uvijao. Bela vatra spržila je životinju pre nego što ju je bacio preko ograde. Lice mu se grčilo od gađenja.
<BR>&nbsp;&nbsp;&nbsp;&nbsp;&nbsp;Kao da nije bio svestan da mu se nogavica natapa krvlju.
<BR>&nbsp;&nbsp;&nbsp;&nbsp;&nbsp;U pometnji bitke, niko nije primetio da su svi vetrovi zamrli.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
