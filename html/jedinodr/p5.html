<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. NIKOR IZ DUBINA
<P>&nbsp;&nbsp;&nbsp;&nbsp;&nbsp;Linden je bespomoćno pratila kako postaje neosetljiva od šoka. Kao da se neki ostatak Kovenantove lepre preselio u nju i umrtvio je. Zar mu je to učinila? Brin je tvrdoglavo nastavljao da uverava sebe kako nikakva snaga ni raspoloživo oružje ne mogu da prodru kroz Kovenantov veo; ali ona je jedva primećivala haručaija. To je bilo njeno delo.
<BR>&nbsp;&nbsp;&nbsp;&nbsp;&nbsp;Zato što je pokušala da ga opsedne. I zato što ju je on poštedeo punih posledica svoje moći.
<BR>&nbsp;&nbsp;&nbsp;&nbsp;&nbsp;Brin se zamutio i nestao kada su joj se oči ispunile suzama. Nije više mogla da vidi Kovenanta, jedino je nazirala jezero vrelog srebra pod nesigurnom svetlošću svetiljki. Je li je poglavar Kletnik odabrao radi ovoga? Da bi izazvala Kovenantovu smrt? Da. Činila je takve stvari i ranije.
<BR>&nbsp;&nbsp;&nbsp;&nbsp;&nbsp;Povukla se u neosetljivost kao da joj je potrebna, kao da je zaslužuje. No, ruke koje su je zgrabile za ramena bile su uporne koliko i pažljive. Blago su je naterale da se pribere, izvukle je iz unutrašnje kaljuge. Bile su nežne i nisu dozvoljavale da ih odbije. Kada je zatreptala i razbistrila pogled, našla se zagledana pravo u Lupiženine bistre oči.
<BR>&nbsp;&nbsp;&nbsp;&nbsp;&nbsp;Sedeo je pred njom i držao je za ramena. Zbog izobličene kičme lice mu je bilo sagnuto gotovo do njenog. Na usnama je imao onaj nakrivi osmeh.
<BR>&nbsp;&nbsp;&nbsp;&nbsp;&nbsp;"Dosta je, Odabrana", saosećajno je šapnuo. "Tolikim bolom nećeš ništa postići. Tako je kako je Prva rekla. Krivica nije do tebe."
<BR>&nbsp;&nbsp;&nbsp;&nbsp;&nbsp;Za trenutak je odvratio pogled. "A nije ni do tebe, ženo moja", obratio se obrisu Prve. "Nisi mogla ni naslutiti ovakav ishod."
<BR>&nbsp;&nbsp;&nbsp;&nbsp;&nbsp;Onda se ponovo zagledao u Linden. "On je još živ, Odabrana. Živ je. A dok je živ, mora biti nade. Usmeri um na to. Dok god živimo, svrha života nam je da se nadamo."
<BR>&nbsp;&nbsp;&nbsp;&nbsp;&nbsp;Ja... želela je da progovori, želela je da otkrije sve svoje strepnje pred Lupiženinim saosećanjem. Ali reči su bile suviše užasne da bi ih izgovorila.
<BR>&nbsp;&nbsp;&nbsp;&nbsp;&nbsp;Njegov stisak malo se pojačao, povlačeći je time da se uspravi. "Ne razumemo tu čahuru koja se pojavila oko njega. Nemamo oči kao tvoje. Moraš nam pomoći." Njegova blagost dirnula ju je u srce. "Je li ta moć nešto čega se treba plašiti? Zar je nije prizvao kako bi očuvao svoj život?"
<BR>&nbsp;&nbsp;&nbsp;&nbsp;&nbsp;Tim rečima prosto ju je naterao da ponovo pogleda Kovenanta. Jedva ga je videla kroz blistavi štit. Ali Vaina je videla. Demonokot je stajao blizu Kovenanta, a sa lica su mu nestali svi nagoveštaji osmeha. Držao se kao i uvek; skrivena svrha ostala je nedirnuta svim drugim okolnostima. Nije bio čak ni živ u ma kom normalnom smislu. Ali bio je usmeren na Kovenantovo izmučeno telo kao da su obojica dovedeni na prag okrutnog usuda.
<BR>&nbsp;&nbsp;&nbsp;&nbsp;&nbsp;"Ne." Lindenin glas prazno je odjekivao iz njene unutrašnje praznine. "Još je pod dejstvom otrova. On umire."
<BR>&nbsp;&nbsp;&nbsp;&nbsp;&nbsp;"Znači", Lupiženin glas ju je vratio u stvarnost, "moramo naći načina da raščinimo tu moć, kako bismo mogli da mu pomognemo."
<BR>&nbsp;&nbsp;&nbsp;&nbsp;&nbsp;Na to joj se želudac zgrčio od protivljenja. Želela je da krikne. Zar niste videli? Pokušala sam da ga opsednem. To je moje delo. Ali gnev je bio uzaludan; prigušilo ga je džinovo saosećanje. Svu preostalu gorčinu ulila je u jednu jedinu reč. "Kako?"
<BR>&nbsp;&nbsp;&nbsp;&nbsp;&nbsp;"Ah, Odabrana." Lupižena se nasmešio kao da će slegnuti ramenima. "To mi ti moraš reći."
<BR>&nbsp;&nbsp;&nbsp;&nbsp;&nbsp;Trgla se i zažmurila. Ruke su joj nesvesno poletele ka licu. Zar nije nanela dovoljno zla? Zar žele da bukvalno uhvati nož koji je ubio Kovenanta?
<BR>&nbsp;&nbsp;&nbsp;&nbsp;&nbsp;Ali Lupižena se nije predavao. "Nemamo oči kao ti", ponovio je sa tihom upornošću. "Moraš nas voditi. Misli na nadu. Jasno je da ne možemo prodreti kroz ovu opnu. U redu. Znači, moramo reagovati na nju sa razumevanjem. Kakav je to vid moći? Šta se to desilo u njegovom umu što ga je navelo na takvu odbranu? Kakva se potreba pojavila u njemu? Odabrana." Ponovo je pojačao stisak i gotovo ju je podigao na noge. "Kako da mu se obratimo, da bi nam dopustio da mu pomognemo?"
<BR>&nbsp;&nbsp;&nbsp;&nbsp;&nbsp;"Obratimo...?" Ta reč joj je podigla žuč. Opustila je ruke u gestu negodovanja. "On umire. Oslepeo je i ogluveo od otrova i groznice! Zar misliš da mu možeš prići i lepo ga zamoliti da prestane da se brani?"
<BR>&nbsp;&nbsp;&nbsp;&nbsp;&nbsp;Lupižena je podigao obrve pred njenim besom; ali nije se pokolebao. Lice mu je smekšalo od osmeha. "To je dobro", rekao je. "Ako možeš da pobesniš, možeš i da se nadaš."
<BR>&nbsp;&nbsp;&nbsp;&nbsp;&nbsp;Zaustila je da se prodere. Da se nadam? Ali on ju je smireno prekinuo. "U redu. Ne vidiš načina da mu se obratimo. Ali ima drugih pitanja na koja bi mogla da odgovoriš, ako želiš."
<BR>&nbsp;&nbsp;&nbsp;&nbsp;&nbsp;"Pa šta hoćete od mene?" prasnula mu je pravo u lice. "Hoćete da me ubedite da je sve to moja krivica? Pa, i jeste. Sigurno je mislio da sam ja Besomuk ili nešto slično. Bio je u groznici - u užasnim bolovima. Poslednje čega je bio svestan pre nego što je izgubio svest bio je napad onih pacova. Kako je mogao da zna da pokušavam da mu pomognem? Nije znao ni da sam to ja. Sve dok nije bilo prekasno.
<BR>&nbsp;&nbsp;&nbsp;&nbsp;&nbsp;To je kao..." za trenutak je tražila prave reči. "Kao histerična paraliza. Toliko se boji prstena - a boji se i da će mu ga Kletnik oteti. A ima lepru. Neosetljiv je, pa misli da ne može da kontroliše moć. Nema nerava da je kontroliše. Čak i bez otrova se bojao, od samog početka. Nikada ne zna kada će ubiti još nekog."
<BR>&nbsp;&nbsp;&nbsp;&nbsp;&nbsp;Reči su navirale iz nje. Duboko u sebi setila se onoga što je shvatila pre nego što ju je Kovenant odgurnuo. Dok je govorila, nejasne prikaze zadobojale su u njoj značenje.
<BR>&nbsp;&nbsp;&nbsp;&nbsp;&nbsp;"A znao je šta mu se dešava. Imao je i ranije povratnu groznicu. Kada ga otrov obuzme, verovatno od svih svesnih stvari u njemu ostaje samo strah. Znao je da je bespomoćan. Ne protiv nas, nego protiv samog sebe. Protiv Kletnika. Već je bio pun moći kada sam ja pokušala da preuzmem kontrolu. Šta je drugo mogao? Uzvratio je udarac. A onda..."
<BR>&nbsp;&nbsp;&nbsp;&nbsp;&nbsp;Za tren je poklekla pred bolom. Ali više nije mogla da zaustavi bujicu reči.
<BR>&nbsp;&nbsp;&nbsp;&nbsp;&nbsp;"Onda je shvatio da sam to ja. Koliko on zna, mogao je da me ubije. Da učini baš ono čega se najviše užasava." Stegla je zube da se ne bi stresla od jeze. "Zato je zatvorio sva vrata. Isključio se. Ne da bismo mi ostali napolju. Nego da bi on ostao unutra."
<BR>&nbsp;&nbsp;&nbsp;&nbsp;&nbsp;Besno se zagledala u Lupiženu. "Nema načina da mu se obratimo. Možeš stajati tamo i vikati na njega dok ti pluća ne popucaju, ali on te neće čuti. Pokušava da zaštiti vas." Tog časa joj je ponestalo gneva i glas joj se slomio. "Nas." Mene.
<BR>&nbsp;&nbsp;&nbsp;&nbsp;&nbsp;Oko nje se u nepomičnoj noći širila tišina. Dragulj Zvezdoputa plutao je kao da ga je prestanak vetra ubio. Džinovi su ostali nepokretni, umrtvljeni, kao da je život isticao iz njih u mrtvo more. Njene reči uzaludno su visile u vazduhu, odričući svaku nadu. Nije mogla da iznađe kraj zlu koje je nanela svojim saputnicima.
<BR>&nbsp;&nbsp;&nbsp;&nbsp;&nbsp;Ali kada je Lupižena ponovo progovorio, iznenadio ju je svojim prilagođavanjem. "Čujem te, Linden Averi." U glasu mu se nije osećao ni nagoveštaj očajanja. Govorio je kao da ga je život u telu bogalja naučio da prevaziđe apsolutno sve. "Ali ovo obeshrabrujuće zlo nam i priliči. Moje srce odbija da poveruje kako ovoliko džinova može ostati bespomoćno! Ako reči imaju toliku moć, onda smo sposobni da ponovo razmislimo o njima. Hajde, Odabrana. Rekla si da Kovenant Džinovljub želi da nas sačuva i da neće čuti ako mu se obratimo. Vrlo dobro. Šta će čuti? Koji jezik će dopreti do njega?"
<BR>&nbsp;&nbsp;&nbsp;&nbsp;&nbsp;Linden se trgla. Njegova upornost samo je potvrđivala njen neuspeh.
<BR>&nbsp;&nbsp;&nbsp;&nbsp;&nbsp;"Šta on želi?" mirno je nastavljao džin. "Koja potreba mu je najpreča? Možda, ako odgovorimo na njegove težnje, možda će shvatiti da nam nije naudio - da je ovakva zaštita nepotrebna - i možda će stišati svoju moć."
<BR>&nbsp;&nbsp;&nbsp;&nbsp;&nbsp;Zurila je u njega. Pitanje ju je iznenadilo; a odgovorila je automatski, bez razmišljanja. "Jedino drvo. Pohod." U njoj su se još kovitlale Kovenantove slike. Lupiženina smirenost izvukla ih je iz nje. "Ne zna šta dalje da čini. Treba mu novo Žezlo Zakona. A mi se ne krećemo..."
<BR>&nbsp;&nbsp;&nbsp;&nbsp;&nbsp;Na to se Lupižena nasmešio od uva do uva.
<BR>&nbsp;&nbsp;&nbsp;&nbsp;&nbsp;Linden se zagrcnula od iznenadnog predosećanja. Skočila je na njega i ščepala ga za jaknu. "Jedino Drvo? On umire! Vi pojma nemate gde je ono!"
<BR>&nbsp;&nbsp;&nbsp;&nbsp;&nbsp;Lupiženi su u odgovor sinule oči. Odnekud izbliza začuo se grubi glas skladomajstora. "Može se učiniti. Čuju se zvuci. Ovakvo more pogoduje nikoru."
<BR>&nbsp;&nbsp;&nbsp;&nbsp;&nbsp;Prva je smesta oštro odgovorila. "Onda ćemo pokušati."
<BR>&nbsp;&nbsp;&nbsp;&nbsp;&nbsp;Lupiženin osmeh pretvorio se u smeh. Njegov zdrav oreol gladio je Lindenina čula stalnom smirenošću koju nije razumela. "Eto, Odabrana", rekao je. "Nada. Ne možemo se obratiti Kovenantu Džinoljubu kako bismo mu rekli da smo dobro. Ali možemo da pokrenemo Dragulj Zvezdoputa. Možda će osetiti taj pokret, pa će se smiriti."
<BR>&nbsp;&nbsp;&nbsp;&nbsp;&nbsp;Da pokrenemo...? Linden je nemim pokretom usana ponovila reč koju nije mogla da izgovori. Mora da se šališ.
<BR>&nbsp;&nbsp;&nbsp;&nbsp;&nbsp;Veza Vedrogneva mirno joj se obratila. "Ne mogu ništa da počnem pre svitanja. Treba nam svetlo. A i onda će odgovor - ako stigne - stići sporo. Hoće li Džinoljub izdržati toliko?"
<BR>&nbsp;&nbsp;&nbsp;&nbsp;&nbsp;"On..." Linden se borila sa osećanjima od kojih joj se stezalo grlo. U mozgu su joj odzvanjale reči. Pokrenemo Dragulj Zvezdoputa? Bez vetra? "Ne znam. On ima moć. Možda... možda će to što čini usporiti otrov. Zatvorio je um pred svim ostalim. Možda je zaustavio i otrov. Ako jeste..." trudila se da pruži razumnu procenu. "Živeće dok mu otrov ne stigne do srca. Ili dok ne umre od gladi."
<BR>&nbsp;&nbsp;&nbsp;&nbsp;&nbsp;Pokrenuti Dragulj Zvezdoputa?
<BR>&nbsp;&nbsp;&nbsp;&nbsp;&nbsp;Brusobol je iznenada počeo da izvikuje naređenja. Džinovi su se bacili u pokret kao da ih je osećanje svrhe vratilo u život. Njihova stopala širila su novu energiju kroz kamen dok su žurili svaki za svojim poslom. Nekoliko ih se spustilo ka skladištima; ali većina se uzverala na katarke i počela da savija jedra. Radili su na sva tri jarbola odjednom, popravljajući štetu na srednjem i uređujući prednji i zadnji.
<BR>&nbsp;&nbsp;&nbsp;&nbsp;&nbsp;Linden ih je gledala kao da se haos iz njene glave proširio i po palubi. Nameravali su da pokrenu brod. Zašto su onda sklanjali jedra? Lupižena je već pošao napred sa Prvom i Vedrognevom; Brusobol je stajao na krmenoj palubi. A Sanomor, koji je ostao blizu nje zamagljenih očiju, nije mogao da govori. Osećala se kao izgubljeno dete kada se okrenula ka Kailu.
<BR>&nbsp;&nbsp;&nbsp;&nbsp;&nbsp;Umesto odgovora, ponudio joj je činiju sa hranom i nov krčag razblaženog alem-vina.
<BR>&nbsp;&nbsp;&nbsp;&nbsp;&nbsp;Prihvatila ih je jer nije znala šta drugo da radi.
<BR>&nbsp;&nbsp;&nbsp;&nbsp;&nbsp;Polako se vratila u krug svetlosti oko Kovenanta i sela što je bliže njemu mogla, leđima okrenuta hranoholu. Nervi su joj još drhtali od dodira njegove bolesti, ali primorala se da ostane dovoljno blizu kako bi nadgledala njegov štit - dovoljno blizu da smesta reaguje ako bi štit oslabio. I dovoljno blizu da pazi na Vaina. Demonokotova neobična usmerenost nije slabila; ali njegovo tamno telo nije ničim pokazivalo na šta je usmeren. Uzdahnula je i naslonila se na kamen, primoravajući sebe da jede.
<BR>&nbsp;&nbsp;&nbsp;&nbsp;&nbsp;Šta drugo da radi? Nije verovala da će štit oslabiti. Izgledao je potpun kao Kovenantove muke. A Vain je nastavljao da zuri u opnu kao da veruje kako će Kovenant svakog časa propasti kroz dno sveta.
<BR>&nbsp;&nbsp;&nbsp;&nbsp;&nbsp;Nešto kasnije je zaspala.
<BR>&nbsp;&nbsp;&nbsp;&nbsp;&nbsp;Probudila se u prvom nejasnom svetlu nadolazeće zore. Katarke bez jedara izgledale su oglodano na bledom nebu, kao grane bez lišća, bez života. Dragulj Zvezdoputa predstavljao je plutajuću stenu - komad kamena raspet između vode i neba zbog smrti svih vetrova. A i Kovenant je umirao; disanje mu je postalo primetno pliće i isprekidano. Držao je moć blizu sebe, kao pokrov.
<BR>&nbsp;&nbsp;&nbsp;&nbsp;&nbsp;Na zadnjoj palubi nije bilo džinova; na krmenoj ih je bilo samo dvoje, Sedmoruk Sidromajstor i žena krmanoš. Na katarkama nije bilo nikoga, iako joj se učinilo da nazire obrise nekoga ko sedi visoko na obzorgledu, osmatračnici. Svi su otišli napred sem nje, Kovenanta, Vaina, Brina, Hergroma i Cera. Kroz kamen je osećala aktivnost ostalih.
<BR>&nbsp;&nbsp;&nbsp;&nbsp;&nbsp;Neko vreme bila je neodlučna šta da učini. Rastrzala ju je želja da shvati šta smeraju džinovi. Istovremeno je znala da joj je mesto uz Kovenanta. Ipak, očito nije mogla da mu pomogne, a ta beskorisnost ju je umarala. Njegova moć i um bili su joj van domašaja. Uskoro se toliko unervozila da je mesto nije držalo. Opredelila se za srednje rešenje, pa je pošla na krmenu palubu da pregleda Sedmorukovu slomljenu ruku.
<BR>&nbsp;&nbsp;&nbsp;&nbsp;&nbsp;Sidromajstor je bio vitak za jednog džina, a na ostarelom licu nosio je izraz sete neobične za njegov narod. Tipična veselost džinova u njemu se istrošila od bola koji je prešao u naviku. Bore na obrazima izgledale su kao posledica mnogog čemera. No, razvedrio se kada ju je ugledao kako prilazi, a osmeh kojim je odgovorio na njenu želju da ga pregleda bio je očito iskren.
<BR>&nbsp;&nbsp;&nbsp;&nbsp;&nbsp;Podlaktica mu je bila u udlagama. Kada je povukla zavoje, videla je da su udlage dobro postavljene. Dotakla je kožu prstima i ustanovila da je Kail tačno izvestio o povredi: lomovi su bili čisti - i tačno postavljeni. Kosti su već počele da srastaju.
<BR>&nbsp;&nbsp;&nbsp;&nbsp;&nbsp;Zadovoljno je klimnula glavom i okrenula se da pođe nazad ka Kovenantu, ali Sedmoruk ju je zaustavio.
<BR>&nbsp;&nbsp;&nbsp;&nbsp;&nbsp;Ispitivački ga je pogledala. Seta mu se vratila. Neko vreme je ćutao, zagledan u nju. Onda je progovorio. "Veza Vedrogneva će pokušati da prizove nikora. To je opasno." Skretanje pogleda pokazalo je da je lično poznavao opasnost. "Možda će biti povređenih i potrebe za brzom pomoći. Na Dragulju Zvezdoputa o isceljenju se stara upravo Vedrogneva - a ona sama biće u najvećoj opasnosti. Zar joj nećeš ponuditi pomoć?" Pokazao je glavom ka prednjoj palubi. "Ne sumnjam da će te haručai pozvati najvećom brzinom ukoliko ustrebaš Kovenantu Džinoljubu."
<BR>&nbsp;&nbsp;&nbsp;&nbsp;&nbsp;Dirnuo ju je njegov otvoreni pogled. Džinovi su već na mnogo načina pokazali brigu i razumevanje za nju. Sanomor ju je izneo iz Sarangravske ravnice kada je slomila članak. A Lupižena je nekoliko puta pokušao da joj pokaže da ima i drugih osmeha na ovom svetu sem onog koji je Kovenant pružio Džoani. Rado je prihvatila priliku da uzvrati nekakvom vrstom pomoći, a bilo je jadno da u ovom trenutku nema značaja biti uz Kovenanta. Vain, izgleda, nije predstavljao nikakvu pretnju.
<BR>&nbsp;&nbsp;&nbsp;&nbsp;&nbsp;Okrenula se Kailu. "Računam na tebe." Umirio ju je kratkim naklonom u znak slaganja. Njegovo nepokretno lice kao da joj je obećavalo da se njegovom narodu može verovati bez ikakve mogućnosti propusta ili nesposobnosti.
<BR>&nbsp;&nbsp;&nbsp;&nbsp;&nbsp;Dok je napuštala krmenu palubu, osećala je kako se Sedmoruk iza njenih leđa blago smeši od olakšanja.
<BR>&nbsp;&nbsp;&nbsp;&nbsp;&nbsp;Žureći duž dugačke zadnje palube, prošla je kroz hranohol ka pramcu broda. Tu se pridružila zbijenoj grupi džinova. Većina se bavila poslovima koje nije razumela, ali Lupižena ju je primetio i prišao joj. "Dobro si došla, Odabrana", vedro je rekao. "Možda ćeš nam biti potrebna."
<BR>&nbsp;&nbsp;&nbsp;&nbsp;&nbsp;"To je i Sedmoruk rekao."
<BR>&nbsp;&nbsp;&nbsp;&nbsp;&nbsp;Za trenutak je skrenuo pogled, kao da se trgao, a onda se ponovo zagledao u nju. "Govori iz iskustva." U očima mu se pojavio tačan odraz sidromajstorove tuge. "U svoje vreme - pre nekoliko kratkih ljudskih života - Sedmoruk je bio kapetan drugog džinobroda, a njegova žena Pesmamora bila je skladomajstor. Ah, ovu priču vredi pričati, ali ja ću je potkratiti. Nije pogodno vreme za pripovedanje, a ti ćeš imati drugih pitanja.
<BR>&nbsp;&nbsp;&nbsp;&nbsp;&nbsp;Ukratko..." Iznenada je iskrivio lice u grimasi jeda. "Kamena mu i mora, Odabrana! Srce bi me bolelo da ispričam takvu priču bez svih pojedinosti. Čudi me što ljudi koji skraćuju priče uopšte opstaju u dobrom zdravlju." A onda je raširio oči kao da se čudi samom sebi i lice mu se razvedrilo. "Svejedno. Poštujmo vreme." Gledao je u Linden kao da se smeje samom sebi. "Dakle, ukratko. Sedmoruk i njegov džinobrod navezli su se na more koje zovemo Dušogriz, jer je uvek divlje i nepredvidivo i nijedan brod ga ne prelazi bez posledica. Tamo ih je snašla tišina kao ova koja je sada nad nama. Brod je nepokretno počivao mnogo dana, a jedra nije dirnuo ni dašak. Počelo je da ponestaje vode i hrane. Stoga su pokušali da prizovu nikora.
<BR>&nbsp;&nbsp;&nbsp;&nbsp;&nbsp;Zadatak je pripao uglavnom Pesmomori, jer ona je bila skladomajstor, obučena i vešta u tome. Bila je pravi melem za srce, i..." Ponovo je zastao. Sagao je glavu i prešao dlanom preko očiju. "Kratko, Lupiženo, kratko." Kada je ponovo podigao pogled, smešio se kroz suze. "Odabrana, ona je pogrešno procenila trenutak. A retki su džinovi koji su se vratili iz nikorovih ralja."
<BR>&nbsp;&nbsp;&nbsp;&nbsp;&nbsp;Linden ga je gledala stegnutog grla. Želela je da kaže nešto, ali nije znala kako da uteši jednog džina. Nije mogla da mu uzvrati istim takvim osmehom.
<BR>&nbsp;&nbsp;&nbsp;&nbsp;&nbsp;Iza prednjeg jarbola, posada je pod Vedrognevinim nadzorom završavala izgradnju tri velika predmeta. Ličili su na kanue - čamce od kože raspete preko drvenih okvira. Svaki je bio dovoljno veliki za dva džina. Bočne strane dizale su se i izvijale tako da je svaki čamac predstavljao tri četvrtine kugle. Bili su međusobno povezani sklopom užadi i gvozdenih prstenova; očito je trebalo da se kreću zajedno. Po Vedrognevinim uputstvima poneli su ih napred i bacili preko pramca.
<BR>&nbsp;&nbsp;&nbsp;&nbsp;&nbsp;Lupižena je pozvao Linden dodirom po ramenu i poveo je do mesta odakle je imala pogled na čamce. Lako su plutali na nepomičnom moru.
<BR>&nbsp;&nbsp;&nbsp;&nbsp;&nbsp;Trenutak kasnije grubi glas skladomajstora proneo se po prednjoj palubi. "Prizivanje nikora je opasno i nikome se ne može narediti da učestvuje u tome. Ako mi odgovori i jedan jedini, možda će biti zle volje pa će nas napasti. Ako mi odgovore mnogi, ovo more će se pretvoriti u vrlo neprijatno plivalište. A ako mi ne odgovori nijedan..." slegnula je ramenima. "Ispalo dobro ili loše, moramo pokušati. Prva je govorila. Potrebna su mi tri pomoćnika."
<BR>&nbsp;&nbsp;&nbsp;&nbsp;&nbsp;Nekoliko džinova istupilo je bez oklevanja. Sanomor je pošao da im se pridruži, ali Prva ga je zaustavila. "Neću da rizikujem zemljovid." Vedrogneva je brzo odabrala troje članova posade. Ostali su pošli da razmotaju konopac debljine ljudske noge, namotan na čekrku blizu prednjeg jarbola. Počeli su da ga spuštaju ka čamcima.
<BR>&nbsp;&nbsp;&nbsp;&nbsp;&nbsp;Skladomajstor je pogledala Prvu i Brusobola kao da očekuje pozdravni govor, ali Prva je bila kratka. "Čuvaj se, Vezo Vedrogneva. Ne smemo te izgubiti."
<BR>&nbsp;&nbsp;&nbsp;&nbsp;&nbsp;Vedrogneva i njenih troje pomoćnika složno su skočili preko ograde.
<BR>&nbsp;&nbsp;&nbsp;&nbsp;&nbsp;Lako plivajući, domogli su se čamaca, vukući za sobom slobodan kraj užeta. Kada su stigli do šipki koje su povezivale čamce, provukli su uže kroz središnji gvozdeni prsten, a onda ga povukli ka prednjem čamcu.
<BR>&nbsp;&nbsp;&nbsp;&nbsp;&nbsp;Čitav sklop imao je oblik trougla uperenog ka istoku. Veštim pokretom nogu, Vedrogneva se izdigla iz vode i prebacila se u jedan čamac. Zaljuljao se pod njenom težinom, ali ostao je na površini. Opteretila ga je sa suprotne strane dok je drugi džin ulazio u njega. Onda su preuzeli uže od ostalih koji su još plivali.
<BR>&nbsp;&nbsp;&nbsp;&nbsp;&nbsp;Ovi su se razdvojili, po jedan u svaki od preostalih čamaca, a Vedrogneva i njen pomoćnik prevukli su dobar deo užeta sa Dragulja Zvezdoputa u svoj čamac. Kada je bila zadovoljna dužinom koju je imala, počela je da vezuje veliku omču na kraju konopca.
<BR>&nbsp;&nbsp;&nbsp;&nbsp;&nbsp;Čim su se ostali džinovi ukrcali u svoje čamce, objavili su da su spremni. Zvučali su napeto; ali jedan se široko smešio, a druga nije odolela, pa se šeretski naklonila prema Dragulju Zvezdoputa, zaljuljavši pri tom svoj čamac.
<BR>&nbsp;&nbsp;&nbsp;&nbsp;&nbsp;Veza Vedrogneva odgovorila je klimanjem glave. Nagnula se u čamcu, tako da se ivica spustila gotovo do same vode. Tako nagnuta, stavila je na morsku površinu predmet koji je ličio na jednu stranu bubnja. Drugi džin joj je pomagao da održi ravnotežu čamca, kako bi ostao nagnut bez prelivanja vode.
<BR>&nbsp;&nbsp;&nbsp;&nbsp;&nbsp;Lupižena je napeto iščekivao, ali Vedrognevino smireno lice nije ničim odavalo da preduzima išta neobično. Iz pojasa je izvukla dve kožom presvučene palice i odmah počela da bubnja, šaljući u more odmeren, unakrsni ritam.
<BR>&nbsp;&nbsp;&nbsp;&nbsp;&nbsp;Linden je kroz kamen nejasno osetila kako se ritam pronosi duž kobilice i širi se kao prizivanje.
<BR>&nbsp;&nbsp;&nbsp;&nbsp;&nbsp;"Lupiženo." Još je bila svesna Kovenanta, iako su okolni džinovi pigušivali signale. Osećala ga je kao modricu nasred leđa. Ali pažnju joj je i dalje privlačila Vedrogneva. Bila je nervozna od iščekivanja opasnosti. Bilo joj je potrebno da čuje glasove i objašnjenje. "Šta se, pobogu, dešava?"
<BR>&nbsp;&nbsp;&nbsp;&nbsp;&nbsp;Izobličeni džin pogledao ju je kao da odmerava značenja njenog jetkog glasa. Trenutak kasnije tiho je odgovorio. "Prizivanje nikora. Nikora iz dubina."
<BR>&nbsp;&nbsp;&nbsp;&nbsp;&nbsp;To joj ništa nije značilo, ali Lipižena je, izgleda, razumeo šta joj je potrebno. Pre no što je stigla da zatraži jasniji odgovor, nastavio je da govori. "Na ovakve pozive odgovor retko stiže brzo. Verovatno nas očekuje poduže čekanje. Ispričaću ti priču."
<BR>&nbsp;&nbsp;&nbsp;&nbsp;&nbsp;Većina posade je dotad već napustila pramac. Ostali su samo Prva, Brusobol, Sanomor i još dvoje-troje džinova; ostali su se popeli na jarbole. Svi su osmatrali obzorje.
<BR>&nbsp;&nbsp;&nbsp;&nbsp;&nbsp;"Odabrana", promrmljao je Lupižena, "Jesi li ikada čula za Crva sa Kraja sveta?" Odmahnula je glavom. "No, nije ni važno." U glasu mu se osetio drhtaj zanimanja - ljubavi za piče.
<BR>&nbsp;&nbsp;&nbsp;&nbsp;&nbsp;Vedrogneva je održavala ritam, složen i nepromenljiv. Dok je tupo odjekivao u mrtvom vazduhu i narastajućoj vrelini mora zadobio je žalostivi prizvuk, nalik na usamljeničko naricanje, poziv na druženje. Neumorno je podizala i spuštala ruke.
<BR>&nbsp;&nbsp;&nbsp;&nbsp;&nbsp;"Elohimi, čije je znanje ogromno i neporecivo" - Lupižena je dozvolio sebi prizvuk lične neverice - "pričaju da su u drevna vremena beskonačne mladosti kosmosa, davno pre no što je Zemlja stvorena na ovom mestu, zvezde bile gusto rasute po nebesima kao pesak na obali. Tamo gde sada vidimo bezbroj svetlih stvorova, nekada je bilo bezbroj bezbroja, a svemir je predstavlljao okean zvezda s kraja na kraj; ogromne dubine usamljenosti bile su im nepoznate - prestavljale su tugu koju nisu mogle da razumeju. Predstavljale su žive narode neba, drugačije od nas koliko i bogovi. Ogromne i tople u svojoj ogromnoj ljupkosti, plesale su po muzici koju su same stvarale i bile su zadovoljne."
<BR>&nbsp;&nbsp;&nbsp;&nbsp;&nbsp;Kroz džinove koji su stražarili na prednjem jarbolu proneo se žamor, ali je brzo zamro. Oštre oči primetile su nešto u daljini, ali to je brzo nestalo.
<BR>&nbsp;&nbsp;&nbsp;&nbsp;&nbsp;"A na dalekom kraju svemira živelo je biće druge vrste. Crv. Vrlo dugo je mirno spavao - ali kada se probudio, kao što se budi u svitanje svakog novog eona, bio je užasno gladan. Svako stvaranje sadrži i razaranje, kao što život sadrži smrt, a Crv je predstavljao uništenje. Vođen neizmernom pohlepom, počeo je da proždire zvezde.
<BR>&nbsp;&nbsp;&nbsp;&nbsp;&nbsp;Možda taj Crv nije bio ogroman u poređenju sa zvezdama, ali njegova praznina bila je ogromna preko svake mere i besneo je po nebesima, uništavajući čitava mora svetlosti, prosecajući velike otkose usamljenosti preko nebeskog svoda. Besneći stolećima, divalj i nezasit, hranio se svime što mu je bilo na dohvat, sve dok nebesa nisu postala retko naseljena kao pustinja."
<BR>&nbsp;&nbsp;&nbsp;&nbsp;&nbsp;Dok je Linden slušala, počela je da naslućuje šta leži iza tolike ljubavi džinova prema pričama. Lupiženino tiho pripovedanje utkalo je niti značenja u nepokretno more i vazduh. Takve priče činile su svet razumljivim. Pričao je tužno; ali ta tuga nije nanosila zlo.
<BR>&nbsp;&nbsp;&nbsp;&nbsp;&nbsp;"Ipak, proždrane zvezde bile su bića drugačija od nas koliko i bogovi i nikakav Crv i nikakav usud nisu mogli da unište njihovu moć bez neke cene po sebe. Pošto se najeo, Crv je postao mlitav i težak. Iako nije mogao da zaspi, jer razdoblje njegovog sna još nije došlo, osetio je ogromnu želju da se odmori. Zato se sklupčao, obmotao rep oko sebe i zapao u mirovanje.
<BR>&nbsp;&nbsp;&nbsp;&nbsp;&nbsp;A dok je Crv mirovao, moć zvezda delovala je u njemu. Iz kože su mu nikle gromade kamena i tla, vode i vazduha i ti izraštaji su se umnožavali i rasli sve dok se nije uobličila ova Zemlja na kojoj stojimo. No, moć zvezda i dalje je delovala, ali sada je uobličavala površinu Zemlje, stvarajući mora i kopna. A onda je donela na Zemlju život. Tako su rođeni svi stanovnici Zemlje, zveri na kopnu, čudovišta u dubinama - sve šume i livade odavde pa do oba pola. I tako je iz uništenja nastalo stvaranje, kao što smrt daje mesta životu.
<BR>&nbsp;&nbsp;&nbsp;&nbsp;&nbsp;Eto, tako, Odabrana", uvereno je rekao Lupižena, "tako smo mi došli da živimo, borimo se i pokušavamo da odredimo smisao postojanja. I to je dobro, jer iako predstavljamo samo treptaj u očima večnosti, dok taj treptaj traje činimo izbore po svojoj volji, stvarajmo ono što možemo i mešajmo se među sobom kao što su činile zvezde dok nisu desetkovane. Ali i to će proći. Crv ne spava. Samo miruje. I doći će čas kada će ga nešto probuditi, ili će se probuditi sam. Onda će stresti sa kože kamen i vodu i poći da utaži svoju glad u svemiru sve dok ne dođe kraj eona i vreme za njegov san. To je razlog što je nazvan Crvom sa Kraja sveta."
<BR>&nbsp;&nbsp;&nbsp;&nbsp;&nbsp;Luipižena je zaćutao. Linden ga je pogledala i videla da je uperio pogled u Vedrognevu kao da se boji da joj neće dostajati snage. No, skladomajstor se nije pokolebala. Dok joj je pomoćnik balansirao u čamcu, nastavljala je da održava ritam, posežući u dubine i tražeći odgovor. Oko ivica bubnja poigravali su talasići, koje je skoro odmah gutalo i umirivalo ogromno more.
<BR>&nbsp;&nbsp;&nbsp;&nbsp;&nbsp;Lupižena je polako okrenuo pogled ka Linden; ali kao da je nije video. Um mu je još lutao stazama upravo ispričane priče. Postepeno se ipak pribrao. Kada mu se pogled usmerio, ošamućeno se nasmešio.
<BR>&nbsp;&nbsp;&nbsp;&nbsp;&nbsp;"Odabrana", rekao je vedro, kao da će time ublažiti značaj narednih reči, "kažu da su nikori potomci Crva."
<BR>&nbsp;&nbsp;&nbsp;&nbsp;&nbsp;Ta objava joj je vratila strepnju. Prvi put je naslutila šta džinovi rade, kako nameravaju da pokrenu brod. Možda je ova priča bila samo mit; ali objašnjavala je svrhu kojim je bio obuzet čitav dromond. Značenje opasnosti skrenulo joj je pažnju i navelo je da otpošalje čula preko nepokretnog mora. Jedva je mogla da poveruje o čemu upravo razmišlja. Zar misle da zarobe...?
<BR>&nbsp;&nbsp;&nbsp;&nbsp;&nbsp;Pre nego što je stigla da upita Lupiženu je li ga dobro razumela, kroz kamen Dragulja Zvezdoputa osetila je udaljenu tutnjavu nalik na osećanje brzine. Trenutak kasnije, sa jarbola se prolomio uzvik.
<BR>&nbsp;&nbsp;&nbsp;&nbsp;&nbsp;"Nikor!"
<BR>&nbsp;&nbsp;&nbsp;&nbsp;&nbsp;Uzvik ju je naterao da se okrene. Pogledom je pretraživala jarbol dok nije ugledala džina koji je pokazivao ka jugu.
<BR>&nbsp;&nbsp;&nbsp;&nbsp;&nbsp;Novi uzvici potvrdili su prvi. Linden je usmerila pogled ka obzorju optočenom zvezdama, ali nije mogla ništa da razabere. Zadržala je dah kao da će time prisiliti vid da se usmeri na pravo mesto.
<BR>&nbsp;&nbsp;&nbsp;&nbsp;&nbsp;Više nogama nego ušima osetila je da Vedrogneva menja ritam.
<BR>&nbsp;&nbsp;&nbsp;&nbsp;&nbsp;A stigao je i odgovor na promenu. Duž kobilice dromonda odzvanjali su potmuli udarci. Nešto je čulo Vedrognevin poziv - i sada je odgovaralo.
<BR>&nbsp;&nbsp;&nbsp;&nbsp;&nbsp;Obzorje se iznenada rascepilo kada se iz mirnog mora izdigao talas vode nalik na plimu. More se nagomilavalo uvis kao da tik ispod površine hita ogromna glava. Talas je još bio veoma daleko, ali sve brže je prilazio brodu. Razlivao se na obe strane, penjući se sve više i više, sve dok nije izgledao dovljno velik da potopi džinobrod.
<BR>&nbsp;&nbsp;&nbsp;&nbsp;&nbsp;Vedrogneva je prešla na grozničav, preklinjući ritam. Ali odgovor se nije menjao, ničim nije pokazivao razumevanje. Pri tom je odašiljao prikaz tolike snage da su Lindeni zaklecala kolena.
<BR>&nbsp;&nbsp;&nbsp;&nbsp;&nbsp;Sada je kroz vodu nazirala tamne obrise. Izvijali su se kao zmija, a svaki pokret svedočio je o ogromnoj snazi. Kada se nikor približio na domak brodu, talasi koje je podizao glavom dosezali su do brodske ograde.
<BR>&nbsp;&nbsp;&nbsp;&nbsp;&nbsp;Linden je, u jasnoći panike, mislila samo na jedno. Zdrobiće nas.
<BR>&nbsp;&nbsp;&nbsp;&nbsp;&nbsp;A onda je skladomajstor udarila bubanj tako da ga je razbila; a stvorenje je odgovorilo.
<BR>&nbsp;&nbsp;&nbsp;&nbsp;&nbsp;Njegovo dugačko telo izbilo je ispred talasa kada je nikor sunuo u dubine. Trenutak kasnije, talas je dosegao dromond i zaljuljao ga. Linden se zateturala i pala na Kaila, odgurnuta od ograde. Dragulj Zvezdoputa poigravao je na moru kao igračka.
<BR>&nbsp;&nbsp;&nbsp;&nbsp;&nbsp;Stežući Kaila da bi održala ravnotežu na zaljuljanom džinobrodu, Linden je bacila pogled naniže i ugledala ogromnu dužinu nikora kako još prolazi kraj kobilice. Stvorenje je bilo nekoliko puta duže od Dragulja Zvezdoputa.
<BR>&nbsp;&nbsp;&nbsp;&nbsp;&nbsp;Čamci su se zaljuljali na talasima odbijenim od bokova dromonda, ali četvoro džinova bilo je spremno i održali su se na položaju. Vedrogneva je napustila rastureni bubanj. Sada je stajala, držeći obema rukama omču užeta; pogled joj je bio uperen u more.
<BR>&nbsp;&nbsp;&nbsp;&nbsp;&nbsp;Novi uzvik. Nikor se pomaljao iz vode malo iza levog boka. Za trenutak mu se videla glava, njuške veličine pramca, sa penom koja se cedila iz čudovišnih ralja. Onda se stvorenje izvilo, ponovo zaronilo i u širokom luku zavilo ka zapadu.
<BR>&nbsp;&nbsp;&nbsp;&nbsp;&nbsp;Dragulj Zvezdoputa nepomično je ležao. Linden nije osećala ništa sem prodornog bola Kovenantove potrebe i brzog ritma nikorovog govora. Bije više videla talas, jer je zašao iza hranohola, ka krmi broda. Sve oči sa katarki pratile su kretanje stvorenja; ali niko nije ispustio ni glasa.
<BR>&nbsp;&nbsp;&nbsp;&nbsp;&nbsp;Zarila je prste Kailu u rame, sve dok nije pomislila da će joj zglobovi popucati. Tutnjava stvorenja bila joj je glasnija od Kovenantovih muka.
<BR>&nbsp;&nbsp;&nbsp;&nbsp;&nbsp;"Pazi!"
<BR>&nbsp;&nbsp;&nbsp;&nbsp;&nbsp;Iznenadni uzvik rascepio joj je sluh. "Dolazi!"
<BR>&nbsp;&nbsp;&nbsp;&nbsp;&nbsp;Džinovi su smesta počeli da se spuštaju sa katarki. Brusobol i sidromajstor izvikivali su naređenja. Posada se rasporedila po palubi, pripremajući se za sudar. Desetak ih je zgrabilo držalje na stegama čekrka velikog užeta.
<BR>&nbsp;&nbsp;&nbsp;&nbsp;&nbsp;Skladomajstorov kreštavi uzvik odjeknuo je čitavim brodom. "Kako dolazi?"
<BR>&nbsp;&nbsp;&nbsp;&nbsp;&nbsp;Jedan džin je skočio do pramca i odgovorio. "Dolazi zaista!"
<BR>&nbsp;&nbsp;&nbsp;&nbsp;&nbsp;Linden nije imala vremena ni za šta drugo sem da se uhvati za Kaila. U tom trenutku džinbobrod je počeo da se diže. Dragulj Zvezdoputa se nagnuo napred kada je nikorov talas zahvatio krmu. Biće je prolazilo duž kobilice broda.
<BR>&nbsp;&nbsp;&nbsp;&nbsp;&nbsp;Vedrogneva je istog trenutka skočila u more. Vukući uže za sobom, zaronila je u susret nikoru.
<BR>&nbsp;&nbsp;&nbsp;&nbsp;&nbsp;Linden je gledala skladomajstora kako snažnim zamasima nogu pliva naniže. Tokom jednog strašnog otkucaja srca, skladomajstor je bila sama u vodi. A onda je ispod broda sunula nikorova glava. Stvorenje je zaronilo pravo ka Vedrognevi.
<BR>&nbsp;&nbsp;&nbsp;&nbsp;&nbsp;Kada su se dva obrisa spojila, brzi pokreti zamaglili su čitavu sliku. Linden je stezala Kailovu čvrstu mišicu, zabijajući prste sve bliže kosti. Nikor kao da je vikao na nju kroz more i kamen. Čula je njegovu ogromnu glad i nerazumevanje šta ga je pozvalo. Videla je Lupiženine ruke kako kraj nje poigravaju po ogradi kao da su žive.
<BR>&nbsp;&nbsp;&nbsp;&nbsp;&nbsp;Iznenada se uže zateglo. Poskočilo je kraj čamaca i sunulo u vodu, šišteći kao vatra.
<BR>&nbsp;&nbsp;&nbsp;&nbsp;&nbsp;"Sad!" uzviknula je Prva.
<BR>&nbsp;&nbsp;&nbsp;&nbsp;&nbsp;Vedrognevini pomagači smesta su iskočili iz čamaca. Pri tom su ih prevrnuli. Sa otvorima okrenutim naniže i vazduhom zarobljenim pod kupolom, stajali su kao plutače, držeći između sebe čekrk i gvozdeni prsten kroz koji je jurilo uže.
<BR>&nbsp;&nbsp;&nbsp;&nbsp;&nbsp;Ispod plivača videlo se dugačko nikorovo telo kako hita ka istoku, uvijajući se. Sa broda su im dobacili užad, ali oni nisu reagovali. Usmerili su pažnju ka mestu gde je nestala Vedrogneva.
<BR>&nbsp;&nbsp;&nbsp;&nbsp;&nbsp;Kada je izbila iz vode nešto dalje iza čamaca, na džinobrodu se prolomila galama. Kratko je mahnula kako bi pokazala da je neozleđena, a onda je zaplivala ka dromondu.
<BR>&nbsp;&nbsp;&nbsp;&nbsp;&nbsp;Ubrzo su i ona i njeni pomagači, natopljeni vodom, stajali pred Prvom. "Gotovo je", dahtala je, nesposobna da prikrije ponos. "Zauzdala sam nikora."
<BR>&nbsp;&nbsp;&nbsp;&nbsp;&nbsp;Prva joj je uzvratila gvozdenim osmehom, ali smesta se okrenula ka džinovima postavljenim kraj čekrka. Uže se nesmetano odvijalo između stega. "Naš konopac nije beskonačan", odlučno je rekla. "Da počnemo."
<BR>&nbsp;&nbsp;&nbsp;&nbsp;&nbsp;Deset džinova uzvratilo joj je osmehom, klimanjem glave i mrmljanjem. Raširili su noge i ispravili leđa. Na Brusobolov znak počeli su da sužavaju stegu.
<BR>&nbsp;&nbsp;&nbsp;&nbsp;&nbsp;Palubom se proneo urlik prenapregnutog užeta. Iz stege je pokuljao dim. Džinovi su bili trgnuti napred - korak, dva koraka - dok su pokušavali da zaustave odmotavanje užeta.
<BR>&nbsp;&nbsp;&nbsp;&nbsp;&nbsp;Pramac je potonuo pod njima kao da brod klima glavom; Dragulj Zvezdoputa se pokrennuo.
<BR>&nbsp;&nbsp;&nbsp;&nbsp;&nbsp;Urlik je rastao. Brusobol je pozvao pomoć. Još deset džinova ščepalo je drške stege i naleglo na njih svom težinom. Mišići su se napeli, tetive izbočile kao kosti, čulo se prigušeno stenjanje. Linden je osećala njihovu napetost i uplašila se da čak ni džinovi ne mogu da podnesu toliki pritisak. No, urlik je postepeno oslabio, a uže se usporilo. Dromond je polako ubrzavao. Kada se uže zaustavilo, Dragulj Zvezdoputa prosecao je put kroz more brzinom kojim ga je nikor vukao.
<BR>&nbsp;&nbsp;&nbsp;&nbsp;&nbsp;"Sjajno!" Brusobolove oči blistale su pod nadsvođenim čelom. "Hajde sad da povratimo što više užeta dok nikor ne poželi da se oglasi."
<BR>&nbsp;&nbsp;&nbsp;&nbsp;&nbsp;Stenjući od napora, džinovi su povukli uže. Stopala kao da su im se prilepila za kamenu palubu, kao da su se brod i posada stopili u jedan jedini napeti organizam. Pokret po pokret, privlačili su uže. Još posade im je došlo u pomoć. Dromond je počeo da se približava nikoru.
<BR>&nbsp;&nbsp;&nbsp;&nbsp;&nbsp;Linden je postepeno oslobodila Kailovo rame stiska. Kada ga je pogledala, izgledalo je da je uopšte nije svestan. Njegovo nepomično lice bilo je zagledano u džinove, predano kao u radosti, kao da deli njeno divljenje.
<BR>&nbsp;&nbsp;&nbsp;&nbsp;&nbsp;Džinovi na pramcu i dalje su nadgledali uže. Plutače su držale kontrolni prsten nad vodom; posmatrajući pokrete užeta u prstenu, džinovi su videli svaku nikorovu promenu pravca. Podatke su prenosili kormilarki, tako da je ona mogla da održi Dragulj Zvezdoputa na kursu životinje. No, plutače su imale još jednu, mnogo važniju svrhu; služile su kao upozorenje u slučaju da se nikor oglasi. Ako bi stvorenje zaronilo naglo i dovoljno snažno, moglo bi se desiti da pramac broda potone pre no što stignu da popuste uže. Pri tom bi dobar deo posade bio bačen u more, a drugi bi ispustili uže. Plutače će dati džinovima upozorenje na vreme, tako da mogu istovremeno i bez opasnosti da puste uže.
<BR>&nbsp;&nbsp;&nbsp;&nbsp;&nbsp;Linden je nekoliko trenutaka bila toliko ispunjena divljenjem da nije mislila ni na šta drugo. Ali onda ju je udar sećanja podsetio na Kovenanta.
<BR>&nbsp;&nbsp;&nbsp;&nbsp;&nbsp;Smesta je usmerila čula ka zadnjoj palubi. Isprva nije mogla da odredi tačan pravac zbog gomile napetih džinova. Oni su predstavljali prepreku koja joj je ometala čula. Ali onda joj se svest o dromondu izbistrila i osetila je da Kovenant leži kao što ga je i ostavila - ukočen unutar srebrne opne, sopstvenom voljom nedodirljiv i uklet. Obuzela ju je strepnja nalik na bol kada je pomislila da je napor džinova možda bio uzaludan. Pobunila se, ali nije uspela da zatomi strah. Nisu zaslužili promašaj.
<BR>&nbsp;&nbsp;&nbsp;&nbsp;&nbsp;Sledećeg trenutka nikor je uz pljuskanje naglo promenio pravac. Dragulj Zvezdoputa se nagnuo kao da je udaren ispod vode. Kormilarka je brzo okrenula brodosrce i dromond je počeo da se ispravlja.
<BR>&nbsp;&nbsp;&nbsp;&nbsp;&nbsp;Nikor se okrenuo na drugu stranu. Zakačen pramcem, džinobrod se nagnuo u tom pravcu. Voda je pljusnula ka ogradi i Linden kao udarac maljem.
<BR>&nbsp;&nbsp;&nbsp;&nbsp;&nbsp;More joj se kovitlalo na jedva koji metar od lica. Brusobol je povikao: "Opustite uže!"
<BR>&nbsp;&nbsp;&nbsp;&nbsp;&nbsp;Džinovi su poslušali; konopac je počeo da struže kroz stegu i odvija se preko pramca. Kormilarka se borila sa kormilom, a Dragulj Zvezdoputa se polako ispravio.
<BR>&nbsp;&nbsp;&nbsp;&nbsp;&nbsp;"Još jednom!" naredio je kapetan. "Drži!"
<BR>&nbsp;&nbsp;&nbsp;&nbsp;&nbsp;Na taj znak držalje su ponovo pritisnute na uže, zaustavljajući ga uz škripu.
<BR>&nbsp;&nbsp;&nbsp;&nbsp;&nbsp;Linden je ustanovila da je zaboravila da diše. Pluća su je pekla od napora.
<BR>&nbsp;&nbsp;&nbsp;&nbsp;&nbsp;Pre no to je stigla da povrati ravnotežu, dromond se spustio na krmu, a paluba se propela pod njom. Nikor se naglo zaustavio, prikupio snagu i ponovo jurnuo napred udvostručenim besom.
<BR>&nbsp;&nbsp;&nbsp;&nbsp;&nbsp;U trenutku kada je pritisak popustio, svi džinovi su se zateturali unazad. Neki su i pali. A onda je uže počelo da im dere ruke jer je nikor počeo da juri.
<BR>&nbsp;&nbsp;&nbsp;&nbsp;&nbsp;Bili su van ravnoteže, nisu mogli da drže. Brusobol je žurno naredio: "Popuštaj!" Trudili su se da poslušaju.
<BR>&nbsp;&nbsp;&nbsp;&nbsp;&nbsp;Ali nisu uspeli da svi u istom trenutku popuste pritisak na držalje. Jedan je zakasnio za delić udara srca.
<BR>&nbsp;&nbsp;&nbsp;&nbsp;&nbsp;Čitava snaga nikora povukla ga je napred. Ruke kao da su mu se uplele u uže. Pre no što je stigao da ga pusti, zario se glavom napred u ogradu pramca.
<BR>&nbsp;&nbsp;&nbsp;&nbsp;&nbsp;Od udara je ispustio uže. Zateturao se unazad i ostao nepomičan.
<BR>&nbsp;&nbsp;&nbsp;&nbsp;&nbsp;Oko Linden su se prolamali uzvici dok je Brusobol okupljao posadu da ponovo uhvate uže, ali ona ih nije čula. Svu pažnju usmerila je na povređenog džina. Njegov bol ju je dozivao. Odvojila se od Kaila, preskočila šišteće uže kao da je imuna na opasnost i potrčala ka sklupčanom telu. Svi nagoni postali su joj jasni i bistri.
<BR>&nbsp;&nbsp;&nbsp;&nbsp;&nbsp;Videla je polomljene kosti kao da su osvetljene iznutra, osećala je raskinuta tkiva i unutrašnje krvarenje kao da su povrede nanete njenom sopstvenom telu. Bio je ozbiljno povređen, ali živ. Srce mu je još nesigurno kucalo; dah mu je još nepostojano i vlažno krkljao iz probijenih pluća. Možda ga još može spasti.
<BR>&nbsp;&nbsp;&nbsp;&nbsp;&nbsp;Ne. Povrede su bile suviše obimne. Bilo mu je potrebno sve što postoji u savremenim bolicama - transfuzija, hirurgija, reanimacija. A ona nije imala ništa osim svog čula za zdravlje.
<BR>&nbsp;&nbsp;&nbsp;&nbsp;&nbsp;Negde iza nje zavijanje užeta utihnulo je kada su džinovi uspeli da ga ponovo umire. Smesta su preduzeli da povrate izgubljenu dužinu. Dragulj Zvezdoputa zaplovio je napred.
<BR>&nbsp;&nbsp;&nbsp;&nbsp;&nbsp;A srce mu je još udaralo. Još je disao. Postojala je prilika. Vredelo je pokušati.
<BR>&nbsp;&nbsp;&nbsp;&nbsp;&nbsp;Bez oklevanja je klekla kraj njega i očistila um od svega ostalog. Posegnula je čulima u džina i pokušala da mu podrži život koji je jenjavao.
<BR>&nbsp;&nbsp;&nbsp;&nbsp;&nbsp;Sopstvenim pulsom umirila je njegov, a onda se posvetila najgoroj unutrašnjoj povredi. Njegov bol tekao je kroz nju, ali odbijala je da dopusti da je savlada. Njegova potreba nadmašivala je bol. To joj je omogućilo da vidi povrede kao da leže otvorene pred njom. Prvo se suočila sa plućima. Slomljena rebra probila su ih na nekoliko mesta. Čvrsto je stegla njegova tkiva oko kostiju, kako mu se pluća ne bi ispunila krvlju. Onda je potražila oštećenja na drugim mestima. Creva su bila povređena, ali to nije bilo najopasnije. Drugi organi su obilnije krvarili. Pošla je prema njima, trudeći se da...
<BR>&nbsp;&nbsp;&nbsp;&nbsp;&nbsp;"Odabrana." Kailov glas usekao joj se u usredsređenost. "Brin zove. Prapoglavar se budi."
<BR>&nbsp;&nbsp;&nbsp;&nbsp;&nbsp;Reči su je prostrelile kao ledena smrt. Svest joj je nehotice poletela u pravcu zadnje palube.
<BR>&nbsp;&nbsp;&nbsp;&nbsp;&nbsp;Kail je bio u pravu. Kovenantov oklop počeo je da se talasa, svetlucajući i najavljujući katastrofu. Kovenant se uvijao pod njim kao da je na ivici konačnog grča.
<BR>&nbsp;&nbsp;&nbsp;&nbsp;&nbsp;Ali džin...! Život je isticao iz njega. Mogla je da oseti kako odlazi kao da joj stvara opipljivu baricu oko kolena. Kao rana u onom košmaru.
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;Kovenantova moć svetlucala je i nakupljala snagu za još jedan udar. Značaj ovog nakupljanja bio je jasno ispisan u njegovom drhtavom oreolu. Pripremao se da oslobodi beli plamen, da ga potpuno oslobodi. Tada će nestati poslednja prepreka koja ga je čuvala od otrova. I bez gledanja je znala da mu je čitava desna strana, od šake do ramena, od pojasa do vrata, stravično otekla od otrova.
<BR>&nbsp;&nbsp;&nbsp;&nbsp;&nbsp;Jedan ili drugi, džin ili Kovenant.
<BR>&nbsp;&nbsp;&nbsp;&nbsp;&nbsp;Dok tako nepokretno sedi, rastrzana odlukom, mogu da umru obojica.
<BR>&nbsp;&nbsp;&nbsp;&nbsp;&nbsp;Ne!
<BR>&nbsp;&nbsp;&nbsp;&nbsp;&nbsp;Nije mogla da izdrži. Bila joj je nepodnošljiva pomisao na smrt bilo koga od njih.
<BR>&nbsp;&nbsp;&nbsp;&nbsp;&nbsp;Glas joj se slomio kada je kriknula. "Vedrogneva!" Ali nije čula kako joj se doziv razbija po prednjoj palubi i nije čekala odgovor. Kail ju je cimnuo za rame; nije obraćala pažnju. Žurno, grozničavo dahćući, Kovenante! - ponovo se okrenula povređenom džinu.
<BR>&nbsp;&nbsp;&nbsp;&nbsp;&nbsp;Rane koje će ga najbrže ubiti bile su tu i tamo - dve povrede koje su suviše obilno krvarile da bi ih preživeo. Pluća mogu da nastave sa radom, ali srce neće uspeti. Već je počeo da se gubi od prevelikog gubitka krvi. Hladnom odmerenošću videla je šta mora da čini. Da ga održi u životu. Ispunila mu je trbuh svojim čulima i počela da steže nerve i mišiće sve dok se jače krvarenje nije pretvorilo u kapanje.
<BR>&nbsp;&nbsp;&nbsp;&nbsp;&nbsp;Uto je stigla Veza Vedrogneva i klekla sa druge strane. Kovenant će umreti. Moć mu se nakupljala. No, Linden nije dozvoljavala sebi da se pokoleba. Ne skrećući pažnju, zgrabila je Vedrognevu za ruku i pokazala joj kako da prstom na određenom mestu pritisne duboko u džinov stomak. Tu. Taj pritisak će usporiti isticanje krvi iz druge smrtonosne rane.
<BR>&nbsp;&nbsp;&nbsp;&nbsp;&nbsp;"Odabrana." Kailov glas bio je oštar kao bič.
<BR>&nbsp;&nbsp;&nbsp;&nbsp;&nbsp;"Samo pritiskaj ovde." Lindenin glas bio je divalj od histerije, ali nije marila za to. "Diši u njega, da se ne udavi u krvi." Nadala se da je pomorsko iskustvo naučilo Vedrognevu nekoj vrsti veštačkog disanja.
<BR>&nbsp;&nbsp;&nbsp;&nbsp;&nbsp;U paničnoj žurbi pošla je ka Kovenantu.
<BR>&nbsp;&nbsp;&nbsp;&nbsp;&nbsp;Prednja paluba izgledala je beskonačna. Džinovi koji su se naprezali oko konopca nestajali su iza nje jedan po jedan kao da su njihovi zgrčeni mišići i izvijena leđa cena koju su spremni da plate u Kovenantovo ime, mera njenog kašnjenja. Sunce im je sijalo u lica. Iza hranohola, svetlucanje Kovenantove moći usporavalo se kao da najavljuje vrhunac.
<BR>&nbsp;&nbsp;&nbsp;&nbsp;&nbsp;Hergrom kao da se stvorio pred njom, držeći otvorena vrata barake. Preskočila je prag i protutnjala kroz građevinu. Cer je otvorio sledeća vrata.
<BR>&nbsp;&nbsp;&nbsp;&nbsp;&nbsp;U napadu mučnine osetila je belu vatru kako se nakuplja na Kovenantovom desnom boku. Kako se gomila pred otrovom. Onako zahvaćenog bunilom, slepi nagon ga je terao da usmeri moć ka unutra, ka sebi, kao da će vatrom moći da zbriše otrov. Kao da takav udar ne bi uništio i njegov život.
<BR>&nbsp;&nbsp;&nbsp;&nbsp;&nbsp;Nije imala vremena da pokuša da ga kontroliše. Iskočila je na zadnju palubu, bacila se ka njemu, proklizala po kamenu kraj Vainovih nogu kako bi se sudarila sa Kovenantom i kako bi vatra koju bude oslobodio pogodila i nju. A dok se bacala u opasnost, ispružila je čula pred sobom što je dalje mogla.
<BR>&nbsp;&nbsp;&nbsp;&nbsp;&nbsp;Kovenante! Nemoj!
<BR>&nbsp;&nbsp;&nbsp;&nbsp;&nbsp;Nikada ranije nije učinila tako nešto, nije pokušala da prenese poruku preko kanala kojima je osećala. Ali sada, primorana očajanjem i opasnošću, sada ga je dotakla. Daleko ispod uzbunjenosti na površini, nemirna predvorja njegove svesti su je, izgleda, čula. Prepreke su popadale i predao se pred njom. Izvor vatre mu se otvorio na desnoj ruci, oslobađajući pritisak. Plamen je suknuo odatle i udaljio se, ne naudivši nikome.
<BR>&nbsp;&nbsp;&nbsp;&nbsp;&nbsp;Talas vrtoglavice izdigao ju je iz sopstvene svesti. Teturavo se podigla na noge i naslonila se na Kaila. Usne su joj oblikovale reči koje je i sama jedva čula.
<BR>&nbsp;&nbsp;&nbsp;&nbsp;&nbsp;"Dajte mu alem-vino. Koliko god možete."
<BR>&nbsp;&nbsp;&nbsp;&nbsp;&nbsp;Nejasno je videla Brina kako polazi da je posluša. Želela je da se vrati na prednju palubu, ali udovi su joj bili tako puni ukočenosti i olakšanja da nije mogla da se makne. Paluba je počela da se okreće oko nje. Morala je da prizove više snage nego što je slutila da je ima pre no što je uspela da kaže Kailu da je ponese nazad do Vedrogneve i ranjenog džina.
<BR>&nbsp;&nbsp;&nbsp;&nbsp;&nbsp;Pri zalasku sunca Dragulj Zvezdoputa izišao je iz područja tišine. Talasi su počeli da udaraju brod, a vetar se poigravao konopima, izmamivši graju od premorene posade. Do tog trenutka povratili su polovinu užeta koje ih je povezivalo sa nikorom. Brusobol se obratio Prvoj. Ona je svečano izvukla mač i jednim udarcem presekla konopac.
<BR>&nbsp;&nbsp;&nbsp;&nbsp;&nbsp;Ostali džinovi popeli su se na katarke i počeli da razvijaju jedra. Uskoro je Dragulj Zvezdoputa glatko zaplovio pod jakim vetrom u noć na istoku.
<BR>&nbsp;&nbsp;&nbsp;&nbsp;&nbsp;Do tog trenutka Linden je učinila za povređenog džina sve što je mogla. Bila je sigurna da će preživeti. Kada je dovoljno povratio svest da bi pogledao njeno iscrpljeno lice, nasmešio se.
<BR>&nbsp;&nbsp;&nbsp;&nbsp;&nbsp;To je bilo dovoljno. Prepustila ga je Vedrognevinoj brizi. Prikupila je preostalu hrabrost i oteturala se preko dugačke, prednje palube da se pobrine za Kovenanta.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
