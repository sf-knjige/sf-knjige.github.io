<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. LUKA BHRATHAIRA
<P>&nbsp;&nbsp;&nbsp;&nbsp;&nbsp;Vetar je vrlo polako jenjavao. Tek posle dva dana se smanjio do neke uobičajene snage. Dotle je Dragulj Zvezdoputa mogao samo da leti pred njim. Nije smeo nimalo da skrene na zapad, jer bi se nagnuo ulevo i time potopio otvor u boku. Džinovi su imali previše posla i bez pumpanja smrtonosne vode. Kad god bi more postalo toliko uzburkano da zapljusne pukotinu, Brusobol je morao da skreće nekoliko stepeni na istok, kako bi Dragulj Zvezdoputa bio nagnut udesno, štiteći ranjenu stranu.
<BR>&nbsp;&nbsp;&nbsp;&nbsp;&nbsp;Nije ni pokušavao da podigne nova jedra. I ona dva usamljena komada platna pod prejakim vetrom zahtevala su neprekidan nadzor nekoliko džinova. Još koje bi odvojilo preveliki deo posade od mnogih ostalih poslova koji su im zauzimali vreme.
<BR>&nbsp;&nbsp;&nbsp;&nbsp;&nbsp;Potreba stalnog nadzora nad jedrima bila je zapravo najmanji problem na dromondu. Haos u potpalublju predstavljao je daleko veću teškoću. Pad srednjeg jarbola ostavio je za sobom pustoš, a dan proveden na boku takođe je uzeo danak. Sadržaj skladišta bio je ispreturan, zbrkan i izlomljen. Slana voda mnogo je šta uništila. Osim toga, more je nanelo ozbiljnu štetu pojedinim delovima broda - kabinama na levoj strani i skladištima hrane, između ostalog - koji nisu bili predviđeni za potapanje i obrtanje. Iako su džinovi naporno radili, nisu uspeli da kuhinju dovedu u red sve do kasno popodne; a noć je prilično odmakla pre no što su prve kabine na levoj strani opet bile upotrebljive.
<BR>&nbsp;&nbsp;&nbsp;&nbsp;&nbsp;No, topla hrana donela je malo olakšanja Lindeninim prenapetim nervima, a Brin je konačno mogao da odnese Kovenanta u njegove odaje. Najzad je mogla dozvoliti sebi odmor. Pošto je njena kabina bila sa desne strane, naneta joj je samo manja šteta. Uz Kailovu nemu pomoć, začas je namestila sto, stolice i lestvice kako treba. Onda se popela u ležaljku i pustila da je osujećeno zavijanje oluje odvede u san.
<BR>&nbsp;&nbsp;&nbsp;&nbsp;&nbsp;Sve dok je vetar trajao, mogla je samo da se odmara. Povremeno je napuštala kabinu da pregleda Kovenanta, ili da pomogne Vezi Vedrognevoj oko povreda posade. Jednom joj je palo na pamet da ode do Findejla: želela je da traži objašnjenje što je odbio da pomogne i njoj i džinobrodu. No, kada ga je videla kako usamljenički stoji na pramcu, kao da su ga sunarodnici odredili da bude niža rasa, ustanovila je da nema volje za preganjanje se njim. Osećala je umor u svakom mišiću i zglobu. Sve što bi možda uspela da izvuče od njega može i da sačeka. Tupo se vratila u kabinu kao da je tamo očekuje skladište sna.
<BR>&nbsp;&nbsp;&nbsp;&nbsp;&nbsp;Bila je osetljiva na neumoran rad posade, ali nije imala ni snage ni veštine da im pomogne u tome. Ipak, njihovi napori sve su je više dirali kako se oporavljala od naprezanja pod olujom. A onda je najzad osetila da se preko dubina približava kraj oluje. Pošto nije više mogla da spava, pošla je u potragu za poslom kojim bi zaokupila um i povratila značaj sopstvenim šakama.
<BR>&nbsp;&nbsp;&nbsp;&nbsp;&nbsp;Videći njen nemir, Sanomor je ćutke poveo nju i Kaila do jednog od skladišta u potpalublju koje je još bilo zakrčeno lepljivom masom od morske vode i uništenog žita. Provela je veći deo dana radeći rame uz rame sa njim, u prijateljskom ćutanju. On je koristio lopatu, a ona i Kail kutlače iz kuhinje, i zajedno su skupljali mulj u ogromnu posudu koju je Sanomor povremeno iznosio da isprazni. Kutlača džinova bila joj je velika kao kofa, samo malo kabastija; no, prijao joj je posao i napor. Jednom davno na farmi 'Utočište' radila je sličan posao da bi prigušila nelagodnost u duši.
<BR>&nbsp;&nbsp;&nbsp;&nbsp;&nbsp;Povremeno je obraćala pažnju na Sanomora. Izgledalo je da mu prija njeno društvo, kao da njegov Zemljovid nalazi para u njenom čulu za zdravlje. U svemu ostalom izgledalo je da se smirio. Ostavljao je utisak kao da su mu se nevolje svele na podnošljivu meru, i to ne promenom vizije nego prostom činjenicom što više ne idu pravo prema Jedinom drvetu. Nije imala srca da ga uznemirava pitanjima na koja ne bi mogao da odgovara bez ogromnog i neizvesnog napora komunikacije. No, i dalje joj je izgledao kao da je video sopstveni kraj na mestu gde se nalazi Jedino Drvo.
<BR>&nbsp;&nbsp;&nbsp;&nbsp;&nbsp;Očito se u Elemesnedenu nešto u njemu promenilo, bilo prilikom ispitivanja bilo prilikom gubitka kratke nade koju mu je Brusobol dao. Možda mu se vizija prenela sa Kobi Sunca na neku novu ili drugačiju oasnost. A možda... stomak joj se zgrčio od te pomisli. Možda je video dalje od Kobi Sunca i shvatio namere poglavara Kletnika. Ciljeve koje će putovanje do Jedinog Drveta ispuniti.
<BR>&nbsp;&nbsp;&nbsp;&nbsp;&nbsp;No, nije znala kako da započne takve razgovore. Bili su suviše lični. Dok je radila, obuzeo ju je nalet čežnje za Kovenantom. Savladala ju je ponovo, okrećući misli ka prirodi njegove nevolje. U mislima je ponovo i ponovo pretraživala neprobojne velove koji su mu obavijali um, tražeći čvor koji treba razvezati. No, jedini zaključak do koga je došla bio je da je onaj poslednji pokušaj da prodre u njega bio loš na više načina - zato što ga je narušio i zbog besa i gladi koji su nju pri tom vodili. Ta osećanja su je prevazilazila, jer je znala da nikada ne bi pokušala da nije bila toliko besna - i toliko ranjiva pred tamom. U izvesnom smislu je, zapravo, ličila na Sanomora: onaj glas kojim je mogla da se obrati Kovenantu bio je nem.
<BR>&nbsp;&nbsp;&nbsp;&nbsp;&nbsp;Kasno po podne poslednji ostaci oluje razleteli su se i odlutali kao razbojnik koga su izdali živci; Dragulj Zvezdoputa se opustio u mnogo mirnijem moru kao da uzdiše. Linden je kroz kamen osetila oduševljenje posade. Sanomor je spustio lopatu, pognuo glavu i nekoliko trenutaka ostao nepomičan, sjedinjen sa sunarodnicima u činu zahvalnosti ili skrušenosti. Džinobrod se izbavio iz neposredne opasnosti.
<BR>&nbsp;&nbsp;&nbsp;&nbsp;&nbsp;Nešto kasnije Kail je objavio da kapetan zove Odabranu. Sanomor je sleganjem ramena i izrazom lica pokazao da će on završiti čišćenje skladišta. Zahvalivši nemom džinu zbog više stvari no što bi mogla da nabroji - najviše što je spasao Kovenanta od jegulja - Linden je pošla za Kailom ka Brusobolovoj kabini.
<BR>&nbsp;&nbsp;&nbsp;&nbsp;&nbsp;Kada je ušla, zatekla je Prvu, Lupiženu i Vedrognevu u kapetanovim asketskim odajama. Povremeni uzvici sa krmene palube pokazali su joj da se o brodu stara Sedmoruk.
<BR>&nbsp;&nbsp;&nbsp;&nbsp;&nbsp;Brusobol je stajao u čelu dugog stola, gledajući ostale saputnike. Kada je Linden ušla u kabinu, klimnuo joj je glavom, a onda ponovo usmerio pažnju na sto. Bio joj je visok tačno do očiju i pokriven svicima pergamenta i papirusa koji su pucketali dok ih je ostvarao i zatvarao.
<BR>&nbsp;&nbsp;&nbsp;&nbsp;&nbsp;"Odabrana", rekao je, "okupili smo se da se posavetujemo. Moramo odabrati put kojim ćemo ići dalje. Evo kakva je situacija pred nama." Razvio je kartu, a onda, shvativši da je ona ne vidi, ponovo je savio. "Prešli smo gotovo osamdeset milja putem koji ne vodi ka Jedinom Drvetu. Možda nismo mnogo dalje od svog cilja nego pre no što nas je oluja zahvatila - ali sigurno nismo ni bliže. A pohod je u žurbi. U žurbi je od kada se Potraga rodila u Zemljo-vidu Palamara Sanomora." Licem mu se proneo drhtaj. "Sada to još jasnije vidimo na njegovom licu.
<BR>&nbsp;&nbsp;&nbsp;&nbsp;&nbsp;Pa ipak", nastavio je, odlažući brigu za brata, "Dragulj Zvezdoputa je ozbiljno oštećen. Sada nam je svako more opasno. A uništena skladišta..."
<BR>&nbsp;&nbsp;&nbsp;&nbsp;&nbsp;Pogledao je Vedrognevu. Ona je odmah odgovorila. "Ako budemo jeli i pili bez ograničenja, za pet dana ćemo ostati bez mesa. Rezerve vode će se isprazniti za osam. Sačuvano žito i preostala skladišta možda će istrajati deset dana. Samo alem-vina imamo dovoljno."
<BR>&nbsp;&nbsp;&nbsp;&nbsp;&nbsp;Brusobol je pogledao Linden. Klimnula je glavom. Dragulju Zvezdoputa su nove zalihe bile neophodne.
<BR>&nbsp;&nbsp;&nbsp;&nbsp;&nbsp;"Prema tome", nastavio je kapetan, "imamo da biramo. Ili da nastavimo Potragu, poveravajući živote sposobnosti gladovanja i milosti mora. Ili da potražimo obalu ili luku gde bismo mogli da izvršimo popravke i popunu zaliha." Ponovo je otvorio mapu i nagnuo je preko ivice stola kako bi mogla da je vidi. "Oluja nas je donela do obala Bhrathairdoma, gde žive Bhrathairi u svom Peskodržu kraj Velike Pustinje." Pokazao joj je mesto na karti, ali ona ga je i dalje gledala u lice, pokušavajući da nasluti kakva se odluka očekuje od nje. "U Luci Bhrathaira", zaključio je, "možemo ispuniti svoje potrebe i srediti Dragulj Zvezdoputa. Ako vetrovi dozvole, stigli bismo do te Luke za dva dana."
<BR>&nbsp;&nbsp;&nbsp;&nbsp;&nbsp;Linden je ponovo klimnula glavom. Pogledala je ostale džinove i utvrdila da bi svi voleli takav kurs, da okrenu dromond ka luci Bhrathaira. No, u očima im se nazirala zebnja. Možda im je podrila samopouzdanje kada se izborila za pravo naređivanja po izlasku iz Elemesnedena. Ili ih je sam pohod naveo da ne veruju svojim željama za sigurnim sidrištem. Kovenant im je svakako dovoljno često govorio o potrebi za hitnjom.
<BR>&nbsp;&nbsp;&nbsp;&nbsp;&nbsp;A možda, pomislila je uz iznenadni nalet strepnje, možda ne veruju meni.
<BR>&nbsp;&nbsp;&nbsp;&nbsp;&nbsp;Smesta je stegla usne u naviknutu grimasu strogosti. Rešila je da ne uzmakne ni korak od odgovornosti koju je uzela na sebe. Suviše je dala za to. Progovorila je ravnim, službenim glasom, kao lekar koji ispituje simptome. "Ima li razloga da ne popravljaš brod na moru?" upitala je Lupiženu.
<BR>&nbsp;&nbsp;&nbsp;&nbsp;&nbsp;Grbavi džin joj je odgovorio ozbiljno, gotovo bolno. "Odabrana, mogu da obavljam svoj posao kad god to more dozvoli. Ako su voda i vetrovi mirni, ništa drugo mi ne nije potrebno za neophodne popravke. Ono što je izlomljeno u potpalublju dalo bi mi dovoljno materijala da iscelim bok dromonda - da, i da uredim same palube. Ali zidovi i hranohol..." Slegnuo je ramenima. "Da bih potpuno zalečio Dragulj Zvezdoputa, moram imati navoz. A samo u pristaništima Doma možemo dobiti novi srednji jarbol umesto izgubljenog. Moglo bi biti moguće", zaključio je, "nastaviti Potragu u nedostatku takve raskoši."
<BR>&nbsp;&nbsp;&nbsp;&nbsp;&nbsp;"Imaju li Bhrathairi navoz?"
<BR>&nbsp;&nbsp;&nbsp;&nbsp;&nbsp;Lupiženine oči vedro su zaiskrile. "Zaista. Bharathairi malo šta imaju sem kamena i peska. Zato je njihova Luka postala mesto mnogih trgovina i razmena, jer moraju nekako ispuniti ostale potrebe."
<BR>&nbsp;&nbsp;&nbsp;&nbsp;&nbsp;Linden se obratila Vedrognevi. "Ako smanjiš sledovanja koliko god je moguće, možemo li stići do Jedinog Drveta i nazad u Domaju sa ovim što imamo?"
<BR>&nbsp;&nbsp;&nbsp;&nbsp;&nbsp;Skladomajstor je odgovorila jednom rečju. "Ne." Prekrstila je smeđe ruke preko grudi kao da je ta jedna reč neporeciva.
<BR>&nbsp;&nbsp;&nbsp;&nbsp;&nbsp;Linden je ipak nastavila. "Popunili ste zalihe pri pristajanju u Domaji. Zar ne možemo da uradimo isto tako? Da ne potrošimo toliko vremena u toj Luci?"
<BR>&nbsp;&nbsp;&nbsp;&nbsp;&nbsp;Vedrogneva je pogledala kapetana, a onda odgovorila manje odlučnim glasom. "Možda. Povremeno ćemo prolaziti pored kopna. Ali većina oznaka na ovim kartama je nesigurna, jer ih nisu ispitali ni džinovi ni oni koji pričaju priče o džinovima."
<BR>&nbsp;&nbsp;&nbsp;&nbsp;&nbsp;Linden je privremeno zanemarila Vedrognevine sumnje. "Brusobole." Nije mogla da se otrese utiska da džinovi strepe od Bhrathairdoma. "Ima li razloga zbog kojih je bolje da ne idemo u tu Luku?"
<BR>&nbsp;&nbsp;&nbsp;&nbsp;&nbsp;Odgovorio joj je kao da se neprijatno oseća. "U davnim vremenima", rekao je ne gledajući je u oči, "Bhrathairi su bili prijatelji džinova i dočekivali su svaki naš brod dobrodošlicom. I mi im nismo dali razloga da promene mišljenje o nama." Lice mu je bilo sivo od sećanja na Elohime kojima je verovao. "No, tokom tri naša pokolenja - dvadeset i više njihovih - nijedan džin nije putovao u Bhrathairdom. A priče koje su za to vreme stigle do nas govore da su se Bhrathairi promenili. Uvek su bili nagao i oštar narod, bilo to dobro ili zlo - jer takvima su ih učinila duga iskušenja u ratu za preživljavanje protiv Peščanih gorgona iz Velike pustinje. Priče govore da su postali gizdavi."
<BR>&nbsp;&nbsp;&nbsp;&nbsp;&nbsp;Gizdavi? Linden se zbunila. Nije znala na šta Brusobol misli. No, stigla je do prelomne tačke: kapetan nije bio siguran kako će Dragulj Zvezdoputa biti dočekan u Luci Bhrathaira. Ozbiljno je pogledala Prvu.
<BR>&nbsp;&nbsp;&nbsp;&nbsp;&nbsp;"Da nema mene i Kovenanta - da ste na pohodu bez nas - šta biste učinili?"
<BR>&nbsp;&nbsp;&nbsp;&nbsp;&nbsp;Pogled Prve nije imao ništa od Brusobolovih nejasnih očekivanja. Bio je prav i čvrst kao oštrica.
<BR>&nbsp;&nbsp;&nbsp;&nbsp;&nbsp;"Odabrana, ja sam izgubila mač. Ja sam Mačomoćnica i mač mi je dat kao znak i simbol obreda onoga što sam postigla. Njegovo ime ne zna niko sem mene i onih koji su mi ga otkrili, a to ime neće biti izgovoreno dogod nešto vredim među Mačomoćnicima. Izgubila sam ga sopstvenom greškom. To je velika sramota.
<BR>&nbsp;&nbsp;&nbsp;&nbsp;&nbsp;No, nekakvo oružje moram imati. U ovkvoj situaciji, ja sam manje od Mačomoćnice - manje od Prve od Potrage.
<BR>&nbsp;&nbsp;&nbsp;&nbsp;&nbsp;A Bhrathairi su nadaleko poznati po opremljenosti za ratovanje."
<BR>&nbsp;&nbsp;&nbsp;&nbsp;&nbsp;Pogled joj je bio nepomičan. "U svoje ime ne bih odlagala Potragu. Svoj položaj Prve predala bih nekom drugom, a sama bih se zadovoljila nekim poslom za koji sam sposobna." Lupižena je rukom pokrio oči, očito povređen onim što čuje; ali nije je prekidao. Sada je Linden shvatila zašto mu je glas drhtao dok joj je odgovarao na pitanja: znao je šta bi njegovoj ženi značila odluka da zaobiđu Luku Bhrathaira. "Ali potreba Dragulja Zvezdoputa je jasna", nastavila je Prva. "Imajući u vidu tu potrebu i blizinu Bhrathairdoma, ne bih oklevala da pođem tamo, zbog dromonda koliko i zbog sebe. Lako je načiniti izbor između odlaganja i smrti."
<BR>&nbsp;&nbsp;&nbsp;&nbsp;&nbsp;Nastavila je da gleda Linden pravo u oči; na kraju je Linden oborila pogled. Bila je dirnuta otvorenim priznanjem Prve i njenom tvrdoglavom čvrstinom. Kao da su je svi džinovi nadmašivali u mnogo čemu osim u fizičkom rastu. Odjednom joj je insistiranje da donosi odluke u ovakvom društvu izgledalo suludo. Kovenant je svoje mesto među džinovima zaslužio - kao i među haručaijima - ali ona nije imala pravo na to. Zahtevala je odgovornost, moć izbora, jedino zato da bi savladala glad za drugim vrstama moći. No, toliki napor pokazao je koliko je bezvredna.
<BR>&nbsp;&nbsp;&nbsp;&nbsp;&nbsp;Nastavila je, trudeći se da liči na Kovenanta. "U redu. Čujem te." Naporom volje podigla je glavu, savladavajući napregnuto srce da bi mogla da pogleda džinove u oči. "Mislim da smo ovako suviše ranjivi. Nećemo ničim koristiti Domaji ako se udavimo ili umremo od gladi. Hajde da oprobamo sreću u toj Luci."
<BR>&nbsp;&nbsp;&nbsp;&nbsp;&nbsp;Brusobol i ostali za trenutak su zurili u nju kao da su očekivali drugačiji odgovor. A onda je Lupižena počeo tiho da se smeje. Izraz veselja pošao mu je iz uglova usana i brzo se proširio na čitavo lice. "Budite mi svedoci, džinovi", rekao je. "Zar nisam tvrdio da je pravilno odabrana?"
<BR>&nbsp;&nbsp;&nbsp;&nbsp;&nbsp;Veselo je uhvatio Prvu za ruku i glasno je poljubio. Onda je vedro izjurio iz kabine.
<BR>&nbsp;&nbsp;&nbsp;&nbsp;&nbsp;Oči Prve ispunile su se neočekivanim suzama. Kratko je položila ruku na Lindenino rame u znak zahvalnosti, ali kada je progovorila, obratila se Brusobolu. Glas joj je bio promukao. "Želim da čujem pesmu koja sada leži Lupiženi na srcu." Brzo se okrenula da sakrije osećanja i izišla iz odaje.
<BR>&nbsp;&nbsp;&nbsp;&nbsp;&nbsp;Lice Vedrogneve nosilo je sjaj otvorenog zadovoljstva. Kao da joj je bilo gotovo drago kada je podigla jednu kartu i pošla da prenese Sedmoruku novi kurs dromonda.
<BR>&nbsp;&nbsp;&nbsp;&nbsp;&nbsp;Linden je ostala sama sa kapetanom.
<BR>&nbsp;&nbsp;&nbsp;&nbsp;&nbsp;"Linden Averi. Odabrana." Kao da nije znao kako da joj se obrati. Osmeh olakšanja za trenutak je nadvladao strepnju. No, ozbiljnost mu se gotovo odmah vratila. "Ova Potraga je u ime mnogo toga, i opasnosti po Zemlju, što ja ne razumem. Srce me boli od tajanstva vizija mog brata. Elohimi su se promenili - i došao je Findejl..." Slegnuo je ramenima i podigao ruke kao da su pune neprijatnog neznanja. "Ali Kovenant Džinoljub je svima jasno rekao da nosi ogroman teret krvi onih čiji se životi prolivaju u Domaji. A od kako je u nevolji, ti si prihvatila da nosiš njegove terete.
<BR>&nbsp;&nbsp;&nbsp;&nbsp;&nbsp;Prihvatila si ih i više od toga", gorko je dodao. "Primila si ih za svoje. Zaista, nisam znao da si načinjena od takvog kamena."
<BR>&nbsp;&nbsp;&nbsp;&nbsp;&nbsp;Brzo se vratio na stvar. "Odabrana, zahvaljujem ti što pristaješ na ovo odlaganje. Zahvaljujem ti u ime Dragulja Zvezdoputa, koga volim koliko i život i koga čeznem da vidim potpuno popravljenog." Ruke su mu nehotice zadrhtale kada se setio udaraca koje je nanosio srednjoj katarci. "A zahvaljujem ti i u ime Palamara Sanomora, mog brata. Lakše mi je kad znam da će dobiti malo odmora. Iako se bojim da njegove rane nikada neće zaceliti, drago mi je što znam da će mu ovo odlaganje pružiti malo predaha."
<BR>&nbsp;&nbsp;&nbsp;&nbsp;&nbsp;"Brusobole..." Linden nije znala šta da kaže. Nije zaslužila toliku zahvalnost. A nije imala čime da odgovori na patnju saosećanja koja ga je vezivala za brata. Dok ga je gledala, pomislila je da su njegove strepnje manje vezane za nepoznatu reakciju Bhrathaira nego za moguće posledice odlaganja po Potragu - i po Sanomora. Kao da je sumnjao u ono što mu je nalagala briga za brod, kao da su mu nagoni izgubili čistotu zbog brige za Sanomora.
<BR>&nbsp;&nbsp;&nbsp;&nbsp;&nbsp;Taj unutrašnji nemir nadvladao je sve što bi mogla da mu kaže, bilo podržavajući njegovu odluku bilo prihvatajući zahvalnost. Umesto toga pružila mu je ono malo znanja što je imala.
<BR>&nbsp;&nbsp;&nbsp;&nbsp;&nbsp;"On se boji Jedinog Drveta. Misli da će se tamo dogoditi nešto užasno. Ne znam zašto."
<BR>&nbsp;&nbsp;&nbsp;&nbsp;&nbsp;Brusobol je polako klimnuo glavom. Više je nije gledao. Zurio je kroz nju kao da ga nedostatak vidovitosti oslepljuje. Tiho je promrmljao. "On nije nem zato što je izgubio sposobnost govora. Nem je jer Zemljo-vidu ne odgovaraju reči. U stanju je da shvati da je tamo opasnost. Ali za njega ta opasnost nema izgovorivo ime."
<BR>&nbsp;&nbsp;&nbsp;&nbsp;&nbsp;Linden nije znala kako da mu olakša. Tiho je izišla iz kabine, ostavljajući mu samoću jer nije imala šta drugo da mu pruži.
<BR>&nbsp;&nbsp;&nbsp;&nbsp;&nbsp;Izmučenom nesigurnim vetrovima, Dragulju Zvezdoputa bila su potrebna još puna dva dana dok nisu ugledali kopno; a tek sledećeg jutra dromond se približio ulazu u Luku Bhrathaira.
<BR>&nbsp;&nbsp;&nbsp;&nbsp;&nbsp;Tokom tog vremena pohod je ostavio za sobom poslednje znake severnjačke jeseni i prešao u suvu, vrelu klimu bez ikakvog nagoveštaja približavanja zime. Otvoreno sunce prosto je pržilo Lindeninu kožu, čineći je neprestano žednom; inače svež kamen na palubama zračio joj je vrelinu kroz đonove. Izbledela jedra izgledala su siva i pohabana u poređenju sa jakim svetlom i presijavanjem mora. Povremeni naleti vlage milovali su joj obraze, ali poticali su od oblačaka visoko na nebu - koji bi možda i doneli kišu kad ne bi isparili pre no što stignu do mora ili broda - i nisu donosili olakšanje.
<BR>&nbsp;&nbsp;&nbsp;&nbsp;&nbsp;Prvi pogled na obalu nekoliko milja istočno od Bhrathairdoma pokazao joj je samo kamen i golo tle. Kamena obala bila je toliko izbledela i isprana tokom tolikih suvih milenijuma da su litice izgledale ošamućeno i uspavano, kao da ih od nestanka u izmaglici čuva samo stepen otupljenosti. Iz bledog tla odavno je istisnut i izbijen svaki znak života. Zalazak sunca obojio je obalu u žuto i ružičasto, prikrivajući pustoš, ali nije mogao da vrati ono što je nepovratno izgubljeno.
<BR>&nbsp;&nbsp;&nbsp;&nbsp;&nbsp;Te noći, dok se dromond polako ljuljao duž obale, reljef se promenio i pretvorio u niz niskih litica koje su gledale u more nalik na izraz mrštenja večite ozlojeđenosti. Kada je svanulo, Dragulj Zvezdoputa kretao se kraj usamljenih brežuljaka ne viših od katarki. Stojeći kraj Lupižene na levoj ogradi krmene palube, Linden je ugledala pukotinu između litica nešto napred, nalik na ulaz u uzak kanjon ili ušće reke. No, duž ivica pukotine stajali su zidovi visoki otprilike trideset ili četrdeset stopa. Bili su načinjeni od istog izbledelog kamena od kog su se sastojale i litice. A na krajevima - na vrhovima procepa - pretvarali su se u stražarske kule. Tako su štrčale da su pod sumračnim obzorjom izgledale kao zmijski zubi.
<BR>&nbsp;&nbsp;&nbsp;&nbsp;&nbsp;"Je li to Luka?" nesigurno je upitala Linden. Prolaz između litica izgledao je preuzak za bilo kakvo sidrenje.
<BR>&nbsp;&nbsp;&nbsp;&nbsp;&nbsp;"Luka Bhrathaira", veselo je odgovorio Lupižena. "Da. Tu počinje Peskozid koji okružuje čitavo stanište Bhrathairdoma - i sam Bhrathair i moćni Peskodrž iza njega - štiteći ga od Velike pustinje. U čitavom ovom području sigurno ne postoji brod koji ne poznaje Šiljke što označavaju i čuvaju ulaz u Luku Bhrathaira."
<BR>&nbsp;&nbsp;&nbsp;&nbsp;&nbsp;Nošen lakim vetrom, džinobrod se polako kretao ka dvema kulama koje je Lupižena nazvao Šiljcima. Tu je Brusobol okrenuo dromond kako bi prošao između njih. Prolaz je bio taman toliko širok da Dragulj Zvezdoputa nesmetano prođe; a iza toga Linden je ugledala prostran zaliv, širok više od milje. Zaštićene od ćudi mora, ovde su čitave eskadre brodova mogle da vrše manevre. U daljini je razabrala jedra i katarke okupljene kraj najdalje obale Luke.
<BR>&nbsp;&nbsp;&nbsp;&nbsp;&nbsp;Iza dokova gde su brodovi bili usidreni, uz severozapadnu padinu, gusto se dizao grad. Završavao se na Peskozidu koji je opkoljavao čitav grad i Luku. A iza zida stajalo je masivno kameno znanje Peskodrža.
<BR>&nbsp;&nbsp;&nbsp;&nbsp;&nbsp;Podignut pet nivoa iznad Bhrathaira, dominirao je prizorom kao nadneseni div. Peti nivo predstavljao je vitku, visoku kulu nalik na kameni prst podignut u znak upozorenja.
<BR>&nbsp;&nbsp;&nbsp;&nbsp;&nbsp;Dok je Dragulj Zvezdoputa prolazio između Šiljaka, Linden je postala svesna da je Luka ćorsokak iz koga je vrlo teško pobeći. Bhrathairdom je bio sjajno zaštićen. Razgledajući ono što se videlo od grada i Peskozida, shvatila je da, ako stanovnici Peskodrža odluče da zatvore kapije, Bhrathairi ne bi imali izlaza iz sopstvene odbrane.
<BR>&nbsp;&nbsp;&nbsp;&nbsp;&nbsp;Veličina Luke i ogromni zatvoreni oblik Peskodrža su je na naveli napetost čuđenja i iščekivanja. Tiho se obratila Lupiženi. "Pričaj mi o ovom narodu." Posle susreta sa Elohimima osećala je da ne zna šta treba očekivati od novih stranaca.
<BR>&nbsp;&nbsp;&nbsp;&nbsp;&nbsp;Odgovorio joj je kao da već ima spremnu priču. "Čudni su - izmučeni ovom škrtom zemljom i slučajem ili sudbinom koji su ih okovali u večnoj borbi sa najstrašnijim stanovnicima Velike pustinje. Istorija ih je učinila čvrstim, tvrdoglavim i žestokim. Možda ih je i pomalo lišila obzira. Ali to nije sigurno. Priče koje smo čuli prilično su različite, već prema duhu pripovedača.
<BR>&nbsp;&nbsp;&nbsp;&nbsp;&nbsp;Po rečima Kovenanta Džinoljuba, kao i iz kasnijih putovanja našeg naroda, jasno je da su Bezemljaši neko vreme boravili u Bhrathairdomu, pruživši im koliko su mogli pomoći protiv Peščanih gorgona. Stoga su džinovi ovde bili lepo dočekivani. Ali retko su nam bili potrebni trgovina i oružje koje nude Bhrathairi, pa smo retko posećivali njihovu Luku. Zato mojim saznanjima nedostaje opširnost koju džinovi toliko vole."
<BR>&nbsp;&nbsp;&nbsp;&nbsp;&nbsp;Zastao je za trenutak da prikupi priču, a onda je nastavio. "Bhrathairi imaju izreku: 'Onaj ko čeka da mu mač padne za vrat, svakako će izgubiti glavu'. I to je neporeciva istina." Iskrivio je usne u grimasi gorkog humora. "Ipak, način na koji je to kazano mnogo govori. Mnogo pokolenja borbi protiv Peščanih gorgona načinile su od Bhrathaira narod koji radije napada pre nego što bude napadnut.
<BR>&nbsp;&nbsp;&nbsp;&nbsp;&nbsp;Peščane gorgone su - kako pričaju - stvorenja rođena u nezamislivoj silini oluja koje besne Velikom pustinjom. Pomalo su nalik na ljude - po telu i po lukavosti. Ali glavna osobina njihove prirode jeste užasna nasilnost i moć koja prevazilazi i kamen i gvožđe. Da su Peščane gorgone bića koja smišljeno deluju, nikakva pomoć džinova ne bi spasla Bhrathaire od gubitka zemlje koju smatraju svojom - a možda ni od istrebljenja. Srećom, one deluju slučajno, kao i oluje koje im daju život. Stoga su Bhrathairi mogli da se bore, i da istraju. Ponekad su pobeđivali, ponekad bivali svedeni na šačicu ljudi, jer nasilje Peščanih gorgona je narastalo i jenjavalo u dubinama pustinje. Ali mir nikada nije bio osiguran. Tokom razdoblja manjih opasnosti sagradili su Peskozid. Kao što vidiš", pokazao je unaokolo, "to je bio veliki posao. A ipak ne predstavlja zaštitu od Peščanih gorgona. Često su ga obnavljali i često je jedno ili više tih stvorenja nabasalo na njega i pretvorilo ga u šljaku.
<BR>&nbsp;&nbsp;&nbsp;&nbsp;&nbsp;Bhrathairi su mogli da vode takav život sve do kraja sveta. No, jednog dana - pre otprilike četiri naša pokolenja - preko mora je došao čovek i predstavio se gaddiju, vladaru Bhrathairdoma. Nazvao je sebe otelovljenjem ogromnog junaštva, tražio je da mu daju mesto Kempera - vrhovnog savetnika i prvog gaddijevpg doglavnika. Da bi zaslužio to mesto, ponudio je da okonča opasnost od Peščanih gorgona.
<BR>&nbsp;&nbsp;&nbsp;&nbsp;&nbsp;To je i učinio - ne znam kako. Možda samo on zna. No, postigao je i tako je ostalo. Umeo je da uprede oluje Velike pustinje u ogromni vrtlog, toliko moćan da pri svakom okretu menja i preoblikuje zemlju. I u tu oluju - sada nazvanu Usud gorgona - usmerio je sve zveri. Još su u njoj i sila veća od njihove vezuje i obuzdava njihov gnev. Kažu da se sa vrha Peskodrža vidi Usud gorgona kako bez prestanka besni i zrači silom, bez pokretanja i bez predaha. Priča se da i Peščane gorgone u njemu postepeno izumiru tokom vekova, naterane na očajanje gubitkom slobode i otvorenog peska. A priča se još" - spustio je glas - "da Kemper povremeno oslobađa poneku kako bi mu izvršila mračne poslove.
<BR>&nbsp;&nbsp;&nbsp;&nbsp;&nbsp;Gaddijev Kemper, Kasrein od Vrtloga, i sad je u Bhrathairdomu, poživevši mnogo duže od samih džinova, iako se govori da je smrtan kao i svi ljudi. Bhrathairi nisu dugovečniji od tvog naroda, Odabrana. Imali su mnogo gaddija od kako je Kasrein došao, jer njihovo poglavarstvo ne prelazi mirno sa kolena na koleno. No, Kasrein od Vrtloga istrajava. On je naredio izgradnju Peskodrža. A zbog ogromne moći, i mnogih godina koje ima za sobom, veruje se da svakog gaddija drži kao lutku na koncu, vladajući preko vladara da bi sakrio svoj uticaj.
<BR>&nbsp;&nbsp;&nbsp;&nbsp;&nbsp;Ne znam je li to tačno, ali eno ti svedoka." Dugom rukom je pokazao ka Peskodržu. Kako je Dragulj Zvezdoputa napredovao kroz Luku, tvrđava je postajala sve jasnija i veća na pustinjskom nebu. "Eno njegovog dela na pet nivoa, a svaki je uobličen kao savršen krug oslonjen ivicom o ostale. U Peskozidu se nalazi Prvi Uvoj, na koji se oslanja Drugi. Zatim sledi Niz Obilja, a nad njim je Veličanstvo. Tu boravi gaddi u svom Okrilju. A peti i najviši nivo je toranj koji vidiš i koji se zove Kemperov Vrh, jer u njemu obitava Kasrein od Vrtloga u svoj svojoj moći. Po onome što vidim, ne sumnjam da odatle vlada čitavim Bhrathairdomom - da, kao i čitavom Velikom pustinjom."
<BR>&nbsp;&nbsp;&nbsp;&nbsp;&nbsp;U glasu mu se osećala mešavina poštovanja i zebnje; slična osećanja probudila su se i u Linden. Peskodrž joj se dopadao - ali nije verovala onom što je čula o Kasreinu. Čovek sa toliko moći da veže Peščane gorgone mogao je lako da postane bezobzirni tiranin. Osim toga, sudbina samih gorgona ju je uznemiravala. U njenom svetu, opasne životinje često su uništavane, a sam svet se time nije popravljao.
<BR>&nbsp;&nbsp;&nbsp;&nbsp;&nbsp;Lupižena je i dalje govorio, ponovo joj obraćajući pažnju na Luku. Jutarnje sunce plamtelo je na vodi.
<BR>&nbsp;&nbsp;&nbsp;&nbsp;&nbsp;"No, Bhrathairi su postajali sve moćniji. Nedostaje im mnogo šta što je neophodno za napredan život, jer kaže se da u čitavom Bhrathairdomu postoji samo pet izvora slatke vode i dve parcele obradivog zemljišta. Pa ipak, imaju mnogo šta što je potrebno drugim narodima. U miru pod Kasreinom procvetala je trgovina. A Bhrathairi su postali moćni brodovlasnici koji mogu da dopru i do najdaljih suseda. Priče koje smo čuli o Bhrathairima i Peskodržu sadrže odjeke nepoverenja - ali, pripazi. Ovo svakako nije mesto za nepoverenje."
<BR>&nbsp;&nbsp;&nbsp;&nbsp;&nbsp;Linden je shvatala na šta on misli. Dok se Dragulj Zvezdoputa približavao dokovima i pristanima u podnožju grada, jasnije je razabirala desetine brodova i žive pokrete na privezima. U Luci - delom na dokovima, delom na gatovima oko Peskozida - videla je razne bojne brodove: ogromne, sa po pet jarbola; trireme sa gvozdenim pramcima predviđenim da razbijaju; galije opremljene katapultima. No, njihovo prisustvo kao da nije uticalo na masu drugih brodova od kojih je sve vrvelo. Brigantini, jedrenjaci, šalupe i trgovački brodovi svih vrsta zakrčili su dokove, stvarajući šumu katarki i jedara pred gradom punim pokreta. Nikakvo nepoverenje prema Bhrathairdomu nije uticalo na živost njegovog poslovanja.
<BR>&nbsp;&nbsp;&nbsp;&nbsp;&nbsp;A vazduh je bio pun ptica. Galebovi, vrane i kormorani kružili su i kričali nad jarbolima i prečkama, čučali na krovovima Bhrathairdoma, hraneći se otpacima i pomijama sa brodova. Jastrebi i sokoli su kružili, osmatrajući, i nad gradom i nad Lukom. Bhrathairdom je zaista morao biti bogat da bi hranio toliko glasnih sakupljača.
<BR>&nbsp;&nbsp;&nbsp;&nbsp;&nbsp;Linden se obradovala što ih vidi. Možda nisu bili čisti ni veseli; ali bili su živi. I davali su verodostojnost verovanju u dobrodošlicu Luke.
<BR>&nbsp;&nbsp;&nbsp;&nbsp;&nbsp;Kada se dromond dovoljno približio da bi čuli galamu sa dokova, na otvoreno more žurno se izvezao čamac. Četvorica preplanulih ljudi brzo su veslali ka džinobrodu; peti je stajao na krmi. Pre nego što su stigli na domet glasa, ovaj je počeo da daje znake Dragulju Zvezdoputa.
<BR>&nbsp;&nbsp;&nbsp;&nbsp;&nbsp;Mora da joj se na licu videla strepnja, jer se Lupižena odazvao tihim smehom. "Nesumnjivo hoće da nas odvedu do pristana gde može da se usidri brod ovolikog gaza."
<BR>&nbsp;&nbsp;&nbsp;&nbsp;&nbsp;Ubrzo je utvrdila da je džin bio u pravu. Kada se Brusobol pokorio gestovima Bhrathaira, čamac se okrenuo i pošao ispred džinobroda, vodeći ga ka dokovima. Brusobol ga je pratio i uskoro doveo Dragulj Zvezdoputa do dubokog nasipa između zakrčenih gatova.
<BR>&nbsp;&nbsp;&nbsp;&nbsp;&nbsp;Radnici na doku čekali su da pomognu oko sidrenja. No, brzo su shvatili da dromondu pomoć nije potrebna. Užad prebačena na dok bila su predebela da bi ih mogli saviti. Kada su se džinovi iskrcali da sami osiguraju brod, Bhrathairi su se zadivljeno odmakli, zagledani sa početka nasipa u ogromni kameni brod. Ubrzo se oko njih sakupila gomila - drugi radnici, mornari sa okolnih brodova, trgovci i građani koji nikada nisu videli džinobrod.
<BR>&nbsp;&nbsp;&nbsp;&nbsp;&nbsp;Linden ih je pažljivo proučavala dok su razgledali džinobrod. Većina uzvika bila je na nepoznatim jezicima. Bilo ih je svih boja i oblika; odeća im je varirala od jednostavnih ogrtača kakve su nosili Sunder i Holian to raskošnih nošnji, istkanih od svile i brokata u bogatim bojama, dostojnih jednog sultana. Običan mornar - možda i kapetan nekog broda, ili vlasnik - bio je po pravilu bogato obučen. No, najveličanstvenije su bile odežde samih Bhrathaira. Očito su bili sasvim imućni. A imućnost im je omogućila ukus za razmetljivost.
<BR>&nbsp;&nbsp;&nbsp;&nbsp;&nbsp;Kroz masu se proneo žamor kada se jedan muškarac probio na nasip. Bio je preplanuo kao oni koji su veslali u čamcu, ali odeća je pokazivala viši položaj. Nosio je tuniku i pantalone od bogate crne tkanine koja je sijala kao saten; pojas mu je bio istkan od sjajnih srebrnih niti; a na desnom ramenu imao je pričvršćenu srebrnu oznaku nalik na oficirski čin. Pošao je napred kao da pokazuje okupljenima kako ga čak ni brod veličine Dragulja Zvezdoputa ne može uplašiti, a onda stao pod krmenom palubom i pomalo nestrpljivo sačekao poziv da se popne na brod.
<BR>&nbsp;&nbsp;&nbsp;&nbsp;&nbsp;Na Brusobolovo naređenje, crno odevenoj ličnosti spuštene su lestvice. Linden je zajedno sa Lupiženom prišla bliže tom mestu. Prva i Sanomor već su stajali pored kapetana, a Brin je izneo Kovenanta iz kabine. Kail je stajao tik iza Lindeninog levog ramena; Cer i Hergrom bili su u blizini. Samo su Vain i Findejl rešili da ne obraćaju pažnju na dolazak Bhrathaira.
<BR>&nbsp;&nbsp;&nbsp;&nbsp;&nbsp;Trenutak kasnije, čovek se provukao kroz ogradu i stao pred okupljenu družinu. "Ja sam kapetan Luke", rekao je bez uvoda. Imao je grleni glas, koji je u Lindeninim ušima zvučao prenaglašeno, jer nije govorio maternjim jezikom. "Morate imati moju dozvolu za pristajanje i trgovinu ovde. Prvo mi dajte vaša imena i ime vašeg broda."
<BR>&nbsp;&nbsp;&nbsp;&nbsp;&nbsp;Brusobol je pogledao Prvu, ali ona nije istupila. Zato se on mirno obratio kapetanu Luke. "Ovaj brod je dromond Dragulj Zvezdoputa. Ja sam Kapetan, Mrkotrag Brusobol."
<BR>&nbsp;&nbsp;&nbsp;&nbsp;&nbsp;Zvaničnik je nešto zabeležio na voštanoj tablici. "A ostali?"
<BR>&nbsp;&nbsp;&nbsp;&nbsp;&nbsp;Brusobol se ukočio od njegovog glasa. "To su džinovi i prijatelji džinova". Ipak je dodao. "U ranija vremena Bhrathairi su džinove smatrali saveznicima."
<BR>&nbsp;&nbsp;&nbsp;&nbsp;&nbsp;"U ranija vremena", uzvratio je kapetan Luke uz besan pogled, "svet je bio drugačiji. Moja dužnost se ne odnosi na davna savezništva. Ako ne budete otvoreni sa mnom, neću doneti odluku u vašu korist."
<BR>&nbsp;&nbsp;&nbsp;&nbsp;&nbsp;Pogled Prve blesnuo je od gneva, ali stegnula je prstima prazne kanije i uspela da se savlada. Brusobol je s naporom progutao ozlojeđenost i predstavio saputnike.
<BR>&nbsp;&nbsp;&nbsp;&nbsp;&nbsp;Bhrathair je vredno sve zapisivao. "Vrlo dobro", rekao je kad je završio. "Kakav teret nosite?"
<BR>&nbsp;&nbsp;&nbsp;&nbsp;&nbsp;"Teret?" mračno je ponovio Brusobol. "Nemamo nikakav teret."
<BR>&nbsp;&nbsp;&nbsp;&nbsp;&nbsp;"Nikakav?" Kapetan Luke se trgao, iznenada uvređen. "Zar niste došli da trgujete sa nama?"
<BR>&nbsp;&nbsp;&nbsp;&nbsp;&nbsp;Kapetan je prekrstio ruke preko ogromnih grudi. "Ne."
<BR>&nbsp;&nbsp;&nbsp;&nbsp;&nbsp;"Mora da ste ludi. S kojim ciljem...?"
<BR>&nbsp;&nbsp;&nbsp;&nbsp;&nbsp;"Pogledaj pa ćeš videti naš cilj." Džinov glas bio je grub kao trenje kamenih gromada. "Velika oluja nanela nam je ozbiljnu štetu. Došli smo u potrazi za kamenom za popravke i popunom za skladišta."
<BR>&nbsp;&nbsp;&nbsp;&nbsp;&nbsp;"Pih!" obrecnuo se Bhrathair. "Glup si, džine - ili si budala." Govorio je vrelo, kao da mu je karakter stvoren pod stalnim pritiskom pustinjskog sunca. "Mi smo Bhrathairi, a ne neki seljački narod koji smeš uznemiravati ovom olupinom. Živimo na ivici Velike pustinje, i teško živimo. Sve što imamo dobijamo trgovinom. Ne pružam ništa ako zauzvrat ne dobijam ništa. Ako nemate teret, morate kupiti novcem ono što želite. Ako nemate ni novca, morate da odete. To je moja presuda."
<BR>&nbsp;&nbsp;&nbsp;&nbsp;&nbsp;Brusobol je nepomično stajao, ali izgledao je spreman na sve. "A ako rešimo da ne odemo? Ako hoćete bitku, saznaćete na sopstvenoj koži da se četrdeset džinova ne predaje baš lako."
<BR>&nbsp;&nbsp;&nbsp;&nbsp;&nbsp;Kapetan Luke nije oklevao; imao je potpuno poverenje u svoj čin. "Ako nećete ni da platite ni da odete, brod će vam biti uništen pre večeri. Niko neće podići ruku na vas. Bićete slobodni da odete na obalu i ponesete sve što želite. A dok to radite, pet galija sa katapultima zasipaće vaš brod takvim stenama i eksplodirajućim vatrama da će se pretvoriti u šljaku tu gde jeste."
<BR>&nbsp;&nbsp;&nbsp;&nbsp;&nbsp;Kapetan Dragulja Zvezdoputa za trenutak nije odgovorio. Linden se uplašila da neće uopšte odgovoriti, da je načinila strašnu grešku odlučujući da dođu ovamo. Niko se nije micao ni progovarao.
<BR>&nbsp;&nbsp;&nbsp;&nbsp;&nbsp;Nekoliko ptica obrušilo se da razgleda dromond, ali su brzo ponovo uzletele.
<BR>&nbsp;&nbsp;&nbsp;&nbsp;&nbsp;Brusobol je tiho progovorio. "Sedmoruče." Sidromajstor na krmenoj palubi ga je čuo. "Pripremi dromond za napad. Pripremi se za utovar zaliha i odlazak. Vedrognevo." Skladomajstor je stajala kraj njega. "Zarobi ovog kapetana Luke." Smesta ga je poslušala, iskoračila i stegla ogromnom šakom Bhrathaira oko vrata. "Brzo donosi odluku da preti onima koji dolaze u nevolji. Neka podeli sa nama svaku sudbinu."
<BR>&nbsp;&nbsp;&nbsp;&nbsp;&nbsp;"Budale!" Službenik je pokušao da viče, ali čvrsti stisak Vedrogneve učinio je da deluje usopljeno i pomamno. "Nema vetra! Zarobljeni ste do večernjeg povetarca!"
<BR>&nbsp;&nbsp;&nbsp;&nbsp;&nbsp;"Onda si i ti u klopci", mirno je odgovorio Brusobol. "Za početak ćemo se zadovoljiti da pokažemo tvojoj Luci kako izgleda gnev džinova. Mi nismo olako pružili Bhrathairima prijateljstvo kada im je bila potrebna pomoć protiv Peščanih gorgona. Sada ćeš shvatiti da se ni naše neprijateljstvo ne podnosi lako."
<BR>&nbsp;&nbsp;&nbsp;&nbsp;&nbsp;Među posmatračima na nasipu proneo se nemir. Linden se nagonski okrenula da vidi nameravaju li da napadnu dromond.
<BR>&nbsp;&nbsp;&nbsp;&nbsp;&nbsp;Odmah je ustanovila da pokret ne predstavlja pretnju. Gomilu su grubo prosecala petorica jahača.
<BR>&nbsp;&nbsp;&nbsp;&nbsp;&nbsp;Jašući krupne konje crne kao ponoć, petorica su se probijala napred. Očito su bili vojnici. Preko crnih košulja i pantalona nosili su prsnike i golenjače od srebrnastog metala; na leđima su imali lukove i tobolce, o boku kratke mačeve, preko ruke štitove. Kad su se probili kroz masu, nagnali su konje u galop niz nasip, a onda se naglo zaustavili kraj lestvica na dromondu.
<BR>&nbsp;&nbsp;&nbsp;&nbsp;&nbsp;Četvorica su ostala u sedlu; peti, koji je nosio na sredini prsnika oznaku nalik na crno sunce, brzo je sjahao i skočio na lestvice. Začas se uspeo na zadnju palubu. Cer, Hergrom i džinovi su se pripremili, ali vojnik nije obratio pažnju na njih. Procenjivački se osvrnuo po palubi, a onda se okrenuo službeniku koji je napola visio iz Vedrognevinog zahvata i počeo da viče na njega.
<BR>&nbsp;&nbsp;&nbsp;&nbsp;&nbsp;Vojnik je govorio grubim jezikom koji Linden nije razumela - maternjim jezikom Bhrathaira. Odgovori kapetana Luke bili su pomalo prigušeni Vedrognevinom pesnicom; ali ipak se naslućivalo da se brani. Za to vreme, Lupižena je nežno gurnuo Linden. Kada ga je pogledala, namignuo joj je. Trgla se, a onda se setila da džinovi imaju dar za jezike - a setila se i da to treba prikriti. Ostali džinovi su bezizražajno slušali.
<BR>&nbsp;&nbsp;&nbsp;&nbsp;&nbsp;Posle dernjave koja je izgleda prilično uzrmala kapetana Luke, vojnik se obratio Brusobolu i Prvoj. "Izvinjavam se", rekao je. "Dužnost kapetana Luke je jasna, ali on je suviše usko shvata" - otrov u njegovom glasu bio je upućen službeniku - "a osim toga malo šta razume. Ja sam Rire Grist, katifin gaddijevih Konja. Dolazak vašeg broda je primećen iz Peskodrža, pa su me poslali da poželim dobrodošlicu. Avaj, zadržale su me prepune ulice i nisam stigao da sprečim nesporazum."
<BR>&nbsp;&nbsp;&nbsp;&nbsp;&nbsp;Pre no što je Brusobol stigao da progovori, katifin je nastavio. "Možete pustiti ovog uobraženog čovečuljka. Sada sigurno shvata da vam mora pružiti svaku moguću pomoć, u ime drevnog prijateljstva sa džinovima, kao i u ime gaddijeve volje. Siguran sam da će svi vaši zahtevi biti ispunjeni smesta - a takođe i vrlo učtivo", dodao je preko ramena, obraćajući se kapetanu Luke. "Zar ga nećete osloboditi?"
<BR>&nbsp;&nbsp;&nbsp;&nbsp;&nbsp;"Samo trenutak", gunđao je Brusobol. "Bilo bi mi drago da čujem od tebe nešto više o gaddijevoj volji u vezi sa nama."
<BR>&nbsp;&nbsp;&nbsp;&nbsp;&nbsp;"Svakako", odgovorio je Rire Grist, naklonivši se. "Rant Absolen, gaddi Bhrathairdoma, želi vam dobro. Želi da se u potpunosti iziđe u susret svim vašim potrebama. I moli da oni od vas koji mogu biti odvojeni od posla na brodu budu njegovi gosti u Peskodržu. Ni on ni njegov Kemper, Kasrein od Vrtloga, ne poznaju džinove i obojica žele da to što pre nadoknade."
<BR>&nbsp;&nbsp;&nbsp;&nbsp;&nbsp;"Govoriš gostoljubivo." Brusobolov glas bio je prilično hladan. "Ali razumećeš da je naše poverenje malo poljuljano. Dozvoli mi da se za trenutak posavetujem sa prijateljima."
<BR>&nbsp;&nbsp;&nbsp;&nbsp;&nbsp;"Ovo je tvoj brod", ljubazno je odgovorio katifin. Izgledao je naviknut na provođenje gaddijeve volje. "Ne želim da vas požurujem."
<BR>&nbsp;&nbsp;&nbsp;&nbsp;&nbsp;"To je dobro." U Brusobolov pogled vratio se opori humor. "Džinovi nisu žurljiv narod." Naklonivši se tako da je to ličilo na karikiranje učtivosti, pošao je ka krmenoj palubi.
<BR>&nbsp;&nbsp;&nbsp;&nbsp;&nbsp;Linden je pošla za njim, zajedno sa Prvom, Sanomorom i Lupiženom. Kail ju je pratio; Brin je poneo Kovenanta. Popeli su se na krmenu palubu i okupili oko brodosrca, gde su bili dovoljno daleko od ušiju Rire Grista.
<BR>&nbsp;&nbsp;&nbsp;&nbsp;&nbsp;Brusobol je smesta odbacio ulogu koju je glumio pred Bhrathairima i ponovo se sa poštovanjem obratio Prvoj. "Šta misliš?" tiho je upitao.
<BR>&nbsp;&nbsp;&nbsp;&nbsp;&nbsp;"Ne sviđa mi se", gunđala je ona. "Ova dobrodošlica je nekako suviše milostiva. Ljudi kojima je potrebno izričito gaddijevo naređenje da bi ponudili pomoć oko običnog brodskog oštećenja čine mi se pomalo bezobzirni."
<BR>&nbsp;&nbsp;&nbsp;&nbsp;&nbsp;"A imamo li ikakvog izbora?" upitao je Lupižena. "Ovako neobično ponuđena dobrodošlica može biti isto tako neobično povučena. Upravo smo saznali koliko nam je potrebna dobra volja tog gaddija. Ako odbijemo poziv, svakako ćemo je prokockati."
<BR>&nbsp;&nbsp;&nbsp;&nbsp;&nbsp;"Jeste", odgovorila je Prva. "A prokockaćemo je i ako načinimo i jedan jedini pogrešan korak u onoj tvrđavi, Peskodržu. Tamo će nam sloboda biti nesigurna koliko i učtivost Bhrathairdoma."
<BR>&nbsp;&nbsp;&nbsp;&nbsp;&nbsp;I ona i Brusobol pogledali su Sanomora, tražeći savet Zemljo-vida. No, on je odmahnuo glavom; nije imao šta da im kaže.
<BR>&nbsp;&nbsp;&nbsp;&nbsp;&nbsp;A onda su svi pogledali Linden. Nije progovorila ni reč od kako je stigao kapetan Luke. Vrelo sunce bacalo joj je preko misli izmaglicu nalik na predskazanje nesposobnosti. Peskodrž se nadvijao nad Bhrathairom - kamena slika uskovitlane moći koja je stvorila Usud gorgona. Predosećanja koja nije mogla da imenuje govorila su joj da i gaddi i njegov Kemper predstavljaju i rizik i mogućnost. Morala je da se bori protiv narastajuće zbunjenosti kako bi mogla da pogleda džinove u oči.
<BR>&nbsp;&nbsp;&nbsp;&nbsp;&nbsp;S naporom je postavila pitanje. "Šta je kafitin rekao kapetanu Luke?"
<BR>&nbsp;&nbsp;&nbsp;&nbsp;&nbsp;Brusobol je polako odgovorio. "Isto ono što je kazao i nama - grdio ga je zbog uplitanja u gaddijevu želju da nas lepo dočeka. No, već sama njegova žestina govori i o drugim namerama. Ovakva dobrodošlica, na neki način, nije jednostavno topla. Žurna je. Sve mi se čini da je Rire Gristu naređeno da ne sme omanuti."
<BR>&nbsp;&nbsp;&nbsp;&nbsp;&nbsp;Linden je odvratila pogled. Nadala se nekom jasnijem zaključku. Tupo je promrmljala. "Već smo doneli ovu odluku - kada smo uopšte odlučili da dođemo ovamo." Pogled joj je stalno skretao ka Peskodržu. Crni zidovi krili su ogromne moći. A moć znači odgovor.
<BR>&nbsp;&nbsp;&nbsp;&nbsp;&nbsp;Džinovi su se opet zagledali. Kada je Prva mračno klimnula glavom, Brusobol je ispravio ramena i okrenuo se Sedmoruku. "Sidromajstore", tiho je rekao, "ostavljam tvojim rukama Dragulj Zvezdoputa. Dobro ga čuvaj. Najvažnija nam je bezbednost džinobroda. Drugo po redu jeste kamen za Lupiženin posao. Treće je popuna skladišta. Moraš naći načina da nas upozoriš na svaku opasnost koja bi se pojavila. Ako proceniš da je neophodno, beži iz Luke. Ne oklevaj da nas ostaviš. Pokušaćemo da ti se pridružimo van Šiljaka."
<BR>&nbsp;&nbsp;&nbsp;&nbsp;&nbsp;Sedmoruk je primio naređenje. Njegovo mršavo, preplanulo lice nije pokazivalo ni najmanji znak oklevanja. Opasnost i odluke su mu odgovarali, jer su ga odvajali od večite sete.
<BR>&nbsp;&nbsp;&nbsp;&nbsp;&nbsp;"Ja ću ostati na Dragulju Zvezdoputa", rekao je Lupižena. Izgledalo je da mu to nije baš drago. Nije želeo da se odvaja od Prve. "Moram početi sa poslom. A ako zatreba, Sedmoruk me može poslati sa porukom u Peskodrž."
<BR>&nbsp;&nbsp;&nbsp;&nbsp;&nbsp;Prva je ponovo klimnula glavom. Brusobol je prijateljski potapšao Lupiženu po ramenu, a onda pogledao zadnju palubu. "Skladomajstore", glasno je rekao, "sada možeš da pustiš kapetana Luke. Prihvatićemo ljubazno gostoprimstvo gaddija."
<BR>&nbsp;&nbsp;&nbsp;&nbsp;&nbsp;Vrane i galebovi nastavljali su da kriče nad brodovima kao da su poludeli.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
