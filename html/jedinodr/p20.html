<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. PREDAJA
<P>&nbsp;&nbsp;&nbsp;&nbsp;&nbsp;Probudila se u vlažnoj tami, probijajući se korak po korak ka svesti kroz tupo ritmično ponavljanje stenjanja od napora i udaraca metala.
<BR>&nbsp;&nbsp;&nbsp;&nbsp;&nbsp;Nadlaktice su je bolele kao da se podsmevaju svim obećanjima.
<BR>&nbsp;&nbsp;&nbsp;&nbsp;&nbsp;Ništa nije videla. Bila je na mestu mračnom kao kraj sveta. No, dok joj se um nespretno budio, čula su polako počela da joj dejstvuju, dajući imena onome što su osećala.
<BR>&nbsp;&nbsp;&nbsp;&nbsp;&nbsp;Nije želela da se probudi. U svemu je promašila. Čak se i smišljeni napor da učini Kasreina nesigurnim - da poveća očito nepoverenje između gaddija i njegovog Kampera - pretvorilo u propast. To je bilo dovoljno. U njoj su ležali smrt i mir i čeznula je za njima jer joj je život bio uzaludan kao sve što se oduvek trudila da porekne.
<BR>&nbsp;&nbsp;&nbsp;&nbsp;&nbsp;No, uporno stenjanje i zveka nisu je puštali na miru. To jednolično ponavljanje izdizalo se odnekud iza nje, narušavajući joj želju za snom, zahtevajući da ih uzme u obzir. Postepeno je počela da sluša poruke koje su joj slali nervi.
<BR>&nbsp;&nbsp;&nbsp;&nbsp;&nbsp;Visila je; sva težina joj se obesila o nadlaktice. Mišice su joj bile okovane čvrstim gvozdenim prstenovima. Kada je našla oslonac i ispravila noge, pritisak okova se smanjio; kroz čitave ruke proneli su joj se ubodi obnovljene cirkulacije.
<BR>&nbsp;&nbsp;&nbsp;&nbsp;&nbsp;Taj pokret podsetio ju na članke nogu. I oni su bili bačeni u gvožđa. No, ti okovi bili su pričvršćeni za lanac i mogla je lako da ih pomera.
<BR>&nbsp;&nbsp;&nbsp;&nbsp;&nbsp;Okovi su je držali uz kameni zid. Nalazila se u neosvetljenoj pravougaonoj sobi. Okruživao ju je obrađeni kamen, koji se stapao sa ogromnom, nadnesenom masom stene. Nalazila se negde u podzemlju Peskodrža. Zidovi i vazduh bili su ledeni. Nije ni pomišaljala da nešto u Bhrathairdomu može biti tako ledeno.
<BR>&nbsp;&nbsp;&nbsp;&nbsp;&nbsp;Nozdrve joj je dotakao slab, mučan miris mrtve krvi - krvi hustina i vojnika, kojom joj je odeća bila natopljena.
<BR>&nbsp;&nbsp;&nbsp;&nbsp;&nbsp;Zvuci su se nastavljali: stenjanje od napora, zveka otpora.
<BR>&nbsp;&nbsp;&nbsp;&nbsp;&nbsp;U tami je pred njom stajala druga tama. Nervima je prepoznala Vaina. Demonokot je bio na desetak stopa od nje. Bio je čvršći od svakog granita, krući od svakog metala. Svrha kojoj je služio izgledala je postojanija od samih kostiju Zemlje. No, odavno se pokazalo da je neosetljiv na molbe. Ako krikne, verovatnije je da će zidovi odgovoriti.
<BR>&nbsp;&nbsp;&nbsp;&nbsp;&nbsp;Na kraju krajeva, njemu se ne može verovati više nego Findejlu, koji je pobegao umesto da pomogne družini.
<BR>&nbsp;&nbsp;&nbsp;&nbsp;&nbsp;Zvuci napora su se nastavljali, uobličujući se u tami. Svaki pokret izazivao je tupu zvonjavu nalik na zatezanje lanaca.
<BR>&nbsp;&nbsp;&nbsp;&nbsp;&nbsp;Ispunjena neugasivim žarom besa ili straha, Linden se okrenula od Vaina i prepoznala Brusobola.
<BR>&nbsp;&nbsp;&nbsp;&nbsp;&nbsp;Kapetan je uspravno stajao nedaleko od nje. Prostorija nije bila naročito velika. Njegovo zračenje bilo je puno čvornovatog besa i odlučnosti. Povremeno je, u pravilnim razmacima, napinjao ogromne mišiće, upinjući se svom snagom da raskine lance. No, njihova zveka nije odavala ni nagoveštaj zamora ili greške. Osećala je sirovi bol kako raste tamo gde su mu se okovi urezali u doručja. Dahtao je kao da mu vlažni vazduh nanosi bol.
<BR>&nbsp;&nbsp;&nbsp;&nbsp;&nbsp;Sa drugog kraja zida promuklo se oglasila Prva. "Brusobole, imaj milosti."
<BR>&nbsp;&nbsp;&nbsp;&nbsp;&nbsp;No, Bhrathairi su pokušali da potope Dragulj Zvezdoputa i kapetan nije prestajao.
<BR>&nbsp;&nbsp;&nbsp;&nbsp;&nbsp;Po glasu Prve osećalo se da nije pretrpela ozbiljniju fizičku povredu. Lindenina čula počela su brže da reaguju. Razabrala je zvuke različitog disanja u prostoriji. Nervima je ispitivala prostor. Negde između Prve i Brusobola pronašla je Lupiženu. Zviždanje njegovih izobličenih pluća pri svakom udisaju i izdisaju pokazalo joj je da je on još u nesvesti. Bol koji je zračio pokazivao je da je zadobio težak udarac; ali nije osećala tragove krvarenja.
<BR>&nbsp;&nbsp;&nbsp;&nbsp;&nbsp;Pored sebe je našla Kaila. Mirno je stajao i tiho disao; ali njegovo telo haručaija nije se moglo promašiti. Izgledao je jednako čvrsto i nepromenljivo kao i kamen za koji je bio prikovan.
<BR>&nbsp;&nbsp;&nbsp;&nbsp;&nbsp;Brin je bio prikovan za drugi zid, preko puta Prve. Njegova odsutna ukočenost pokazala joj je da je pokušao isto što i Brusobol - i da je utvrdio da je besmisleno. Ipak, urođenim prkosom reagovao je na ono što je kapetan upravo činio.
<BR>&nbsp;&nbsp;&nbsp;&nbsp;&nbsp;Sanomor je stajao blizu Brina, usmeren u tamu ka bratu. Njegova nemost bila je glasna kao krik. Duboko u sebi pretvorio se u čvor Zemljo-vida i očajanja.
<BR>&nbsp;&nbsp;&nbsp;&nbsp;&nbsp;Dubina njegovih osećanja za trenutak joj je zaklonila Cera, ali brzo je postala svesna i ranjenog haručaija. I on je bio prikovan za zid nasuprot Prvoj, Lupiženi i Brusobolu. Položaj i disanje bili su mu isti kao kod Brina i Kaila, ali osetila je prizvuk bolnog znoja. Rame mu je oštro zračilo: kosti su ga držale u položaju koji mu je naprezao slomljenu ključnjaču. No, taj bol je bledeo u poređenju sa oštrim glasom zdrobljenog kolena.
<BR>&nbsp;&nbsp;&nbsp;&nbsp;&nbsp;Nagonsko saosećanje slilo joj se u kolena, koja su zaklecala. Nije mogla da se ponovo uspravi i ponese sopstvenu težinu sve dok se nije pribrala od bola u vlastitim mišicama. Cer je bio tako povređen i zračio je tolikim bolom... sve njeno znanje i svi dugi napori vrištali su su u njoj zbog onoga što se dešava Ceru. Zastenjala je i uhvatila se ukoštac sa sećanjem na Kasreinove postupke, pokušavajući da smisli nešto čime bi mogla da promeni konačan ishod.
<BR>&nbsp;&nbsp;&nbsp;&nbsp;&nbsp;Ali nije bilo ničega - ničega sem predaje. Daj Kovenanta Kemperu. Pomozi Kasreinu da nametne svoju volju Kovenantovoj neizlečivoj ranjivosti. Izdaj svaki poriv koji te vezuje za Nevernika. Ne. To ne bi uradila - čak ni da bi spasla Cera od agonije, ni Hergroma od smrti. Tomas Kovenant joj znači više od...
<BR>&nbsp;&nbsp;&nbsp;&nbsp;&nbsp;Kovenant!
<BR>&nbsp;&nbsp;&nbsp;&nbsp;&nbsp;U večitoj ponoći tamnice nije bilo ni traga od njega.
<BR>&nbsp;&nbsp;&nbsp;&nbsp;&nbsp;Raširila je čula na sve strane, panično tražeći. No, nije otkrila ni nagoveštaj otkucaja srca ili disanja po kojima bi poznala Nevernika. Vain je bio tu. Kail je bio kraj nje. Prva, Brusobol zauzet naporima, Cer koji krvari: sve ih je poznala. Preko puta nje, iza Vaina, učinilo joj se da oseća ravnu gvozdenu površinu vrata. Ali od Kovenanta nije bilo ni traga.
<BR>&nbsp;&nbsp;&nbsp;&nbsp;&nbsp;Blagi Bože.
<BR>&nbsp;&nbsp;&nbsp;&nbsp;&nbsp;Mora da je glasno jeknula; neki sadruzi su se okrenuli ka njoj. "Linden Averi", napeto je rekla prva, "Odabrana. Jesi li povređena?"
<BR>&nbsp;&nbsp;&nbsp;&nbsp;&nbsp;Tama je postala talasava i očajna, udarajući joj u glavu. Na sve strane smrdela je krv. Samo ju je teška optužba okova zadržala da se ne skljoka na pod. Ona je dovela družinu do ovoga. Kovenantovo ime krvarilo joj je na usnama, a tama ga je odnosila.
<BR>&nbsp;&nbsp;&nbsp;&nbsp;&nbsp;"Odabrana!" povisila je glas Prva.
<BR>&nbsp;&nbsp;&nbsp;&nbsp;&nbsp;Lindenina duša vapila je za krajem, za tamom ili nasiljem koji će sve ovo okončati. No, zauzvrat su dolazili odjeci glasa njene majke koja je preklinjala da umre, rugajući joj se. Gvožđe i kamen rugali su se njenoj želji za bekstvom, za olakšanjem. A morala je da umiri brigu svojih prijatelja. Nekako je smogla glas. "Nije ovde. Izgubila sam ga."
<BR>&nbsp;&nbsp;&nbsp;&nbsp;&nbsp;Prva je uzdahnula. Kovenanta nema. Kraj pohoda. No, ona je bila spremna za sve opasnosti; u glasu joj se osećalo da ne priznaje poraz. "Svejedno, vredelo je pokušati. Nadali smo se da ćemo okrenuti gaddija i njegovog Kempera jednog protiv drugog. Drugačije nismo mogli."
<BR>&nbsp;&nbsp;&nbsp;&nbsp;&nbsp;Takva hladna uteha nije zadovoljila Linden. "Kasrein ga se dočepao." Ledeni vazduh samo joj je pojačavao očajanje. "Uleteli smo mu pravo u ruke. Sada ima sve što želi."
<BR>&nbsp;&nbsp;&nbsp;&nbsp;&nbsp;"Ima li?" Prva je zvučala kao da može da ostane uspravna pred svakim usudom. Kraj nje je Brusobol napadao okove neumornim besom. "A zašto smo onda još živi?"
<BR>&nbsp;&nbsp;&nbsp;&nbsp;&nbsp;Linden je zaustila da odgovori. Možda hoće da se poigra sa nama. Tek tada je do nje dopro značaj reči Prve. Možda Kasrein želi da se iživljava nad zarobljenicima, zbog kazne ili zbog sopstvene zabave. A možda... možda su mu još potrebni zbog nećeg. Već je imao jednu priliku da uzme belo zlato i nije uspeo. Možda sada namerava da na neki način upotrebi družinu protiv Kovnenata.
<BR>&nbsp;&nbsp;&nbsp;&nbsp;&nbsp;Ako je to tačno, možda će imati još jednu priliku. Poslednju priliku da povrati značaj sebi i svojim obećanjima.
<BR>&nbsp;&nbsp;&nbsp;&nbsp;&nbsp;Kroz ledenu kožu buknuo joj je gnev nalik na groznicu. Tama joj je zaurlala u ušima, a srce je ubrzalo ritam kao pod naporom.
<BR>&nbsp;&nbsp;&nbsp;&nbsp;&nbsp;Blagi Bože. Daj mi još jednu priliku.
<BR>&nbsp;&nbsp;&nbsp;&nbsp;&nbsp;No, Prva je ponovo progovorila. Molba u njenom glasu privukla je i zadržala Lindeninu pažnju. "Odabrana, ti vidiš i ono što ja ne mogu. Šta se desilo sa mojim mužem Lupiženom? Čujem ga da diše kraj mene, ali ne odgovara."
<BR>&nbsp;&nbsp;&nbsp;&nbsp;&nbsp;Linden je osetila savladana osećanja Prve kao da predstavljaju vezu između njih dve. "U nesvesti je." Postala je jasna kao savršeni led. "Neko ga je prilično gadno udario. Ali mislim da će mu biti dobro. Ne čujem nikakav znak kontuzije ili kome. Ništa nije slomljeno. Uskoro bi trebalo da se osvesti."
<BR>&nbsp;&nbsp;&nbsp;&nbsp;&nbsp;Snaga Brusobolovih napora zaklonila je početno olakšanje Prve. No, brzo je podigla glas da bi bila jasnija. "Odabrana, hvala ti." Potpuni mrak nije sprečio Linden da oseti neme suze Prve.
<BR>&nbsp;&nbsp;&nbsp;&nbsp;&nbsp;Linden je stegla svoju gladnu, oštru odlučnost i počela da vreba priliku da je upotrebi.
<BR>&nbsp;&nbsp;&nbsp;&nbsp;&nbsp;Kasnije se Lupižena zaista osvestio. Stenjući i ječeći, polako je savladao zbunjenost. Prva je odgovarala na njegova pitanja jednostavno, ne pokušavajući da prikrije bol u svom glasu.
<BR>&nbsp;&nbsp;&nbsp;&nbsp;&nbsp;No, Linden je brzo prestala da ih sluša. Odnekud izdaleka kao da je čula zvuk koraka. Postepeno je postala sigurna u to.
<BR>&nbsp;&nbsp;&nbsp;&nbsp;&nbsp;Tri ili četiri para nogu. Hustini... i još neko?
<BR>&nbsp;&nbsp;&nbsp;&nbsp;&nbsp;Gvozdena zveka vrata ućutkala je družinu. U ćeliju se ulilo svetlo iz blistavog hodnikam pokazujući da su vrata podignuta od poda sa nekoliko visokih stepenica. Niz stepenište su teško zatutnjala dvojica stražara sa bakljama.
<BR>&nbsp;&nbsp;&nbsp;&nbsp;&nbsp;Za njima je ušao Rant Absolen.
<BR>&nbsp;&nbsp;&nbsp;&nbsp;&nbsp;Linden je nervima prepoznala gaddija. Zaslepljena naglim svetlom, nije mogla da ga vidi. Pognula je glavu, žmirkajući i trepćući da bi izbistrila vid.
<BR>&nbsp;&nbsp;&nbsp;&nbsp;&nbsp;Osvetljen, na podu između nje i Vaina, ležao je Tomas Kovenant.
<BR>&nbsp;&nbsp;&nbsp;&nbsp;&nbsp;Svi mišići bili su mu mlitavi; ali ruke su mu ležale pravo kraj bokova, a noge su mu bile ispružene, pokazuući da ga je neko svesno namestio u takav položaj. Prazno je zurio u tavanicu, nalik na ljušturu živog bića. Samo slabo dizanje i spuštanje grudi pokazivalo je da nije mrtav. Na majici je nosio mrlje skorene krvi - otiske Lindeninog dodira krivice.
<BR>&nbsp;&nbsp;&nbsp;&nbsp;&nbsp;Ćelija kao da je postala još hladnije. U trenutku nalik na početak histerije, Linden nije uspevala da shvati u šta gleda. Tu je bio Kovenant, jasno vidljiv - ali ipak uošte nije mogla da ga vidi svojim drugim čulima. Kada je u strahu i čuđenju zatvorila oči, kao da je nestao. Nije mogla da oseti nikakav znak njegovog prisustva. Ali bio je tu, stvarajući se pred njom onog časa kada bi otvorila oči.
<BR>&nbsp;&nbsp;&nbsp;&nbsp;&nbsp;Uzdrhtala je kada se setila gde je već primetila takvu pojavu. Kemperov sin. Kovenant je postao kao beba koju je Kasrein neprestano nosio na leđima.
<BR>&nbsp;&nbsp;&nbsp;&nbsp;&nbsp;Onda je primetila zlatnu prsten stegnut oko Kovenantovog vrata.
<BR>&nbsp;&nbsp;&nbsp;&nbsp;&nbsp;Nije mogla da ga pročita, nije mogla da ga razume. Ali smesta je nagonski bila sigurna da je to objašnjenje. Kasrein ga je zarobio tim prstenom: on je blokirao njena čula kao da je naročito za to načinjen. Da je spreči da prodre u njega?
<BR>&nbsp;&nbsp;&nbsp;&nbsp;&nbsp;Kasreine, đubre jedno!
<BR>&nbsp;&nbsp;&nbsp;&nbsp;&nbsp;No, nije imala vremena da razmišlja. Stražari su spustili baklje sa oba strane vrata, a između njih je sišao Rant Absolen da se suoči sa pohodom.
<BR>&nbsp;&nbsp;&nbsp;&nbsp;&nbsp;Linden je uz divlji napor otrgla pažnju od Kovenanta. Kada je pogledala gaddija, ustanovila je da je potpuno pijan. Odeća mu je bila pokrivena crvenim mrljama; oči su mu bile crvene od strepnje i straha.
<BR>&nbsp;&nbsp;&nbsp;&nbsp;&nbsp;Zurio je u Brusobola. Zgrozio se od džinovih neumornih pokušaja da se oslobodi. Brusobol je polako, ritmički napinjao mišiće, upirao o lance i nije prestajao. Ruke su mu od šaka do laktova bile pokrivene krvlju.
<BR>&nbsp;&nbsp;&nbsp;&nbsp;&nbsp;Linden je brzo iskoristila trenutak kada je Rant Absolen gledao njene sadruge.
<BR>&nbsp;&nbsp;&nbsp;&nbsp;&nbsp;Uprkos smirenosti, Cerovo bledilo pokazivalo je kolike bolove trpi. Zavoji su mu bili natopljeni krvlju iz ponovo otvorene rane. Lupiženine povrede bile su manje ozbiljne, ali na levoj slepoočnici nosio je upadljiv otok.
<BR>&nbsp;&nbsp;&nbsp;&nbsp;&nbsp;Potom se zagledala u Prvu. Mačomoćnica je izgubila i kacigu i štit, ali u kanijama je i dalje imala novi mač. Drška joj je bila tik izvan domašaja okovanih ruku. Mora da su joj ga vratili da bi je izazivali što je bespomoćna. Ili zbog Ranta Absolena? Je li Kasrein namerio da kazni gaddija zbog tog nepromišljenog poklona?
<BR>&nbsp;&nbsp;&nbsp;&nbsp;&nbsp;No, Prva se držala kao da je neosetljiva na toliku zlobu. Dok je Rant Absolen uplašeno piljio u Brusobola, Mačomoćnica je jasno progovorila. "O, gaddi, nije mudro govoriti u prisustvu ovih hustina. Njihove uši su i Kasreinove uši i on će saznati zašto si došao."
<BR>&nbsp;&nbsp;&nbsp;&nbsp;&nbsp;Njene reči otrgle su ga iz ukočenosti. Odvratio je pogled, zateturao se, uzviknuo naređenje na jeziku Bhrathaira. Stražari su poslušali i otišli, ostavljajući vrata otvorena.
<BR>&nbsp;&nbsp;&nbsp;&nbsp;&nbsp;Brusobol je uperio pogled u taj izlaz dok se trudio da raskine okove.
<BR>&nbsp;&nbsp;&nbsp;&nbsp;&nbsp;Čim su stražari otišli, Rant Absolen je polako pošao napred, kao da nema dovoljno svetla. Za trenutak je pokušao da pogleda Prvu, čkiljeći; ali njena visina poremetila mu je ravnotežu. Prešao je na Linden i približio joj se toliko da nije uspevala da izbegne alkoholna isparenja.
<BR>&nbsp;&nbsp;&nbsp;&nbsp;&nbsp;Začkiljio joj je u lice i žurno prošaptao. "Oslobodite me ovog Kempera."
<BR>&nbsp;&nbsp;&nbsp;&nbsp;&nbsp;Linden je savladala gađenje i sažaljenje, uspevši da zadrži miran glas. "Oslobodi ga se sam. On je tvoj Kemper. Sve što treba jeste da ga prognaš."
<BR>&nbsp;&nbsp;&nbsp;&nbsp;&nbsp;Trgao se. Pružio je ruke ka njenim ramenima kao da će da je preklinje - ili kao da mu je potreban oslonac da ne padne. "Ne", šapnuo je. "To je nemoguće. Ja sam samo gaddi. On je Kasrein od Vrtloga. Moć pripada njemu. I straža pripada njemu. A Peščane gorgone..." Zadrhtao je. "Čitav Bhrathairdom zna..." Zaćutao je, ali se brzo pribrao. "On daje blagostanje i bogatstvo. Ne ja. Moj narod ne mari za mene." Za trenutak se izgubio, ali onda se setio svog nauma. "Ubijte mi ga." Pošto mu nije odmah odgovorila, zadahtao je. "Morate."
<BR>&nbsp;&nbsp;&nbsp;&nbsp;&nbsp;Srce joj se zgrčilo od bola pred njegovom glupošću i slabošću, ali nije dozvolila sebi da se pokoleba. "Oslobodi nas", rekla je što je strože mogla. "Naći ćemo načina da ga se otarasimo."
<BR>&nbsp;&nbsp;&nbsp;&nbsp;&nbsp;"Da vas oslobodim?" zaprepastio se. "Ne smem. On će znati. Ako ne uspete..." Preklinjao ju je pogledom. "Morate da se oslobodite sami. I da ga ubijete. Onda ću ja biti bezbedan." Usne su mu se iskrivile kao da će zajecati. "Moram da budem bezbedan."
<BR>&nbsp;&nbsp;&nbsp;&nbsp;&nbsp;Tog trenutka, dok su je drugovi posmatrali, Linden je začula korake u hodniku i znala je da ima priliku da mu zabije još jedan ekser u mrtvački sanduk. Možda bi to bio poslednji potreban ekser. Nije se dvoumila ko to dolazi. Ipak, imala je milosti. Verovatno nikada nije ni bio drugačiji.
<BR>&nbsp;&nbsp;&nbsp;&nbsp;&nbsp;Podigla je glas i jasno odgovorila. "Mi smo tvoji zarobljenici. Okrutno je da nas tako izazivaš."
<BR>&nbsp;&nbsp;&nbsp;&nbsp;&nbsp;Na vratima se pojavio Kasrein. Pošto je stajao na uzvišenju, delovao je zapovednički i neporecivo, siguran u svoju vlast. Glas mu je zvučao kao meki udar biča, istovremeno veselo i preteći. "Ona govori istinu, o, gaddi. Ponižavaš se ovde. Oni su ti pobili stražare, uvredivši i tebe i Bhrathairdom. Nemoj umanjivati svoju čast razgovorom sa njima. Molim te, idi."
<BR>&nbsp;&nbsp;&nbsp;&nbsp;&nbsp;Rant Absolen se zateturao. Lice mu se iskrivilo kao da će glasno zaplakati. No, ispod pijanstva ostao je nagon za samoodržanjem. Prenaglašenim pokretom okrenuo se ka Kemperu. "Hteo sam da iskalim bes. To je moje pravo." Oteturao se do stepenica i s mukom se popeo, napuštajući ćeliju, a da nije pogledao ni družinu ni Kasreina. Time je očuvao privid koji mu je bio jedina nada za opstanak.
<BR>&nbsp;&nbsp;&nbsp;&nbsp;&nbsp;Linden ga je gledala kako odlazi, pripremajući se. Prema Kasreinu od Vrtloga nije osećala nikakvu samilost.
<BR>&nbsp;&nbsp;&nbsp;&nbsp;&nbsp;Kemper se neljubazno naklonio svom gaddiju, a potom ušao u ćeliju i zatvorio gvozdena vrarta. Dok je silazio niz stepenice, čitavo lice bilo mu je usmereno na Linden; žuta odežda i žuti zubi ustremili su se ka njoj kao pritisak njegove volje.
<BR>&nbsp;&nbsp;&nbsp;&nbsp;&nbsp;Odlučno je uspostavila samokontrolu, trudeći se da proveri ono što je već ustanovila. Bilo je tačno: kao i Kovenant, Kemperova beba bila je vidljiva očima, ali ne i dubljim čulima koja je posedovala.
<BR>&nbsp;&nbsp;&nbsp;&nbsp;&nbsp;"Prijatelji", rekao je Kasrein, obraćajući se čitavoj družini, ali gledajući samo Linden, "neću da otežem. Nestrpljiv sam." Skrama mu je zaklanjala oči kao da je slep. "Da, nestrpljiv." Zakoračio je preko Kovenanta da bi stao tik pred njom. "Zavaravali ste me dokle ste mogli, ali sad je s tim gotovo. U uglu usana pljuvačka mu je odražavla svetlost. "Sada hoću da dobijem belo zlato."
<BR>&nbsp;&nbsp;&nbsp;&nbsp;&nbsp;Drsko ga je pogledala u oči. Ostali su nepomično stajali, zagledani u nju i Kempera - svi sem Brusobola, koji nije prekinuo svoje napore čak ni zbog Kasreina od Vrtloga.
<BR>&nbsp;&nbsp;&nbsp;&nbsp;&nbsp;"Nisam te zbunio." Brzo je olizao usne. "Pa, neću poricati da sam do izvesne mere propustio da uvidim tvoj istinski značaj. Ali više nije tako." Pošao je malo levo od nje. "Linden Averi, ti ćeš mi dati belo zlato."
<BR>&nbsp;&nbsp;&nbsp;&nbsp;&nbsp;Ukočeno stojeći - vrebajući priliku - Linden je preteći zarežala. "Ti si lud."
<BR>&nbsp;&nbsp;&nbsp;&nbsp;&nbsp;Podigao je obrvu kao da se podsmeva. "Jesam li, zaista? Smiri se i razmisli. Želim da mi ovaj Tomas Kovenant preda prsten u ruke. Takvo predavanje mora biti stvar izbora, a u njegovom umu postoji opna koja ga lišava mogućnosti izbora. Stoga ta opna mora biti raskinuta, kako bih mogao da mu izmamim izbor koji želim." Naglo je zabio koščati prst u Linden. "Ti ćeš je raskinuti umesto mene."
<BR>&nbsp;&nbsp;&nbsp;&nbsp;&nbsp;Srce joj je zastalo u grudima. Trudila se da sakrije novu napetost, da joj besni pogled ne oslabi. Pažljivo je odmerila svaku reč i odgovorila prostačkim odbijanjem.
<BR>&nbsp;&nbsp;&nbsp;&nbsp;&nbsp;Pogled mu je omekšao kao da se sprema na pohlepu. "Odbijaš me?" tiho je upitao.
<BR>&nbsp;&nbsp;&nbsp;&nbsp;&nbsp;Ćutala je kao da se neće udostojiti da odgovori. Samo je stenjanje i zveka Brusobolovih okova prekidalo tišinu. Gotovo se ponadala da će Kasrein usmeriti na nju svoj monokl. Bila je sigurna da pod vlašću Kemperove volje ne bi uspela da uđe u Kovenanta.
<BR>&nbsp;&nbsp;&nbsp;&nbsp;&nbsp;No, on je, izgleda, shvatao da je ne vredi ubeđivati čarolijom. Bez upozorenja se okrenuo i divljački šutno Cera pravo u okrvavljeno koleno.
<BR>&nbsp;&nbsp;&nbsp;&nbsp;&nbsp;Od neočekivanog bola Ceru se kroz stegnute zube otelo stenjanje. Za trenutak je prebledeo kao da će pasti u nesvest.
<BR>&nbsp;&nbsp;&nbsp;&nbsp;&nbsp;Prva se ispružila u okovima koliko god je mogla. Sanomor je pokušao da udari Kasreina, ali nije uspeo da ga dohvati.
<BR>&nbsp;&nbsp;&nbsp;&nbsp;&nbsp;Kemper je ponovo pogledao Linden. Glas mu je bio još tiši. "Da li me odbijaš?"
<BR>&nbsp;&nbsp;&nbsp;&nbsp;&nbsp;Osetila je da u njoj narasta drhtanje. Pustila ga je da raste, dopustila je sebi bol da bi ga bolje ubedila. "Ako pustim da me tako ubediš, Brin i Kail će me ubiti."
<BR>&nbsp;&nbsp;&nbsp;&nbsp;&nbsp;Duboko u sebi preklinjala ga je da joj poveruje. Još jedan takav udarac potpuno će je slomiti. Neće moći da trpi Cerovu agoniju, čak ni da bi sprečila Kempera da pogodi njene namere.
<BR>&nbsp;&nbsp;&nbsp;&nbsp;&nbsp;"Neće poživeti da podignu ruku na tebe!" iznenada je pobesneo Kasrein. Ipak, brzo se pribrao. "Nije važno", nastavio je još ljubaznije. "Imam drugih načina za ubeđivanje." Dok je govorio, prošao je kraj Vaina i stao kraj Kovenantovih nogu. Samo je demonokot bio u stanju da ga ne gleda. Držao je družinu u stisku užasa.
<BR>&nbsp;&nbsp;&nbsp;&nbsp;&nbsp;Uživao je u njihovoj grozi. Polako je podigao desnu ruku.
<BR>&nbsp;&nbsp;&nbsp;&nbsp;&nbsp;Kovenant je istovremeno ustao sa poda, trzajući se kao da ga vuče prsten oko vrata.
<BR>&nbsp;&nbsp;&nbsp;&nbsp;&nbsp;Kasrein je pomerao ruku kružnim pokretom zgloba šake. Kovenant se okrenuo. U očima mu nije bilo ničega. Kontrolisan zlatnom ogrlicom, bio je prazan kao i njegov oreol. Majica mu je bila zamrljana smrću. Nastavio je da se okreće sve dok ga Kasrein nije zaustavio novim pokretom.
<BR>&nbsp;&nbsp;&nbsp;&nbsp;&nbsp;Od tog prizora Linden je zamalo izgubila odlučnost. Zar Kovenant da bude igračka u Kemperovim rukama! Kakve god greške načinio, nije zasluživao toliko poniženje. A iskupio se! Niko se nikada nije toliko trudio da se iskupi. U Koerkriju je oslobodio mrtve džinove. Jednom je porazio poglavara Kletnika. I učinio je sve moguće za Linden. Ovo je bilo nepravedno. I zlo.
<BR>&nbsp;&nbsp;&nbsp;&nbsp;&nbsp;Zlo.
<BR>&nbsp;&nbsp;&nbsp;&nbsp;&nbsp;Suze su joj linule niz obraze kao vrelina smrtnosti.
<BR>&nbsp;&nbsp;&nbsp;&nbsp;&nbsp;Naglim pokretom zgloba, Kasrein je poslao Kovenanta ka njoj.
<BR>&nbsp;&nbsp;&nbsp;&nbsp;&nbsp;Boreći se sa okovima, pokušala je da ga okrene. On se progurao pored njenih ruku i prišao joj da je poljubi mrtvački hladnim usnama pravo u usta. Jeknula je, a on se povukao za korak. Osakaćenom šakom tako ju je udario da joj je lice zaplamtelo.
<BR>&nbsp;&nbsp;&nbsp;&nbsp;&nbsp;Kemper ga je pozvao nazad, a on se povinovao kao lutka na koncu. Kasrein je još piljio u Linden. Zlobno je iskezio staračke zube. "Vidiš li sada da imam potpunu vlast nad njim?" upitao je gladnim glasom.
<BR>&nbsp;&nbsp;&nbsp;&nbsp;&nbsp;Linden je klimnula glavom. Nije mogla da se savlada. Uskoro će Kasrein moći da joj naređuje jednako lako kao i Kovenantu.
<BR>&nbsp;&nbsp;&nbsp;&nbsp;&nbsp;"Onda gledaj ovo." Kemper je načinio nekoliko složenih pokreta; Kovenant je podigao ruke i okrenuo prste unutra kao kandže. Zario ih je u lice tik oko očiju.
<BR>&nbsp;&nbsp;&nbsp;&nbsp;&nbsp;"Ako me ne zadovoljiš" - preo je Kasrein - "narediću mu da oslepi samog sebe."
<BR>&nbsp;&nbsp;&nbsp;&nbsp;&nbsp;To je bilo dovoljno. Više nije mogla da podnese. Dugi drhtaji gneva pronosili su joj se duž svih mišića. Sada je bila spremna.
<BR>&nbsp;&nbsp;&nbsp;&nbsp;&nbsp;Pre nego što je stigla da pristane, užasni napor oteo je Brusobolu urlik iz pluća. Neverovatnom snagom uspeo je da iščupa iz zida lanac koji mu je vezivao levicu; lanac je suknuo napred kao bič. Nošen svom snagom strašnog napora, pogodio je Kasreina pravo u grlo.
<BR>&nbsp;&nbsp;&nbsp;&nbsp;&nbsp;Kemper se zateturao od udarca. Sručio se na stepenište i skljokao se na pod. Ostao je nepopmičan. Toliko gvožđe i tolika snaga sigurno su mu zdrobili sve kosti u vratu. Linden se unela u pogled ka njemu i ustanovila da je mrtav. To ju je ošamutilo. U prvi mah je jedva primetila da Kemper uopšte ne krvari.
<BR>&nbsp;&nbsp;&nbsp;&nbsp;&nbsp;Prva je divlje kriknula: "Kamena mi i mora, Brusobole! Sjajno urađeno!"
<BR>&nbsp;&nbsp;&nbsp;&nbsp;&nbsp;No, Kasrein se sledećeg trenutka pomerio. Pokrenuo je udove. Polako i kruto, podigao se na sve četiri, a onda je ustao. Još maločas uopšte nije imao puls: sada mu je srce udaralo obnovljenom snagom. Snaga se ulivala u njega. Okrenuo se prema družini. Iscerio se kao da obećava ubistvo.
<BR>&nbsp;&nbsp;&nbsp;&nbsp;&nbsp;Linden je zurila u njega, užasnuta. Prva je tiho opsovala.
<BR>&nbsp;&nbsp;&nbsp;&nbsp;&nbsp;Beba na Kasreinovim leđima ljupko se smešila u snu.
<BR>&nbsp;&nbsp;&nbsp;&nbsp;&nbsp;Pogledao je Brusobola. Džin se, gotovo iscrpljen, skljokao uz zid. No, njegov besni pogled jasno je pokazivao da će, sa jednom slobodnom rukom, uskoro biti potpuno slobodan.
<BR>&nbsp;&nbsp;&nbsp;&nbsp;&nbsp;"Prijatelju", kruto je rekao Kemper, "tvoja smrt će prevazići tvoje najstrašnije strahove."
<BR>&nbsp;&nbsp;&nbsp;&nbsp;&nbsp;Brusobol je odgovorio dahtavim režanjem. No, Kasrein je pazio da ostane van domašaja kapetanovog lanca.
<BR>&nbsp;&nbsp;&nbsp;&nbsp;&nbsp;Kemper je polako preneo pažnju na Linden. Polako je ponovio. "Ako me ne zadovoljiš." Samo je mala napetost u glasu pokazivala da mu se išta desilo. "Narediću mu da oslepi samog sebe."
<BR>&nbsp;&nbsp;&nbsp;&nbsp;&nbsp;Kovenant se nije pomerio. Još je stajao sa prstima nadnesenim nad sopstvene oči.
<BR>&nbsp;&nbsp;&nbsp;&nbsp;&nbsp;Linden je poslednji put bacila pogled na njegovu užasnu bepomoćnost. Potom je dopustila sebi da se skljoka. Kako da se bori sa čovekom koji može da se podigne iz mrtvih? "Moraćeš da mu skineš taj prsten sa vrata. To me blokira."
<BR>&nbsp;&nbsp;&nbsp;&nbsp;&nbsp;Kail se izvio u okovima. "Odabrana!" kriknula je Prva. Lupižena ju je zapanjeno pogledao.
<BR>&nbsp;&nbsp;&nbsp;&nbsp;&nbsp;Linden nije obraćala pažnju. Gledala je Kasreina. Divlje iskežen, prišao je Kovenantu. Jednom rukom dotakao je zlatnu traku. Začas mu se našla u prstima.
<BR>&nbsp;&nbsp;&nbsp;&nbsp;&nbsp;Kovenant se smesta vratio u svoju običnu prazninu. Oči su mu bile šuplje. "Ne dodiruj me", rekao je bez ikakvog razloga.
<BR>&nbsp;&nbsp;&nbsp;&nbsp;&nbsp;Pre no što je Linden stigla da posegne ka njemu u čežnji ili besu, da pokuša da održi obećanja, pod kraj Vainovih nogu počeo je da se uvija i topi. Iz granita se, mirno i dostojanstveno, pojavio Findejl.
<BR>&nbsp;&nbsp;&nbsp;&nbsp;&nbsp;Smesta je pogledao Linden. "Jesi li poludela?" Uobičajeni jad njegovog lica kao da je vikao na nju. "To je uništenje!" Nikad ranije nije čula Elohima da tako besni. "Zar ne razumeš da je Zemlja u opasnosti? Zato sam vas slao na brod dok je put bio otvoren, pa je sve ovo moglo da se izbegne. Sunozbore, slušaj me!" Pošto mu nije odogovorila, još više se razbesneo. "Ja sam Određeni. Usud Zemlje je na mojim ramenima. Preklinjem te - ne čini to!"
<BR>&nbsp;&nbsp;&nbsp;&nbsp;&nbsp;Ali ona ga nije slušala. Kasrein je stajao iza Kovenanta, iskežen kao da zna da se od Findejla ne treba bojati. Držao je u rukama zlatnu traku, pretnju kojom ju je pokorio. No, ni ona nije gledala Kempera. Nije obraćala pažnju na zabrinutost svojih sadruga. Pripremala se za ovo od trenutka kada je Prva rekla: A zašto smo onda još živi? Borila se za ovo svakim delićem volje, borila se za priliku da načini svoj sopstveni izbor. Da mu uklone traku oko vrata. Mogućnost da ispuni barem jedno jedino obećanje.
<BR>&nbsp;&nbsp;&nbsp;&nbsp;&nbsp;Sva se usmerila na Kovenanta. Dok su se ostali trudili da je odvrate, da je ubede da odustane, otvorila je sva čula pred njim. Predala se njegovoj praznini u žurbi nalik na izliv ekstaze ili lišavanja, besa ili bola.
<BR>&nbsp;&nbsp;&nbsp;&nbsp;&nbsp;Sada nije obraćala pažnju na to sa kakvim osećanjima će ući u njega. I nije se opirala dok se ulivala u dugu struju. Videla je da su raniji promašaji bili posledica pokušaja da ga usmeri po sopstvenoj volji, u sopstvenu korist; ali sada nije želela ništa za sebe, nije zadržavala ništa. U potpunom samozaboravu, padala je kao umiruća zvezda u prazninu iza koje su Elohimi sakrili njegovu dušu.
<BR>&nbsp;&nbsp;&nbsp;&nbsp;&nbsp;Ipak, nije zaboravila Kasreina. On ju je pažljivo posmatrao, spreman na buđenje Kovenantove volje. U tom času Kovenant će biti potpuno ranjiv; jer svakako neće smesta povratiti punu svest i punu moć, a za to vreme neće moći da se odbrani od Kemperove volje. Linden nije osećala sažaljenje prema Kasreinu, nije imala ništa čime bi mogla da oseti sažaljenje. Dok je padala i padala kao smrt u Kovenantovu prazninu, izvikivala je bezglasna uputstva koja su odjekivala kroz njegov nenastanjeni um.
<BR>&nbsp;&nbsp;&nbsp;&nbsp;&nbsp;Sada iz dubina nisu dolazile vizije da je zgroze. Predala se tako potpuno da nije ostalo ništa što bi joj izazvalo strah. Sada je osećala slojeve svoje nezavisne ličnosti kako se gule i nestaju. Strogost, studije, medicina - sve je nestalo; ostala je sa petnaest godina, sama, nesposobna da sebi objasni majčinu smrt. Nestali su i bol i krivica i majka - izgledalo je da nema u sebi ništa sem neugasivog užasa i samooptužbi zbog očevog samoubistva. Potom je i samoubistvo nestalo i stajala je pod čistim suncem na cvetnoj livadi, puna detinje sposobnosti za sreću, radost, ljubav. Mogla je zauvek tako da pada.
<BR>&nbsp;&nbsp;&nbsp;&nbsp;&nbsp;Sunce je raširilo nad njom krila svetlosti, a vetar joj je mrsio kosu kao ruka puna ljubavi. Uzviknula je od zadovoljstva. Neko joj je odgovorio na uzvik. Preko livade je prilazio dečak. Bio je stariji od nje - izgledao je mnogo stariji, iako je ipak bio dečak, a Kovenant u kakvog će se pretvoriti bio je samo naznačen u njegovim crtama lica i plamenu u njegovim očima. Prilazio joj je sa stidljivim poluosmehom. Ruke su mu bile raširene, cele i pristupačne. Zahvaćena vrtlogom nagonskog oduševljenja, portčala je prema njemu raširenih ruku, čeznući za zagrljajem koji će je promeniti.
<BR>&nbsp;&nbsp;&nbsp;&nbsp;&nbsp;Ali kada ga je dodirnula, jaz je bio premošćen, a njegova praznina ulila se u nju. Istog časa sve je videla i sve čula. Sva čula su joj normalno dejstvovala. Čitava družina je ćutala; očajnički su zurili u nju. Kasrein je stajao kraj Kovenanta sa spremnim monoklom u drhtavim rukama, kao da više ne može da čeka. Ali iza svega što je videla i čula, zacvilela je kao da predoseća svoj budući život. Bila je dete na cvetnoj livadi, a stariji dečak koga je obožavala napustio ju je. Ljubav je nestala ispod sunca, ostavljajući dan lišen svega, kao da je radost umrla.
<BR>&nbsp;&nbsp;&nbsp;&nbsp;&nbsp;A ipak ga je videla - videla je dečaka u čoveku, Tomasa Kovenanta - dok su mu se u udove vraćali život i volja. Videla ga je kako preuzima sebe i podiže glavu. Sva čula su joj normalno dejstvovala. Mogla je samo da zacvili kada se on okrenuo ka Kasreinu i izložio se Kemperovoj volji. Još je bio predaleko od samog sebe da bi mogao da se odbrani.
<BR>&nbsp;&nbsp;&nbsp;&nbsp;&nbsp;No, pre no što je Kemper stigao da upotrebi monokl, uputstva koja je ostavila u Kovenantu doprla su do njega. Pogledao je pravo u Kasreina i poslušao je.
<BR>&nbsp;&nbsp;&nbsp;&nbsp;&nbsp;Jasno je izgovorio jednu reč.
<BR>&nbsp;&nbsp;&nbsp;&nbsp;&nbsp;"Nom."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
