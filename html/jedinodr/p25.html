<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. "I LJUBAV NA SVETU"
<P>&nbsp;&nbsp;&nbsp;&nbsp;&nbsp;Kasno narednog jutra, posle duge noći punog meseca, probudila se u svojoj ležaljki. Osećala se duboko udobno, osvežena snom. Desna ruka bila joj je topla i sanjiva sve do vrhova prstiju, kao ostatak njene ranije ličnosti, deteta koje ne poznaje smrt - lišena utrnulosti kao da joj je krv postala lekovita. Oklevala je da otvori oči. Iako je znala da je iza očnih kapaka kabina okupana sunčevim svetlom, nije želela da dan počne, nije želela da se noć završi.
<BR>&nbsp;&nbsp;&nbsp;&nbsp;&nbsp;Ipak, čitavom dužinom tela - sveže okupanog prethodne noći i željnog milovanja - setila se pritiska Kovenantovog prisustva i znala je da je otišao. Nekako je uspeo da napusti ležaljku, a da je ne probudi. Počela je da se sanjivo buni, ali gotovo odmah je nervima na obrazu osetila slabo golicanje divlje magije. On je još bio sa njom, u kabini. Zadovoljno se nasmešila dok je podizala glavu da preko ivice ležaljke pogleda ka njemu.
<BR>&nbsp;&nbsp;&nbsp;&nbsp;&nbsp;Stajao je, bos i jasan pod svetlom, na podu ispod nje. Njegovo odelo, kao i njeno, visilo je na naslonima stolica, onako kako su ih haručai ostavili posle pranja da se osuše - zadatak koji su Brin i Kail preduzeli prethodnog popodneva, odazivajući se svom osećanju dužnosti. No, Kovenant nije ni pokušao da se obuče. Pokrio je lice dlanovima kao da nesvesno pokazuje žaljenje. Po malom plamenu na prstenu videla je da skida čekinje sa obraza i vrata.
<BR>&nbsp;&nbsp;&nbsp;&nbsp;&nbsp;Ćuteći da mu ne bi poremetila usredsređenost, pažljivo ga je posmatrala, trudeći se da ga zapamti pre no što postane svestan njenog ispitivanja, pre no što postane svestan sebe. Bio je vitak, gotovo mršav, jer stalni plamen u njemu sagoreo je sve viškove. No, sviđala joj se delotvornost njegovog tela. Nije ni znala da je sposobna da se tako neprofesionalno zainteresuje za nečije telo.
<BR>&nbsp;&nbsp;&nbsp;&nbsp;&nbsp;A onda je brada nestala i Kovenant je spustio vatru. Okrenuo se i video je kako ga posmatra. Za trenutak je zbunjenost prikrila sve ostalo u njegovom pogledu. Načinio je ovlašan pokret kao da se izvinjava. "Stalno mislim da bi trebalo da je kontrolišem. I dalje pokušavam da naučim." Gorko se nasmešio. "Osim toga, brada me svrbi." Potom se uozbiljio. "Ako je dovoljno mala - i ako ne dozvolim da se razljutim - onda je sve u redu. Ali čim pokušam da učinim nešto iole važno..."
<BR>&nbsp;&nbsp;&nbsp;&nbsp;&nbsp;Nastavila je da se smeši, sve dok nije primetio njen izraz. Odmah je slegnuo ramenima i zaboravio pitanja o moći. I sam se napola nasmešio i dotakao svoj bledi, čisti obraz. "Jesam li sve dohvatio? Nisam siguran - dlanovi su mi suviše neosetljivi."
<BR>&nbsp;&nbsp;&nbsp;&nbsp;&nbsp;Odgovorila je klimanjem glave. No, njegov glas skrenuo joj je pažnju na složen izraz lica. Dok ju je gledao, u očima je imao nešto više od običnih sećanja na proteklu noć. Nešto ga je uznemiravalo. Nije želela da prekine ovako retko i prijatno raspoloženje, ali nije oklevala. "Šta je bilo?" nežno je upitala.
<BR>&nbsp;&nbsp;&nbsp;&nbsp;&nbsp;Oborio je pogled, a onda ga vratio uz vidljiv napor. "Suviše toga." Gledao ju je kao da ne zna kako da prihvati njenu brigu. "Divlja magija. Pitanja. Čista sebičnost što uzimam tvoju ljubav, kad..." Progutao je knedlu. "Kada te toliko volim, a opasan sam i možda neću dočekati kraj." Po licu mu se videlo koliko se muči da bude tako otvoren. "Možda nećemo stići nazad na vreme da ti učiniš nešto sa onim nožem što mi je u grudima. Hoću napolje. Ne želim da više budem odgovoran. Već je pobijeno suviše ljudi i postaje sve gore."
<BR>&nbsp;&nbsp;&nbsp;&nbsp;&nbsp;Čula ga je i razumela je. Bio je kao izgladneo čovek koji je konačno okusio hranu za kojom mu je čeznula duša. A ni ona nije bila drugačija. Ali mogućnost koje se užasavao - nož u grudima - njoj nije bila stvarna. Stari ožiljak bio je jedva vidljiv. Utopio se u njegovu bledu kožu. Nije mogla da zamisli da to isceljenje nestane kao da nikada nije ni postojalo.
<BR>&nbsp;&nbsp;&nbsp;&nbsp;&nbsp;Ipak, to je bio samo deo njenih osećanja. Bila je zadovoljna što je tu gde je - sa njim, na Dragulju Zvezdoputa, u potrazi za Jedinim Drvetom, praćena džinovima i haručaijima, Findejlom i Vainom. Bila je spremna da se suoči sa budućnošću koju je poglavar Kletnik spremio za njih. Prenela je to Kovenantu što je jasnije mogla.
<BR>&nbsp;&nbsp;&nbsp;&nbsp;&nbsp;"Nije me briga. Možeš da budeš opasan ili sebičan, ako želiš." Opasnost u njemu bila joj je privlačna od samog početka. A sebičnost nije mogla da se razdvoji od ljubavi. "Ne bojim se."
<BR>&nbsp;&nbsp;&nbsp;&nbsp;&nbsp;Na to mu se pogled smračio. Zatreptao je kao da je ona postala sjajnija od sunca. Pomislila je da će se ponovo popeti u ležaljku i zagrliti je; ali nije. Lice mu je bilo otvoreno i ranjivo, puno detinjastog iščekivanja. Grlo mu se steglo, pa opustilo dok je ponavljao. "Findejl kaže da ću uništiti Zemlju."
<BR>&nbsp;&nbsp;&nbsp;&nbsp;&nbsp;Tada je uvidela da mu je od nje potrebno više od odobravanja. Želeo je da s njom podeli svoje strepnje. Predugo je bio sam. Nije mogao da joj otvori samo jedna vrata. Umesto odogovora, uspravila se u ležaljci, napuštjući udobnost, i sela da ga bolje vidi. Findejl, pomislila je. Smračila se od sećanja. Elohim je pokušao da je spreči da uđe u Kovenanta. Jesi li poludela? To je uništenje! Usud Zemlje je na mojim ramenima. Glas joj je postao strog. "Šta mu je to značilo - 'Zar ti nismo sačuvali dušu'? - kada ste juče razgovarali?"
<BR>&nbsp;&nbsp;&nbsp;&nbsp;&nbsp;Kovenant je iskrivio usta. "To je jedna od stvari koje me plaše." I dalje je gledao ka njoj, ali pogled mu je bio usmeren ka onome što mu se dešavalo. "U pravu je. Na neki način. Oni su me spasli. Kada sam bio sam sa Kasreinom - pre no što me je Hergrom spasao." Glas mu je bio oivičen gorčinom. "Bio sam bespomoćan. On je mogao da učini sve što poželi. Ali nije mogao da se probije kroz to ćutanje. Čuo sam svaku reč koju je rekao, ali nisam mogao ništa da učinim, a on nije mogao da me natera da pokušam. Da nisam bio onakav, verovatno bi dobio moj prsten.
<BR>&nbsp;&nbsp;&nbsp;&nbsp;&nbsp;Ali to ne objašnjava zašto." Ponovo ju je pogledao, a lice mu je bilo bolno od pitanja. "Zašto su mi to uopšte učinili? Zašto me se Findejl toliko boji?"
<BR>&nbsp;&nbsp;&nbsp;&nbsp;&nbsp;Pažljivo ga je gledala, pokušavajući da proceni složenost onoga što je znao, čega se sećao se i što je želeo. Imao je tvrdoglavo lice - usne čvrste kao naredba, oči sposobne za plamen. Ipak, u njemu nije bilo ničeg čvrstog: sve je bilo u suprotnostima. Neki delovi njegove ličnosti bili su joj van domašaja čula, verovatno i van razumevanja. Odgovorila mu je što je odlučnije mogla.
<BR>&nbsp;&nbsp;&nbsp;&nbsp;&nbsp;"I sam se bojiš sebe."
<BR>&nbsp;&nbsp;&nbsp;&nbsp;&nbsp;Za trenutak se namrštio kao da je u iskušenju da odgovori: 'Misliš, da sam uobražen ili neiskusan ili možda samo dovoljno glup me se ne bi trebalo plašiti?' Ali brzo je opustio ramena. "Znam", promrmljao je. "Što više moći imam, sve sam bespomoćniji. Nikada nije dovoljno. Ili je nešto pogrešno. Ili ne mogu da je kontrolišem. To me užasava."
<BR>&nbsp;&nbsp;&nbsp;&nbsp;&nbsp;"Kovenante." Nije želela da mu govori grube stvari, ni da postavlja bolna pitanja. Ali još ga nije videla da izbegava nešto što bi se moglo pokazati grubo i bolno; i želela je da se izjednači sa njim, da pokaže da će mu biti dobar par. "Pričaj mi o neophodnosti slobode."
<BR>&nbsp;&nbsp;&nbsp;&nbsp;&nbsp;Blago se ukočio i podigao obrve, čudeći se neočekivanom toku njenih misli. Ali nije se pobunio. "Pričali smo o tome ranije", polako je rekao. "Teško je objasniti. Sve mi se čini da je glavna stvar u tome jesi li ličnost - imaš li volju i možda malo tvrdoglavosti ili makar sposobnost, ako već ne rešenost, da učiniš nešto iznenađujuće - ili si alatka? Alatka samo služi onome ko je koristi. Dobra je koliko je dobra veština onog ko je koristi i ne valja ni za šta drugo. I zato, ako hoćeš da postigneš nešto naročito - nešto više nego za sebe - ne možeš da koristiš alatku; moraš da koristiš ličnost i da se nadaš da će sva iznenađenja ići u tvoju korist. Moraš da koristiš nešto što ima slobodu da se ponaša drugačije nego što si ti zamislio.
<BR>&nbsp;&nbsp;&nbsp;&nbsp;&nbsp;I tako je sa obe strane. Tvorac hoće da zaustavi Kletnika. Kletnik hoće da sruši Svod Vremena. No, nijedan od njih ne može da koristi alatke, pošto je alatka samo produžetak onoga što sami jesu, a da to mogu da učine sami, alatke im ne bi ni bile potrebne. Zato obojica pokušavaju da koriste nas. Jedina razlika koju ja vidim jeste to što Tvorac ne pokušava da manipuliše. On nas je odabrao i sada rizikuje. Ali Kletnik je drugačiji. Koliko smo slobodni?"
<BR>&nbsp;&nbsp;&nbsp;&nbsp;&nbsp;"Ne." Linden se trudila da ga mirno gleda u oči. "Ne mi." Nije želela da ga povredi; ali znala je da bi ljubav ispala lažna kada bi pokušala da ga poštedi. "Ti imaš prsten. Koliko si ti slobodan? Kada si zauzeo Džoanino mesto..." Zaustavila se. Nije imala srca da završi rečenicu.
<BR>&nbsp;&nbsp;&nbsp;&nbsp;&nbsp;Razumeo ju je. Njene neizgovorene reči bile su odjek njegovih strahova. "Nisam siguran." Ponovo je prestao da je gleda, ne da bi je izbegao, nego da bi pratio svoje sećanja.
<BR>&nbsp;&nbsp;&nbsp;&nbsp;&nbsp;No, ona još nije završila i nije imala strpljenja da čeka sa najtežim rečenicama. "Posle Elohimfesta. Kada sam pokušala da se probijem u tebe." Govorila je u delovima, jer nije bila sigurna da bi uspela da ih pravilno sklopi. Drhteći od sećanja, pokušavala je da bude jasna. "Istog dana kada se pojavio Findejl. Čekala sam - nadala sam se da ćeš se oporaviti sam od sebe. Ali onda više nisam mogla da čekam. Ako ništa drugo, mislila sam da ćeš ti moći da mu iznudiš odgovore."
<BR>&nbsp;&nbsp;&nbsp;&nbsp;&nbsp;Zatvorila je oči da ne bi videla njegov pogled. "Ali uspela sam samo toliko." Tamna i gladna moći, pokušala je da uspostavi vlast nad njim. A sada joj se vratio vrtlog posledica. Počela je da se nesvesno njiše u ležaljki, pokušavajuči da se uteši, da prevede sećanja u jezik. "Bila sam izbačena. Ili sam izbacila samu sebe. Da pobegnem od onoga što sam videla." Obuzeta bolom, opisala je kako ga je videla kao žrtvu Kobi Sunca, užasnog i čudovišnog kao Marid.
<BR>&nbsp;&nbsp;&nbsp;&nbsp;&nbsp;Smesta je potražila njegovo lice, kao da će time razagnati strepnje. Oštro ju je gledao; u pogledu su mu se sukobljavali gnev i strah. Obrecnula se na njega, grublje nego što je nameravala, ali nije uspela da se uzdrži. "Možeš li da mi kažeš da se nisi već prodao? Da nisi oruđe Opakog?"
<BR>&nbsp;&nbsp;&nbsp;&nbsp;&nbsp;"Moda nisam." Lice mu je postalo izdvojeno, kao da ga je odgurnula van domašaja, primorala ga da se povuče u granintne temelje svog bola i izolacije. Glas mu je bio hladan kao lepra. "Možda Elohimi misle da jesam. Možda je ono što si ti videla njihova predstava o meni." Lice mu se zgrčilo. Odmahnuo je glavom, pokušavajući da se razuveri. "Ne. To je samo još jedan jeftin izgovor." Lice mu je polako omekšalo kao da se odlučio na ranjivost, izlažući se pred njom. "Možda je Findejl u pravu. Trebalo je da mu dam prsten. Ili da ga dam tebi. Pre no što bude prekasno. Ali proklet bio ako se samo tako predam. Neću, sve dok budem imao nade."
<BR>&nbsp;&nbsp;&nbsp;&nbsp;&nbsp;Nade? ponovila je u sebi. Ali on je već odgovarao.
<BR>&nbsp;&nbsp;&nbsp;&nbsp;&nbsp;"Ti si jedna. Onaj starac na farmi te je odabrao. Rekao ti je Budi što jesi. Još si tu, i voljna si, i to je jedno. Ono što si mi upravo rekla nešto je drugo. Ako je ono što si videla tačno - ako sam zaista alatka ili žrtva Opakog - onda ne mogu da ga zaustavim. Ali neće moći da me upotrebi da bi došao do onoga što želi."
<BR>&nbsp;&nbsp;&nbsp;&nbsp;&nbsp;Grubo se zaustavio, dajući joj priliku da razmotri značenje onoga što joj govori. Da se ciljevi poglavara Kletnika zapravo okreću oko nje. Da jezgro opstanka Zemlje počiva na njoj, na način koji još nije ni počela da shvata. Da se i njome manipuliše kako bi postigla uništenje Zemlje.
<BR>&nbsp;&nbsp;&nbsp;&nbsp;&nbsp;Za trenutak ju je uhvatila jeza, vraćajući strah u osunčanu kabinu. Ali Kovenant je ubrzo ponovo progovorio, odgovarajući na njena iščekivanja.
<BR>&nbsp;&nbsp;&nbsp;&nbsp;&nbsp;"I ima još jedna. Još jedna nada." Glas mu je sada bio blaži, gotovo nežan - prigušen tugom i priznanjem. "Rekao sam ti da sam već tri puta bivao u Domaji. Zapravo, to nije bilo tri, nego četiri puta. Prva tri puta nisam imao nikakvog izbora. Prizvali bi me, želeo ja da dođem ili ne. Posle prvog puta uopšte više nisam želeo.
<BR>&nbsp;&nbsp;&nbsp;&nbsp;&nbsp;Ali treći put je bilo najgore. Bio sam u šumi iza moje farme i video sam devojčicu koju samo što nije ujela zvečarka. Pokušao sam da je spasem. Ali pao sam. Sledećeg trenutka bio sam na pola puta za Veselkamen, a Mhoram se upravo trudio da završi prizivanje.
<BR>&nbsp;&nbsp;&nbsp;&nbsp;&nbsp;Odbio sam. Devojčica je bila u stvarnom svetu, a zmija bi je ubila. To mi je bilo važnije od svega ostalog, bez obzira na to šta se desilo sa Domajom.
<BR>&nbsp;&nbsp;&nbsp;&nbsp;&nbsp;Kada sam to rekao Mhoramu" - glas mu se pretvorio u grč gubitka - "pustio me je." Napete ruke i ramena ponavljali su kao odjek. Mhoram.
<BR>&nbsp;&nbsp;&nbsp;&nbsp;&nbsp;Ipak, prisilio se da nastavi. "Vratio sam se prekasno da zaustavim zmiju. Ali devojčica je još bila tamo. Uspeo sam da isisam deo otrova, a onda sam je nekako vratio roditeljima. Do tada je četvrto prizivanje već počelo. I prihvatio sam ga. Otišao sam svojom voljom. Ništa više nisam želeo sem još jedne prilike da se borim sa poglavarom Kletnikom."
<BR>&nbsp;&nbsp;&nbsp;&nbsp;&nbsp;Sada je otvoreno gledao Linden, dozvoljavajući joj da vidi u njemu sve nerazrešene sukobe, mučne i nedorečene odgovore. "Jesam li se prodao Kletniku time što sam odbio Mhorama? Ili sam se prodao Tvorcu, prihvativši to poslednje prizivanje? Ne znam. Ali mislim da se nijedno ljudsko biće ne može pretvoriti u alatku protiv svoje volje. Može se navesti da uništava, možda. Može se zavesti ili slomiti. Ali ako učinim ono što Kletnik želi, biće to zato što sam negde pogrešio - što sam nešto pogrešno razumeo, što sam se predao mom unutrašnjem Opakom, izgubio hrabrost, zavoleo moć ili uništenje, nešto." Izgovarao je svaku reč kao potvrdu. "A ne zato što sam nečije oruđe."
<BR>&nbsp;&nbsp;&nbsp;&nbsp;&nbsp;"Kovenante." Posegnula je ka njemu iz zanjihane ležaljke. Sada ga je videla ovakvog kakav je bio kada su se prvi put sreli: punog snage i cilja, kada je uspeo da je ubedi da mimo volje prihvati nerazumljivu viziju Džoane i opsednutosti, a onda ju je povukao kao ljubavnicu za sobom kada je pošao u susret krizi Džoaninog izbavljenja - kao uspravno oličenje moći i bola kada je razorio pola Klave da je oslobodi, a kasnije je običnu logorsku vatru u Leleju pretvorio u kamoru za odavno mrtve Bezemljaše. Izgovorila je njegovo ime kao da iskušava njegov ukus. I odala mu je svoju poslednju tajnu, poslednji delić informacije koji je svesno skrivala od njega.
<BR>&nbsp;&nbsp;&nbsp;&nbsp;&nbsp;"Nisam ti sve rekla o onom starcu. Na farmi. Rekao mi je Budi što jesi. Ali to nije sve." Posle toliko vremena još je pamtila reči kao da su joj urezane u mozak. "Rekao je 'Ah, kćeri moja, ne plaši se. Nećeš pogrešiti, ma kako te napao'." Pogledala je Kovenanta u oči, trudeći se da pogledu da lakoću koja joj je nedostajala u glasu. "'Na svetu postoji i ljubav'."
<BR>&nbsp;&nbsp;&nbsp;&nbsp;&nbsp;Kovenant je za trenutak nepokretno stajao, upijajući otkriće. Onda je pružio ka njoj troprstu šaku. Telo mu je svetlelo na sucu koje je prodiralo u kabinu kroz otvoren prozor. Gorak osmeh sukobio se sa mračnom verlinom očiju dok je govorio. "Možeš li da poveruješ? Bio sam impotentan. Dok sam još mislio da je lepra čitava priča."
<BR>&nbsp;&nbsp;&nbsp;&nbsp;&nbsp;Umesto odgovora, prevrnula se preko ivice ležaljke i spustila stopala na lestvice. Uzela ga je za ruku i on ju je povukao pod svetlo.
<BR>&nbsp;&nbsp;&nbsp;&nbsp;&nbsp;Kasnije su zajedno izišli na palubu. Nisu nosili svoju odeću, nego grube košulje od sive, grebenane vune koje su im sašili džinovi - ostavili su za sobom staru odeću kao da su oljuštili bar jedan sloj svojih nekadašnjih ličnosti. Košulje su bile skromne i udobne; a ipak se u Kovenantovom pogledu videlo da je svestan njenog tela. Bosonogi na kamenu kao da su se srodili sa džinobrodom, izišli su iz njene kabine i popeli se na zadnju palubu.
<BR>&nbsp;&nbsp;&nbsp;&nbsp;&nbsp;Linden je neko vreme osećala da crveni kao devojčica. Trudila se da deluje nemarno; ali nije mogla da spreči priliv krvi koji joj je zapljusnuo lice. Svaki džin koga bi sreli kao da je gledao nju i Kovenanta sa razumevanjem, smehom i otvorenim odobravanjem. Lupižena se toliko široko nasmešio da se gotovo nije ni videlo koliko mu je lice izobličeno. Brusobolu su oči sinule ispod nadnesenih obrva, a brada mu se kostrešila od zadovoljstva. Uobičajena seta sidromajstora Sedmoruka popustila je pred osmehom punim tuge i zadovoljstva - osmehom čoveka koji je izgubio svoju ljubav toliko davno da više nije ni zavideo onima koji su je upravo stekli. Čak i Vedrognevino grubo lice prekrilo se boricama osmeha. A Prva ih je pogledala iznenada ublaženog dostojanstva, nagoveštavajući da i u njoj postoji sposobnost džinova da se raduju.
<BR>&nbsp;&nbsp;&nbsp;&nbsp;&nbsp;Na kraju su ih svi tako otvoreno gledali da je Linden poželela da se okrene i vrati. Da je progovorila, možda bi zvučala grubo, toliko joj je bilo neprijatno. Ali Kovenant ih je sve odmerio, šaljivo se podbočivši, i zarežao. "Pa zar svi na ovoj prokletoj stenčugi znaju šta smo radili?"
<BR>&nbsp;&nbsp;&nbsp;&nbsp;&nbsp;Na to je Lupižena prsnuo u smeh; i začas su se svi džinovi od srca smejali. Kovenant je pokušao da se namršti, ali nije uspeo. Lice mu se nehotice izvilo u osmeh. Linden je ustanovila da se smeje kao da nikada ranije nije to učinila.
<BR>&nbsp;&nbsp;&nbsp;&nbsp;&nbsp;Jedra su bila zategnuta na vetru, izazivački spremna pod potpuno vedrim nebom. Osećala je životnost kamena i posade kao blago golicanje pod tabanima. Dragulj Zvezdoputa jedrio je mirnim morem kao da se potpuno oporavio. Ili se možda Linden oporavila.
<BR>&nbsp;&nbsp;&nbsp;&nbsp;&nbsp;Ona i Kovenant proveli su popodne dokono lutajući po dromondu, pričajući sa džinovima i odmarajući se u prijatnom ćutanju na osunčanoj palubi. Brzo je primetila da se Vain nije pomerio od ograde; stajao je kao crni kip, savršen i prelep; crnilo su razbijali samo iscepana tunika i gvozdeni prstenovi oko desnog doručja i levog članka. Izgledao je kao da je stvoren da bude suprotnost Findejlu, koji je i dalje stajao na pramcu, a bledi ogrtač mu je lepršao na vetru kao da je tkanina promenljiva poput njega samoga, sposobna da se pretopi u bilo kakav oblik ako poželi. Izgledalo je nemoguće da Određeni i demonokot imaju išta zajedničko. Linden i Kovenant raspravljali su neko vreme o njihovoj tajni; ali nisu imalil ništa novo da saopšte jedno drugom.
<BR>&nbsp;&nbsp;&nbsp;&nbsp;&nbsp;Brin i Kail stalno su im bili na raspolaganju, ali držali su se malo dalje, kao da ne žele da smetaju - ili im je bilo neprijatno u Lindeninoj blizini. Misli su im ostale skrivene iza večite bezizražajnosti; ali ona je već shvatila da je to samo senka preko dubokih osećanja. Kao da je osećala nešto nerazrešeno u njima. Kovenant je zahtevao i dobio njihovu pokornost. Očito nisu spremni da tako lako menjaju poverenje u nepoverenje ili obratno.
<BR>&nbsp;&nbsp;&nbsp;&nbsp;&nbsp;Smetao joj je njihov nepromenljivi stav, ali smirivala ju je Kovenantova blizina i otvorenost. Povremeno bi prešla prstima preko ožiljaka na njegovoj podlaktici, kao da ih proverava. Inače je dozvolila sebi da se potpuno opusti.
<BR>&nbsp;&nbsp;&nbsp;&nbsp;&nbsp;Dok su se izležavali na velikom smotku konopca, došao je Lupižena da im se pridruži. Posle malo neobaveznog razgovora, Linden je pomenula da nigde ne vidi Sanomora. Osećala se vezana za nemog džina posebnim prijateljstvom i zabrinula se za njega.
<BR>&nbsp;&nbsp;&nbsp;&nbsp;&nbsp;"Ah, Sanomor", uzdahnuo je Lupižena. "Brusobol ga razume bolje od mene - a ipak ga uopšte ne razume. Sada smo snabdeveni i popravljeni. Dok ovaj vetar traje, jurimo ka odredištu kao strela. Stoga razlog za nadu ne treba nadaleko tražiti ni skupo platiti. Ipak, u njemu se sakuplja tama koju ne može da imenuje. On na mesto Jedinog Drveta gleda kao na brlog smrti." Lupižena je za trenutak podigao glas. "Kad bi bar mogao da govori! Srce džina nije stvoreno da u samoći i ćutanju nosi takve priče." Onda se ponovo utišao. "Stalno je u svojoj kabini. Čini mi se da želi da nas poštedi vizija koje ne može da izgovori."
<BR>&nbsp;&nbsp;&nbsp;&nbsp;&nbsp;Ili možda, nadađala je Linden, naprosto ne može da podnese da ga drugi gledaju kako pati. Zaslužio je bar toliko dostojanstva. Od svih ljudi na Dragulju Zvezdoputa samo je ona mogla da iskusi nešto slično onome što on oseća. Ipak, njena osetljivost nije Zemljo-vid i nije mogla da premosti jaz između njih. Zasad je ostavila pitanja o Sanomoru i pustila da se raspoloženjem uklopi u vedrinu džinova.
<BR>&nbsp;&nbsp;&nbsp;&nbsp;&nbsp;Dan je polako prošao; uveče je Brusobol skratio jedra i oslobodio najveći mogući deo posade za zajednički skup. Ubrzo posle večere, gotovo četrdeset džinova okupilo se oko prednjeg jarbola, ostavljajući na dužnosti samo Sedmoruka za brodosrcem i troje džinova na straži. Linden i Kovenant su im se pridružili kao da ih privlači smeh, veselost i predosećanje priča. Prednja paluba bila je u mraku, osim jedne svetiljke; ali tama je bila topla od drugarstva i iščekivanja, prijatna zbog bistrookog prisustva džinova. Visoko iznad sporog plesa jarbola, zvezde su osvetljavale nebesa. Kada je počela pesma, Linden se udobno smestila pored prednjeg jarbola i pustila da je ponese čvrsto zdravlje posade.
<BR>&nbsp;&nbsp;&nbsp;&nbsp;&nbsp;Pesma je imala ritam nalik na nepromenljive pokrete mora; ali melodija se izdizala nad njim u lukovima spremnosti i smeha, uživajući u svim radostima i tugama, zaboravljajući napore. Reči nisu uvek bile radosne, ali duh iza njih jeste - radostan i pun života, spajajući setu i vedrinu sve dok se nisu stopili u jednu dušu - neuništivo živu, posvećenu životu.
<BR>&nbsp;&nbsp;&nbsp;&nbsp;&nbsp;A kada je pesma završena, istupio je Brusobol da se obrati skupu. U opštim crtama, priča je bila o Bhrathairdomu; ali posebno je pričao o haručaijima, kako bi svi džinovi saznali kako je živeo i umro Hergrom. Time je odao počast mrtvima i osokolio žive. Nije zanemario ni Cerovu ulogu; njegov narod još je dugo posle priče ostao nem, u tišini koju ni Brin ni Kail ne bi mogli da protumače drugačije do kao poštovanje.
<BR>&nbsp;&nbsp;&nbsp;&nbsp;&nbsp;Potom su usledile druge priče. Veza Vedrogneva je sa dobro odglumljenom tugom pričala o dvoje tvrdoglavih i usamljenih džinova koji su se sukobljavali iz ljubavi za koju su pogrešno mislili da je neprijateljstvo. Lupižena je otpevao drevnu baladu sa ukusom soli, u znak sećanja na Bezemljaše. A Kovenant je potom ustao da ispriča skupu o Bereku Troprstu, drevnom junaku Domaje koji je osetio Zemnu Moć u buđenju Ognjenih lavova na Planini Groma, stvorio Žezlo Zakona da bi vladao i pomagao tu moć i osnovao Veće poglavara da joj služi. Kovenant je pričao tiho, više za sebe, kao da se trudi da razjasni svoje osećanje dužnosti; ali priča je spadala među onakve kakve džinovi cene i kada je završio, nekoliko ih mu se naklonilo, priznajući senovitu i duboku vezu između njega i Domajinog pradavnog spasitelja.
<BR>&nbsp;&nbsp;&nbsp;&nbsp;&nbsp;Malo kasnije oglasio se Lupižena. "Voleo bih da znam više o toj retkoj Domaji. Životi takvih kao što je Berek čine sluh ponosnim."
<BR>&nbsp;&nbsp;&nbsp;&nbsp;&nbsp;"Da", promrmljao je Kovenant. "A slava sveta postaje sve manja", rekao je kao da navodi, ali nije to objasnio niti je ponudio novu priču.
<BR>&nbsp;&nbsp;&nbsp;&nbsp;&nbsp;Nastupila je tišina dok su džinovi čekali novu priču ili pesmu. Iznenada se tama ispred Linden i Kovenanta uskovitlala i pojavio se Findejl kao produžetak svetlosti svetiljke. Njegov dolazak izazvao je nekoliko iznenađenih uzvika; ali gotovo smesta se vratila tišina. Njegova neobičnost zahtevala je pažnju skupa.
<BR>&nbsp;&nbsp;&nbsp;&nbsp;&nbsp;Kada je tišina bila potpuna, osim tihih pokreta jedara i zapljuskivanja talasa o kamene bokove dromonda, progovorio je tihim glasom. "Ja ću ispričati priču, ako smem."
<BR>&nbsp;&nbsp;&nbsp;&nbsp;&nbsp;Prva mu je dozvolila krutim klimanjem glave. Izgledalo je da nije sigurna u njega, ali nije oklevala da sasluša sve što bude želeo da kaže. Možda će im pružiti nekakvo saznanje o prirodi ili pobudama svog naroda. Linden se napela i usmerila sva čula ka Određenom. Kovenant je, sedeći kraj nje, ispravio leđa kao da očekuje neki neprijateljski čin.
<BR>&nbsp;&nbsp;&nbsp;&nbsp;&nbsp;No, Findejl nije odmah počeo priču. Podigao je urušeno lice ka zvezdama, raširio ruke kao da otkriva srce i izvio pesmu u tamu.
<BR>&nbsp;&nbsp;&nbsp;&nbsp;&nbsp;Pevao je drugačije od svega što je Linden ikada čula. Pesma je bila melodična na neki čaroban način, prosto joj dražeći osećanja. A bila je harmonizovana na nekoliko nivoa istovremeno, kao da je predviđena za više pevača. Kao što se povremeno pretvarao u kamen, vetar ili vodu, tako se sada pretvorio u pesmu; melodija se izvijala ne iz ljudskog tela koje je odabrao da nosi, nego iz srži njegovog bića. Bila je toliko čudna i divna da se Linden iznenadila što može da razume reči.
<BR>
<BR>&nbsp;&nbsp;&nbsp;&nbsp;&nbsp;Neka se poklone svi na Moru;
<BR>&nbsp;&nbsp;&nbsp;&nbsp;&nbsp;neka se pognu koji idu tlom:
<BR>&nbsp;&nbsp;&nbsp;&nbsp;&nbsp;jer nema mira i nema ni sna
<BR>&nbsp;&nbsp;&nbsp;&nbsp;&nbsp;tamo kud se Određeni sprema.
<BR>
<BR>&nbsp;&nbsp;&nbsp;&nbsp;&nbsp;Neka se poklone svi na Moru;
<BR>&nbsp;&nbsp;&nbsp;&nbsp;&nbsp;jer nikada ugledali nisu
<BR>&nbsp;&nbsp;&nbsp;&nbsp;&nbsp;kako Zemlje pod zvezdama nema
<BR>&nbsp;&nbsp;&nbsp;&nbsp;&nbsp;i uništenje kako se sprema.
<BR>
<BR>&nbsp;&nbsp;&nbsp;&nbsp;&nbsp;Smrtnost ima smrtonosne oči.
<BR>&nbsp;&nbsp;&nbsp;&nbsp;&nbsp;Neka se pognu koji idu tlom,
<BR>&nbsp;&nbsp;&nbsp;&nbsp;&nbsp;jer su prazni pod udarom moći
<BR>&nbsp;&nbsp;&nbsp;&nbsp;&nbsp;a ne znaju šta im se sve sprema.
<BR>
<BR>&nbsp;&nbsp;&nbsp;&nbsp;&nbsp;Cena vida strava je opasna
<BR>&nbsp;&nbsp;&nbsp;&nbsp;&nbsp;gubitak života vaskolikog,
<BR>&nbsp;&nbsp;&nbsp;&nbsp;&nbsp;jer nema mira i nema ni sna
<BR>&nbsp;&nbsp;&nbsp;&nbsp;&nbsp;kada Zemlja počinje da pada.
<BR>
<BR>&nbsp;&nbsp;&nbsp;&nbsp;&nbsp;I zato neka se poklone svi
<BR>&nbsp;&nbsp;&nbsp;&nbsp;&nbsp;koji ne vide, koji ne čuju;
<BR>&nbsp;&nbsp;&nbsp;&nbsp;&nbsp;jer pošteđeni su putovanja
<BR>&nbsp;&nbsp;&nbsp;&nbsp;&nbsp;tamo kud se Određeni sprema.
<BR>
<BR>&nbsp;&nbsp;&nbsp;&nbsp;&nbsp;Pevao je bez napora, a kada je završio, ostavio ih je u nečem nalik na zanos. Uprkos nagonskom nepoverenju, razlozima za bes, Linden je uhvatila sebe kako razmišlja da su možda Elohimi ipak pošteni. Bili su iznad svake procene. Kako bi mogla da razume - a kamoli da proceni - etiku naroda koji učestvuje u svemu oko sebe, deleći osnovnu materiju Zemlje?
<BR>&nbsp;&nbsp;&nbsp;&nbsp;&nbsp;Ipak se oduprla. Imala je suviše razloga za sumnju. Jedna pesma nije dovoljan odgovor. Pazeći da ostane izdvojena, čekala je priču Određenog.
<BR>&nbsp;&nbsp;&nbsp;&nbsp;&nbsp;Počeo je tiho, jedva nadglasavajući prigušeno disanje džinova. Za priču je odabrao ljudski glas, prihvativši ograničenja smrtnog grla sa smišljenim razlogom, kao da ne želi da mu se slušaoci zanesu iz pogrešnih razloga. Ili mu je, pomislila je Linden, možda priča čemerna, pa mora da održi distancu.
<BR>&nbsp;&nbsp;&nbsp;&nbsp;&nbsp;"Elohimi se razlikuju od drugih naroda na Zemlji", rekao je pod svetlošću svetiljke, okružen tamom. "Mi smo od Zemlje i Zemlja je od nas, mnogo dublje i potpunije no ijedan drugi oblik života. Mi smo njen Gmra. Nema drugog tačnog i potpunog imena za nas. I zato smo postali usamljen narod, povlačeći se iz okolnog sveta, ukazujući pažnju samo uljezima koje puštamo k sebi iz spoljašnjosti. Kako drugačije da postupamo? Imamo malo razloga i želje da se mešamo sa drugim životima. A često se pokaže da oni koji nas potraže izvuku malo koristi iz onoga što nađu.
<BR>&nbsp;&nbsp;&nbsp;&nbsp;&nbsp;Ipak, nije oduvek bilo tako. U vreme koje nama nije daleko, ali koje je odavno zaboravljeno među vašim najdaljim sećanjima, nismo se tako povučeno držali. Iz doma i središta Elemesnedena putovali smo širom Zemlje, tražeći nešto da naučimo kao što sada tražimo unutar sebe. Mi ne starimo po merilima Zemlje. Ali po našim merilima, bili smo mlađi nego sada. A u toj mladosti obišli smo mnogo mesta u mnogo vremena, učestvujući u svemu što smo videli, možda ne baš uvek veoma mudro.
<BR>&nbsp;&nbsp;&nbsp;&nbsp;&nbsp;Ali o tome neću da govorim. Radije bih da pričam o Određenima. O onima koji su otišli pre mene, prevazišavši ime, izbor i vreme da bi pomogli ugroženoj Zemlji. Plod vida i znanja, poneli su teret od koga je zavisio dobar deo Zemlje, ako ne i cela.
<BR>&nbsp;&nbsp;&nbsp;&nbsp;&nbsp;Ipak, i u njihovim delima bila je važna mladost. U ranijim dobima povremeno smo prihvatali - neću da kažem sitnije - ali manje životne opasnosti. Primećujući potrebu koja bi nam dirnula srca, skupili bismo se i Odredili nekoga da udovolji toj potrebi. Imenovaću jednu takvu, kako biste razumeli prirodu potrebe o kojoj govorim. U davno zaboravljenoj prošlosti mesta koje vi zovete Domajom život nisu živeli ljudi nego drveće. Prostrane šume pune razuma i osećanja pokrivale su čitavo područje - jedno srce i jedan um u svakom listu i svakoj grani svakog drveta među bezbrojnim hiljadama mnoštva i veličina šuma. I taj život su Elohimi voleli.
<BR>&nbsp;&nbsp;&nbsp;&nbsp;&nbsp;Ali pojavila se mržnja prema šumi, želja za uništenjem. I to je bilo strašno, jer drvo može da oseti ljubav ili bol ili da krikne, ali ima malo načina da se odbrani. Nedostajalo mu je znanje. Stoga smo se okupili i odredili jednu među nama da da svoj život toj šumi. To je učinila tako što se stopila sa drvećem, koje je preuzelo potrebno znanje od nje.
<BR>&nbsp;&nbsp;&nbsp;&nbsp;&nbsp;To znanje šuma je upotrebila da je veže za kamen, koristeći njeno ime i biće da stvori prepreku nad onom mržnjom. Stoga je izgubljena za svoj narod i za sebe - ali prepreka je ostala sve dok je u šumi bilo snage da je drži.
<BR>&nbsp;&nbsp;&nbsp;&nbsp;&nbsp;"Kolos", dahnuo je Kovennt. "Kolos Oborine."
<BR>&nbsp;&nbsp;&nbsp;&nbsp;&nbsp;"Da", rekao je Findejl.
<BR>&nbsp;&nbsp;&nbsp;&nbsp;&nbsp;"A kada su u Domaju počeli da pristižu ljudi, kada su stali da seku drveće kao da predstavlja samo građu i problem, šuma je onim što je naučila stvoila Šumnike da je zaštite. Samo, to je trajalo predugo, a ljudi je bilo previše, dok Šumnika nije bilo dovoljno, nisu mogli da stignu svuda, nisu mogli da zaustave mnogo slepih i okrutnih ili prosto bezobzirnih sekira i vatri. Sreća je što su uspeli da sačuvaju svest šume i toliko koliko su uspeli."
<BR>&nbsp;&nbsp;&nbsp;&nbsp;&nbsp;"Da", ponovo je rekao Findejl.
<BR>&nbsp;&nbsp;&nbsp;&nbsp;&nbsp;"Vatru mu paklenu!" dreknuo je Kovenant. "Zašto niste učinili nešto?"
<BR>&nbsp;&nbsp;&nbsp;&nbsp;&nbsp;"Prstenošo", odvratio je Elohim, "nismo više bili tako mladi. A teret Određenog bio je užasan nama, koji nismo stvoreni za smrt. Stoga smo bili sve nespremniji da prihvatamo brige koje nisu naše. Sada mnogo manje lutamo, ne zato što manje saznajemo - jer sve ono što Zemlja zna mi smo odavno saznali - nego zato što ćemo manje biti vođeni u ljubav koja se završava smrću.
<BR>&nbsp;&nbsp;&nbsp;&nbsp;&nbsp;Ipak", nastavio je bez pauze, "još nisam ispričao moju priču. Želim da govorim o Kastenesenu, koji je jedini od svih što su bili Određeni želeo da odbije teret.
<BR>&nbsp;&nbsp;&nbsp;&nbsp;&nbsp;U vreme mladosti Elohima, on je bio mlađi od ostalih - mlad kao što je danas Napev, tvrdoglav i nagao, ali potpuno drugačije. Među onima koji su putovali, on je išao najdalje i najčešće. U vreme kada je odabran, nije ga bilo u Elemesnedenu.
<BR>&nbsp;&nbsp;&nbsp;&nbsp;&nbsp;Odlučio je da se nastani u zemljama na istoku, gde se za Elohime nije znalo, čak ni slutilo. I tamo je učinio nešto što Elohimi nikada nisu činili. Odao se ljubavi prema smrtnoj ženi. Hodao je među njenim narodom kao čovek iste krvi. Ali u njenom domu bio je Elohim, uništavajući predstave šta sve može, a šta ne može smrtno telo.
<BR>&nbsp;&nbsp;&nbsp;&nbsp;&nbsp;Tog čina smo se zgrozili i zgrozili bismo se ponovo, iako ga ne nazivamo zlom. U tome je ležala cena za ženu koja je nije ni razumela ni odbila. Obdarena, ili bolje zaslepljena čitavom Zemljom i ljubavlju i mogućnostima u obliku jednog muškarca, izgubila je dušu - pre u ludilu ili u opsednutosti nego u smrtnoj ljubavi. Voleći je, osudio ju je na propast, a nije to znao. Odlučio je da ne sazna.
<BR>&nbsp;&nbsp;&nbsp;&nbsp;&nbsp;Stoga je on određen da zaustavi štetu. Jer u to vreme Zemlja se našla u opasnosti pred kojom nismo mogli da zatvorimo oči. Na najdaljem severu sveta, gde su koreni zime u ledu i hladnoći, rodila se vatra u temeljima nebeskog svoda. Ne govorim o uzrocima te vatre, nego samo o opasnosti koju je predstavljala po Zemlju. Bila je tako jaka i na takvom mestu, da je pretila da razrije ljusku sveta. I kada su se Elohimi okupili da razmotre ko da bude određen, Kastenesen nije bio među nama. Čak i da je došao da govori u svoju odbranu, opet bi on bio određen, jer je naudio ženi koja nije mogla da naudi njemu, a on je to zvao ljubavlju.
<BR>&nbsp;&nbsp;&nbsp;&nbsp;&nbsp;Ali snaga onoga što je on nazvao ljubavlju bila je tolika da je, kada mu je stigla reč o izboru, poveo tu ženu sa sobom i pobegao, pokušavajući da izbegne teret.
<BR>&nbsp;&nbsp;&nbsp;&nbsp;&nbsp;Zato je meni i ostalima sa mnom zapalo da idemo u poteru. Ponašao se kao da je poludeo, jer sigurno je znao da nema na Zemlji mesta gde se može sakriti od nas. A da je i bilo moguće da izađe van našeg domašaja, da se pretopi u oblik koji mi ne bismo prepoznali, nije mogao to da učini dok ga je pratila žena. Njeno smrtno telo ga je vezivalo. A nije hteo da se odvoji od nje i tako smo ga našli i uzeli.
<BR>&nbsp;&nbsp;&nbsp;&nbsp;&nbsp;Ponegovali smo ženu kako smo god umeli, iako joj je ljubav naudila preko naših moći. A njega smo odneli do vatre koje je gorela na severu. Za nas je on ostao Elohim i nismo ga mogli osloboditi tereta. Ali on je smatrao da više ne spada među nas, ni na Zemlju, nego da pripada samo ženi koju je izgubio. Pretvorio se u ludilo među nama. Nije hteo da prihvati da bude Određeni ni da je potreba Zemlje neizbežna. Opirao se nama i nebesima i Gmrau. Mene je naročito proklinjao, obećavajući mi usud koji će prevazići sve moje strepnje - jer ja sam mu bio bliži od svih Elohima, a nisam hteo da ga slušam. Zbog tolikog njegovog očajanja bili smo primorani da ga vežemo na mesto, lišivši ga imena, izbora i vremena da bi postao kamen temeljac ugroženog temelja na severu. Tako je vatra obuzdana, Zemlja spasena, a Kastenesen izgubljen"
<BR>&nbsp;&nbsp;&nbsp;&nbsp;&nbsp;Findejl je zaćutao. Za trenutak je ostao nepomičan među nepomičnim džinovima; svi slušaoci su nemo sedeli, izgubljeni kao Kastenesen u priči Određenog. Potom se okrenuo ka Linden i Kovenantu i pogledao ih kao da je sve to ispričao da bi odgovorio njihovom stalnom nepoverenju; u glasu mu se osetio drhtaj prilježnosti.
<BR>&nbsp;&nbsp;&nbsp;&nbsp;&nbsp;"Da smo imali ikakvog drugog načina da se borimo sa vatrom, ne bismo odredili Kastenesena kao što jesmo. On nije izabran radi kazne za zlo, nego iz neophodnosti." Žute oči kao da su sakupljale svetlost svetiljke, blistajući iz tame neprirodnim sjajem. "Cena vida je strava i opasnost. Želim da me razumete."
<BR>&nbsp;&nbsp;&nbsp;&nbsp;&nbsp;Istopio se i nestao sa skupa, ostavljajući za sobom ćutanje kao neugasivu i neizlečivu usamljenost.
<BR>&nbsp;&nbsp;&nbsp;&nbsp;&nbsp;Kada je Linden podigla pogled ka zvezdama, više joj nisu imale smisla. Findejl je isto tako mogao reći i: To je uništenje.
<BR>
<BR>&nbsp;&nbsp;&nbsp;&nbsp;&nbsp;Vreme je ostalo isto još tri dana, noseći Dragulj Zvezdoputa brzo i delotvorno. No, petog dana od odlaska iz Bhrathairdoma vazduh kao da se naglo zgusnuo, pa je čak i vetar delovao lepljivo i ukočeno. Nebo se prekrilo oblacima nalik na pukotine, pa je izgledalo kao da se ruši pod sopstvenom težinom. Nagli udari vetra i pljuskovi bacali su džinobrod na sve strane. Ponekad bi, bez ikakve najave, svi drugi zvuci bili prigušeni pucketanjem jedara ili vrlim šištanjem kiše. Tople, svojeglave i divlje, oluje su ih bacakale izmeđi obzorja. Nije bilo opasnosti po dromond; ali toliko su sporo napredovali kao da su hodali, kao da su se teturali, bacani sa strane na stranu. Obogaljen gubitkom srednjeg jarbola, Dragulj Zvezdoputa tvrdoglavo je hramao ka odredištu, ali nije uspevao da se izbavi iz kraljevstva oluja.
<BR>&nbsp;&nbsp;&nbsp;&nbsp;&nbsp;Posle čitavog dana nepravilnih trzaja i teturanja, Linden je pomisila da će dobiti morsku bolest. Talasi su narušavali postojanost koju je po navici očekivala od kamena pod bosim nogama. Osećala je kako kroz prošarani granit vibrira nestrpljenje posade, osećala je kako pramac dromonda uranja u more pod svakim uglom osim onog potrebnog. A Kovenant joj nije bio od pomoći; njegovo raspoloženje zahtevalo je što veću žurbu džinobroda. Ispod površine prijateljstva bio je grozničavo obuzet svojim ciljem. Nije mogla da savlada mučninu sve dok joj Lupižena nije dao razblaženo alem-vino da time umiri želudac.
<BR>&nbsp;&nbsp;&nbsp;&nbsp;&nbsp;Te noći ona i Kovenant napravili su postelju na podu njene kabine kako ne bi morali da trpe pojačano njihanje ležaljke. No, narednog dana oluje su postale još bešnje. Posle zalaska sunca, kada mu je pukotina u oblacima omogućila da proceni zvezde, Brusobol je objavio da je pohod prešao jedva dvadeset milja od prethodnog jutra. "Sudeći po ovom tempu", promumlao je kroz Bradu, "Ostrvo Jedinog Drveta potonuće u more pre no što stignemo do njega."
<BR>&nbsp;&nbsp;&nbsp;&nbsp;&nbsp;Lupižena se nasmejao. "Zar to govori jedan džin? Kapetane, nisam znao da si ljubitelj žurbe."
<BR>&nbsp;&nbsp;&nbsp;&nbsp;&nbsp;Brusobol mu nije odgovorio. Po pogledu je ličio na Sanomora, a gledao je Kovenanta.
<BR>&nbsp;&nbsp;&nbsp;&nbsp;&nbsp;Kovenant je odgovorio trenutak kasnije. "Nekoliko stoleća posle Obreda Obesvećenja jamnik po imenu Drul Stenotočac našao je Žezlo Zakona. Koristio ga je za razne stvari, a jedna od njih je bila da se igra vremenom."
<BR>&nbsp;&nbsp;&nbsp;&nbsp;&nbsp;Linden ga je oštro pogledala. Zaustila je da pita - Misliš li da neko izaziva...? Ali on je već nastavio. "Lutao sam već jednom kroz ovakvu malu oluju. Sa Atiaran." Glas mu je ogrubeo od sećanja. "Razbio sam je. Pre no što sam i stigao da poverujem da postoje stvari kao što je divlja magija."
<BR>&nbsp;&nbsp;&nbsp;&nbsp;&nbsp;Sada su svi zurili u njega. Tišina je bila puna neizgovorenih pitanja. Prva je oprezno upitala: "Džinoljube, nameravaš li da razbiješ ovo vreme?"
<BR>&nbsp;&nbsp;&nbsp;&nbsp;&nbsp;Neko vreme joj nije odgovorio. Linden je videla po položaju njegovih ramena, po grčenju prstiju, da želi da preduzme nešto. Čak i dok je spavao, kosti su mu bile ukočene od sećanja na žurbu. Kod Jedinog drveta mogao je da se oslobodi nepoverenja u samog sebe. Ali kada je progovorio, iznenadio ih je. "Ne", rekao je i pokušao da se nasmeši. Više je ličilo na keženje. "Kakve sam sreće, verovatno bih napravio novu rupu u brodu."
<BR>&nbsp;&nbsp;&nbsp;&nbsp;&nbsp;Te noći ležao je potrbuške na postelji kao sopstvena prazna grobnica, a Linden je morala dugo da mu masira leđa pre no što je bio u stanju da se okrene i pogleda je.
<BR>&nbsp;&nbsp;&nbsp;&nbsp;&nbsp;A oluje nikako nisu jenjavale. Trećeg dana bile su još brojnije i bešnje. Linden je provela veći deo vremena na palubi, čkiljeći kroz vetar i kišu i tražeći neki znak da će se vreme promeniti. Kovenantova napetost upijala joj se u sva čula. Jedino Drvo. Nada za njega. Za Domaju. A za nju? Pitanje ju je uznemirilo. Rekao je da bi uz pomoć Žezla Zakona mogao da je pošalje nazad, u njen normalan život.
<BR>&nbsp;&nbsp;&nbsp;&nbsp;&nbsp;Tokom delića vedrog neba sredinom popodneva, dok su stajali uz ogradu na sredini desnog boka i gledali kako se oblaci crni kao propast prelivaju u ružičasto i prolivaju kišu po moru, odjeknuo je uzvik sa prednjeg jarbola. Uzvik upozorenja. Brusobol je odgovorio sa krmene palube. Kroz kamen se širilo upozorenje. Po palubama su zatutnjala brojna stopala. Prva i Lupižena dotrčali su do Linden i Kovenanta.
<BR>&nbsp;&nbsp;&nbsp;&nbsp;&nbsp;"Šta...?" zaustio je Kovenant.
<BR>&nbsp;&nbsp;&nbsp;&nbsp;&nbsp;Mačomoćnica je stala uz ogradu kraj Linden i pokazala ka pučini. Pogled joj je bio oštar kao u sokola.
<BR>&nbsp;&nbsp;&nbsp;&nbsp;&nbsp;Lupižena je stao tačno iza Nevernika.
<BR>&nbsp;&nbsp;&nbsp;&nbsp;&nbsp;Iznenada se pojavio i Sanomor. Linden je za trenutak došla do neverovatnog zaključka da su stigli do Ostrva Jedinog Drveta. No, u Sanomorovom pogledu nije bilo onog izrazitog užasa koji je odražavao njegov Zemljo-vid. Izgledao je više kao da gleda kako se na njega obrušuje nešto opasno i divno.
<BR>&nbsp;&nbsp;&nbsp;&nbsp;&nbsp;Uzdrhtalog srca, okrenula se ka moru.
<BR>&nbsp;&nbsp;&nbsp;&nbsp;&nbsp;Usmerila je čula za ispruženom rukom Prve. Stresla se kada je osetila neku natprirodnu moć kako plovi prema džinobrodu.
<BR>&nbsp;&nbsp;&nbsp;&nbsp;&nbsp;Nervima na licu osećala je neku neobičnu čaroliju pre nego što ju je otkrila i pogledom. Ali tog časa pojavila se nova oluja i smesta se razbila, kao da je naišla na neku vrstu gromobrana za svoju ogromnu energiju. Linden je ugledala potpuno mirno područje kako im se približava preko mora.
<BR>&nbsp;&nbsp;&nbsp;&nbsp;&nbsp;Bilo je šire od dužine džinobroda i na ivicama nije bilo mirno. U vazduh su štrcali mlazevi vode, nalik na gejzire. Šikljali su pravo naviše, kao da ih vetar ne dodiruje, dostizali visinu prečki džinobroda, a potom se pretvarali u izmaglicu i dugine boje i vraćali se nazad u more. Naizmenično su se, nekad na bližoj, a nekad na daljoj ivici, ka nebu izvijali vodoskoci nalik na trijumfalne kapije, označavajući mirnu zonu svojim ogromnim lukovima. Ali unutar njihovog kruga more je nepomično ležalo, ravno i uglačano - melem na srcu dubina.
<BR>&nbsp;&nbsp;&nbsp;&nbsp;&nbsp;Vodoskoci i mirno more kretali su se polako i blistavo, tačno prema Dragulju Zvezdoputa.
<BR>&nbsp;&nbsp;&nbsp;&nbsp;&nbsp;Kovenant je ponovo pokušao. "Šta...?" Glas mu je bio pun napetosti i znoja, kao da oseća približavanje moći jednako jasno kao i Linden.
<BR>&nbsp;&nbsp;&nbsp;&nbsp;&nbsp;Prva je kruto odgovorila. "Samožene." A Lupižena je dodao mekim šapatom. "Plesačice mora."
<BR>&nbsp;&nbsp;&nbsp;&nbsp;&nbsp;Linden je zaustila da pita šta su one, ali Lupižena je već odgovarao. Stojeći Kovenantu iza leđa, gotovo je šaputao. "To je nadaleko poznata priča. Nisam mislio da ću doživeti da ih vidim."
<BR>&nbsp;&nbsp;&nbsp;&nbsp;&nbsp;Vodoskoci su se približavali. Linden je okusila njihovu snagu kao penu na obrazima, iako osećanje nije imalo nikakvog ukusa sem same snage - i sem tihog bola koji kao da se izdizao, kao čežnja, iz gornjih slojeva vode. No, Brusobol i Dragulj Zvezdoputa nisu ni pokušali da ih izbegnu. Svi džinovi bili su obuzeti čuđenjem i strepnjom.
<BR>&nbsp;&nbsp;&nbsp;&nbsp;&nbsp;"Neki kažu", nastavio je Lupižena, "da su one ženska duša mora, koja zauvek po okeanima traži muško srce dovoljno čvrsto da ih upije. Drugi kažu da su to izgubljene žene nekog naroda koji je davno živeo u dubinama i da sada traže svoje muževe koji su izginuli ili pobegli ili zalutali. Ne znam šta je tačno. Ali sve priče govore da su one opasne. Njihovoj pesmi nijedan muškarac ne može da se odupre. Odabrana, čuješ li njihovu pesmu?" Linden nije odgovorila. Pretpostavio je kakav bi bio njen odgovor. "Ni ja je ne čujem. Možda samožene nisu zainteresovane za džinove, kao što nisu ni za žene. Našem narodu nikada nisu naudile." Glas mu se nehotice izvio kada su prvi vodoskoci pokvasili bokove džinobroda. "Ali drugi muškarci...!"
<BR>&nbsp;&nbsp;&nbsp;&nbsp;&nbsp;Linden je nagonski ustuknula. No, to je bila samo slana voda. Snaga samožena nije je dotakla. Nije čula pesmu, iako je razabrala da se oko nje kreće nekakvo osećanje, dajući vazduhu svojstvo dalekog pucketanja. Potom su prvi vodoskoci prošli pored dromonda i Dragulj Zvezdoputa se našao u mirnom području, nepokretno počivajući unutar niski duginih boja i sunčanih dijamanata i plesa. Jedra su mlitavo visila, lišena života. Džinobrod je počeo da se polako okreće, kao da se tišina pretvara u srce vrtloga.
<BR>&nbsp;&nbsp;&nbsp;&nbsp;&nbsp;"Ako im niko ne odgovori", završio je Lupižena, gotovo vičući, "proći će dalje."
<BR>&nbsp;&nbsp;&nbsp;&nbsp;&nbsp;Linden je čula napor u njegovom glasu, krutu tišinu kraj sebe. Trgla se i pogledala ka Kovenantu.
<BR>&nbsp;&nbsp;&nbsp;&nbsp;&nbsp;Otimao se i izvijao da oslobodi ramena Lupiženinog čvrstog stiska.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
