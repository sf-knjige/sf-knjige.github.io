<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ELEMESNEDEN
<P>&nbsp;&nbsp;&nbsp;&nbsp;&nbsp;Linden je poklopila rukama uši i zvonjava je oslabila - ne zbog ruku, nego zato što joj je pokret pomogao da se usmeri na napore da zapreči ili bar umanji zvuk. Preznojavala se na vlažnom, sunčanom vazduhu. Sunozbor? Licem su joj preletali nagoveštaji panike. Sunozbor?
<BR>&nbsp;&nbsp;&nbsp;&nbsp;&nbsp;Kovenant je poluglasno ponavljao kletve. Glas mu je bio beo kao stegnute pesnice. Kada ga je pogledala, piljio je u travu gde je Dafin nestala kao da namerava da je sprži vatrom.
<BR>&nbsp;&nbsp;&nbsp;&nbsp;&nbsp;Haručai se nisu pomerili. Brusobol je zabacio glavu od iznenađenja ili bola. Sanomor je zurio u Linden, pokušavajući da razume. Lupižena je stajao kraj Prve kao da se oslanja o nju. Ona je prenosila pogled sa Linden na Kovenanta i nazad.
<BR>&nbsp;&nbsp;&nbsp;&nbsp;&nbsp;Vainovo crno lice imalo je izgled prigušenog uzbuđenja.
<BR>&nbsp;&nbsp;&nbsp;&nbsp;&nbsp;"Sunozbor?" ukočeno je upitala Prva. "Šta je taj Sunozbor?"
<BR>&nbsp;&nbsp;&nbsp;&nbsp;&nbsp;Linden je zakoračila ka Kovenantu. Kao da je proklinjao nju. Nije mogla to da podnese. "Nisam." Glas joj je pod suncem zvučao ogoljeno, lišen melodije koja bi mu dala lepotu. "Znaš da nisam."
<BR>&nbsp;&nbsp;&nbsp;&nbsp;&nbsp;Prostrelio ju je pogledom. "Prokletstvo! Naravno da jesi. Zar još ništa nisi naučila?"
<BR>&nbsp;&nbsp;&nbsp;&nbsp;&nbsp;Trgla se od njegovog glasa. Dafino 'Ti nisi' stvorilo je u njemu pomamu gneva koju je Linden videla jasno kao da mu je ispisana na čelu. Nije bio u stanju da izmeni Kob Sunca. A Elohimi su zbog njega povukli dobrodošlicu.
<BR>&nbsp;&nbsp;&nbsp;&nbsp;&nbsp;Prva je mirno i strpljivo zahtevala odgovor. "Šta je Sunozbor?"
<BR>&nbsp;&nbsp;&nbsp;&nbsp;&nbsp;Kovenant je odgovorio gotovo režeći. "Onaj ko može da kontroliše Kob Sunca." Lice mu se grčilo od gađenja.
<BR>&nbsp;&nbsp;&nbsp;&nbsp;&nbsp;"Nismo dobrodošli." Brusobolov glas je bio piskav od očajanja. "O, Elohimi!"
<BR>&nbsp;&nbsp;&nbsp;&nbsp;&nbsp;Linden je tražila način kojim će odgovoriti Kovenantu, a da se ne posvađaju. Nemam ja moć. Znoj joj je lio u oči, zamagljujući joj vid. Napetost čitave družine delovala joj je neprirodno. Ovoliki bes i bol kao da su narušavali prostranu pitominu Drvobrega i maidana. Kada je pružila čula malo dalje, predomislila se. Nije to ono. Kao da je upravo smirenost livade nekako izazivala ovakva osećanja. Vazduh je ličio na melem suviše moćan da pruži išta sem bola.
<BR>&nbsp;&nbsp;&nbsp;&nbsp;&nbsp;No, otvaranje čula ponovo ju je izložilo zvonima. Ili su zvona prilazila. Zvonjava joj je ispunila um. Lupiženin glas zvučao joj je prigušeno kada je progovorio. "Možda njihova dobrodošlica nije još izgubljena. Gledaj!"
<BR>&nbsp;&nbsp;&nbsp;&nbsp;&nbsp;Zatreptala je i razbistrila pogled na vreme da vidi dve prilike kako se lebdeći podižu iz zemlje. Prosto su se stvorile iz trave i tla i zadobile ljudski oblik.
<BR>&nbsp;&nbsp;&nbsp;&nbsp;&nbsp;Jedno je bila Dafin. Nije više bilo osmeha; umesto njega pojavila se ozbiljna smirenost nalik na žaljenje. No, njen saputnik se gotovo mangupski smešio.
<BR>&nbsp;&nbsp;&nbsp;&nbsp;&nbsp;Imao je oči plave kao opal, iste boje kao ogrtač. Kao i Dafina, odeća koju je nosio nije izgledala sašivena, nego stvorena nekako iznutra. Malo je popravio nabore odeće, svesno elegantnim pokretima. Iskre u njegovom pogledu mogle su predstavljati i zadovoljstvo i podsmeh. Bogata zvonjava onemogućavala je razlikovanje.
<BR>&nbsp;&nbsp;&nbsp;&nbsp;&nbsp;"Ja sam Napev", vedro je rekao. "Došao sam po istinu."
<BR>&nbsp;&nbsp;&nbsp;&nbsp;&nbsp;I on i Dafin gledali su pravo u Linden.
<BR>&nbsp;&nbsp;&nbsp;&nbsp;&nbsp;Pritisak njihovog pogleda kao da je otkrivao svaki delić njene prirode. U poređenju s tim, njeno čulo za zdravlje bilo je jadno i grubo. Prevazili su sva njena shvatanja.
<BR>&nbsp;&nbsp;&nbsp;&nbsp;&nbsp;Nagonski je posegnula za odbijanjem. Odlučnim trzajem glave potisnula je zvonjavu u pozadinu. Elohimi su je pretraživali kao što je jednom učinio Gibon. Zar ti nisi zla? Ne. Ne, otkad tama nema moći. "Nisam Sunozbor."
<BR>&nbsp;&nbsp;&nbsp;&nbsp;&nbsp;Napev je podigao obrve u neverici.
<BR>&nbsp;&nbsp;&nbsp;&nbsp;&nbsp;"Ako neko jeste, onda je on." Pokazala je ka Kovenantu, pokušavajući da odvrati poglede Elohima. "On ima prsten."
<BR>&nbsp;&nbsp;&nbsp;&nbsp;&nbsp;Nisu se pokolebali. Dafino lice je ostalo otvoreno, ali Napevov osmeh naginjao je ka gnevu. "Mi ne volimo neistinu", rekao je baršunastim glasom, "a tvoje reči su očita neistina. Ne poriči da si to što jesi. To nam ne prija. Radije objasni zašto onaj čovek ima tvoj beli prsten."
<BR>&nbsp;&nbsp;&nbsp;&nbsp;&nbsp;Kovenant je smesta prasnuo. "Nije to njen prsten. Moj je. Oduvek je bio moj." U poređenju sa Elohimima zvučao je drsko i ponizno.
<BR>&nbsp;&nbsp;&nbsp;&nbsp;&nbsp;Napev se još šire nasmešio, ne skidajući sa Linden parališući pogled. "I to je neistina. Ti nisi Sunozbor."
<BR>&nbsp;&nbsp;&nbsp;&nbsp;&nbsp;Kovenant se spremio da oštro odgovori, ali Dafin ga je preduhitrila. "Ne, prsten je njegov", mirno je rekla. "Znak leži duboko u njemu."
<BR>&nbsp;&nbsp;&nbsp;&nbsp;&nbsp;Na to ju je Napev pogledao, a Linden se gotovo skljokala od olakšanja. Skretanje njegovog pogleda donelo joj je opipljivo oslobođenje.
<BR>&nbsp;&nbsp;&nbsp;&nbsp;&nbsp;Napev se mrštio kao da Dafine reči krše prećutni dogovor, ali ona se obraćala Linden. "Ipak ostaje tajna. Sve naše vizije govorile su istu istinu - da će Sunozbor i nosilac prstena koji dođu do nas u potrazi biti jedno biće. Od toga zavise veoma važne stvari. A naše vizije ne lažu. Ivica Raukraja i Drvobreg ne lažu. Kako se to može objasniti, Sunozbore?"
<BR>&nbsp;&nbsp;&nbsp;&nbsp;&nbsp;Linden je osetila da se Kovenant steže kao da je na ivici vatre. "Šta hoćete da učinim?" zarežao je. "Da odustanem?"
<BR>&nbsp;&nbsp;&nbsp;&nbsp;&nbsp;Napev ga nje udostojio pogleda. "Tolika moć ti loše pristaje. Više bi ti odgovaralo ćutanje. Stojiš među onima koji te prevazilaze. Pusti da Sunozbor govori."
<BR>&nbsp;&nbsp;&nbsp;&nbsp;&nbsp;Kovenant je promumlao psovku. Osećajući njegov gnev, Linden se izmigoljila iz stiska Elohima da bi ga pogledala. Lice mu je bilo tamno od otrova.
<BR>&nbsp;&nbsp;&nbsp;&nbsp;&nbsp;Opet je njegovo držanje delovalo neprirodno - kao reakcija na vazduh, a ne na okolnosti ili Elohime. Taj utisak ju je podstakao na žurbu. Nešto u ovoj situaciji bilo je jače od njenih odbijanja. Nagonski je podigla glas da bi je Kovenant morao čuti.
<BR>&nbsp;&nbsp;&nbsp;&nbsp;&nbsp;"Bez njega ne bih bila ovde."
<BR>&nbsp;&nbsp;&nbsp;&nbsp;&nbsp;A onda je počela da drhti od odgovornosti koju je preuzela čim je progovorila.
<BR>&nbsp;&nbsp;&nbsp;&nbsp;&nbsp;Sledećeg trenutka oglasio se Lupižena. "Mirno, prijatelji", rekao je. Izobličeno lice bilo mu je napeto od neobičnog iščekivanja. "Daleko smo putovali da bismo zadobili milost ovih Elohima. Sada je u opasnosti mnogo više od naših običnih života." Njegov glas ih je sve umirivao. "Nemojte da vređate."
<BR>&nbsp;&nbsp;&nbsp;&nbsp;&nbsp;Kovenant je piljio u Linden kao da pokušava da razabere prirodu njene podrške i priznanja. Poželela je da ga upita čuje li zvona. Ako ih je i čuo, ničim to nije pokazivao. Ali ono što je video u njoj umirilo ga je i uozbiljilo. Svesno je, sleganjem ramena, opustio moć. Ne sklanjajući sa nje ispitivački pogled, obratio se Elohimima. "Oprostite mi. Razlog našeg dolaska. U hitnji smo. Ne podnosim najbolje napetost."
<BR>&nbsp;&nbsp;&nbsp;&nbsp;&nbsp;Elohimi nisu obratili pažnju na njega, nego su nastavljali da gledaju Linden. No, drhtaj gneva odlebdeo je nekuda niz muziku. "Možda naše vizije nisu bile potpune", rekla je Dafin. Glas joj je poigravao kao ptičji poj. "Možda treba da dođe do spajanja. Ili do smrti."
<BR>&nbsp;&nbsp;&nbsp;&nbsp;&nbsp;Spajanja? Linden je brzo razmišljala. Smrti? Osećala je da Kovenant mozga o istom. Zaustila je da upita kako to misle.
<BR>&nbsp;&nbsp;&nbsp;&nbsp;&nbsp;No, Napev je povratio onaj opasni osmeh. Još se obraćao Linden kao da je po položaju daleko iznad ostalih saputnika. "Znamo da je vaš pohod u velikoj žurbi", rekao je. "Mi nismo nagao narod, ali ne želimo ni da zakasnite." Okrenuo se i elegantnim pokretom pokazao Močvarbol. "Hoćete li nas pratiti do Elemesnedena?"
<BR>&nbsp;&nbsp;&nbsp;&nbsp;&nbsp;Linden je tek trenutak kasnije bila u stanju da odgovori. Suviše toga se dešavalo. Pratila je Kovenantovo vođstvo od časa kada ga je upoznala. Nije bila spremna da donosi odluke - ni za njega, ni za ikoga drugog.
<BR>&nbsp;&nbsp;&nbsp;&nbsp;&nbsp;Ali nije imala izbora. Iza leđa su je pritiskala osećanja ostalih: Brusobolova napetost, mračno ćutanje Prve, Lupiženina opreznost, Kovenantove sumnje. Svi su se uzdržavali, čekajući nju. A i ona je imala lične razloge za dolazak. Za trenutak je iskrivila lice, ali prihvatila je nametnutu ulogu.
<BR>&nbsp;&nbsp;&nbsp;&nbsp;&nbsp;"Zahvaljujem", zvanično je odgovorila. "Zbog toga smo i došli."
<BR>&nbsp;&nbsp;&nbsp;&nbsp;&nbsp;Napev se naklonio kao da je vrlo elegantno govorila; ali i dalje je imala utisak da joj se u sebi smeje. Dvoje Elohima pošlo je napred. Hodali su lebdeći, kao da su laki poput vazduha, i išli su kroz žutu travu ka srcu maidana. Linden ih je pratila, sa Kailom tik uz sebe; ostali su išli za njima.
<BR>&nbsp;&nbsp;&nbsp;&nbsp;&nbsp;Želela je da im se obrati, da zamoli za uputstva, ali osećala se suviše izložena. Držeći se malo iza Napeva i Dafin, pokušavala je da se pribere, oslanjajući se na čvrstu samouverenost haručaija.
<BR>&nbsp;&nbsp;&nbsp;&nbsp;&nbsp;Dok je koračala, proučavala je okolni maidan, nadajući se da će otkriti nešto što bi joj pomoglo da razume Elohime, koji nisu ljudska bića. No, nije ničim naslutila ni Dafin ni Napeva dok se nisu pojavili pred družinom; a i sada je mogla da oseti samo snažnu jesenju travu, glinu ispod nje i čistoću Močvarbola. Ipak, osećanje izloženosti je raslo. Malo kasnije otkrila je da nesvesno steže pesnice.
<BR>&nbsp;&nbsp;&nbsp;&nbsp;&nbsp;S naporom je ispravila prste i pogledala ih. Jedva je mogla da poveruje da je u njima ikada držala skalpel i špric. Kada je spustila ruke, landarali su joj sa dlanova kao odvojena bića.
<BR>&nbsp;&nbsp;&nbsp;&nbsp;&nbsp;Nije znala kako da postupa sa važnošću koju su joj Elohimi pripisivali. Nije mogla da razabere nejasno, bistro značenje zvona. Dok je pratila Napeva i Dafin, osećala je da zalazi u živo blato.
<BR>&nbsp;&nbsp;&nbsp;&nbsp;&nbsp;Kroz um joj je proletela čudna pomisao. Elohimi ni rečju nisu pozdravili Vaina. Demonokot je još kao senka pratio družinu; No, Napev i Dafin uopšte nisu reagovali na njega. Mozgala je o tome, ali nije našla objašnjenje.
<BR>&nbsp;&nbsp;&nbsp;&nbsp;&nbsp;Brže nego što je očekivala, pojavilo se izvorište Močvarbola - oblak magle postavljen u središtu maidana kao ukras. Kada se približila, uspela je da ga razabere kroz oblak vodenih kapljica.
<BR>&nbsp;&nbsp;&nbsp;&nbsp;&nbsp;Dizao se kao gejzir iz visokog krečnjačkog brda. Voda se izvijala u luku, kroz oblake i duge, i padala oko podnožja brda, sabirajući se i stvarajući reku. Bila je prozirna kao kristal, laka kao vilinska obećanja; ali krečnjak koji je stvorila i vlažila i dalje je izgledao trajno, nepokolebljivo. Brdo kao da se čvrsto držalo - kao da ga ne bi dirnula nikakva molba. Izuvijani i neravni obrisi na padinama - urezani i nataloženi dugogodišnjim prskanjem, delo drevnih voda - davali su mu privid lakoće, ali nisu menjali osnovni utisak.
<BR>&nbsp;&nbsp;&nbsp;&nbsp;&nbsp;Dajući znak družini da ih sledi, Dafin i Napev lako su zakoračili kroz vodopad i isto se tako lako popeli uz vlažni kamen.
<BR>&nbsp;&nbsp;&nbsp;&nbsp;&nbsp;Tu su bez upozorenja nestali kao da su se stopili sa krečnjakom.
<BR>&nbsp;&nbsp;&nbsp;&nbsp;&nbsp;Linden se zaustavila, zureći. Nikakvim čulima nije osećala ni trag Elohima. Zvona su bila jedva čujna.
<BR>&nbsp;&nbsp;&nbsp;&nbsp;&nbsp;Brusobol se nakašljao iza njenih leđa. "Elemesneden", promuklo je rekao. "Klahan Elohima. Nisam se nadao da ću ga ikada ponovo videti."
<BR>&nbsp;&nbsp;&nbsp;&nbsp;&nbsp;Kovenant ga je namršteno pogledao. "Šta ćemo sada?"
<BR>&nbsp;&nbsp;&nbsp;&nbsp;&nbsp;Kapetan se nasmejao, prvi put od kako je Dragulj Zvezdoputa bacio sidro pred Rauom. "Isto što i naši vodiči. Ući ćemo."
<BR>&nbsp;&nbsp;&nbsp;&nbsp;&nbsp;Linden je zaustila da ga pita kako, ali se predomislila. Sada kad je tišina razbijena, drugo pitanje joj je bilo važnije. "Čuje li neko zvona?"
<BR>&nbsp;&nbsp;&nbsp;&nbsp;&nbsp;Prva ju je oštro pogledala. "Zvona?"
<BR>&nbsp;&nbsp;&nbsp;&nbsp;&nbsp;Lupiženino lice pokazivalo je isto nerazumevanje. Sanomor je odmahnuo glavom. Brin je slegnuo ramenima u znak poricanja.
<BR>&nbsp;&nbsp;&nbsp;&nbsp;&nbsp;Brusobol je polako progovorio. "Elohimi nisu mizikalan narod. Nisam kod njih čuo nikakva zvona ni pesmu. Ni priče koje džinovi pričaju o Elemesnedenu ne pominju nikakva zvona."
<BR>&nbsp;&nbsp;&nbsp;&nbsp;&nbsp;Linden je jeknula u sebi. Opet je ostala usamljena u onome što je zapažala. Već bez nade, pogledala je Kovenanta.
<BR>&nbsp;&nbsp;&nbsp;&nbsp;&nbsp;Nije je gledao. Namršteno je zurio u izvor. Levom rukom je okretao prsten na poslednjem prstu desnice.
<BR>&nbsp;&nbsp;&nbsp;&nbsp;&nbsp;"Kovenante?" upitala je.
<BR>&nbsp;&nbsp;&nbsp;&nbsp;&nbsp;Nije joj odgovorio na pitanje, nego je promumlao kroz zube: "Misle da ću promašiti. To mi ne treba. Nisam prešao ovoliki put da bih to čuo." Svaka crta na njegovom napetom licu odisala je besom. Onda se setio svog cilja. "Hajdemo. Ti si Sunozbor." Glas mu je bio pun ironije i jeda. Zarad čitavog pohoda borio se da prihvati uloge koje su im Elohimi dodelili. "Ti treba da pođeš prva."
<BR>&nbsp;&nbsp;&nbsp;&nbsp;&nbsp;Zaustila je da ponovo porekne da je Sunozbor. To bi ga možda umirilo - ili bar ograničilo bes koji se kovitlao u njemu. No, osećanje izloženosti ponovo ju je upozorilo da ćuti. Umesto da govori, okrenula se ka izvoru i brdu, duboko udahnula i zadržala dah. Zašla je u vodu, pola koraka ispred Kaila.
<BR>&nbsp;&nbsp;&nbsp;&nbsp;&nbsp;Smesta je osetila vrelo golicanje na potkolenicama, koje se slilo u stopala. U prvi mah se gotovo trgla i vratila. No, nervi su joj brzo rekli da je osećanje bezopasno. Poigravalo joj je po površini kože kao svrab, ali nije nanosilo štetu. Prikupila je hrabrost, prošla kroz vodu i popela se na obalu brda. Kail je bio tik uz nju kad je počela da se penje.
<BR>&nbsp;&nbsp;&nbsp;&nbsp;&nbsp;Iznenada je svuda oko nje blesnula moć, kao da je ugarak ubačen u kutiju piljevine. Zvona su joj odzvanjala u glavi - zvonjava sa svih strana. U krvi su joj se rasprskavali mehurići sluzi i gnoja; vazduh je plamteo kao kadionica; svet se okretao oko nje.
<BR>&nbsp;&nbsp;&nbsp;&nbsp;&nbsp;Sledećeg trenutka našla se u zemlji čuda.
<BR>&nbsp;&nbsp;&nbsp;&nbsp;&nbsp;Zapanjena i zadihana, borila se za dah. Voda i krečnjak preneli su je na potpuno drugačije mesto - mesto puno magičnih čudesa.
<BR>&nbsp;&nbsp;&nbsp;&nbsp;&nbsp;Nad glavom joj se protezalo azurno nebo, bez sunca i meseca, bez jasnih obzorja, pa ipak blistavo osvetljeno i toplo. Svetlost kao da je nastajala preplitanjem sunca i mesečine, puna upečatljivog tajanstva noći i jasnoće dana. A kroz svu tu magiju jedno za drugim su pulsirala magična čuda.
<BR>&nbsp;&nbsp;&nbsp;&nbsp;&nbsp;U blizini je rasla srebrnasta biljka. Iako nije bila visoka, držala se ponosno kao knez; lišće joj je poigravalo oko grana, a da ih uopšte nije dodirivalo. Nalik na pločice plemenitog metala, stvaralo je kovitlac oko drveta, bacajući pri okretanju odbleske i iskre boje.
<BR>&nbsp;&nbsp;&nbsp;&nbsp;&nbsp;Na drugoj strani stajao je vodoskok iz koga su izvirali talasi boje i svetla. Šikljali su naviše, stvarali nemu kišu i ponovo se utapali u vodoskok.
<BR>&nbsp;&nbsp;&nbsp;&nbsp;&nbsp;Kraj njih je prošla, gegajući se, čupava životinjica nalik na puha i kao da se spotakla. Padajući, pretvorila se u vodopad cveća. Po blistavom travnjaku rasule su se biljke slične različku i ljutiću.
<BR>&nbsp;&nbsp;&nbsp;&nbsp;&nbsp;Nad glavom su im letele ptice, glasno pevajući. Kružile su i sudarale se, stapajući se i stvarajući stubove vatre. Trenutak kasnije, vatra se razbila na iskre, a iskre su se pretvorile u dragulje - rubin i opal, safir i smaragd, nalik na zvezde-padalice - a dragulji su odlebdeli, pretvarajući se u letu u leptire.
<BR>&nbsp;&nbsp;&nbsp;&nbsp;&nbsp;Brežuljak se polako okretao, zadobijajući nestvarne oblike dok je završavao piruetu.
<BR>&nbsp;&nbsp;&nbsp;&nbsp;&nbsp;A to su bila samo najbliža čuda. Zasipali su ih novi prizori: veličanstveni vodeni kipovi; jezerce površine šarene kao goblen; grmlje koje je stvaralo bezbroj elegantnih oblika; beskrajne ogrlice od mermera, razapete između nepostojećih mesta; životinje koje su skakale uvis kao ptice i spuštale se kao sneg; lakokrili ćilibarni oblici koji su lebdeli u gracioznim krugovima; suncokreti veličine džinova sa laticama prošaranim dragim kamenjem.
<BR>&nbsp;&nbsp;&nbsp;&nbsp;&nbsp;A odasvud je odzvanjala muzika zvona - udaraljke i fanfare, zvonjava utkana u tapiserije zvuka, tonovi rasuti na sve strane - metalno-kristalni jezik Elemesnedena.
<BR>&nbsp;&nbsp;&nbsp;&nbsp;&nbsp;Linden nije uspevala da sve upije; čula su joj bila zasenjena, mogla je samo da gleda i gleda. Trgla se kada se srebrna stabiljka prelila u ljudski oblik i pretvorila se u Napeva. Jedva je mogla da poveruje u istinitost onoga što vidi.
<BR>&nbsp;&nbsp;&nbsp;&nbsp;&nbsp;Ovo...?
<BR>&nbsp;&nbsp;&nbsp;&nbsp;&nbsp;Oh, Bože.
<BR>&nbsp;&nbsp;&nbsp;&nbsp;&nbsp;A kao da potvrđuje, pljusak zvezdica prosuo se na tle i pretvorio u Dafin.
<BR>&nbsp;&nbsp;&nbsp;&nbsp;&nbsp;Začula je tihi Kovenantov glas: "Vatru mu paklenu i krvavo prokletstvo" - i tek tad je postala svesna ostalih saputnika.
<BR>&nbsp;&nbsp;&nbsp;&nbsp;&nbsp;Okrenula se i ugledala ih - džinove, haručaije, čak i Vaina. Ali nije bilo traga kako su dospeli ovamo. Ovde nije bilo izvora Močvarbola, brda krečnjaka, čak ni maidana. Družina je stajala na ćuviku, okružena čudima.
<BR>&nbsp;&nbsp;&nbsp;&nbsp;&nbsp;Za trenutak je ostala bez reči, ali Kovenant ju je uhvatio za mišicu osakaćenom rukom. "Šta...?" pokušavao je da upita, ne gledajući je. Njegov stisak pružio joj je oslonac i mogućnost da se sredi.
<BR>&nbsp;&nbsp;&nbsp;&nbsp;&nbsp;"Elohimi", odgovorila je. "Ovo su Elohimi."
<BR>&nbsp;&nbsp;&nbsp;&nbsp;&nbsp;Brusobol je klimnuo kao da ne može da dođe do reči od sećanja i nade.
<BR>&nbsp;&nbsp;&nbsp;&nbsp;&nbsp;Lupižena se bezglasno smejao. Uživao je u pogledu na Elemesneden. No, lice Prve bilo je mračno - očito je bila neprijatno svesna da družina nema kuda da se povuče, a ne smeju ničim da nanesu uvredu. Sanomorov pogled je, iznad starog ožiljka, bio opterećen nedoumicom, kao da se podložnost oduševljenju, osobena za džinove, sukobljava sa zemljo-vidom.
<BR>&nbsp;&nbsp;&nbsp;&nbsp;&nbsp;"Dobro došli u naš klahan", progovorio je Napev. Uživao je u divljenju družine. "Ostavite sve brige. Ovde vam nisu potrebne. Ma koliko vaša svrha bila hitna, nijedan smrtnik nije zažalio što je video Elemesneden."
<BR>&nbsp;&nbsp;&nbsp;&nbsp;&nbsp;"Ni mi ne žalimo", oprezno je odgovorila Prva. "Džinovi smo i znamo da cenimo čuda. No, naša hitnja je teret koji ne smemo da zaboravimo. Smemo li da govorimo o potrebi koja nas je dovela k vama?"
<BR>&nbsp;&nbsp;&nbsp;&nbsp;&nbsp;Napev se malo namrštio. "Tolika žurba umanjuje vrednost naše dobrodošlice. Mi nismo džinovi ni deca da biste nas ispitivali o razlozima.
<BR>&nbsp;&nbsp;&nbsp;&nbsp;&nbsp;Osim toga", nastavio je, gledajući Linden onim opalnim očima, "nikome nije dopušten pristup Elohimfestu, na kome se raspravlja o savetima i darovima, dok se ne podvrgne našem ispitivanju. Vidimo istinu u vama. Ali moramo otkriti u kakvom duhu nosite tu istinu. Da li prihvatate ispitivanje?"
<BR>&nbsp;&nbsp;&nbsp;&nbsp;&nbsp;Ispitivanje? Linden je zadrhtala. Nije znala kako da odgovori na zahteve u Napevovom pogledu. Nesigurno je pogledala Brusobola.
<BR>&nbsp;&nbsp;&nbsp;&nbsp;&nbsp;On joj je osmehom odgovorio na nemo pitanje. "Baš kao što pamtim. Ne treba se plašiti."
<BR>&nbsp;&nbsp;&nbsp;&nbsp;&nbsp;Kovenant je zaustio da progovori, ali se predomislio. Pogrbljena ramena jasno su pokazivala da bi imao razloga da se boji ispitivanja.
<BR>&nbsp;&nbsp;&nbsp;&nbsp;&nbsp;"Džin se tačno seća." Dafin glas bio je vedar i umirujući. "Kod nas se kaže da srce uživa u tajnama koje nisu vredne priče. Ne nameravamo da vas ugrožavamo. Jedno što hoćemo jeste da razgovaramo, kako bismo po naviranju vaših reči procenili duh u vama. Hodi." Nasmešila se kao svitanje kada je koraknula napred i uhvatila Linden za ruku. "Zar me nećeš pratiti?"
<BR>&nbsp;&nbsp;&nbsp;&nbsp;&nbsp;"Ne brini za svoje drugove", rekla je kada je videla da Linden okleva. "Oni su, u tvoje ime, bezbedni među nama koliko god dozvoljavaju njihove potrebe."
<BR>&nbsp;&nbsp;&nbsp;&nbsp;&nbsp;Sve se suviše brzo dešavalo. Linden nije znala kako da odgovori. Nije stizala da upije sva čuda i divote oko sebe, jedva je uspevala da priguši zvona koliko da joj ne zagluše um. Nije bila spremna za ovakve odluke.
<BR>&nbsp;&nbsp;&nbsp;&nbsp;&nbsp;No, čitavog života navikavala se da donosi odluke i suočava se sa posledicama. A iskustva u Domaji naučila su je važnosti kretanja. Samo idi. Prihvati stvari koje nailaze. Vidi šta će biti. Naglo se pokorila Dafninoj ruci na svojoj. "Doći ću. Pitaj me sve što hoćeš."
<BR>&nbsp;&nbsp;&nbsp;&nbsp;&nbsp;"Ah, Sunozboru", nasmeja se Elohimka, "Neću te ništa pitati. Ti ćeš pitati mene."
<BR>&nbsp;&nbsp;&nbsp;&nbsp;&nbsp;Ništa? Linden nije razumela. Kovenantov besni pogled goreo joj je na potiljku kao da i ona učestvuje u načinu na koji ga Elohimi nipodaštavaju. Prešao je ogroman put do svoje moći i nije zasluživao takvo ponašanje. Ali ona se neće povući. Rizikovala je njegov život zbog Maglovala. Sada je rizikovala njegov ponos, iako ju je bolela ova ljutita zbunjenost. Prihvatila je Dafin dodir i pošla niz ćuvik.
<BR>&nbsp;&nbsp;&nbsp;&nbsp;&nbsp;Za to vreme su se i druga obličja u okolini pretvarala u ljude - dolazilo je još Elohima da ispita ostatak družine. Iako je sada bila pripremljena za prizor, još joj je bilo čudno da gleda kako se drveće, izvori i lebdeći dragulji tako neočekivano pretapaju u ljudska bića. Pošto joj je Kail smešta prišao i stao joj sa druge strane, našla je u njegovom prisustvu priličnu podršku. Bio je pouzdan kao kamen. Bila joj je potrebana njegova postojanost u opštoj promenljivosti klahana.
<BR>&nbsp;&nbsp;&nbsp;&nbsp;&nbsp;Nisu ni stigli do kraja padine kada se oglasio Napev. "Ne."
<BR>&nbsp;&nbsp;&nbsp;&nbsp;&nbsp;Dafin je smesta stala. Nemo je okrenula Linden da pogleda družinu.
<BR>&nbsp;&nbsp;&nbsp;&nbsp;&nbsp;Napev je gledao Linden. Pogled mu je bio prodoran i moćan kao proročki. "Sunozbore." Zvučao je udaljeno zbog stalne, upozoravajuće zvonjave. "Moraš sama pratiti Dafin. Svako iz družine mora biti ispitan nasamo."
<BR>&nbsp;&nbsp;&nbsp;&nbsp;&nbsp;Nasamo? - pobunila se. To je previše. Zašto ograničenje važi i za Kaila? On je haručai. Potreban joj je. Iznenadilo ju je naglo uobličenje tolike potrebe za njim. Već je bila toliko sama...
<BR>&nbsp;&nbsp;&nbsp;&nbsp;&nbsp;Spremila se da se pobuni, ali Kail ju je preduhitrio. "Odabrana je pod mojoj brigom", rekao je potpuno ravnim glasom. "Pratiću je."
<BR>&nbsp;&nbsp;&nbsp;&nbsp;&nbsp;Njegova nepokornost privukla je Napevovu pažnju. Laka elegancija Elohima pretila je da se pretvori u grubost. "Ne", ponovio je. "Takva briga mi ništa ne znači. Ovde to nema važnosti. Ti ćeš, kao i Sunozbor, biti ispitan nasamo."
<BR>&nbsp;&nbsp;&nbsp;&nbsp;&nbsp;Kovenant je pošao prema njima. Prva je načinila upozoravajući gest, podsećajući na uzdržavanje. Nije obratio pažnju. "A inače?" tiho je zarežao.
<BR>&nbsp;&nbsp;&nbsp;&nbsp;&nbsp;"A inače", ponovio je Napev sa blagim podsmehom, "biće prenet na mesto senki, odakle se niko ne vraća."
<BR>&nbsp;&nbsp;&nbsp;&nbsp;&nbsp;"Pakla mu!" planuo je Kovenant. "Samo preko mene mrt..."
<BR>&nbsp;&nbsp;&nbsp;&nbsp;&nbsp;Pre no što je stigao da završi, sva četvorica haručaija jurnula su u napad kao jedan. Brin je zamahnuo nogom ka Napevovim grudima. Cer i Hergrom napali su najbliže Elohime. Kail se bacio ka Dafinim nogama, pokušavajući da joj izbije oslonac.
<BR>&nbsp;&nbsp;&nbsp;&nbsp;&nbsp;Nijedan udarac nije zadat.
<BR>&nbsp;&nbsp;&nbsp;&nbsp;&nbsp;Napev se u trenutku udarca pretopio u maglu. Haručai je prošao kroz njega, ne dodirnuvši ga. A onda se Napev pretvorio u mrežu lijana i potpuno zarobio Brina. Dafin je razvila krila i začas uzletela iznad Kailovog udarca. Pre no što je stigao da se snađe, spustila se na njega kao žitka masa i usporila mu pokrete, a onda ga paralisala. A Elohimi koje su napali Cer i Hergrom pretvorili su se bez napora u živi pesak, uhvativši ih time u klopku.
<BR>&nbsp;&nbsp;&nbsp;&nbsp;&nbsp;Džinovi su gledali. Brusobol je delovao uplašeno, kao da nije spreman na to da nasilje tako lako probija kroz glatku površinu Elemesnedena. Sanomor je pokušao da pritekne u pomoć haručaijima, ali su ga zadržali Prva i Lupižena.
<BR>&nbsp;&nbsp;&nbsp;&nbsp;&nbsp;"Ne." Kovenant je stajao među džinovima kao podstaknuta vatra, gledajući u Elohime sa divljom magijom nalivenom u sve mišiće. Njegov bes preovlađivao je uzvišenjem. Govorio je tihim glasom, opasno kao zmija. "Možete da me potcenite. Toga je bilo i ranije. Ali haručai su mi prijatelji. Njima ne smete nauditi."
<BR>&nbsp;&nbsp;&nbsp;&nbsp;&nbsp;"Nije na tebi da donosiš odluke!" odbrusio je Napev, ali sada je on zvučao poniženo i nesigurno.
<BR>&nbsp;&nbsp;&nbsp;&nbsp;&nbsp;"Napeve." Miran Dafin glas dopirao je iz žitke mase koja je okovala Kaila. "Razmisli. Dovoljno je. Dalje više nema svrhe."
<BR>&nbsp;&nbsp;&nbsp;&nbsp;&nbsp;Napev je za trenutak ćutao, ali zvona su zadobila prizvuk ubeđivanja i on se naglo ponovo stvorio u ljudskom obliku. Dafin se istovremeno odvojila od Kaila, a ostala dvojica Elohima podigli su se iz živog blata u ljudskom obliku. Haručai su bili slobodni.
<BR>&nbsp;&nbsp;&nbsp;&nbsp;&nbsp;"Sunozbore", progovorio je Napev, prikovavši pogledom Linden. "Ova stvorenja su pod zaštitom tvog imena. Niko im neće nauditi. Ali ova uvreda prevazilazi svaku meru. Elemesneden to ne dozvoljava. Šta je tvoja volja?"
<BR>&nbsp;&nbsp;&nbsp;&nbsp;&nbsp;Linden se gotovo zagrcnula od odgovora koji je nameravala da da. Bile su joj potrebne reči kojima bi ponizila Napeva i posramila sve Elohime. Trebalo joj je Kailovo prisustvo. Na njegovom bezizražajnom licu nazirao se dubok gnev. Služba haručaija zaslužuje daleko više poštovanja, ali držala se predosećanja. Družina je iovako previše rizikovala. Ne smeju sebi dozvoliti otvoren sukob sa Elohimima. Donela je odluku uprkos svim skrivenim opasnostima klahana.
<BR>&nbsp;&nbsp;&nbsp;&nbsp;&nbsp;"Vratite ih na maidan. Blizu izvora. Neka nas tamo čekaju. Bezbedno."
<BR>&nbsp;&nbsp;&nbsp;&nbsp;&nbsp;Kovenantovo lice planulo je od protesta, a onda se pretvorilo u grimasu rezignacije. Ali nije bilo važno. Napev je već klimnuo glavom.
<BR>&nbsp;&nbsp;&nbsp;&nbsp;&nbsp;Četvorica haručaija istog časa su počela da se lebdeći udaljavaju od ćuvika. Nisu se kretala. Zemlja pod njihovim stopalima talasala se i nosila ih unazad kao plimni talas. A dok su se udaljavali, bledeli su kao da isparavaju.
<BR>&nbsp;&nbsp;&nbsp;&nbsp;&nbsp;No, pre no što su nestali, Linden je uhvatila prodoran Kailov pogled - pun prebacivanja, kao da je izdan. I pošto je nestao, u njoj je odjekivao njegov glas.
<BR>&nbsp;&nbsp;&nbsp;&nbsp;&nbsp;"Ne verujemo tim Elohimima."
<BR>&nbsp;&nbsp;&nbsp;&nbsp;&nbsp;Napev je prezrivo šmrknuo: "Neka govori o poverenju kada postane manja budala. Ove stvari su suviše visoke za njega, a onako uobražen poželeće da ih potceni. Neka bude srećan što nije platio punu cenu našeg nezadovoljstva."
<BR>&nbsp;&nbsp;&nbsp;&nbsp;&nbsp;"Tvoje nezadovoljstvo!" Linden se jedva savlađivala. "Samo tražiš priliku za nezadovoljstvo." Kailov poslednji pogled duboko ju je pogodio. Počela je da drhti od značaja onoga što je upravo učinila. "Došli smo ovamo u dobroj nameri. Haručai jesu dobra namera. Ne zaslužuju ovakvo nepoverenje. Imaću sreće ako mi ikada oproste. Tebi nikada neće oprostiti."
<BR>&nbsp;&nbsp;&nbsp;&nbsp;&nbsp;Prva je načinila gest upozorenja. No, kada ju je pogledala, Linden je videla da Prva izgleda nekako mračno zadovoljna. Brusobol je delovao uznemireno; ali Sanomor je klimao glavom, a Kovenantovo lice bilo je puno dostojanstva i odobravanja.
<BR>&nbsp;&nbsp;&nbsp;&nbsp;&nbsp;"Izvinjavam se." Napev se začas obavio dostojanstvenom smirenošću kao još jednim ogrtačem. "Moja dobrodošlica je, izgleda, bila neodgovarajuća. Iako ti to ne znaš, namera mi je bila da služim svrsi koja te vodi. Dozvolite da vam to nadoknadim. Prstenošo, hoćeš li me pratiti?"
<BR>&nbsp;&nbsp;&nbsp;&nbsp;&nbsp;Kovenant se trgao od poziva, ali odmah se pribrao. "Samo probaj da me sprečiš", zarežao je.
<BR>&nbsp;&nbsp;&nbsp;&nbsp;&nbsp;Ohrabrena njegovim odobravanjem, Linden se obratila Dafin. "Spremna sam kad i ti."
<BR>&nbsp;&nbsp;&nbsp;&nbsp;&nbsp;Dafino lice nije odavalo ni nedoumicu ni oklevanje. "Vrlo si milostiva. Zadovoljna sam." Ponovo ju je uhvatila pod ruku i povela je dalje od družine.
<BR>&nbsp;&nbsp;&nbsp;&nbsp;&nbsp;Kada se Linden osvrnula, videla je da se članovi družine razilaze na razne strane i da svakog prati po jedan Elohim. Za trenutak ju je uhvatilo nejasno osećanje nepotpunosti, kao da nešto nedostaje; no, pripisala je to odsustvu haručaija i pustila da je Dafin povede dalje među čuda Elemesnedena.
<BR>&nbsp;&nbsp;&nbsp;&nbsp;&nbsp;Ipak, oslobodila je ruku od njenog dodira. Nije želela da Dafin oseti njene reakcije. Ma koliko neverovatan, klahan je odjednom izgledao hladan i bez radosti, pun bića veštačkog života i nerazumljivih namera koja su oponašala oduševljenje što ga sama ne mogu da osete.
<BR>&nbsp;&nbsp;&nbsp;&nbsp;&nbsp;No, Elemesneden joj je protivrečio na svakom koraku. dokle god je pogled dopirao videla je ljupka i živahna stvorenja - jezera puna ribe duginih boja; izmaglice stvorene od bezbroj kristala leda; cvetove kojima su svaki list i latica plamteli kao dragulj. A svako od njih je zapravo bilo Elohim, pretvoren u nešto iz razloga koje nije shvatala. Kao da je čitav klahan predstavljao zabavni park.
<BR>&nbsp;&nbsp;&nbsp;&nbsp;&nbsp;Ali ko je tu trebalo da se zabavlja? Dafin se kretala kao da je zadubljena u misli, nesvesna svega što se dešava oko nje. A svaki prizor bio je potpun i samodovoljan. Nije bilo vidljivog načina kojim bi bili u vezi ili bar gledali jedni druge. Je li moguće da je sve ovo stvoreno samo radi uživanja u čudima i igri?
<BR>&nbsp;&nbsp;&nbsp;&nbsp;&nbsp;Linden je bila uznemirena što ne uspeva da odgovori na ta pitanja. Kao i jezik zvona, Elohimi su joj izmicali. Naučila je da se oslanja na prodornost čula koju je stekla u Domaji; ali ovde to nije bilo dovoljno. Kada bi pogledala u vodoskok perja ili kuglu od dragog kamena, znala je da su to Elohimi samo zato što je već ranije viđala slična obličja. Nije mogla ni da nasluti razumno biće u oblaku leptira ili pupoljcima tečnih biljaka, kao što nije videla Napeva ili Dafin u zemlji po kojoj su hodali. A nije mogla ni da prodre kroz Dafinu mirnu lepotu i vidi šta leži pod njom. Nije uspevala da dosegne duh onoga što je videla i čula. Jedino što joj je polazilo za rukom da razabere bila je moć - srž sile koja kao da je prevazilazila svako ustrojstvo ili zakon postojanja. Šta god da su Elohimi, bili su suviše veliki.
<BR>&nbsp;&nbsp;&nbsp;&nbsp;&nbsp;Postepeno je počela da se pita nije li to svrha njenog ispitivanja - da vide koliko istine uspeva da otkrije, koliko je dostojna uloge koju su Elohimi razabrali u njoj. Ako je tako, onda je već pala na ogledu.
<BR>&nbsp;&nbsp;&nbsp;&nbsp;&nbsp;No, nije dopustila da je to omete. Kovenant ne bi tek tako odustao od svoje rešenosti. Videla ga je obuzetog opasnostima i starim odbijanjem, spremnog da se bori i sa samim usudom kako bi izborio preživljavanje Domaje kakvu je voleo. Pa, dobro. Ni ona neće biti gora.
<BR>&nbsp;&nbsp;&nbsp;&nbsp;&nbsp;Naoružala se strogošću i usmerila um ka ispitivanju.
<BR>&nbsp;&nbsp;&nbsp;&nbsp;&nbsp;Dafin je rekla: Neću te ništa pitati. Ti ćeš pitati mene. Sada je to imalo više smisla. Svojim pitanjima mnogo će šta otkriti o sebi. No, prihatila je rizik i potražila način da stekne podatke, a da se pri tom što manje izloži.
<BR>&nbsp;&nbsp;&nbsp;&nbsp;&nbsp;Pažljivo je uobličila reči uprkos stalnom odzvanjanju zvona, a onda upitala smirenim, profesionalnim glasom. "Kuda smo pošli?"
<BR>&nbsp;&nbsp;&nbsp;&nbsp;&nbsp;"Pošli?" vedro je ponovila Dafin. "Uopšte nismo 'pošli'. Prosto idemo." Pošto ju je Linden nemo pogledala, nastavila je. "Ovo je sve Elemesneden. Ne postoji neko 'kuda' da bismo tamo pošli."
<BR>&nbsp;&nbsp;&nbsp;&nbsp;&nbsp;Linden je namerno pokazala da ne razume. "Mora ga biti. Krećemo se. Moji prijatelji su negde drugde. Kako ćemo se vratiti do njih? Kako ćemo naći taj Elohimfest koga je pomenuo Napev?"
<BR>&nbsp;&nbsp;&nbsp;&nbsp;&nbsp;"Ah, Sunozbore", nasmejala se Dafin. Njen smeh zvučao je kao izlazak meseca na mestu gde ni mesec ni sunce ne postoje. "U Elemesnedenu svi su putevi jedan. Srešćemo tvoje saputnike kada dođe pravo vreme za sastanak. A neće trebati tražiti mesto Elohimfesta. Biće održan u središtu, a u Elemesnedenu su sva mesta u središtu. Idemo od središta do središta. Ovo ovde je takođe središte."
<BR>&nbsp;&nbsp;&nbsp;&nbsp;&nbsp;Je li se to desilo sa džinovima koji su rešili da ostanu ovde? Linden se jedva uzdržala da ne upita glasno. Jesu li tako počeli da hodaju i nikad se više nisu našli, sve do smrti?
<BR>&nbsp;&nbsp;&nbsp;&nbsp;&nbsp;No, zadržala je pitanje za sebe. Njime bi otkrila suviše mnogo svoje strepnje i nepoverenja. Zato je odabrala potpuno drugačiju reakciju. Progovorila je ravnim glasom, kao da iznosi simptome. "Pa, hodala sam čitavog dana i umorila sam se. Potreban mi je predah."
<BR>&nbsp;&nbsp;&nbsp;&nbsp;&nbsp;To nije bilo tačno. Iako nije jela niti se odmarala od kako se pohod iskrcao sa Dragulja Zvezdoputa, osećala se sveže kao da je upravo ustala posle dugog sna i obilnog obroka. Sve u klahanu nekako je odgovaralo njenim fizičkim potrebama. Rekla je ovo samo da bi videla kako će Dafin reagovati.
<BR>&nbsp;&nbsp;&nbsp;&nbsp;&nbsp;Elohimka kao da je osetila laž; ipak, nije to otvoreno rekla. "U Elemesnedenu nema umora", rekla je, "a hodanje je prijatno. Ipak, prijatno je i sesti ili prileći. Evo zgodnog mesta." Pokazala je travnatu padinu obližnjeg brega. Na vrhu se nalazila ogromna vrba koja je umesto lišća imala leptirova krila; a u dnu padine ležalo je jezerce na čijoj su površini preletale boje nalik na vodeni portet samog klahana. Dafin je pošla ka padini i sela, pažljivo raširivši ogrtač oko sebe.
<BR>&nbsp;&nbsp;&nbsp;&nbsp;&nbsp;Linden je pošla za njom. Kada se udobno smestila na jedroj travi, uobličila je sledeće pitanje.
<BR>&nbsp;&nbsp;&nbsp;&nbsp;&nbsp;Pokazala je ka močvari. "Je li to muškarac ili žena?" Reči su zvučale grubo pred Dafinom lepotom; ali nije pokušala da ih ublaži. Nije joj se sviđalo što pokazuje koliko toga ne razume; ali pretpostavljala je da je ranijim ponašanjem već stavila Elohimima do znanja koliko su joj čula ograničena.
<BR>&nbsp;&nbsp;&nbsp;&nbsp;&nbsp;"Jutarnje Svetlo?" odgovorila je Dafin, zagledana u prelive boja. "Mogla bi ga nazvati muškarcem."
<BR>&nbsp;&nbsp;&nbsp;&nbsp;&nbsp;"Šta on to radi?"
<BR>&nbsp;&nbsp;&nbsp;&nbsp;&nbsp;Dafin ju je pogledala onim svojim zelenim očima. "Kakvo je to pitanje, Sunozbore? Zar nismo u Elemesnedenu? Ovde nema šta da se 'radi' u smislu tvoje reči. To nije čin sa svrhom kako je ti shvataš. Jutarnje Svetlo izvodi samoposmatranje. Prikazuje istinu o svom biću onako kako je on vidi i time ispituje tu istinu, posmatrajući je i stvarajući novu. Mi smo Elohimi. Za neke vizije tražimo druge izvore. 'Rad' o kome ti govoriš lakše se vidi na površini Zemlje nego u njenom srcu. No, sve istine su u nama, a istine ove vrste tražimo u sebi."
<BR>&nbsp;&nbsp;&nbsp;&nbsp;&nbsp;"Znači li to", upitala je Linden, podstaknuta neobičnom odvojenošću Dafinog glasa, "da ga ne gledaš? Da ne obraćate pažnju jedni na druge? Ovo" - pokazala je vodu Jutarnjeg Svetla - "ne znači nekakvu poruku?"
<BR>&nbsp;&nbsp;&nbsp;&nbsp;&nbsp;Dafin kao da se malo iznenadila. "Čemu to? I ja sam srce Zemlje kao i on. Zašto bih želela da saznam njegovu istinu, kad mogu slobono da tražim svoju?"
<BR>&nbsp;&nbsp;&nbsp;&nbsp;&nbsp;Ovaj odgovor zvučao je smisleno; no, zbunjivala ju je tolika samodovoljnost. Kako može bilo koje stvorenje da bude tako potpuno? Dafin je sedela, ljupka, odmarajući se iznutra, kao da nikada nije postavila sebi pitanje na koje nije već znala odgovor. Njena ličnost zračila je kao nagoveštaj sunčeve svetlosti, a kada je progovorila glas joj je bio pun mesečine. Linden joj nije verovala. No, sada je razumela čuda i uzbuđenja, divljenje na ivici obožavanja, koje je Brusobol osećao prema ovom narodu.
<BR>&nbsp;&nbsp;&nbsp;&nbsp;&nbsp;Ipak, nije mogla da se otrese nekakvog drhtavog unutrašnjeg nemira. Zvona je nisu ostavljala na miru. Došla su tako blizu značenja, ali i dalje nije mogla da razabere poruku. Nervi su joj se nehotice zategli.
<BR>&nbsp;&nbsp;&nbsp;&nbsp;&nbsp;"Napev ne misli tako. On smatra da je njegova istina jedina postojeća."
<BR>&nbsp;&nbsp;&nbsp;&nbsp;&nbsp;Dafin bistar pogled nije skrenuo. "Možda je to tačno. Pa šta? On je samo jedan od mnogih Elohima. Osim toga", nastavila je posle trenutka razmišljanja, "nije oduvek takav. Našao je u sebi mesto puno senki koje mora da istraži. Svi živi sadrže i nešto tame, a tamo je mnogo šta skriveno. Svakako je opasno, kao što je opasna svaka senka koja poseže ka svetlosti. Ali u nama to nije stvar strepnje - jer zar nismo dorasli svim stvarima? Ipak, Napevu je njegova senka postala stvar strepnje. Rizikuje mnogo i zato postaje nestrpljiv sa onima koji još nisu videli senku sopstvene istine ni zašli u nju. A ostali prate njegovu stazu.
<BR>&nbsp;&nbsp;&nbsp;&nbsp;&nbsp;Sunozbore." Sada je iz Dafin zračilo nešto novo - svetlost čiste želje. "Ovo moraš da razumeš. Mi smo Elohimi, srce Zemlje. Stojimo u središtu svega što živi i kreće se i jeste. Živimo u miru zato što ne postoji niko ko bi nam mogao nauditi i ako bismo izabrali da sedimo u Elemesnedenu i gledamo kako Zemlja stari sve do kraja Vremena, niko ne bi mogao da nam se usuprotivi. Nijedno drugo biće ni potreba ne mogu da nam sude, kao što ruka ne može suditi o srcu koje joj daje život.
<BR>&nbsp;&nbsp;&nbsp;&nbsp;&nbsp;Ali pošto mi jesmo srce, ne odbacujemo teret istine u nama. Rekli smo da su naše vizije predvidele dolazak Sunozbora i prstenoše. Zato smo se zabrinuli što su to odvojene ličnosti. Ogromna je potreba da Sunozbor i prstenoša budu jedno. U svakom slučaju, dolazak je bio poznat unapred. U planinama koje okružuju naš klahan vidimo opasnost Kobi Sunca koja vas je nagnala na pohod. A u drveću Drvobrega pročitali smo vaš dolazak.
<BR>&nbsp;&nbsp;&nbsp;&nbsp;&nbsp;I da je to saznanje dosezalo do granica našeg znanja, bili biste dočekani ovde barem kao i drugi posetioci, jednostavnom ljubaznošću i radoznalošću. Ali naše znanje nije tako malo. Našli smo u sebi senku na srcu Zemlje i ona nam je izmenila misli. Naučila nas je da shvatimo Kob Sunca na novi način - i da odgovorimo na opasnost po Zemlju drugačije nego što bismo želeli.
<BR>&nbsp;&nbsp;&nbsp;&nbsp;&nbsp;Sumnjali ste u nas. I sumnja će ostati i dalje. Možda će rasti dok ne počne da liči na gađenje. Ipak ti kažem, Sunozbore, da nas pogrešno prosuđuješ. Sama pretpostavka da nas ti prosuđuješ nedostojna je i neprijatna. Mi smo srce Zemlje i niko nam ne može suditi."
<BR>&nbsp;&nbsp;&nbsp;&nbsp;&nbsp;Dafin je oštro govorila, ali nije delovala ljutito. Više kao da je tražila razumevanje onako kako roditelj traži od deteta da se lepo ponaša. Linden se osećala posramljeno, ali se ipak pobunila. Dafin je tražila od nje da odustane od odgovornosti za razumevanje i delovanje, a to nije htela. Ta odgovornost bila je njen razlog što je tu i zaslužila ju je.
<BR>&nbsp;&nbsp;&nbsp;&nbsp;&nbsp;A onda su se zvona podigla u njoj kao osuđivanje Elemesnedena. "Šta ste vi?" upitala je prigušenim glasom. "Srce Zemlje. Središte. Istina. Šta sve to znači?"
<BR>&nbsp;&nbsp;&nbsp;&nbsp;&nbsp;"Sunozboru", odgovorila je Dafin, "mi smo Gmra Zemlje."
<BR>&nbsp;&nbsp;&nbsp;&nbsp;&nbsp;Govorila je jasno, ali njen ton je zbunjivao. Reč Gmra zvučala je kao Gral ili Glas.
<BR>&nbsp;&nbsp;&nbsp;&nbsp;&nbsp;Gral? - zamislila se. Sudbina - usud? Ili Glas?
<BR>&nbsp;&nbsp;&nbsp;&nbsp;&nbsp;Ili oboje.
<BR>&nbsp;&nbsp;&nbsp;&nbsp;&nbsp;U nastaloj tišini Dafin je počela da priča. Bilo je to predanje o nastanku Zemlje; Linden je uskoro shvatila da je istu pripovest čula od Lupižene tokom prizivanja nikora. No, postojala je jedna razlika. Dafin nije pominjala crva. Umesto toga izgovarala je onu nejasnu reč, Gmra, koja kao da je značila i Gmaz i Gral.
<BR>&nbsp;&nbsp;&nbsp;&nbsp;&nbsp;Taj Gmra se probudio u svitanje eona i počeo da proždire zvezde kao da namerava da zbriše čitavu Vaseljenu. Posle nekog vremena se zasitio, sklupčao se i umirio i tako je nastala Zemlja. I zato će Zemlja postojati dok se Gmra ne pokrene da nastavi sa jelom.
<BR>&nbsp;&nbsp;&nbsp;&nbsp;&nbsp;Upravo tako joj je pričao i Lupižena. Da li su džinovi koji su izneli priču iz Elemesnedena pogrešno čuli osnovnu reč? Ili su je Elohimi različito izgovarali različitim posetiocima?
<BR>&nbsp;&nbsp;&nbsp;&nbsp;&nbsp;Kao da odgovara, Dafin je zaključila. "Sunozbore, mi smo Gmra - direktni potomci stvaranje Zemlje. Iz nje smo izrasli i u njoj bitišemo. Stoga smo mi i srce, i središte, i istina, i stoga smo to što jesmo. Mi smo svi odgovori, kao što smo i sva pitanja. Zato ne smeš suditi o odgovoru koji ćemo pružiti tvojoj potrebi."
<BR>&nbsp;&nbsp;&nbsp;&nbsp;&nbsp;Linden je jedva čula Elohimku. Glava joj je bila puna uskovitlanih misli. Naslućivanje joj se sudaralo sa granicama razumevanja, stvarajući nešto nalik na zvonjavu. Mi smo Gmra. Jutarnje Svetlo se preliva u bojama, dajući portret klahana u metafori. Vrba sa leptirima umesto lišća. Samoposmatranje.
<BR>&nbsp;&nbsp;&nbsp;&nbsp;&nbsp;Moć.
<BR>&nbsp;&nbsp;&nbsp;&nbsp;&nbsp;Blagi Bože! Jedva je uspevala da uobliči reči zbog bezvučnih nagoveštaja zvonjave. Elohimi...! Oni su Zemna moć. Srce Zemlje. Otelotvorenje Zemne moći.
<BR>&nbsp;&nbsp;&nbsp;&nbsp;&nbsp;Nije uspevala da održi tok misli. Nade i slutnje su se utrkivale. Ovaj narod može da učini sve što poželi. Oni jesu sve što požele. Mogu da pruže koji god dar odaberu, iz ćudi ili iz ubeđenja. Mogu da daju ono što njoj treba. Ono što Brusobol želi. Da daju Kovenantu...
<BR>&nbsp;&nbsp;&nbsp;&nbsp;&nbsp;Oni su bili odgovor protiv poglavara Kletnika. Lek protiv Kobi Sunca. Oni...
<BR>&nbsp;&nbsp;&nbsp;&nbsp;&nbsp;"Dafin..." počela je. Kakav tajanstveni odgovor su već rešili da pruže pohodu? No, zvonjava je prigušivala sve. Nehotice se pobunila. "Ne mogu da razmišljam. Šta su, pobogu, ta zvona?"
<BR>&nbsp;&nbsp;&nbsp;&nbsp;&nbsp;Tog trenutka se Jutarnje Svetlo prelio u ljudski oblik, izbrisavši jezero. Bio je visok i dostojanstven, prosede kose i uvučenih očiju. I on je nosio ogrtač kao i Napev - kao da je to izraz samopoznavanja. Pošao je uzbrdo i nežno se nasmešio Linden.
<BR>&nbsp;&nbsp;&nbsp;&nbsp;&nbsp;Kada joj je prišao, tonovi u njenom umu progovorili su jasno kao jezikom:
<BR>&nbsp;&nbsp;&nbsp;&nbsp;&nbsp;- Treba da požurimo, jer Sunozbor suviše brzo uči da nas čuje.
<BR>&nbsp;&nbsp;&nbsp;&nbsp;&nbsp;Kao da je podignuta muzikom, Dafin je ustala i pružila Linden ruku. "Hodi, Sunozbore", mirno je rekla. "Elohimfest te čeka."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
