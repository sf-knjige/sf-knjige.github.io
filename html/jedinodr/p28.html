<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. DOLAZAK POHODA
<P>&nbsp;&nbsp;&nbsp;&nbsp;&nbsp;Kovenant je zurio u Brina, osećajući da se oko njega skuplja uništenje. Čitavo ostrvo bilo je ruševina, mesto smrti. Zašto nije bilo trulih leševa, izbeljenih kostiju? Znači, ne smrt, nego istrebljenje. Iz sveta je jednostavno nestala nada. Svitanje je ležalo po stenju, ružičasto kao laž.
<BR>&nbsp;&nbsp;&nbsp;&nbsp;&nbsp;Gubim um.
<BR>&nbsp;&nbsp;&nbsp;&nbsp;&nbsp;Nije znao šta da učini. Svaka staza ka ovom Ostrvu bila je oivičena nadgrobnim kamenjem. Samo Ostrvo izdizalo se nad družinom kao masiv, iskrzano i opasno. Stenje na padinama se pokretalo, izazivajući vrtoglavicu. A on je ipak već doneo odluku, uprkos činjenici što ju je mrzeo - i plašio se da je pogrešna, užasavao se da će saznati da je pogrešna, da će posle svega što je izdržao i još nameravao da izdrži jedino moći da koristi Domaji time što će umreti. Da je logika starog ožiljka od noža iznad srca ipak neopoziva.
<BR>&nbsp;&nbsp;&nbsp;&nbsp;&nbsp;Sopstveni glas zvučao mu je udaljeno i piskavo, nerazumno izdvojen. Bio je lud kao i haručai. Nemoguće je razgovarati o takvim stvarima kao da nisu grozne. Zašto nije zvučao zgroženo? Put ka Jedinom Drvetu leži pred tobom. Znači, Drvo je ipak ovde, na ovom mestu nagomilane smrti. Čak ni ptica nije bilo na ogromnom nebu da ga razgale svojim kukavnim životom; ni vlat morske trave ni mrlja lišaja nisu se videli na stenju. Bilo je nerazumno stajati ovde i govoriti kao da se to može podneti.
<BR>&nbsp;&nbsp;&nbsp;&nbsp;&nbsp;"Ti nisi Brin." rekao je. Poludeo od daljine i odvojenosti. "Jesi li?" Njegovo grlo nije prihvatalo ono drugo ime.
<BR>&nbsp;&nbsp;&nbsp;&nbsp;&nbsp;Brinovo lice ostalo je nepomično. Možda mu se uočima nazirao osmeh; bilo je teško videti pod svetlom praskozorja. "Ja sam koji jesam", rekao je ravnim glasom. "Ak-Haru Kenaustin Ardenol. Čuvar Jedinog Drveta. Brin od haručaija. I mnogo drugih imena. Tako se obnavljam od vremena do vremena, sve do kraja."
<BR>&nbsp;&nbsp;&nbsp;&nbsp;&nbsp;Vain se nije pomerio, ali Findejl mu se naklonio kao da se Brin pretovrio u osobu koju čak i Elohimi moraju da poštuju.
<BR>&nbsp;&nbsp;&nbsp;&nbsp;&nbsp;"Ne", rekao je Kovenant. Nije mogao da se zaustavi. Brine. "Ne." Prva, Lupižena i Brusobol zurili su u haručaija onemelim očima. Sanomor je i dalje klimao glavom, kao lutka slomljenog vrata. Brinova pobeda na neki način je zapečatila Sanomorovu sudbinu. Otvorivši put ka Jedinom Drvetu? Brine.
<BR>&nbsp;&nbsp;&nbsp;&nbsp;&nbsp;Brinov pogled bio je potpun i pun znanja. "Nemoj strepeti, Prapoglavaru." U glasu su mu se sukobljavali gnev i samokontrola. "Iako više ne mogu da putujem u tvojoj službi, nisam mrtav za život i korist. Iz toga će proizaći dobro, kada zatreba."
<BR>&nbsp;&nbsp;&nbsp;&nbsp;&nbsp;"Ne pričaj mi to!" Iz Kovenanta se nehotice oteo protest. Umreću. Ili će mi srce prepući. "Zar misliš da ću podneti da te izgubim?"
<BR>&nbsp;&nbsp;&nbsp;&nbsp;&nbsp;"Izdržaćeš", odgovorio je smireni glas. "Zar nisi Tomas Kovenant, Prapoglavar i Nevernik? To je milost koja ti je data, da podneseš sve što treba podneti." Brinovo lice se promenilo, kao da više nije neosetljiv na gubitak. "Kail će preuzeti moje mesto kraj tebe sve dok reči Banora od Krvne garde ne budu ispunjene. Potom će poći za svojim srcem." Kailovo lice dvosmisleno se osvetlilo. "Prapoglavaru, ne odlaži", zaključio je Brin, pokazujući ka osunčanom vrhu. "Put nade i sudbine otvoren je pred tobom."
<BR>&nbsp;&nbsp;&nbsp;&nbsp;&nbsp;Kovenant je u sebi opsovao. Kao da nije imao snage da glasno proklinje. Hladna, neosetljiva magla noći ušla mu je u kosti, pobeđujući sunčevu toplotu. Želeo je da pobesni, da se ponaša kao ludak. To bi bilo odgovarajuće. Činio je to i ranije - naročito Banoru. Ali sad nije mogao. Banor je samo žudeo. Kovenant je iznenada seo, udario leđima o stenu i pokušao da odvoji svoj bol od brzog ugljevlja u venama.
<BR>&nbsp;&nbsp;&nbsp;&nbsp;&nbsp;Pred njim je neko čučao. Za trenutak se uplašio da je Linden gotovo izgubila kontrolu. Ne bi mogao da podnese njenu ponudu utehe. Izgubiće je ma šta učinio, i ako je pošalje nazad i ako ne uspe u tome. Ali ona je i dalje stajala leđima okrenuta suncu i pokrivenog lica kao da ne želi da je jutro vidi kako plače. Jedva je primorao sebe da pogleda Lupiženu u oči pune zebnje.
<BR>&nbsp;&nbsp;&nbsp;&nbsp;&nbsp;Izobličeni džin držao je kožnu mešinu alem-vina. Nemo ga je ponudio Kovenantu.
<BR>&nbsp;&nbsp;&nbsp;&nbsp;&nbsp;U trenutku nalik na nalet ludila, Kovenant je ugledao pred sobom Penosleda, jasno koliko i Lupiženu. Penosled je mračno objašnjavao. Neki stari vidovnjaci kažu da oskudica oplemenjuje dušu - ali ja kažem da je kasno oplemeniti dušu kada telo nema drugog izbora. Na to je čvor u Kovenantu malo popustio. Uz dubok uzdah, prihvatio je mešinu i otpio nekoliko gutljaja moćnog napitka.
<BR>&nbsp;&nbsp;&nbsp;&nbsp;&nbsp;Put nade i sudbine, mračno je pomislio. Vatru mu paklenu.
<BR>&nbsp;&nbsp;&nbsp;&nbsp;&nbsp;No, alem-vino mu je milovalo izmučene nerve, napete i zamorene mišiće. Uzbrdica Ostrva obećavala je vrtoglavicu; ali već se suočavao sa vrtoglavicom. Da podneseš sve što treba podneti. O, Bože.
<BR>&nbsp;&nbsp;&nbsp;&nbsp;&nbsp;Vratio je Lupiženi mešinu i ustao. Onda je pošao ka Linden.
<BR>&nbsp;&nbsp;&nbsp;&nbsp;&nbsp;Kada joj je dotakao ramena, trgla se kao da ga se boji - kao da se boji cilja koji je sigurno osećala u njemu jasno kao da mu je ispisan na čelu. Ali nije se povukla. "Moram..." zaustio je da objasni. Želeo je da objasni. Moram da to učinim. Zar ne razumeš? Ali znao je da ga ne razume. A nije mogao da okrivi nikoga do samog sebe. Nikada nije smogao hrabrosti da joj objasni zašto mora da je pošalje nazad, zašto njegov život zavisi od njenog povratka u zajednički raniji svet. Umesto toga, rekao je: "Moram da pođem tamo gore."
<BR>&nbsp;&nbsp;&nbsp;&nbsp;&nbsp;Smesta se okrenula kao da će ga zasuti protestima, kletvama, molbama. Ali oči su joj bile odsutne i usmerene nekuda drugde, kao Elenine. Reči su izlazile iz nje kao da prisiljava sebe da ga sažaljeva.
<BR>&nbsp;&nbsp;&nbsp;&nbsp;&nbsp;"Nije tako strašno kao što izgleda. Nije zaista mrtvo." Grčevitim pokretom pokazala je Ostrvo. "Ne kao one ruševine oko Kamenmoći Drvograda. Moćno je - suviše moćno da bi nešto smrtno opstalo kraj njega. Ali nije mrtvo. Više kao zaspalo. Ne baš tako. Nešto ovako" - tražila je reči - "ovako večito ne može da spava. Počiva, možda. Duboko počiva. Šta god da je, ne verujem da nas je primetilo."
<BR>&nbsp;&nbsp;&nbsp;&nbsp;&nbsp;Kovenantu se steglo grlo. I posle svega je pokušavala da ga osokoli - nudeći mu svoje opažanja jer nije imala šta drugo da mu pruži. Ili je možda ipak želela da se vrati, želela svoj stari život više nego njega.
<BR>&nbsp;&nbsp;&nbsp;&nbsp;&nbsp;Morao je da proguta ogroman bol pre no što je pogledao ostatak družine. "Idemo."
<BR>&nbsp;&nbsp;&nbsp;&nbsp;&nbsp;Gledali su ga sa jasnim iščekivanjem i nadom. Sanomorovo lice bilo je zgrčeno oko bledog ožiljka. Prva se obuzdavala čvrstinom; ali Lupižena nije ni pokušavao da prikrije pomešano žaljenje i uzbuđenje. Brusobolovi ogromni mišići grčili su se i opuštali kao da je spreman da se bori sa svime što bi zapretilo njegovom bratu. Svi su bili spremni za vrhunac pohoda, za zadovoljenje ili odricanje potreba koje su ih dovele ovako daleko preko mora.
<BR>&nbsp;&nbsp;&nbsp;&nbsp;&nbsp;Svi sem Vaina. Ako je demonokot i imao nekog jasnog razloga da nosi okove sa Žezla Zakona, nije ih pokazivao. Crno lice ostalo mu je neprozirno kao umovi pragrdana koji su ga načinili.
<BR>&nbsp;&nbsp;&nbsp;&nbsp;&nbsp;Kovenant im je okrenuo leđa. Sve je bilo na njemu. Svi su bili ovde u njegovo ime - vođeni kroz opasnosti i izdaje sve dovde njegovim nepoverenjem u sebe, njegovom izdvojenom potrebom za oružjem kojim neće uništiti ono što voli. Nada i sudbina. Divlje se zaleteo ka uzbrdici.
<BR>&nbsp;&nbsp;&nbsp;&nbsp;&nbsp;Lupižena i Prva smesta su isprednjačili. Bili su džinovi, navikli na kamen i bolje opremljeni od njega da nađu podnošljivu stazu. Brin je koračao kraj njega; ali Kovenant je odbio Čuvarevu učtivu ponudu pomoći i ostao je nekoliko koraka dalje. Kail je pridržavao Lidnen dok se verala naviše. Za njima su išli Brusobol i Sanomor, rame uz rame. Vain i Findejl ostali su na začelju kao senke tajni onog drugog.
<BR>&nbsp;&nbsp;&nbsp;&nbsp;&nbsp;Iz nekih uglova i nekih položaja vrh je izgledao nedostižan. Neravne padine Ostrva nisu imale staze; a ni Kovenant ni Linden nisu bili u stanju da savladaju strme stene. Kovenant je savladavao vrtoglavicu koja mu je čupala um samo vezujući pažnju za stene neposredno pred sobom. No, Prva i Lupižena su, izgleda, razumeli način spajanja stenja i znali su šta svaka formacija govori o terenu neposredno nad sobom. Penjali su se kružnom putanjom, pa je družina bez problema išla za njima oko grubo kupastog uzvišenja.
<BR>&nbsp;&nbsp;&nbsp;&nbsp;&nbsp;Ipak, Kovenant je uskoro počeo da dahće kao da je vazduh suviše čist za njega. Život na Dragulju Zvezdoputa nije ga pripremio za tolike napore. Svaki korak naviše bio je teži od prethodnog. Sunce je pržilo svetlo i tamno kamenje sve dok svaka senka nije postala oštra kao nož, a svaka izložena površina se usijala. Uskoro je košulja visila na njemu kao da je, ostavivši za sobom staru odeću, uzeo nešto teže no što je u stanju da nosi. Samo ga je neosetljivost bosih stopala spasavala da ne hramlje kao Linden zbog malih modrica i ogrebotina od kamena. Možda bi trebalo da bude pažljiviji prema sebi. No, u srcu više nije imao mesta za lepru i samozaštitu. Pratio je Prvu i Lupiženu kao što je pratio svog prizivača u šumu iza farme, prema Džoani i vatri.
<BR>&nbsp;&nbsp;&nbsp;&nbsp;&nbsp;Uspon je potrajao pola jutra. Mučno i polako, družina se penjala sve više i više nad besprekornom površinom mora. Dragulj Zvezdoputa jasno se video na severu. Sa zadnjeg jarbola visila je zastavica, pokazujući da je sve u redu. Povremeni odblesci sunca sa okeana zasenjivali su mu oči, kao podsećanje na beli plamen koji ga je proneo kroz Peskodrž da se suoči sa Kasreinom.
<BR>&nbsp;&nbsp;&nbsp;&nbsp;&nbsp;Uskoro je ugledao vrh Ostrva. Sunce je gorelo na vedrom nebu. Znoj mu je tekao niz lice, vazduh mu je krčao u plućima, a on se vukao uz poslednju padinu.
<BR>&nbsp;&nbsp;&nbsp;&nbsp;&nbsp;Jedino Drvo nije bilo tu. U drhtavim mišićima nadao se da će na vrhu ostrva naći komadić tla na kome bi drvo raslo. Ali nije ga bilo.
<BR>&nbsp;&nbsp;&nbsp;&nbsp;&nbsp;Sa ivice vrha, u središte Ostrva spuštao se crni ponor.
<BR>&nbsp;&nbsp;&nbsp;&nbsp;&nbsp;Kovenant je jeknuo nad njim dok su ga Linden i Kail sustizali. Trenutak kasnije stigli su i Brusobol i Sanomor. Svi zajedno zagledali su se u mračnu dubinu.
<BR>&nbsp;&nbsp;&nbsp;&nbsp;&nbsp;Ponor je bio toliko uzak da se na drugu stranu moglo dobaciti kamenom; a zidovi su bili strmi, gotovo glatki. Spuštali su se kao stranice bunara, dalje no što doseže pogled. Vazduh koji se dizao iz otvora bio je taman i leden kao dah noći. Nosio je miris koji je Kovenantu pekao nozdrve. Kada je pogledao Linden da vidi njenu reakciju, primetio je da žmirka kao da je vazduh preoštar od moći, pa joj nanosi bol.
<BR>&nbsp;&nbsp;&nbsp;&nbsp;&nbsp;"Tamo dole?" Glas mu se pretvorio u kreštanje. Morao je da se pridrži o Brinovo rame kako bi se odbranio od mučnog, vrtoglavog privlačenja ponora.
<BR>&nbsp;&nbsp;&nbsp;&nbsp;&nbsp;"Aha", oprezno je promrmljao Lupižena. "Nema drugog pravca. Dovoljno smo upoznali ostatak Ostrva da bismo znali da Jedino Drvo nije negde iza nas."
<BR>&nbsp;&nbsp;&nbsp;&nbsp;&nbsp;Brin je tiho potvrdio. "To je put." Uspon ga nije zamorio, kao ni noć borbe. U poređenju sa njim, čak je i Kail izgledao krhko i slabo.
<BR>&nbsp;&nbsp;&nbsp;&nbsp;&nbsp;Kovenant je iskezio zube. Morao je da se bori za dah pred tamnim isparenjima ponora. "Kako? Očekuješ li da skočim?"
<BR>&nbsp;&nbsp;&nbsp;&nbsp;&nbsp;"Ja ću te voditi." Brin je pokazao ivicu jame nešto dalje. Čkiljeći u tom pravcu, Kovenant je ugledao usek koji se spuštao u ponor, stvarajući strmu zavojnicu duž zida, nalik na grubo stepenište. Zurio je u njega, zgrčene utrobe.
<BR>&nbsp;&nbsp;&nbsp;&nbsp;&nbsp;"Ali moram ponovo da kažem", nastavio je Brin, "da više ne mogu da te služim. Ja sam ak-Haru Kenasutin Ardenol, Čuvar Jedinog Drveta. Neću da se uplićem."
<BR>&nbsp;&nbsp;&nbsp;&nbsp;&nbsp;"Sjajno", zarežao je Kovenant. Postao je gorak od strepnje. Kada je dopustio sebi da pokaže bes, kroz njega se proneo drhtaj plamena nalik na nagoveštaj daleke munje. Uprkos svemu što ga je plašilo, žalostilo i obuzdavalo, nervi su mu bili spremni za divlju magiju. Želeo je da pita: U šta to nećeš da se uplićeš? No, Brin je bio suviše potpun da bi ga ispitivao.
<BR>&nbsp;&nbsp;&nbsp;&nbsp;&nbsp;Kovenant se za trenutak osvrtao kao životinja u klopci. Prsti su mu poigravali na pojasu košulje. Boreći se sa nesigurnošću neosetljivih prstiju, osakaćene ruke, stegao je pojas kao da predstavlja uže spasa.
<BR>&nbsp;&nbsp;&nbsp;&nbsp;&nbsp;Linden je sada gledala u njega. Nije mogla da osuši oči. Lice joj je bilo bledo od straha. Izgledala je suviše krhka da još dugo izdrži udisanje vazduha iz ponora.
<BR>&nbsp;&nbsp;&nbsp;&nbsp;&nbsp;Trgao se i naglo pošao ka ivici stepeništa.
<BR>&nbsp;&nbsp;&nbsp;&nbsp;&nbsp;Uhvatila ga je za ruku kao da je počeo da pada. "Kovenante..." Kada je preneo besni pogled na njeno lice, ustuknula je. Ali nije dopustila sebi da obori pogled. Napetim glasom, kao da pokušava da saopšti nešto što se ne može izgovoriti, ipak je progovorila. "Izgledaš kao onda na Kevinovom Vidikovcu. Kada si morao da se spuštaš niz stepenice. Bio si jedino što sam imala, a nisi me pustio da ti pomognem."
<BR>&nbsp;&nbsp;&nbsp;&nbsp;&nbsp;Otrgao je ruku. Ako sada pokuša da ga nagovori da se predomisli, slomiće mu srce. "To je samo vrtoglavica", oštro je rekao. "Znam kakav je odgovor na nju. Samo mi je potrebno malo vremena da ga ponovo nađem."
<BR>&nbsp;&nbsp;&nbsp;&nbsp;&nbsp;Njen izraz prostrelio ga je kao krik. U jednom strašnom trenutku uplašio se da će početi da viče na njega. Ne! Nije to vrtoglavica. Toliko se bojiš da išta podeliš, da pustiš nekoga da ti pomogne - jer misliš da uništavaš sve što voliš - da ćeš me zato poslati nazad! Gotovo se zgrčio dok je čekao da reči dođu. Odjeci gneva goreli su i u njenom pogledu, ali nije ga okrenula protiv njega. Strogost ju je učinila starom i iznurenom kada je progovorila. "Ne možeš načiniti Žezlo bez mene."
<BR>&nbsp;&nbsp;&nbsp;&nbsp;&nbsp;Čak i to je bilo nepodnošljivo. Mogla je i da kaže: Ne možeš spasti Domaju bez mene. Značaj toga gotovo mu je oteo ono malo preostale hrabrosti. Je li to tačno? Je li stvarno toliko zabrazdio u sebičnost da će prodati Domaju kako bi uspeo da preživi?
<BR>&nbsp;&nbsp;&nbsp;&nbsp;&nbsp;Ne. To nije tačno. Nije želeo život koji bi morao da živi bez nje. Ali morao je da živi u svakom slučaju, morao je, inače neće imati prilike da se bori protiv poglavara Kletnika. Obična ljudska ljubav nije bila previsoka cena.
<BR>&nbsp;&nbsp;&nbsp;&nbsp;&nbsp;Ipak, i sam pogled na nju bio je dovoljan da mu izobliči lice u grimasu želje i gubitka. Morao je da se smiri psovkama u sebi kako bi uspeo da joj odgovori. "Znam. Računam na tebe."
<BR>&nbsp;&nbsp;&nbsp;&nbsp;&nbsp;Potom se okrenuo ostatku družine. "Šta još čekamo? Hajde da završimo sa ovim."
<BR>&nbsp;&nbsp;&nbsp;&nbsp;&nbsp;Džinovi su se međusobno zagledali. Sanomorove oči bile su oivičene crvenilom kao ranama; ali klimnuo je glavom na nemo pitanje Prve. Lupižena nije oklevao. Brusobol je načinio pokret kojim je pokazao da su mu ruke prazne.
<BR>&nbsp;&nbsp;&nbsp;&nbsp;&nbsp;Prva je mračno stegla usne. Izvukla je mač i podigla ga pred sebe kao osovinu svoje odlučnosti.
<BR>&nbsp;&nbsp;&nbsp;&nbsp;&nbsp;Linden je mračno zurila niz liticu kao da ova vodi u potpunu prazninu u koju se bacila kako bi izbavila Kovenanta i družinu od Kasreina.
<BR>&nbsp;&nbsp;&nbsp;&nbsp;&nbsp;Sigurnim pokretima, kao da je čitav život proveo tu, Brin je prišao useku. Uprkos grubim ivicama i opasnoj strmini, usek je bio dovoljno prostran i za džinove. Prva je pošla za Brinom, a Lupižena je bio tik iza nje.
<BR>&nbsp;&nbsp;&nbsp;&nbsp;&nbsp;Stežući neosetljivim šakama Lupiženina grbava leđa, Kovenant je pošao sledeći. Pogled unazad, kojim je gotovo poremetio ravnotežu, pokazao mu je da je Kail odmah iza njega, postavljen između njega i Linden kako bi ih oboje štitio. Vain i Findejl išli su iza Linden. Potom je privlačenje ponora postalo suviše jako i počelo da mu palaca umom. Stežući Lupiženin kožuh uzaludnim prstima, tražio je mirnu tačku jasnoće u srcu svoje vrtoglavice.
<BR>&nbsp;&nbsp;&nbsp;&nbsp;&nbsp;Ali kada je delom već prošao prvu krivinu, Linden ga je tiho pozvala po imenu, odvlačeću mu pažnju unazad. Preko ramena je video da Brusobol i Sanomor nisu počeli da se spuštaju. Gledali su se licem u lice tik kraj ivice, sukobljeni kao u nemoj svađi o životu i smrti. Sanomor je sada tresao glavom, odbijajući ono što je video na Brusobolovom licu. Malo kasnije, kapetan je opustio ramena. Sklonio se ustranu i pustio da Sanomor pre njega pođe niz usek.
<BR>&nbsp;&nbsp;&nbsp;&nbsp;&nbsp;Tako raspoređeni, polako su se spuštali u tamu.
<BR>&nbsp;&nbsp;&nbsp;&nbsp;&nbsp;Posle dve krivine ostavili su sunčevo svetlo za sobom. Dosezalo je sve dublje kako se sunce podizalo ka zenitu; ali pohod je silazio brže. Kovenant nije uspevao da prilagodi vid; senka mu je smetala. Želeo je da pogleda naviše, da vidi makar nešto jasno - a bio je siguran da će pasti ako to učini. Tama se okupljala oko njega i usisavala ga u dubinu, upirući se da ga potopi. Dubine su bile vrtoglave i stvarne, kao oruđe vrtoglavice i očaja. Glodale su mu srce kao kiselina počinjenih grehova. Negde u dubini nalazilo se srce okretanja, mirna tačka snage između suprotnosti na koje se jednom oslonio da bi porazio poglavara Kletnika, ali nikada je nije dosegao. Ovaj usek predstavljao je put svih manipulacija Opakog. Sanomor se boji. Mislim da on zna šta čini poglavar Kletnik. Pogrešan korak toliko ga je približio panici da je zamalo pao. Bacio se ka Lupiženinim leđima i privio se uz njega, uzdrhtalog srca. Čak i njegovim slabim čulima vazduh je zaudarao na moć.
<BR>&nbsp;&nbsp;&nbsp;&nbsp;&nbsp;Kao da otrov nije bio dovoljan, ovde je bila još neka sila koja ga je vukla ka uništenju. Koža mu se ježila, a znoj mu je gamizao niz obraze i rebra kao trag divlje magije.
<BR>&nbsp;&nbsp;&nbsp;&nbsp;&nbsp;Kail je pružio ruku otpozadi da ga umiri. Lupižena je preko ramena mrmljao nešto umirujuće. Posle nekog vremena, Kovenant je opet bio u stanju da se kreće. Nastavili su spuštanje.
<BR>&nbsp;&nbsp;&nbsp;&nbsp;&nbsp;Debeli ogrtač dobro mu je došao da ga sačuva od drhtanja. Kao da je ulazio u oblast koju sunce nikada nije dodirnulo - mesto takve tame i uspavane sile da čak ni otvoreno zračenje sunca ne bi moglo da umanji drevnu hladnoću. Možda nikakva vatra ne može biti dovoljno snažna da rastvori ponoćnu tminu ispod njegovih stopala. Možda niko od družine, sem Brina, nije imao pravo da zađe ovamo. Smanjivao se pri svakom koraku. Tama ga je izolovala. Osim Lupižene i Kaila, prepoznavao je prijatelje samo po zvuku koraka. Slabo šuškanje tabana pojačavalo se unutar bunara, nalik na lepet krila šišmiša.
<BR>&nbsp;&nbsp;&nbsp;&nbsp;&nbsp;U toj tami nije bilo načina da izmeri vreme, nije mogao da broji načinjene krugove. U trenutku ludila podigao je pogled ka malenom oreolu neba. Potom je morao da pusti da ga Kail pridržava dok nije povratio ravnotežu.
<BR>&nbsp;&nbsp;&nbsp;&nbsp;&nbsp;Vazduh u jami postajao je sve hladniji, sve zasićeniji slabim isparenjima, sve nepodnošljiviji. Ko zna zbog čega, učinilo mu se da jama postaje sve šira dok se spuštala u dubine Ostrva. Uprkos neosetljivosti, svako zračenje zidova bilo mu je opipljivo kao pesnica - i tajanstveno kao neobeleženi grob. Gušio se od moći koja nije imala izvora ni oblilka. Čuo je Linden iza sebe. Disala je drhtavo, kao na ivici histerije. Vazduh mu je davao osećanje ispunjenosti ludačkom vatrom. Mora da joj je stravično dražio nerve.
<BR>&nbsp;&nbsp;&nbsp;&nbsp;&nbsp;Ipak, želeo je da krikne jer nije osećao isto što i ona, jer nije imao načina da proceni opasnost po sebe i posledice onoga što čini. Neosetljivost je postala suviše smrtonosna - opasnost po svet, po njegove prijatelje, po Linden.
<BR>&nbsp;&nbsp;&nbsp;&nbsp;&nbsp;Ali nije se zaustavljao. Ne vredi izbegavati njegove klopke... Nastavio je kao da se probija u Vainovo crno srce.
<BR>&nbsp;&nbsp;&nbsp;&nbsp;&nbsp;Kada je došao do kraja, ništa ga nije upozorilo. Iznenada je Prva rekla: "Tu smo", a glas joj je odjeknuo naviše kao lepet uplašenih ptica. Položaj Lupiženinih leđa se promenio. Kovenantov sledeći korak naišao je na kamen na istoj visini.
<BR>&nbsp;&nbsp;&nbsp;&nbsp;&nbsp;Počeo je divlje da drhti od reakcije i hladnoće. Ali čuo je Liden kako gotovo jeca duboko u grlu dok je pružala ruke ka njemu. Zagrlio ju je i privio uz sebe kao da nikada neće naći durgi način da se oprosti.
<BR>&nbsp;&nbsp;&nbsp;&nbsp;&nbsp;Samo prigušeno disanje ostalih govorilo mu je da on i Linden nisu sami. Čak i taj tihi zvuk odjekivo je kao buđenje nečeg smrtonosnog.
<BR>&nbsp;&nbsp;&nbsp;&nbsp;&nbsp;Pogledao je uvis. Isprva nije video ni trag neba. Bunar je bio tako dubok da je otvor na vrhu bio nevidljiv. No, trenutak kasnije svetlo mu se zarilo u oči, jer sunce se našlo nad ivicom ponora. Iznenada su se kraj njega pojavili prijatelji kao da su iskočili iz tame, ponovo se stvorivši iz ledene hladnoće ponora.
<BR>&nbsp;&nbsp;&nbsp;&nbsp;&nbsp;Prva je stajala stežući obema rukama odlučnost. Lupižena je bio kraj nje, iskrivljenog lica. Oslonjen o Brusobola, Sanomor je stezao zube u očajanju i prazno zurio oko sebe. Vain je delovao kao simbol tame ponora. Findejlov svetli ogrtač izgledao je blistav kao baklja.
<BR>&nbsp;&nbsp;&nbsp;&nbsp;&nbsp;Kail je stajao blizu Kovenanta i Linden sa odsjajem sunca u očima. Samo Brina nigde nije bilo. Čuvar Jedinog Drveta napustio je pećinu, držeći se obećanja da se ne upliće. Ili možda nije hteo da gleda šta će se dogoditi ljudima koje je nekada služio.
<BR>&nbsp;&nbsp;&nbsp;&nbsp;&nbsp;Dosegnuvši dno bunara, sunce se kretalo laganije; ali i dalje se primetno širilo od zapadnog zida kraj koga je družina stajala. Kovenantu su oči zasuzile. Svetlo kao da se njihalo između nejasnosti i snage, nade i sudbine. Niko nije govorio. Atmosfera ih je držala u ćutanju i nepokretnosti.
<BR>&nbsp;&nbsp;&nbsp;&nbsp;&nbsp;Bez ikakvog upozorenja, vrh drveta se naprosto pojavio kada ga je sunce dotaklo. Blistajući kao prsti vatre nad glavama posmatrača, grančice su tekle i spajale se u grane. Grane su se spajale i spuštale dalje. Polako navirući kao tok goruće krvi, sve grane su se spojile; stablo Jedinog Drveta slilo se ka korenu na dnu ponora.
<BR>&nbsp;&nbsp;&nbsp;&nbsp;&nbsp;Osvetljeno i jasno na pozadini senke, ogromno Drvo stajalo je pred družinom kao predak sveg drveća sveta.
<BR>&nbsp;&nbsp;&nbsp;&nbsp;&nbsp;Izgledalo je džinovsko. Bunar se zaista proširivao pri dnu, stvarajući prostor veliki kao pećina u kome se nalazilo Drvo. Tama koja je krila dalje zidove usmerila je sve sunčevo svetlo u središte poda, tako da je Drvo dominiralo prostorom svakom linijom i uglom blistavih grana. Bilo je veličanstveno i drevno, obavijeno debelom, čvornovatom korom nalik na ogrtač starosti i neverovatno moćno.
<BR>&nbsp;&nbsp;&nbsp;&nbsp;&nbsp;A ipak nije imalo lišće. Možda je oduvek bilo bezlisno. Na golom kamenu nije bilo ni traga humusa ili tkiva koje je moglo poticati od Jedinog Drveta. Svaka grana i grančica bila je savršena i prava. Izgledale bi mrtve da ih svetlo nije tako oživljavalo. Ogromno korenje drveta probilo se u tlo divovskom snagom, razbijajući kamen u iskrzane gromade oko kojih se korenje obavijalo kao u ljubavnom zagrljaju. Drvo kao da je izvlačilo snagu, bezlisnu izdržljivost, iz podzemnih izvora neugasivih kao lava i nesavladivih kao granit.
<BR>&nbsp;&nbsp;&nbsp;&nbsp;&nbsp;Kovenant i njegovi sadruzi za trenutak su prosto stajali i zurili. Nije ni pomislio da bi mogao da se pokrene. Bio je suviše blizu cilja koji je želeo i prezirao preko širokih mora. Uprkos svetlom naglašene stvarnosti, drvo je izgledalo nestvarno. Ako ga dodirne pretvoriće se u priviđenje i ludilo.
<BR>&nbsp;&nbsp;&nbsp;&nbsp;&nbsp;No, sunce se i dalje kretalo. Oblik bunara činio je da to kretanje izgleda preteće brzo. Jedino Drvo sada je bilo potpuno osvetljeno; družina je padala nazad u senku. Uskoro će sunce stići do istočnog zida; tada će Drvo polako početi da nestaje. Možda će prestati da postoji kada mu sunčev plamen više ne bude goreo duž grana. Iznenada se uplašio da nema još mnogo vremena.
<BR>&nbsp;&nbsp;&nbsp;&nbsp;&nbsp;"Sada, Džinoljube", šapnula je Prva. Glas joj je bio promukao od divljenja. "To mora biti učinjeno sada. Dok traje svetlo."
<BR>&nbsp;&nbsp;&nbsp;&nbsp;&nbsp;"Da." Kovenantu je glas zapeo u grlu i izišao nalik na trzanje. Bio je zgrožen onim što je nameravao. Linden je bila prva žena koju je sreo od početka bolesti, a koja je bila u stanju da ga voli. Da je sada izgubi...! Ali Brin je rekao: Nada i sudbina. Podnećeš sve što treba podneti. Umreće ako to ne učini, sigurno će uništiti sve što voli ako to ne učini.
<BR>&nbsp;&nbsp;&nbsp;&nbsp;&nbsp;Naglo je podigao desnu ruku i pokazao ka Drvetu. Par malih ožiljaka na podlaktici slabo je svetlelo. "Tamo." Iznad čvornovatog stabla Drvo se široko granalo, gotovo ukrug. Sa jedne od najbližih grana odvajao se dugačak, prav ogranak debeo koliko njegovo doručje. Završavao se zadebljanjem kao da je ostatak bio odsečen. "Uzeću tu."
<BR>&nbsp;&nbsp;&nbsp;&nbsp;&nbsp;Obuzela ga je napetost. Otvorio je ustavu u umu i pustio zrak moći. Na prstenu mu se pojavio plamičak. Pojačavao se dok nije sinuo kao oštrica. Tu ga je zaustavio, u nameri da njime odseče granu.
<BR>&nbsp;&nbsp;&nbsp;&nbsp;&nbsp;U polumraku je nejasno nazro Vaina kako se smeši.
<BR>&nbsp;&nbsp;&nbsp;&nbsp;&nbsp;"Čekaj." Linden ga nije gledala. Nije gledala ni u šta. Na licu je nosila izraz bespomoćne nepokretnosti koja ju je učinila tako ranjivom pred Džoanom, pred Maridom i Gibonom. Izgledala je sitna i izgubljena, kao da nema prava da bude ovde. Rukama je nesvesno činila molbene pokrete. Odmahivala je glavom. "Tu je još nešto."
<BR>&nbsp;&nbsp;&nbsp;&nbsp;&nbsp;"Linden..." zaustio je Kovenant.
<BR>&nbsp;&nbsp;&nbsp;&nbsp;&nbsp;"Budi brza, Odabrana", zahtevala je Prva. "Vreme leti."
<BR>&nbsp;&nbsp;&nbsp;&nbsp;&nbsp;Linden je slepo zurila kroz družinu i Drvo i svetlost. "Tu je još nešto." Bila je ispunjena strahom i samoprisiljavanjem. "Povezani su - ali nisu isto. Ne znam šta je to. To je previše. Niko ne može da pogleda u to." Glas joj je zvučao divlje od paralize ili užasa.
<BR>&nbsp;&nbsp;&nbsp;&nbsp;&nbsp;Kovenant je ponovo, žurno pokušao. "Linden."
<BR>&nbsp;&nbsp;&nbsp;&nbsp;&nbsp;Prestala je da gleda Jedino Drvo, dotakla ga je i zgrčila se kao da ne može da podnese pogled na ono što on namerava. Reči kao da su joj se zgušnjavale ka tišini dok ih je izgovarala. "Drvo nije razlog što ovde nema ničeg živog. Ono ne daje vazduhu smrad kao na kraju sveta. Ono nema takvu vrstu moći. Ovde ima još nečega." Pogled joj je bio usmeren ka unutra kao da, poput Elohima, traga za odgovorima unutar sebe. "Počiva."
<BR>&nbsp;&nbsp;&nbsp;&nbsp;&nbsp;Kovenant se predao. Bio je raspet između mnogih osećanja. Prsten mu je goreo kao otrov i moguće Obesvećenje. Srce mu se grčilo od krika koji nije mogao da izgovori.
<BR>&nbsp;&nbsp;&nbsp;&nbsp;&nbsp;Pomozi mi! Ne znam šta da radim!
<BR>&nbsp;&nbsp;&nbsp;&nbsp;&nbsp;Ali već je doneo odluku. Jedinu odluku za koju je bio sposoban. Idi napred. Vidi šta se dešava. Šta je važno. Ko si. Linden će svakako razumeti. Nije mogao da se povuče od poriva sopstvenog straha i gubitka.
<BR>&nbsp;&nbsp;&nbsp;&nbsp;&nbsp;Kada je pogledao Prvu, ova je načinila pokret kao da ga gura ka Jedinom Drvetu.
<BR>&nbsp;&nbsp;&nbsp;&nbsp;&nbsp;Trzavim pokretom pošao je napred.
<BR>&nbsp;&nbsp;&nbsp;&nbsp;&nbsp;Istog časa iz senke se pojavio Sanomor. Praćen Brusobolovim gunđavim protestom, nemi džin skočio je pred Kovenanta i preprečio mu put. Grčevito je mahao glavom. Pritiskao je pesnice o slepoočnice kao da će mu se mozak rasprsnuti.
<BR>&nbsp;&nbsp;&nbsp;&nbsp;&nbsp;"Ne", zarežao je Kovenant - upozorenje gneva i saosećanja. "Ne čini to."
<BR>&nbsp;&nbsp;&nbsp;&nbsp;&nbsp;Prva se već stvorila kraj njega. "Jesi li poludeo?" proderala se na Sanomora. "Džinoljub mora da deluje sada, dok je put još otvoren."
<BR>&nbsp;&nbsp;&nbsp;&nbsp;&nbsp;Sanomor se za trenutak upustio u nerazumljivu pantomimu. Onda se obuzdao. Nesigurno je disao kao da se primorava na lagane pokrete, kako bi mogli da ga razumeju. Gestovima jasnim kao strepnja, pokazao je da Kovenant ne sme dodirnuti Jedino Drvo. To će biti katastrofa. On, Sanomor, pokušaće da uzme granu.
<BR>&nbsp;&nbsp;&nbsp;&nbsp;&nbsp;Kovenant je zaustio da se pobuni. Prva ga je zaustavila. "Džinoljube, to je Zemljo-vid." Lupižena se pridružio Mačomoćnici. Stajao je kao da je spreman da se rve sa Kovenantom u ime Sanomorovih želja. "U celoj dugoj istoriji džinova nijedan Zemljo-vid nas nije pogrešno poveo."
<BR>&nbsp;&nbsp;&nbsp;&nbsp;&nbsp;Iz tame se začuo Brosobolov uzvik. "On mi je brat!" Glas mu je bio pun suzbijenih suza. "Zar ćete ga poslati u smrt?"
<BR>&nbsp;&nbsp;&nbsp;&nbsp;&nbsp;Vrh mača Prve je zadrhtao. Lupižena ju je napeto posmatrao, čekajući odluku. Kovenant je preletao pogledom sa Brusobola na Sanomora i nazad. Nije mogao da se odluči između njih dvojice.
<BR>&nbsp;&nbsp;&nbsp;&nbsp;&nbsp;A onda se Sanomor bacio ka Jedinom Drvetu.
<BR>&nbsp;&nbsp;&nbsp;&nbsp;&nbsp;"Ne!" Krik se oteo iz Kovenantovih grudi. Ne ponovo! Ne još jedna žrtva umesto mene! Pošao je za džinom sa plamenom koji mu je pulsirao u venama.
<BR>&nbsp;&nbsp;&nbsp;&nbsp;&nbsp;Brusobol je proleteo kraj njega. Urliknuvši, kapetan je jurnuo u poteru za bratom.
<BR>&nbsp;&nbsp;&nbsp;&nbsp;&nbsp;No, Sanomor se kretao očajničkom odmerenošću, kao da je i ovo tačno predvideo. U tri koraka okrenuo se da dočeka Brusobola. Ukopao se stopalima u kamen; zamahnuo je pesnicom.
<BR>&nbsp;&nbsp;&nbsp;&nbsp;&nbsp;Udarac je pogodio Brusobola kao ritanje honja. Ovaj je poletao unazad, pravo na Kovenanta. Samo Kailova je brza reakcija sprečila da kapetanova težina zdrobi Nevernika o kamen. Haručai je gurnuo Brusobolovo telo u jednu stranu, a Kovenanta u drugu.
<BR>&nbsp;&nbsp;&nbsp;&nbsp;&nbsp;Kovenant je ugledao Sanomora kako se približava Drvetu. Naređenje Prve i krik Lupižene zajedno su ga pratili, ali nisu ga zaustavili. Jasan pod iznenadnim svetlom, skočio je na odlomljenu stenu obavijenu korenjem. Odatle mu je grana koju je Kovenant odabrao bila nadohvat ruke.
<BR>&nbsp;&nbsp;&nbsp;&nbsp;&nbsp;Za trenutak je nije dodirnuo. Pogledao je ka družini kao da se nalazi na ivici žrtvenika. Patnja koja nije mogao da izgovori užasavala su mu lice duž ožiljka.
<BR>&nbsp;&nbsp;&nbsp;&nbsp;&nbsp;A onda je uhvatio granu pri osnovi i pokušao da je otkine.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
