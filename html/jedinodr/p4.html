<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. POVRATAK GROZNICE
<P>&nbsp;&nbsp;&nbsp;&nbsp;&nbsp;Džinobrod se smračio oko Linden. Krv na Kovenantovim pantalonama pretvorila se u krv od uboda nožem, u krv njenog košmara; zamrljala je čitav svet. Mogla je da oseti ukus otrova koji mu je isisavala iz ruke pošto ga je Marid ujeo. Moralni otrov. Ne samo bolest, nego i zlo. Imao je ukus nalik na mučni dah čudnog starca na farmi 'Utočište', koji joj je rekao Budi što jesi.
<BR>&nbsp;&nbsp;&nbsp;&nbsp;&nbsp;Uprkos smrdljivom dahu, spasla je život tom čoveku kada mu je srce stalo. Ali nije mogla da spase Kovenanta. Tama je bila potpuna i nije mogla da se pomeri.
<BR>&nbsp;&nbsp;&nbsp;&nbsp;&nbsp;A onda je Besomuk nestao. Njegovo prisustvo rasprslo se kao nevidljivi mehur; preko broda su se prelili sunčevo svetlo i vid. Kovenant je nepomično stajao kraj ograde, jasan u njenim očima kao da nosi vatreni oreol. Svi pacovi koji su još mogli da se miču gamizali su ka njemu. Ali sada su ih nosili strahovi, a ne Besomuk. Umesto da ga napadaju, hrpimice su se bacali u more.
<BR>&nbsp;&nbsp;&nbsp;&nbsp;&nbsp;Linden je načinila dva koraka ka njemu pre no što su je izdala kolena. Olakšanje što je Besomuk pobegao potpuno joj je omlitavelo mišiće. Da je Kail nije uhvatio, sručila bi se na palubu.
<BR>&nbsp;&nbsp;&nbsp;&nbsp;&nbsp;Kada je ponovo pošla ka njemu, Kovenant je pogledao svoju nogu i ugledao krv.
<BR>&nbsp;&nbsp;&nbsp;&nbsp;&nbsp;Svi su ćutali. Džinobrod je nepomično ležao, kao prikovan za vodu. Kao da je sav vazduh počeo da se znoji kada je Kovenant prebledeo, shvativši. Raširio je oči; usne su mu drhtale; mahao je rukama po praznom vazduhu.
<BR>&nbsp;&nbsp;&nbsp;&nbsp;&nbsp;Tek tada ga je dosegla. Zateturao se unatrag i seo na smotani konopac. Smesta se sagla ka ranjenoj nozi i povukla nogavicu naviše.
<BR>&nbsp;&nbsp;&nbsp;&nbsp;&nbsp;Ujed pacova otrgao mu je komad mesa između kostiju na cevanici. Rana nije bila velika, iako je obilno krvarila. Za bilo čije oči, najveću opasnost predstavljala je infekcija. Linden se mogla postarati za to čak i bez lekarskog pribora.
<BR>&nbsp;&nbsp;&nbsp;&nbsp;&nbsp;Ali pre no što je stigla išta da učini, Kovenant se ukočio čitavim telom. Silovitost grča otrgla mu je kletvu iz stegnutog grla. Noge su mu se ukrutile i stisle; nehotice ju je odgurnuo. Samo Brinova prisebnost spasla ga je da ne razbije glavu kada se srušio sa užadi.
<BR>&nbsp;&nbsp;&nbsp;&nbsp;&nbsp;Nemoguće da ikakav otrov tako brzo deluje!
<BR>&nbsp;&nbsp;&nbsp;&nbsp;&nbsp;Lice mu se podlilo krvlju dok se trudio da diše. Grčevi su pretili da mu pokidaju ligamente u grudima i trbuhu. Stopala su mu nekontrolisano udarala po palubi. Brada kao da mu je pucketala od nakupljenog bola.
<BR>&nbsp;&nbsp;&nbsp;&nbsp;&nbsp;Desna ruka već je počela da mu tamni kao da ima unutrašnje arterijsko krvarenje.
<BR>&nbsp;&nbsp;&nbsp;&nbsp;&nbsp;Takvo je bilo delovanje otrova. Bez obzira na to da li su ga pokrenuli ujedi pčela ili pauka, usredsređivao se na njegovu desnicu, tamo gde su ga prvi put dotakli Maridovi zubi. A svaki ponovni napad stravično je povećavao opasnost.
<BR>&nbsp;&nbsp;&nbsp;&nbsp;&nbsp;"Vatru mu paklenu!" Njegovo očajanje imalo je prizvuk besa. "Dalje od mene!"
<BR>&nbsp;&nbsp;&nbsp;&nbsp;&nbsp;Osećala je kako u njemu raste pritisak, kako se otrov nakuplja, stičući moć, ali nije ga poslušala. Džinovi su se nagonski povukli, zbunjeni onim što vide. Ali Brin i Hergrom su i dalje držali Kovenanta za ramena i članke, pokušavajući da ga obuzdaju. Kail je upozoravajući dotakao Linden po mišici. Nije obraćala pažnju na njega.
<BR>&nbsp;&nbsp;&nbsp;&nbsp;&nbsp;Žurno je okrenula sva čula ka Kovenantu, trudeći se da sustigne otrov kako bi mogla da mu se suprotstavi. Jednom se već borila da mu pomogne i naučila je da ova nova osetljivost dejstvuje u oba pravca; činila ju je toliko ranjivom da je iskusila njegovu bolest kao da sama boluje od nje, kao da je nju pogodila Kob Sunca; ali istovremeno joj je omogućavala da ga podrži, da svojim životom podupre njegov. Sada je žurila da uđe u njega, boreći se da presretne dejstvo otrova. Potresali su je grčevi zla od njegove bolesti; ali dozvolila je to. Otrov koji je pulsirao u njegovoj krvi uputio se ka mozgu.
<BR>&nbsp;&nbsp;&nbsp;&nbsp;&nbsp;Morala je da ga zaustavi. Bez njega neće biti ni Žezla Zakona - ni svrhe pohoda; ni nade za Domaju; ni njenog bekstva iz ovog naopakog sveta. Njegovo zlo bolelo ju je kao ponavljanje Gibon-Besomukovog proročanstva; ali nije se zaustavila, nije se...
<BR>&nbsp;&nbsp;&nbsp;&nbsp;&nbsp;Bilo je prekasno. Čak ni sa godinama vežbanja u upotrebi čula za zdravlje, ne bi mogla da se nosi sa brzinom ovog otrova. Nije imala toliko moći. Kovenant je ponovo pokušao da uzvikne, a onda se divlja magija našla oslobođena svih stega.
<BR>&nbsp;&nbsp;&nbsp;&nbsp;&nbsp;Blesak bele vatre suknuo mu je sa desne pesnice. Izvila se ka nebu kao urlik bola, besa i pobune, raskidajući vazduh kao da nosi sve to pravo ka suncu.
<BR>&nbsp;&nbsp;&nbsp;&nbsp;&nbsp;Udar je odbacio Linden unazad kao vreću. Čak je i Brin udario o ogradu. Nekoliko džinova se zateturalo. Eksplozija je još otrgla nekoliko delova sa krova hranohola i progorela dva jedra po celoj visini.
<BR>&nbsp;&nbsp;&nbsp;&nbsp;&nbsp;I Kail je bio pogođen, ali uspeo je da padne tako da je pri tom zaštitio Linden. Bila je nepovređena. Pa ipak, za trenutak je ostala ošamućena od snage same eksplozije - od sile koja ju je odvojila od Kovenanta. Beli plamen i bolest suknuli su kroz nju i zaslepili je. Čitav džinobrod okretao se oko nje. Nije mogla da povrati ravnotežu, nije mogla da suzbije mučninu koja ju je obuzela.
<BR>&nbsp;&nbsp;&nbsp;&nbsp;&nbsp;Kada je uspela da ponovo usmeri pogled, ustanovila je da gleda pravo u Vaina. Negde u toku čitave zbrke demonokot je napustio svoje mesto na prednjoj palubi i došao na krmu da gleda. Sada je stajao zagledan u Kovenanta sa avetinjskim osmehom na usnama, kao da je stigao blizu srži svoje tajne svrhe. Gvozdene trake na desnom doručju i levom članku - vrhovi Žezla Zakona - prigušeno su svetlucale na njegovoj tamnoj koži.
<BR>&nbsp;&nbsp;&nbsp;&nbsp;&nbsp;Kail je podigao Linden na noge. "Ti poznaješ ovo zlo", rekao je. "Šta treba učiniti?"
<BR>&nbsp;&nbsp;&nbsp;&nbsp;&nbsp;Nervi su joj bili izmučeni silinom moći, zategnuti od strepnje. Plamen joj je još prelazio preko kože. Otrgla se iz Kailovog stiska. Kovenanta je zahvatio novi grč. Mišići su mu se toliko zategli da je izgledalo da će prsnuti. Podlaktica mu je već pocrnela i otekla, vrela od groznice. Na prstenu mu je još poigravao plamen, a svaki plamsaj pogađao ju je pravo u prenapeto srce.
<BR>&nbsp;&nbsp;&nbsp;&nbsp;&nbsp;Nije znala šta da radi.
<BR>&nbsp;&nbsp;&nbsp;&nbsp;&nbsp;Ne, nije tačno. Znala je. Ranije se vraćao iz ovog stanja pod dejstvom alianthe, Holianine pomoći, putnimskog melema. Možda bi i alem-vino takođe pomoglo. Ali već ga je obuzeo delirijum. Kako ga naterati da išta popije?
<BR>&nbsp;&nbsp;&nbsp;&nbsp;&nbsp;Brin je pokušao da priđe Kovenantu. Beli udar otrgao je pola jedara sa srednje katarke i primoraoa Brina da se povuče. Linden je osetila da joj obrazi crvene od tolike sile, kao da se stidi.
<BR>&nbsp;&nbsp;&nbsp;&nbsp;&nbsp;Svi haručai gledali su u nju. I džinovi su je gledali. Prva je ćutala kao da time drži mač. Svi su čekali da im ona kaže šta treba učiniti.
<BR>&nbsp;&nbsp;&nbsp;&nbsp;&nbsp;Znla je odgovor, ali nije mogla da ga podnese. Da ga opsednu? Da pokušaju da mu preotmu um, da ga primoraju da obuzda svoju moć, da prihvati alem-vino? Posle svega što je videla u Džoani?
<BR>&nbsp;&nbsp;&nbsp;&nbsp;&nbsp;No, njegov udar još je cvileo u njoj. Stegla je zube da ne zaplače. "Ne mogu", jeknula je.
<BR>&nbsp;&nbsp;&nbsp;&nbsp;&nbsp;Nesvesno je zakoračila da se udalji, da pobegne.
<BR>&nbsp;&nbsp;&nbsp;&nbsp;&nbsp;Prva ju je zaustavila. "Odabrana." Glas Mačomoćnice bio je grub. "Nemamo znanja o ovoj bolesti. Neshvatljivo nam je da toliko zlo može proizaći iz jednog ujeda pacova. Ipak, moramo mu pomoći. Da je običan čovek, tražio bi pomoć. Ali ja sam ga nazvala Džinoljubom. Ja sam predala Potragu u njegove ruke. Moramo mu pomoći."
<BR>&nbsp;&nbsp;&nbsp;&nbsp;&nbsp;"Ne." Linden je bila puna straha i gađenja. Užas je bio suviše poznat: Gibon ju je naučio da ga i predobro razume. Da je bila nemoćna - da je čitav njen život predstavljao laž! Iz očiju su joj neprimećeno linule suze. Očajnički je odvratila. "Može on sam da se stara o sebi."
<BR>&nbsp;&nbsp;&nbsp;&nbsp;&nbsp;Pogled Prve preteći je blesnuo; Brusobol je zaustio da se pobuni. Linden ih je pretekla.
<BR>&nbsp;&nbsp;&nbsp;&nbsp;&nbsp;"Može on to. Kada smo tek stigli ovamo, imao je na grudima ranu od noža i zacelio ju je. Klava mu je rasekla doručja, a on je i to iscelio. Može on sam." Dok ih je izgovarala, reči su joj se još u ustima pretvarale u laž. Ali preostali izbor bio je toliko užasan da nije mogla da ga podnese.
<BR>&nbsp;&nbsp;&nbsp;&nbsp;&nbsp;Osramoćena, progurala se kraj Prve ka hranoholu. Osećala je da joj leđa pritiska nakupljeno nerazumevanje i bes tolikih hrabrih, vrednih ljudi. Da ga opsedne? Njegova moć gotovo je počela da je peče strašno kao Gibonov dodir. Je li ovako poglavar Kletnik smerao da je iskali za obesvećenje? Pritisak i pobuna primorali su je da gotovo potrči kroz hodnik ka praznoj prednjoj palubi.
<BR>&nbsp;&nbsp;&nbsp;&nbsp;&nbsp;Još dugo su joj čula bila obeshrabrena od sećanja na Kovenantov udar. Više od pola jutra stajala je grleći jedan od potpornih stubova ograde blizu pramca, a tek onda je shvatila da se brod ne miče.
<BR>&nbsp;&nbsp;&nbsp;&nbsp;&nbsp;Nepokretnost nije imala veze sa štetom koju mu je naneo Kovenant. Jedra na srednjoj katarci su visila u krpama, ali nepomična. Nekontrolisani udari divlje magije sprečavali su svaki pokušaj popravke. Ali čak i da je imao čitava jedra na sve tri katarke, Dragulj Zvezdoputa mrtvo bi ležao u vodi. Nije bilo vetra. Nije bilo pokreta na čitavom moru. Okean se pretvorio u prazan odjek nebesa - duboki azur i mrtvilo, lišeno života kao u ogledalu. Dromond kao da je bio zalepljen za površinu vode. Jedra su mu visila preko nepokretnih užadi kao mrtvački pokrovi: palamari i tkanina koji su pod vetrom izgledali kao živi sada su se klatarili kao oštećene stvari, lišene ikakvog smisla. A vrelina... jedino se sunce kretalo nad morem. Sa paluba su se izdizala svetlucava isparenja kao da Dragulj Zvezdoputa gubi materiju i isparava se nad licem dubina.
<BR>&nbsp;&nbsp;&nbsp;&nbsp;&nbsp;Lindenine misli postale su nesigurne od vrućine. Napola je poverovala da je Besomuk ukrao vetar, da je ova bonaca deo planova poglavara Kletnika. Da zarobi brod tu gde jeste, da zaustavi pohod dok otrov ne izglođe sve veze života u Kovenantu. A šta onda? Možda će u bunilu potopiti dromond pre nego što izdahne. Ili će možda moći da se uzdrži. Onda će prsten i pohod biti prepušteni nekom drugom.
<BR>&nbsp;&nbsp;&nbsp;&nbsp;&nbsp;Njoj?
<BR>&nbsp;&nbsp;&nbsp;&nbsp;&nbsp;Blagi Bože! - pobunila se u sebi. Ne mogu!
<BR>&nbsp;&nbsp;&nbsp;&nbsp;&nbsp;Ali nije uspela da pobije logiku stvari. Zašto bi inače Marid odglumio napad na nju pre nego što se bacio na Kovenanta - zašto bi je inače Gibon poštedeo, govorio joj, dotakao je - ako ne da bi je učvrstili u parališućem strahu, nauku o sopstvenom zlu? I zašto bi joj inače onaj starac kod farme 'Utočište' rekao Budi što jesi? Zaista, zašto, ako ne zato što su i on i Opaki znali da će na kraju ona naslediti Kovenantov prsten?
<BR>&nbsp;&nbsp;&nbsp;&nbsp;&nbsp;U kakvu se to osobu pretvorila?
<BR>&nbsp;&nbsp;&nbsp;&nbsp;&nbsp;Povremeno, u bolnim razmacima, udari divlje magije odašiljali su kroz kamen drhtaje iščekivanja. Kovenant je uzvikivao: "Nikad! Ne dam ga!" bacajući odbijanje pravo u slepa nebesa. Pretvorio se u nešto što ona nije smela da dotakne. Posle tolikih godina izbegavanja, konačno je primila nasleđe svojih roditelja. Nije imala drugog izbora do da ga opsedne ili da ga prepusti smrti.
<BR>&nbsp;&nbsp;&nbsp;&nbsp;&nbsp;Kada joj je prišao Kail, nije okrenula glavu, nije dopustila da vidi njenu usamljenost, sve dok nije progovorio. "Moraš, Linden Averi."
<BR>&nbsp;&nbsp;&nbsp;&nbsp;&nbsp;Na to se okrenula ka njemu. Bio je oznojen. Čak ni njegovo telo haručaija nije bilo otporno na ovoliku vrućinu. Ali držanje kao da mu je odricalo svaku neugodnost. Izgledao je toliko siguran u večitoj ispravnosti da nije izdržala, nego se obrecnula. "Ne. Ti si se zarekao da ga čuvaš. Ja nisam."
<BR>&nbsp;&nbsp;&nbsp;&nbsp;&nbsp;"Odabrana." Izgovorio je njenu titulu sa prizvukom jetkosti. "Učinili smo sve što smo u stanju. Ali niko ne može da mu se približi. Njegova vatra udara na sve koji priđu bliže. Brin je opečen - ali nije važno. Alem-vino će mu ubrzati ozdravljenje. Razmisli o džinovima. Iako mogu da izdrže vatru, oni ne mogu da podnesu snagu njegovog belog prstena. Kada je Prva pokušala da mu se približi, gotovo ju je zbacio sa palube. I Sidromajstor, Sedmoruk, takođe je pokušao. Kada je došao svesti, rekao je da je srećan što je zaradio samo slomljenu ruku."
<BR>&nbsp;&nbsp;&nbsp;&nbsp;&nbsp;Opečen, tupo je pomislila Linden. Slomljen. Grčevito je stezala šake. Ona je lekar; trebalo bi da već odavno pomaže Brinu i Sedmoruku. Ali čak i sa ove udaljenosi Kovenantova bolest delovala joj je na razum. Nije donela odluku. Neće načiniti nijedan korak na tu stranu. Ne može da mu pomogne, a da ga ne ugrozi. Nema nikakvu drugu moć. U to se pretvorila.
<BR>&nbsp;&nbsp;&nbsp;&nbsp;&nbsp;Pošto nije progovarala, Kail je nastavio. "Prelom je čist i skladomajstor može da ga izleči. Ne govorim o tome. Želim da razumeš samo jedno - da smo nadmašeni. Ne možemo da mu priđemo. Zato to pada na tebe. Moraš ga izvući. Verujemo da tebe neće napasti. Ti su mu najbliži sadrug - žena iz njegovog sveta. Sigurno čak i u ovom ludilu može da te prepozna i da zadrži vatru. Videli smo da te nosi duboko u srcu."
<BR>&nbsp;&nbsp;&nbsp;&nbsp;&nbsp;U srcu? Linden je gotovo kriknula, ali Kail joj se i dalje obraćao kao da su ga zadužili za govor i kao da namerava da ga završi u ime svojih dužnosti.
<BR>&nbsp;&nbsp;&nbsp;&nbsp;&nbsp;"No, možda grešimo u tome. Možda će napasti i tebe. Ipak, moraš da pokušaš. Ti imaš vid koji ni haručai ni džinovi nemaju niti ga razumeju. Kada te je zahvatila bolest Kobi Sunca, osetila si da će te vour izlečiti. Kada si slomila članak, znala si kako da ga namestiš." Zahtev na njegovom bezizražajnom licu delovao je kao pesnica. "Moraš ga pogledati, Odabrana. Moraš naći načina da mu pomogneš."
<BR>&nbsp;&nbsp;&nbsp;&nbsp;&nbsp;"Moram?" promuklo je odgovorila. Kailova mirna upornost ju je izludela. "Ne znaš šta govoriš. Jedini način da mu pomognem jeste da uđem unjega i preuzmem ga. Kao i Kob Sunca. Ili Besomuk. Bilo bi gadno i da sam nedužna kao beba. Šta misliš, u šta ću se pretvoriti ako steknem toliku moć?"
<BR>&nbsp;&nbsp;&nbsp;&nbsp;&nbsp;Mogla je da nastavi, mogla je da viče dalje. Mrzeo bi me zbog toga! Nikada mi više ne bi verovao! Ni sebi. Ali zaustavila ju je svest o tome koliko je uzaludno vikati na Kaila. Njen gnev kao da je bio bez svrhe. Njegovo nepomirljivo lice kao da ju je iscedilo iz nje. Umesto da se dalje buni, mračno je promrmljala. "Već suviše ličim na Gibona."
<BR>&nbsp;&nbsp;&nbsp;&nbsp;&nbsp;Kail nije ni za časak skinuo pogled sa njenog lica. "Onda će umreti."
<BR>&nbsp;&nbsp;&nbsp;&nbsp;&nbsp;Znam. Smiluj se, Bože. Okrenula je leđa haručaiju i prebacila ruke preko ograde da bi se zadržala da ne padne na kolena. Da ga opsednem?
<BR>&nbsp;&nbsp;&nbsp;&nbsp;&nbsp;Malo kasnije osetila je kako se Kail udaljava ka zadnjoj palubi. Ruke su joj se grčile jedna oko druge kao da njihova uzaludnost preti da ih izludi. Provela je tolike godne vežbajući ih, učeći ih da isceljuju, verujući im. A sada nisu bile ni za šta. Nije mogla čak ni da dotakne Kovenanta.
<BR>&nbsp;&nbsp;&nbsp;&nbsp;&nbsp;Dragulj Zvezdoputa ostao je nepomičan čitavog dana. Vrelina ih je pržila sve dok Linden nije pomislila da će joj se kosti istopiti; ali ipak nije mogla da razreši svoje nedoumice. Džinovi na brodu bili su neobično tihi. Kao da su, prigušenog daha, čekali Kovenantove erupcije vatre i prodorne krike. U jedrima se nije osećao ni dašak vetra. Povremeno bi poželela da padne preko ograde - ne da bi se osvežila u hladnom moru, iako bi svaka svežina bila blagoslov za njene bolne nerve, nego samo zato da bi prekinula neverovatni mir vode. Kroz kamen je osećala da se Kovenantovo bunilo pogoršava.
<BR>&nbsp;&nbsp;&nbsp;&nbsp;&nbsp;Kail joj je doneo hranu u podne i u vreme večernje plime. Obavio je taj zadatak kao da nije bilo nikakvog međusobnog sukoba koji bi izmenio njegovo ponašanje; ali Linden nije jela. Iako nije načinila ni korak ka Kovenantu, osećala je njegove patnje. Isti bolovi otrova i ludila koji su raspinjali njega, mučili su i nju. To joj je bila kazna zbog odbijanja - da učestvuje u patnji kojoj ne sme da se suprotstavi.
<BR>&nbsp;&nbsp;&nbsp;&nbsp;&nbsp;Starac sa farme joj je rekao: Nećeš pogrešiti, ma kako te napao. Na svetu postoji i ljubav. Neću pogrešiti? Zgrčila se u sebi. Blagi Bože! Što se ljubavi tiče, već odavno ju je porekla. Nije znala kako da promeni svoj život.
<BR>&nbsp;&nbsp;&nbsp;&nbsp;&nbsp;Tako je prošao dan, a kasnije je voštani mesec počeo da se diže nad beživotnim morem, a ona je i dalje stajala kraj ograde na dugačkoj, prednjoj palubi, slepo zureći u prazne daljine. Ruke su joj se grčile i opuštale kao klupko zmija. Kosa joj je na slepoočnicama potamnela od znoja, koji joj se slivao niz jedva primetne bore na licu; ali nije obraćala pažnju. Crna voda nepomično je ležala, beživotna kao i vazduh. Mesec je sijao kao da je obuzet sopstvenim mislima; ali njegov odraz talasao se na mirnoj vodenoj površini kao mrtvorođenče. Visoko nad njom, jedra su mlitavo visila sa prečki, neuznemirena ni nagoveštajima ni predosećanjem vetra. Kovenantov glas neprestano se ponovo izdizao prodornim kricima u vreloj noći. Povremeni beli bjesci zasenjivali su zvezde. Ipak, nije odgovarala, iako je znala da on ne može da se sam zaleči. Otrov Opakog bio je moralni otrov, a on nije imao čulo zdravlja da mu upravlja vatru. Čak i da je mogla da pokreće njegovu moć po svojoj volji, možda ne bi bila u stanju da sprži to zlo, a da mu pri tom ne iščupa život iz korena.
<BR>&nbsp;&nbsp;&nbsp;&nbsp;&nbsp;Onda je ka njoj pošao Lupižena. U ritmu njegovih koraka razabrala je koliko je rešen da govori. Ali kada je okrenula glavu prema njemu, prizor njenog žestokog bola ga je ućutkao. Trenutak kasnije se povukao, bolnih očiju ovlaženih od mesečine ili suza.
<BR>&nbsp;&nbsp;&nbsp;&nbsp;&nbsp;Pomislila je da će je sada ostaviti na miru. Ali uskoro je osetila da joj prilazi novi džin. I bez gledanja je po zgrčenom oreoli prepoznala Sanomora. Prišao je da podeli sa njom svoju onemelost. Bio je to jedini džin koji je propatio nešta slično njenim vizijama, a večita tuga njegovog držanja kao da ju je protresla, zahtevajući odgovor.
<BR>&nbsp;&nbsp;&nbsp;&nbsp;&nbsp;"Zato što se bojim." Njegovo ćutanje omogućilo joj je da govori. "Užasava me. Razumem šta Kovenant radi. Njegova ljubav prema Domaji..." Zavidela je Kovenantu na tim osećanjima, na otvorenom srcu. Nije imala ništa nalik na to. "Sve bih učinila da mu pomognem. Ali nemam toliku moć."
<BR>&nbsp;&nbsp;&nbsp;&nbsp;&nbsp;A onda više nije mogla da se zaustavi; morala je da pokuša da se opravda. Glas joj je klizio u noć, ne dodirujući vazduh ni more. Ali tiho prisustvo saputnika ju je ohrabrivalo.
<BR>&nbsp;&nbsp;&nbsp;&nbsp;&nbsp;"Sve je to zapravo opsednutost. Poglavar Kletnik opseo je Džoanu kako bi primorao Kovenanta da dođe u Domaju." Džoanino lice, izobličeno od krvoločne zlobe, još je progonilo Linden. Nije mogla da zaboravi koliko je ta žena bila žedna Kovenantove krvi. "Besomuk je opseo Marida da bi mu ubrizgao prvi otrov. Besomuk je opseo na-Mhorama iz Klave kako bi Klava služila Kobi Sunca. A sama Kob Sunca! Kletnik pokušava da opsedne Zakon. Želi da sam načini prirodni red na Zemlji. Kad jednom počneš da veruješ u zlo, najveće postojeće zlo je opsednutost. To je poricanje života - poricanje humanosti. Ono što opsedneš gubi sve. To što ti veruješ da to činiš iz sažaljenja, ili da bi pomogao nekome, ne menja prirodu toga. Ja sam lekar, a ne Besomuk."
<BR>&nbsp;&nbsp;&nbsp;&nbsp;&nbsp;Pokušala je da da svojim rečima snagu potvrde; ali nisu bile dovoljno istinite za to.
<BR>&nbsp;&nbsp;&nbsp;&nbsp;&nbsp;"Potrebno mu je da uđem u njega. Da ga preuzmem. Da ga kontrolišem kako bi popio alem-vino, kako bi prestao da se bori protiv onih koji žele da mu pomognu. Ali to je zlo. Čak i ako time želim da ga spasem." Borila se da učini reči istinitim. "Da bih to učinila, morala bih da mu oduzmem moć."
<BR>&nbsp;&nbsp;&nbsp;&nbsp;&nbsp;Preklinjala je Sanomora da je razume. "Kada sam bila u Veselkamenu, Gibon me je dotakao. Tada sam naučila nešto o sebi." Na-Mhoram joj je rekao da je zla. To je bilo tačno. "Postoji nešto u meni što želi da to učinim. Da ga preuzmem. Da mu oduzmem moć. Ja nemam svoje moći i želim njegovu." Želim je. Čitavog života borila se da stekne moć, da savlada smrt. Da savlada svoje nasleđe - i da se izbavi. Da je imala Kovenantovu moć, spremno bi iščupala Gibonu dušu iz nedara u ime sopstvenog zločina. "To me parališe. Čitavog života sam se trudila da poričem zlo. Kada se pojavi, ne mogu da ga izbegnem." Nije znala kako da izbegne suprotnost između sopstvene vezanosti za život i čežnje za mračnom moći smrti. Očevo samoubistvo navelo ju je da shvati glad koju je jednom zadovoljila i bojala se da se ponovo suoči sa njom. Nije bilo rešenja za sukobljene želje. Dodir Gibona-Besomuka zapravo nije bio užasniji od smrti njenog oca; a mračna sila u njenim sećanjima naterala ju je da zadrhti na ivici plača.
<BR>&nbsp;&nbsp;&nbsp;&nbsp;&nbsp;"Ipak mu moraš pomoći."
<BR>&nbsp;&nbsp;&nbsp;&nbsp;&nbsp;Grubi glas prostrelio je Liunden. Naglo se okrenula i našla se licem u lice sa Prvom od Potrage. Bila je toliko unesena u ono što je pričala Sanomoru, toliko zatvorena u sebe, da uopšte nije osetila približavanje Prve.
<BR>&nbsp;&nbsp;&nbsp;&nbsp;&nbsp;Prva ju je oštro posmatrala. "Verujem da ti je taj teret užasan. To mi je jasno." Držala se kao da je upravo donela neku tešku odluku. "Ali Potraga je predata u njegove ruke. Ne smemo da pokleknemo."
<BR>&nbsp;&nbsp;&nbsp;&nbsp;&nbsp;Naglim pokretom izvukla je mač i podigla ga pred sobom kao da namerava da golom oštricom primora Linden na pokoravanje. Linden se oslonila leđima na ogradu, iščekujući; ali Prva se sagnula i položila mač na palubu između njih dve. Onda se uspravila i zagledala se u Linden prodornim pogledom. "Imaš li snage da upotrebiš moj mač?"
<BR>&nbsp;&nbsp;&nbsp;&nbsp;&nbsp;Linden je nehotice pogledala sečivo. Izgledalo je neverovatno teško dok se mutno presijavalo na mesečini.
<BR>&nbsp;&nbsp;&nbsp;&nbsp;&nbsp;"Imaš li snage da ga podigneš odatle?"
<BR>&nbsp;&nbsp;&nbsp;&nbsp;&nbsp;Linden je otrgla pogled od mača i pogledala Prvu u nemom protivljenju.
<BR>&nbsp;&nbsp;&nbsp;&nbsp;&nbsp;Mačomoćnica je klimnula glavom kao da je Linden dala upravo odgovor koji je želela. "Ni ja nemam znanja kako da delujem protiv Džinoljubove bolesti. Ti si Linden Averi, Odabrana. Ja sam Prva od Potrage. Ne možemo nositi tuđe terete."
<BR>&nbsp;&nbsp;&nbsp;&nbsp;&nbsp;Iz njenih očiju kao da je lila ponoć, pravo na Lindenino lice. "No, ako ne poneseš teret koji ti je dopao, kunem se ovim oružjem da ću učiniti sve što leži u mojim moćima. On ne dozvoljava da mu se iko približi. Zato ću rizikovati svoje ljude, i sam Dragulj Zvezdoputa, da mu skrenu pažnju. A dok udara na njih, ovim mačem ću mu odseći ranjenu ruku od tela. Ne znam drugi način da ga oslobodim tog zla - a nas od opasnosti njegove moći. Ako nam se sreća osmehne, moći ćemo da mu podvežemo ranu pre no što izgubi život."
<BR>&nbsp;&nbsp;&nbsp;&nbsp;&nbsp;Odseći? Linden je osetila da je obuzima malaksalost. Ako Prva uspe...! U trenutku je ugledala ogromnu oštricu kako se zariva u Kovenantovo rame. I krv. Tamna pod voštanim mesecom, linuće mu gotovo pravo iz srca. Ako je ne zaustave skoro istog časa, ništa ga neće spasti. Oprema koja bi joj bila potrebna da mu da transfuziju, zatvori ranu, održi mu srce u životu dok je pritisak umanjen... sve se nalazilo u nekom drugom svetu. Taj udarac biće jednako smrtonosan kao ubod onog noža koji mu se zario u grudi.
<BR>&nbsp;&nbsp;&nbsp;&nbsp;&nbsp;Udarila je potiljkom o ogradu kada se skljokala na palubu; za trenutak joj je lobanja pulsirala od bola. Odseći? Već je izgubio dva prsta jer lekari nisu imali drugo rešenje za njegovu bolest. Ako preživi... jeknula je. Ah, ako preživi, hoće li ikada moći da ga pogleda u oči i kaže mu da nije ništa učinila - da je stajala obuzeta kukavičlukom i dopustila da mu odseku ruku?
<BR>&nbsp;&nbsp;&nbsp;&nbsp;&nbsp;"Ne." Pokrila je lice rukama. Njeno kukavičko telo žudelo je da porekne ono što je upravo izgovarala. On će je s pravom mrzeti ako dozvoli Prvoj da pokuša. A mrzeće je zauvek ako mu spase život po cenu uskraćivanja lične nezavisnosti. Je li zbilja toliko gladna moći? "Pokušaću."
<BR>&nbsp;&nbsp;&nbsp;&nbsp;&nbsp;Kraj nje se stvorio Kail. Pomogao joj je da ustane. Dok mu se naslanjala na rame, gurnuo joj je bocu u ruke. Iz nje je dopirao blagi miris razblaženog alem-vina. Nespretno je podigla bocu i otpila. Skoro istog časa osetila je delovanje moćne tečnosti. Srce joj je ubrzalo rad i vratilo mišićima životnost. Bol u glavi se povukao i pretvorio u tup pritisak negde u vratu. Mesečina kao da je ojačala kako joj se vid razbistravao.
<BR>&nbsp;&nbsp;&nbsp;&nbsp;&nbsp;Ispraznila je bocu, trudeći se da iz nje izvuče i snagu - bilo kakvu snagu, bilo šta što će joj pomoći da podnese strašno delovanje otrova. Onda je primorala sebe da krene ka zadnjoj palubi.
<BR>&nbsp;&nbsp;&nbsp;&nbsp;&nbsp;Iza hranohola naišla je na svetlo svetiljki. Bile su postavljene duž krova i oko otvorene palube kako bi džinovi i haručai mogli da posmatraju Kovenanta sa donekle bezbedne razdaljine. Bacale su žutu svetlost koja bi inače dala mračnoj noći utešnu boju, ali sada je svetlo dosezalo naviše sve do uništenih jedara i konopaca. A u čitavom osvetljenom krugu ležala su spržena pacovska tela i krv. Kamen je bio izbrazdan ožiljcima divlje magije nalik na linije optužbe koje su pokazivale ka Kovenantovom grčevitom bolu.
<BR>&nbsp;&nbsp;&nbsp;&nbsp;&nbsp;Već od prvog pogleda na njega bilo joj je previše. Delovao je izubijano od glave do pete, kao da su ga pretukli močugama. Oči su mu širom zurile u prazno, ali u njima nije bilo ni traga prisebnosti ili razuma. Grčevitim pokretima zuba potpuno je uništio usne. Čelo mu je blistalo pod potocima znoja. Brada koja mu je ranije davala uzvišen, proročki izgled, sada je delovala kao otelovljenje lepre. A desna ruka...
<BR>&nbsp;&nbsp;&nbsp;&nbsp;&nbsp;Jezivo crna, užasno otekla, grčila se i izvijala kraj njega, svakim pokretom preteći i njemu i njegovim prijateljima. Mračno srebro burme stezalo mu je srednji prst kao slepa okrutnost koja zagriza u bespomoćno telo. A u visini ramena rukav majice bio je toliko zategnut da je izgledalo da će pući.. Iz otoka je zračila groznica - kao da su mu kosti postale poprište otrova.
<BR>&nbsp;&nbsp;&nbsp;&nbsp;&nbsp;Zračenje je suknulo pravo Lindeni u lice, iako je stajala na samoj ivici svetla svetiljki. Verovatno bi već odavno umro da nije uspeo da izbaci deo pritiska otrova kroz prsten. Samo je taj ventil zadržavao bolest u granicama koje je telo moglo da podnese. Nesignurno je mahnula Kailu da se povuče. Ruke su joj podrhtavale kao ranjene ptice. On je oklevao; ali oglasio se Brin i Kail ga je poslušao. I džinovi su se povukli, zadržavajući dah. Linden je ostala sama na ivici svetlosti kao da je to obala strašne opasnosti.
<BR>&nbsp;&nbsp;&nbsp;&nbsp;&nbsp;Zurila je u Kovenanta. Ožiljci na palubi nesumnjivo su pokazivali da neće biti u stanju da mu priđe na dohvat ruke. Ali to nije ništa značilo. Nikakav dodir rukom ne bi mu umanjio muke. Morala je da ga dotakne dušom. Da ga preuzme, da dovoljno dugo ućutka njegovu odbranu kako bi mu ulila alem-vino niz grlo. Da ga opsedne.
<BR>&nbsp;&nbsp;&nbsp;&nbsp;&nbsp;Ili to ili da mu otme moć. Kada bi bila dovoljno jaka. Njeno čulo za zdravlje omogućilo bi takav pokušaj. Ali on je moćan i obuzet groznicom; a ništa u dosadašnjem životu nije je pripremilo da poveruje kako bi mogla da se rve sa njim za kontrolu nad prstenom. Ako ne uspe, ubiće je u borbi. A ako uspe...
<BR>&nbsp;&nbsp;&nbsp;&nbsp;&nbsp;Rešila je da uperi sebe protiv njegovog uma. To je delovalo kao manje zlo.
<BR>&nbsp;&nbsp;&nbsp;&nbsp;&nbsp;Drhtala je dok se borila sa ukočenošću i primoravala uplašene noge da načine dva koraka ka svetlosti. Tri koraka. Tu je stala. Ugnezdila se u kamenu i sela, obgrlivši kolena. Svež vazduh delovao joj je mrtvo u plućima. Ubogi glasić negde duboko u njoj preklinjao je da se smiluje i pobegne.
<BR>&nbsp;&nbsp;&nbsp;&nbsp;&nbsp;Ali nije dopustla sebi da se pokoleba. Odluka je već doneta. Poričući sopstvenu smrtnost, sopstveni strah od zla, opsednutosti i promašaja, otvorila je čula pred njim.
<BR>&nbsp;&nbsp;&nbsp;&nbsp;&nbsp;Počela je od nogu, nadajući se da će mu prodreti u telo, da će mu se prokrasti mimo čula. Ali već prvi dodir gotovo ju je naterao da pobegne. Njegova bolest preskočila je razdaljinu do njenih živaca kao avetinjska vatra, zapretivši njenoj pribranosti. Za trenutak je ostala sleđena od straha.
<BR>&nbsp;&nbsp;&nbsp;&nbsp;&nbsp;A onda joj se vratila stara tvrdoglavost. Učinila ju je onim što sada jeste. Posvetila je život lečenju. Ako ne može da koristi medicinu i skalpel, koristiće ono što joj je na raspolaganju. Čvrsto je zažmurila da bi se odvojila od prizora njegovih muka i pustila da joj čula putuju uz njegove noge ka srcu.
<BR>&nbsp;&nbsp;&nbsp;&nbsp;&nbsp;Kako je napredovala, njegova groznica je narastala i u njoj. Puls joj se ubrzavao; kožom su joj preletali talasi vreline; prsti na nogama mrznuli su joj se od vatre mrtvih živaca, šaljući potoke bola kroz stopala ka listovima. Osećala je da je privlači bezdan njegovog otrova. Noć je postajala sve tmastija, jer su se svetiljke oko nje zgašnjavale. Moć - želela je moć. Pluća su joj podrhtavala kao i njegova. Osećala je u sopstvenim grudima tvar koja je glodala njegovo srce, pretvarajući mišiće u želatin, otkucaje u šuštanje. Počele su da je bole slepoočnice.
<BR>&nbsp;&nbsp;&nbsp;&nbsp;&nbsp;Već je bio pretvoren u pustinju, a bolest i moć besneli su u njoj. Jedva je mogla da savlada užas koji joj je pulsirao duboko u mislima, jedva je mogla da zanemari osnovni nagon samozaštite koji joj je nalagao da smesta napusti ovaj ludački usud. Ipak, nastavila je da puže uz njega, proučavajući otrov i tražeći priliku da mu uskoči u um.
<BR>&nbsp;&nbsp;&nbsp;&nbsp;&nbsp;Iznenada je Kovenanta stegao grč. Istog časa reakcija je i nju oborila na palubu. U kovitlacu delirijuma osetila je kako se on izdiže ka moći. Bila je toliko otvorena pred njim da će je svaki udar razderati kao vatrena oluja.
<BR>&nbsp;&nbsp;&nbsp;&nbsp;&nbsp;Očajanje joj je učvrstilo odlučnost. Odustala je od prikradanja i bacila mu se svim čulima ka glavi, pokušala je da mu zaroni u mozak.
<BR>&nbsp;&nbsp;&nbsp;&nbsp;&nbsp;Za trenutak se našla uhvaćena u nitima divlje magije koju je pripremao za eksploziju. Prikaze su se ludački vrtele, ulazeći u nju; uništenje Žezla Zakona; muškarci i žene zaklani kao stoka da bi nahranili Kob Sunca; Lena i silovanje; udar noža držanog obema rukama, čime je ubio čoveka koga ona nije poznavala; presecanje žila na rukama. I moć - bela vatra koja je jurila kroz Klavu, pretvorila Santonina i Kamenmoć u ugljevlje, besnela među jahačima žanjući letinu krvi. Moć. Nije mogla da ga kontroliše. Stresao je sve njene napore kao da su njena volja i njeno postojanje samo krto, suvo lišće. Obuzet ludilom, reagovao je na njeno prisustvo kao da je ona Besomuk.
<BR>&nbsp;&nbsp;&nbsp;&nbsp;&nbsp;Kriknula je, ali divljanje njegovog prstena prosto ju je oduvalo.
<BR>&nbsp;&nbsp;&nbsp;&nbsp;&nbsp;Neko vreme je nepokretno ležala potopljena pod talasima noći. Odjekivali su u njoj - muškarci i žene poklani kao stoka, krivica i delirijum, divlja magija pocrnela od otrova. Čitavo telo gorelo joj je od snage njegovog udarca. Želela je da vrisne, ali nije mogla da nadvlada grčeve koji su joj obuzeli pluća.
<BR>&nbsp;&nbsp;&nbsp;&nbsp;&nbsp;No, nasilje je postepeno slabilo i zaustavilo joj se u glavi; tama oko nje počela je da se uobličava. Sedela je u poluuspravnom položaju, a Kail ju je pridržavao. Nejasno je razabrala Prvu, Brusobola i Lupiženu kako čuče oko nje. Svetiljke su otkrivale ozbiljnu brigu na njihovim licima.
<BR>&nbsp;&nbsp;&nbsp;&nbsp;&nbsp;Kada je uspela da se zagleda u džinove, Brusobol je dahnuo od olakšanja. "Kamena mi i mora!". Lupižena mu se pridružio. "Tako mi moći koja ostaje, Odabrana! Čvrsta si, nema šta. Manji udar je slomio Sidromajstoru ruku na dva mesta."
<BR>&nbsp;&nbsp;&nbsp;&nbsp;&nbsp;Znao je da sam to ja, odgovorila je Linden, nesvesna da zapravo ćuti. Nije hteo da me ubije.
<BR>&nbsp;&nbsp;&nbsp;&nbsp;&nbsp;"Ja sam kriva", mračno je rekla Prva. "Naterala sam te da rizikuješ. Nemoj sebe kriviti. Sada više nemamo moći da mu pomognemo."
<BR>&nbsp;&nbsp;&nbsp;&nbsp;&nbsp;Linden je s mukom pokušala da uobliči reč. "Krivica...?"
<BR>&nbsp;&nbsp;&nbsp;&nbsp;&nbsp;"Povukao se van našeg domašaja. Iako je posredi život i smrt, sada smo bespomćni."
<BR>&nbsp;&nbsp;&nbsp;&nbsp;&nbsp;Povukao...? Linden se trudila da kroz noć pogleda ka Kovenantu. Prva je klimnula glavom Brusobolu. Ovaj se sklonio u stranu i pustio Linden da vidi.
<BR>&nbsp;&nbsp;&nbsp;&nbsp;&nbsp;Kada je ugledala Kovenanta, gotovo je glasno zacvilela.
<BR>&nbsp;&nbsp;&nbsp;&nbsp;&nbsp;Ležao je ukočen i zgrčen, kao da se više nikada neće pomeriti, ruku stisnutih uz bokove i usana izvijenih u grču molbe. Ali jedva se video kroz veo divlje magije koji ga je okružavao. Svetlucavo srebro pokrivalo ga je potpuno kao zaštitna opna.
<BR>&nbsp;&nbsp;&nbsp;&nbsp;&nbsp;Tako učaurenom, grudi su mu se još borile da dišu, srce mu je još slabo kucalo. Otrov je nastavljao da mu širi desnicu i da mu nagriza život. Ali nije bilo potrebno imati naročit vid da bi se znalo kako ništa postojeće na Dragulju Zvezdoputa ne može prodreti kroz ovakvu odbranu. Opna je bila nesavladiva kao lepra.
<BR>&nbsp;&nbsp;&nbsp;&nbsp;&nbsp;Ovo je bio odgovor njegove groznice na njen pokušaj da ga opsedne. Pošto je pokušala da mu preuzme um, povukao se van domašaja svake pomoći. Ne bi bio manje dostupan ni da je potpuno prešao u neki drugi svet.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
