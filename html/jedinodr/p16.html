<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. PESKODRŽ
<P>&nbsp;&nbsp;&nbsp;&nbsp;&nbsp;Linden je pošla sa Brusobolom, Prvom i Sanomorom sa krmene palube prema katifinu. Pokušavala je da odluči treba li ili ne treba makar da pokuša da spreči Brina da ponese Kovenanta u Peskodrž. Nagonski se ježila od tog mesta. No, izmaglica u umu usporavala joj je razmišljanje. A nije želela da se odvoji od Kovenanta. Izgledao je tako ranjivo u mlitavoj praznini da je želela da stoji između njega i svake opasnosti. Osim toga, ona je bila najsposobnija da bdi nad njegovim zdravljem.
<BR>&nbsp;&nbsp;&nbsp;&nbsp;&nbsp;Kapetan Luke već je pobegao sa dromonda, uništenog dostojanstva. Rire Grist ljubazno je sa svoje strane uveravao da će Rant Absolen, gaddi, biti veoma zadovoljan što družina prihvata njegovu dobrodošlicu; Brusobol je uzvratio ozbiljnom učtivošću. No, Linden nije slušala nijednog od njih. Posmatrala je Vaina i Findejla.
<BR>&nbsp;&nbsp;&nbsp;&nbsp;&nbsp;Zajedno su prilazili grupi kao da se dobro poznaju. Ipak, Vainovo neprozirno crnilo predstavljalo je oštru suprotnost Findejlovoj bledoj koži, svelom ogrtaču i izrazu naviknutog jada. Lice mu je izgledalo još urušenije od kako ga je Linden poslednji put pogledala; u žutim očima bilo je stalne strepnje, kao da mu Vainovo prisustvo nanosi bol.
<BR>&nbsp;&nbsp;&nbsp;&nbsp;&nbsp;Očito su obojica nameravala da prate nju i Kovenanta u Peskodrž.
<BR>&nbsp;&nbsp;&nbsp;&nbsp;&nbsp;Ako je Rire Grist i osetio iznenađenje pred ovim neobičnim stvorenjima, nije ga pokazao. Obasipajući i njih učtivošću, pošao je nazad ka doku. Džinovi su se spremili da ga prate. Prva se na brzinu oprostila sa Lupiženom, a onda skočila preko ograde za katifinom. Brusobol i Sanomor pošli su za njom.
<BR>&nbsp;&nbsp;&nbsp;&nbsp;&nbsp;Držeći Kovenanta između sebe, Brin i Hergrom su zastali kraj ograde kao da sačekaju da Linden progovori. Ali nije imala šta da im kaže. Lucidnost joj je isparila iz misli kao znoj koji joj je zatamnio kosu na slepoočnicama. Brin je slegnuo ramenima i haručai su spustili Kovenanta preko ograde pravo u Sanomorove ispružene ruke.
<BR>&nbsp;&nbsp;&nbsp;&nbsp;&nbsp;Linden je oklevala još trenutak, pokušavajući da razbistri misli. Osećala je da u Rire Gristu postoji nešto prikriveno; zračio je prefinjenim ambicijama i spremnošću da zavodi u zablude. No, nije joj delovao zlo. Nije bilo ni nagoveštaja otrovnog zadaha zlobe. Pa zašto se onda tako nelagodno oseća?
<BR>&nbsp;&nbsp;&nbsp;&nbsp;&nbsp;Očekivala je da će Vain i Findejl smesta poći za Kovenantom, ali čekali su nju. U Vainovom pogledu nije se videlo ništa, a možda ni on nije video ništa. Findejl nije gledao u nju; kao da je oklevao da se suoči sa njenom prodornošću.
<BR>&nbsp;&nbsp;&nbsp;&nbsp;&nbsp;Njihovo nemo iščekivanje nagnalo ju je u pokret. Ukočeno je prišla ogradi, napipala stopalom prečku na lestvicama i pustila da je sopstvena težina povuče ka obali.
<BR>&nbsp;&nbsp;&nbsp;&nbsp;&nbsp;Kada se pridružila ostalima, četvorica vojnika su sjahala, a katifin je ponudio njihove konje njoj i ostalima. Brin je smesta skočio iza jednog sedla, a Hergrom mu je dodao Kovenanta tako da mu je sedeo između ruku. Cer i Hergrom su uzjahali sami, ostavljajući četvrtog konja za Linden i Kaila. Sada više nije oklevala. Ove životinje bile su daleko manje i bezopasnije od honja koje je imala Klava. Iako nije znala da jaše, stavila je nogu u uzengiju, obema rukama zgrabila jabuku sedla i uspela da uzjaše. Sledećeg trenutka iza nje se našao i Kail.
<BR>&nbsp;&nbsp;&nbsp;&nbsp;&nbsp;Dok je Rire Grist uzjahivao svog konja, vojnici su uhvatili uzde ostalih. Brusobol i Prva stali su kraj katifina; Sanomor je zauzeo mesto između konja koji su nosili Kovenanta i Linden. Cer i Hergrom išli su za njima, a Vain i Findejl završavali su kolonu. Tako poređani, napustili su pristanište i u koloni ušli u sam grad Bhrathaira.
<BR>&nbsp;&nbsp;&nbsp;&nbsp;&nbsp;Posada im nije dovikivala pozdrave. Čitav Dragulj Zvezdoputa nemo je izražavao poštovanje, svestan opasnosti u koju se upuštaju.
<BR>&nbsp;&nbsp;&nbsp;&nbsp;&nbsp;Na jednu reč Rire Grista, masa na obali se razdvojila. Oko Linden se podigao žamor radoznalih glasova na nerazumljivim jezicima. Najviše je bilo grlenog naglaska jezika Bhrathaira. Samo nekoliko posmatrača izražavalo je svoje divljenje na uobičajenom jeziku Luke - koji je Linden razumela. No, i tih nekoliko se, izgleda, uklapalo u opšte mišljenje. Saopštavali su susedima da su i ranije viđali neobične putnike kao što su džinovi i da haručai i Findejl nisu nešto naročito. Ali Linden i Kovenant - ona u kariranoj flanelskoj košulji i grubim pantalonama, on u majici kratkih rukava i farmerkama - bili su ocenjeni kao čudno obučeni; a Vain je opisan kao najneobičnije stvorenje u ovom delu sveta. Linden je pažljivo slušala uzvike i razgovore, ali nije čula ništa drugo do iznenađenja.
<BR>&nbsp;&nbsp;&nbsp;&nbsp;&nbsp;Katifin je neko vreme vodio kolonu duž dokova, između pristana i niza zbijenih radnji koje su trgovale robom najneophodnijom za brodove - jedrima, drvetom, užadima, hranom. Ali kada je skrenuo u strme, uske uličice ka Peskodržu, ponuda u radnjama se promenila. Ovde su preovlađivali trgovci dragocenostima i oružjem; na svakom uglu bila je po krčma. Većina zgrada bila je od kamena, sa kosim krovovima; i najmanje radnjice bile su prezaposlene, kao da Bhrathairi plivaju u bogatstvu. U svakoj kapiji i prolazu bilo je sveta, na svakoj ulici vrvelo je od ushodanih Bhrathaira i brojnih mornara, trgovaca i kupaca iz svih zemalja i naroda u ovom kraju sveta. Vazduh je bio ispunjen mirisima brojnih ljudi - egzotičnih začina i parfema, kovačnica i topionica, znoja, cenkanja, dobiti i loše kanalizacije.
<BR>&nbsp;&nbsp;&nbsp;&nbsp;&nbsp;A za sve to vreme vrelina je nalegala na grad kao mlinski kamen, istiskujući miris i buku iz svakog kamena pod konjskim kopitima. Lindenina čula bila su prezasićena pritiskom koji im je smanjivao domet; ali iako je primetila nagoveštaje najrazličitijih pohlepa i požuda, i dalje nije osećala neprijateljstvo ni podvalu, ni traga od zlobe. Bhrathairi su bili spremni da oteraju strance na prosjački štap, ali ne i da ih napadnu.
<BR>&nbsp;&nbsp;&nbsp;&nbsp;&nbsp;Brusobol je povremeno prekidao razgledanje grada da bi postavljao pitanja katifinu. Jedno je posebno privuklo Lindeninu pažnju. Kapetan je potpuno prirodnim glasom upitao da li dobrodošlica Dragulju Zvezdoputa potiče možda od gaddijevog Kempera, a ne od samog Ranta Absolena.
<BR>&nbsp;&nbsp;&nbsp;&nbsp;&nbsp;Katifinov odgovor bio je olak kao i Brusobolovo pitanje. "Gaddi svakako želi da vam bude prijatno i udobno. No, činjenica je da ga razne dužnosti veoma zaokupljaju. Stoga neka pitanja mora da zanemari zbog drugih stvari. Osećajući njegovu volju, gaddijev Kemper, Kasrein od Vrtloga, naložio mi je da vam poželim dobrodošlicu. Baš zbog takve sposobnosti osećanja Kemper je veoma drag gaddiju i svima koji gaddija vole. Moglo bi se reći", dodao je sa ironijom sličnom Brusobolovoj, "da je malo onih koji ga ne vole. Blagostanje uči podanike da budu odani."
<BR>&nbsp;&nbsp;&nbsp;&nbsp;&nbsp;Linden se trgla od te izjave. U njenim ušima jasno je odzvanjalo da je Rire Grist odan Kasreinu, a ne gaddiju. U tom slučaju, svrha katifinovog poziva mogla bi biti sasvim drugačija.
<BR>&nbsp;&nbsp;&nbsp;&nbsp;&nbsp;Brusobol je i dalje bio odmereno smiren. "Znači da Kasrein od Vrtloga živi među vama i posle mnogih stoleća službe. To je zaista izuzetno čudo. Zar to nije isti Kasrein koji je zarobio Peščane gorgone u njihovom Usudu?"
<BR>&nbsp;&nbsp;&nbsp;&nbsp;&nbsp;"Tako je kao što kažeš", odgovorio je Rire Grist. "Kemper gaddija Ranta Absolena upravo je taj čovek."
<BR>&nbsp;&nbsp;&nbsp;&nbsp;&nbsp;"Zašto se tako zove?" nastavio je Brusobol. "Čuven je širom Zemlje - ali nikada nisam čuo odakle mu ime."
<BR>&nbsp;&nbsp;&nbsp;&nbsp;&nbsp;"Na to je lako odgovoriti." Katifin je bio otporan na sva ispitivanja. "Kasreinom je nazvan od kako je stigao u Bhrathairdom. A titulu je dobio po prirodi svoje veštine. On je veliki čovek, a čarolije mu se najčešće iskazuju u krugovima koji se podižu naviše. Tako je Usud gorgona zapravo krug vetrova koji drže u svom središtu ove zveri. A i sam Peskodrž je kružnog oblika i podiže se uvis. Kemper ima i drugih znanja, ali njegova glavna dela uvek su u obliku kovitlaca ili vrtloga."
<BR>&nbsp;&nbsp;&nbsp;&nbsp;&nbsp;Potom je kapetan prešao na manje važne teme i Linden se ponovo zagledala u zakrčene ulice, mirise i vrelinu Bhrathairdoma.
<BR>&nbsp;&nbsp;&nbsp;&nbsp;&nbsp;Kako se družina uspinjala vetrovitim ulicama ka Peskozidu, zgrade su se polako menjale. Trgovine su postajale sve ređe i raskošnije, nudeći robu daleko prefinjeniju od one koja bi mogla zatrebati mornarima i običnim građanima. Između njih su bile sve češće stambene zgrade svih vrsta. U ovo doba dana - sunce je tek prošlo zenit - ulice ovde nisu bile tako zakrčene kao one nešto niže u gradu. Ovde nije bilo povetarca da raznese lepljive mirise, a suva vrelina gomilala se na svemu. Gde god bi se među svetom pojavila praznina, bela kaldrma je prosto sijala.
<BR>&nbsp;&nbsp;&nbsp;&nbsp;&nbsp;No, Linden je uskoro prestala da primećuje takve stvari. Pred njom se dizao Peskodrž, čvrst i siguran kao stena, i više nije gledala ni u šta drugo.
<BR>&nbsp;&nbsp;&nbsp;&nbsp;&nbsp;Rire Grist vodio je družinu ka srednjoj od tri ogromne kapije koje su služile kao izlaz iz Bhrathaira i ulaz u Peskodrž. Bile su načinjene od kamenih ploča i ogromnih gvozdenih šarki i brava, kao da treba da brane Peskodrž od ostatka Bhrathairdoma. Ipak, bile su širom otvorene; Linden u prvi mah nije videla čak ni stražu. Tek kada se njen konj približio prolazu, primetila je tamne prilike kako se pažljivo kreću iza uskih proreza sa obe strane kapije.
<BR>&nbsp;&nbsp;&nbsp;&nbsp;&nbsp;Katifin je ujahao zajedno sa Brusobolom i Prvom. Dok je išla za njima, uznemirenog srca, Linden je ustanovila da je Peskozid debeo barem stotinu stopa. Iza kapije je izišla na sunce, pa je podigla pogled i utvrdila da je ova strana zida oivičena grudobranima za strelce. Sada su bili napušteni, kao da ih je blagostanje Bhrathairdoma učinilo izlišnim.
<BR>&nbsp;&nbsp;&nbsp;&nbsp;&nbsp;Kapija je dovela družinu pred glatku, ispupčenu površinu novog zida. Peskodrž je bio okružen savršenim krugom; ovaj zid je dopunjavao odbranu Bhrathaira, jer spajao se sa Peskozidom dodatnim zidovima sa obe strane, koji su stvarali dva grubo trouglasta, otvorena dvorišta. U središtu svakog od njih nalazio se po jedan od pet izvora Bhrathairdoma. Pretvoreni u vodoskoke od isklesanog kamena, izgledali su živo i sveže u poređenju sa svetlim zidovima. Voda se sakupljala u besprekorno održavane bazene, a odatle se slivala u podzemne kanale: jedan je vodio ka Bhrathairu, a drugi ka Peskodržu.
<BR>&nbsp;&nbsp;&nbsp;&nbsp;&nbsp;U ogranku Peskozida koji je okružavao svako dvorište nalazila se po jedna kapija, otvorena ka spoljašnjosti. To je bio jedini put od Bhrathaira do oskudnih polja i tri preostala izvora.
<BR>&nbsp;&nbsp;&nbsp;&nbsp;&nbsp;Kraj vodoskoka su postojale još dve kapije kroz koje se ulazilo u utvrđenje Peskodrža. Rire Grist je poveo družinu ka kapiji u istočnom dvorištu; vodoskok je činio vazduh prijatno vlažnim. Sigurne da nisu u opasnosti, vrane su bezbrižno skakutale da se sklone od konjskih kopita.
<BR>&nbsp;&nbsp;&nbsp;&nbsp;&nbsp;Dok je njen konj savladavao razdaljinu, Linden je proučavala unutrašnji Peskozid. Kao i ostala odbrana Bhrathaira, bio je čvrst koliko god su ga mogle stvoriti Kemperove veštine; ali nad kapijom mu se gornja ivica izdizala u dve krivine, stvarajući ogromne oblike. Nalik na karijatide, čučali su nad ulazom, usta razjapljenih u nemom besu.
<BR>&nbsp;&nbsp;&nbsp;&nbsp;&nbsp;Ovde su ulazi ličili na one iz grada, ali čuvari nisu bili skriveni. Sa obe strane stajao je po mišićavi ratnik, uspravno držeći dugačko, oštro koplje. Bili su obučeni kao Rire Grist i njegovi vojnici, ali Linden je sa zgražanjem uvidela da u njima ima vrlo malo ljudskog. Lica su im bila životinjska, sa očnjacima nalik na tigrovske, čekinjavom kosom, svinjskim nosevima i očima. Na prstima nisu imali nokte, nego kandže. Delovali su dovoljno snažno da se sukobe i sa džinovima.
<BR>&nbsp;&nbsp;&nbsp;&nbsp;&nbsp;Nije mogla da pogreši. To nisu bila prirodna bića, nego potomci neke strašne i nehotične degeneracije.
<BR>&nbsp;&nbsp;&nbsp;&nbsp;&nbsp;Dok se družina približavala, stražari su stali na kapiju i ukrstili koplja. Oči su im zlokobno sijale od sunca. Progovorili su u glas, kao da nemaju svoju volju. "Ime i cilj." Glasovi su im bili nalik na režanje nekih drevnih grabljivica.
<BR>&nbsp;&nbsp;&nbsp;&nbsp;&nbsp;Rire Grist se zaustavio pred njima. Obratio se družini. "Ovo su hustini iz gaddijeve straže. Kao i kapetan Luke, doslovce shvataju svoju dužnost. Ipak", oporo je dodao, "nešto su manje podložni ubeđivanju. Biće neophodno da im odgovorimo. Uveravam vas da ovako postupaju iz opreznosti, a ne iz neučtivosti."
<BR>&nbsp;&nbsp;&nbsp;&nbsp;&nbsp;Obratio se hustinima, zvanično se predstavio i objasnio razlog dolaska družine. Dvojica stražara slušala su nepomično kao da su gluvi. Kada je završio, progovorili su uglas: "Možeš da prođeš. Oni moraju reći imena."
<BR>&nbsp;&nbsp;&nbsp;&nbsp;&nbsp;Katifin je pogledao Brusobola i slegnuo ramenima kao da se izvinjava.
<BR>&nbsp;&nbsp;&nbsp;&nbsp;&nbsp;Linden je osećala da joj se grlo steže od neizgovorenih upozorenja. Još je bila potresena saznanjem ko su hustini. Oni su samo oruđe, načinjeni jedino zato da služe kao oruđe; Kolika je moć osobe kojoj su potrebni takvi robovi...?
<BR>&nbsp;&nbsp;&nbsp;&nbsp;&nbsp;No, družina je bila predaleko od Dragulja Zvezdoputa. A Dragulj Zvezdoputa bio je suviše ranjiv. Ako progovori, možda će zatvoriti klopku. Na ovakvom mestu i ona i njeni saputnici mogu se nadati sigurnosti i bekstvu samo ako prihvate igru koju im nameću gaddi ili njegov Kemper. Stegla je zube i oćutala.
<BR>&nbsp;&nbsp;&nbsp;&nbsp;&nbsp;Brusobol nije oklevao; on je već doneo svoje odluke. Zakoračio je pred hustine i odgovorio. Glas mu je bio miran, ali teške obrve su mu se namrštile kao da želi da nauči stražare učtivosti.
<BR>&nbsp;&nbsp;&nbsp;&nbsp;&nbsp;"Možeš da prođeš", bezizražajno su rekli i razdvojili koplja. Rire Grist je projahao između njih u mračni otvor kapije i tamo stao da ih sačeka. Brusobol je pošao za njim.
<BR>&nbsp;&nbsp;&nbsp;&nbsp;&nbsp;Pre no što je Prva mogla da prođe, stražari su ponovo ukrstili koplja.
<BR>&nbsp;&nbsp;&nbsp;&nbsp;&nbsp;Mišići na vilicama su joj se stezali. Desnicu je grčevito stezala na mestu gde bi trebalo da joj se nalazi drška mača. Progovorila je jasnim, oštrim glasom. "Ja sam Prva od Potrage."
<BR>&nbsp;&nbsp;&nbsp;&nbsp;&nbsp;Hustini su je pogledali sa primitivnom zlobom. "To nije ime, nego titula."
<BR>&nbsp;&nbsp;&nbsp;&nbsp;&nbsp;"Svejedno." Linden je osetila da joj se mišići zatežu od spremnosti za borbu ili beg. "Biće dovoljno i toliko."
<BR>&nbsp;&nbsp;&nbsp;&nbsp;&nbsp;Stražari su za trenutak zatvorili oči kao da se savetuju sa nevidljivim pretpostavljenim. Onda su ponovo pogledali Prvu i podigli koplja.
<BR>&nbsp;&nbsp;&nbsp;&nbsp;&nbsp;Prostrelila ih je pogledom, prošla kraj njih i zaustavila se pored Brusobola.
<BR>&nbsp;&nbsp;&nbsp;&nbsp;&nbsp;Kada je došao red na Sanomora, kapetan se oglasio jedva savlađujući grubost glasa. "To je Palamar Sanomor, moj brat. On nema glasa kojim bi izgovorio ime."
<BR>&nbsp;&nbsp;&nbsp;&nbsp;&nbsp;Stražari su, izgleda, razumeli; nisu preprečili prolaz Sanomoru.
<BR>&nbsp;&nbsp;&nbsp;&nbsp;&nbsp;Trenutak kasnije, vojnik koji je vodio Lindeninog konja prišao je kapiji i izgovorio svoje ime, a onda sačekao da i ona to učini. Srce joj se grčilo u iščekivanju opasnosti. Čula su joj drhtala od hustina. Nagonski je znala da je iz Peskodrža teško izaći kao i iz zatvora - da joj je ovo poslednja prilika da pobegne od tajne i skrivene opasnosti. No, već je suviše bežala. Iako se trudila da govori mirno kao Brusobol, u glasu joj se osetio drhtaj. "Ja sam Linden Averi, Odabrana."
<BR>&nbsp;&nbsp;&nbsp;&nbsp;&nbsp;Kail je bezizražajno izgovorio svoje ime preko njenog ramena. Hustini su ih propustili kroz kapiju.
<BR>&nbsp;&nbsp;&nbsp;&nbsp;&nbsp;Došao je red na Cera i Hergroma. Ponovili su isti postupak i ušli bez problema.
<BR>&nbsp;&nbsp;&nbsp;&nbsp;&nbsp;Onda je stigao vojnik sa Kovenantom i Brinom. Pošto je vojnik saopštio svoje ime, Brin je progovorio ravnim glasom. "Ja sam Brin od haručaija. Sa mnom je Prapoglavar Tomas Kovenant, Džinoljub i nosilac belog zlata." Glasom je prosto izazivao hustine da mu se suprotstave.
<BR>&nbsp;&nbsp;&nbsp;&nbsp;&nbsp;Oni su tupo podigli koplja.
<BR>&nbsp;&nbsp;&nbsp;&nbsp;&nbsp;Na kraju su došli Vain i Findejl. Prišli su kapiji i stali. Vain se držao kao da ne zna i ne mari što se više ne kreće, ali Findejl je zurio u stražare sa očitim gađenjem. "Ne dajem svoje ime takvima. Oni su svetogrđe, a onaj ko ih je načinio poseduje mnoge zle sile."
<BR>&nbsp;&nbsp;&nbsp;&nbsp;&nbsp;Odjednom je zavladala napetost. Pokrenuvši se kao jedan, hustini su ustuknuli za korak, spustili koplja i spremili se za boj.
<BR>&nbsp;&nbsp;&nbsp;&nbsp;&nbsp;Katifin se smesta proderao. "Mir, budale! To su gaddijevi gosti!" Glas mu je mračno odjeknuo duž prolaza.
<BR>&nbsp;&nbsp;&nbsp;&nbsp;&nbsp;Linden se okrenula, oslonjena o Kailove ruke. Cer i Hergrom su već sjahali i postavili se iza hustina.
<BR>&nbsp;&nbsp;&nbsp;&nbsp;&nbsp;Stražari nisu napali, ali nisu ni spustili oružje. Svinjske očice uperili su u Findejla i Vaina. Čvrsto oslonjeni o debele, raširene noge, delovali su dovoljno snažno da kopljima probiju čak i najtvrđi oklop.
<BR>&nbsp;&nbsp;&nbsp;&nbsp;&nbsp;Linden se nije bojala za Vaina i Findejla. Obojica su bila otporna na svaku povredu, ali mogla bi da započnu bitku koja bi uništila čitavu družinu. Jasno je videla kako se na Findejlovom urušenom licu prezir pretvara u gnev i pokret.
<BR>&nbsp;&nbsp;&nbsp;&nbsp;&nbsp;No, sledećeg trenutka kroz hodnik se proneo nemi šapat moći, dodirujući joj uši tonom suviše tihim za normalan sluh. Hustini su smesta povukli pretnju. Podigli su koplja i sklonili im se sa puta, vrativši se na mesto kao da se ništa nije ni desilo.
<BR>&nbsp;&nbsp;&nbsp;&nbsp;&nbsp;Findejl je progovorio, ne obraćajući se nikome određenom. "Ovaj Kasrein svarno ima uši." Pošao je u polumračan hodnik sa Vainom za petama.
<BR>&nbsp;&nbsp;&nbsp;&nbsp;&nbsp;Linden je dopustila sebi da uzdahne od olakšanja. Čula je da i Prva čini to isto.
<BR>&nbsp;&nbsp;&nbsp;&nbsp;&nbsp;Rire Grist je brzo počeo da se izvinjava. "Oprostite, molim vas." Reči su mu bile učtive, ali izgovarao ih je prelako da bi izražavale stvarno žaljenje. "Opet ste bili žrtve dužnosti koja nije bila uperena protiv vas. Kada gaddi čuje za ovo, biće veoma nezadovoljan. Možete li da zaboravite glupu grubost ovih hustina i da me pratite dalje?" Načinio je pokret jedva vidljiv u polutami.
<BR>&nbsp;&nbsp;&nbsp;&nbsp;&nbsp;"Katifine." Glas Prve bio je grub i oštar. "Mi smi džinovi i volimo ljubaznost. Ali ne bojimo se ni bitke kada nam se nametne. Pazi se. Otrpeli smo mnoge uvrede i trpeljivost nam se sve više smanjuje."
<BR>&nbsp;&nbsp;&nbsp;&nbsp;&nbsp;Rire Grist joj se naklonio. "Prva od Pohoda, uveravam te da nismo smerali nikavu uvredu - i da ih više neće biti. Peskodrž i gaddijeva dobrodošlica te čekaju. Hoćeš li poći?"
<BR>&nbsp;&nbsp;&nbsp;&nbsp;&nbsp;Prva nije oklevala. "Možda i neću. Šta ćeš reći ako rešimo da se vratimo na Džinobrod?"
<BR>&nbsp;&nbsp;&nbsp;&nbsp;&nbsp;Na to se na katifinovom licu pojavio nagoveštaj strepnje. "Nemojte", zahtevao je. "Jasno vam govorim da Rant Absolen nije navikao na takvo ponašanje. Vladari po prirodi ne gledaju blagonaklono na one koji odbiju njihovu dobru volju."
<BR>&nbsp;&nbsp;&nbsp;&nbsp;&nbsp;Odnekud iz tame začulo se novo pitanje Prve. "Odabrana, šta ti misliš?"
<BR>&nbsp;&nbsp;&nbsp;&nbsp;&nbsp;Linden je osećala da joj srce još podrhtava. Posle vreline sunca, kamen u Peskodržu delovao je neprirodno hladno. Oprezno je uobličila reči. "Mislim da želim da vidim čoveka koji je odgovoran za te hustine."
<BR>&nbsp;&nbsp;&nbsp;&nbsp;&nbsp;"Vrlo dobro", rekla je Prva Rire Gristu. "Pratićemo te."
<BR>&nbsp;&nbsp;&nbsp;&nbsp;&nbsp;"Zahvaljujem se", odgovorio je sa dovoljno iskrenosti da se Linden uveri kako je maločas zaista strepeo. Okrenuo je konja i poveo družinu kroz kapiju.
<BR>&nbsp;&nbsp;&nbsp;&nbsp;&nbsp;Kada je stigla do kraja hodnika, Linden je zažmirkala od sunca i ustanovila da gleda pravo u strmi zid Prvog Uvoja.
<BR>&nbsp;&nbsp;&nbsp;&nbsp;&nbsp;Između Peskozida i Peskodrža prostiralo se oko pedest stopa golog, otvorenog peska. Unutrašnja krivina zida i ovde je bila oivičena grudobranima, ali ovi nisu bili napušteni. Duž zida su u pravilnim razmacima bili raspoređeni hustini. Brojni prolazi omogućavali su da se sa grudobrana zađe u unutrašnjost zida. A pred njima su se temelji Prvog Uvoja dizali kao spoljašnja površina kule iz koje se niko ne vraća. Tu su grudobrani bili tako visoko da Linden nije mogla da preko njih vidi ostale delove Peskodrža.
<BR>&nbsp;&nbsp;&nbsp;&nbsp;&nbsp;Samo jedan ulaz se video - nova, masivna, kamena kapija tačno u nivou sredšnje kapije spoljnjeg Peskozida. Očekivala je da će Rire Grist pojahati ka njoj, ali on je sjahao i sačekao da i ona i Kovenant učine tako. Kail je brzo skočio na pesak i pomogao joj da siđe; Hergrom je preuzeo Kovenanta iz Brinovih ruku i pažljivo ga spustio dok je Brin okretno skočio sa konja.
<BR>&nbsp;&nbsp;&nbsp;&nbsp;&nbsp;Katifinovi vojnici poveli su pet konja nekuda levo, ali Rire Grist je poveo družinu ka kapiji. Vrelina peska prodirala je kroz Lindenine cipele; košulja joj se od znoja lepila za leđa. Bhrathairdom se nalazio pod popodnevnim pustinjskim suncem nalik na daleku Kob Sunca. Osećala se nesposobno i beskorisno dok je koračala za Brusobolom i Prvom. Još od svitanja nije ništa jela ni pila, a zid pred njom budio joj je neobično mračna sećanja na Veselkamen i ruke Gibon-Besomuka. Nebo je imalo prašnjavo pustinjsku boju. Morala je da ga pogleda nekoliko puta dok nije ustanovila da na njemu nema ptica. Nad Preskodržom nije kružio ni jedan jedini galeb ni kormoran od onih silnih jata nad Bhrathairom.
<BR>&nbsp;&nbsp;&nbsp;&nbsp;&nbsp;Tog časa zahvatla ju je iznenadna čežnja za Lupiženom: njegov neuništivi duh pomogao bi joj da savlada strepnje. Kovenant nikada nije izgledao tako ranjiv i izgubljen kao sada, na suncu koje je prodiralo između zidova. No, hustini su joj ipak učinili uslugu: podsetili su je na zlo i bes. Nije dozvolila sebi da se pokoleba.
<BR>&nbsp;&nbsp;&nbsp;&nbsp;&nbsp;Kapija Peskodrža bila je zatvorena, ali na uzvik Rire Grista se otvorila, pokretana snagom stražara iznutra. Brusobol i Prva ušli su sa katifinom. Linden je stegla pesnice i pošla za njima.
<BR>&nbsp;&nbsp;&nbsp;&nbsp;&nbsp;Dok su joj se oči privikavale na polumrak, Rire Grist je počeo da govori. "Kao što ste možda čuli, ovo je Prvi Uvoj gaddijevog Peskodrža." Nalazili su se u predsoblju ili pokrivenom dvorištu dovoljno velikom za nekoliko stotina ljudi. Tavanica je bila zaklonjena u senkama visoko iznad poda, kao da je čitavo mesto predviđeno baš zato da učini poniznim svakoga ko uđe u Peskodrž. Svetlo je padalo u prugama kroz proreze visoko nad kapijom i Linden je ugledala dva široka stepeništa na suprotnom kraju prostorije. "Ovde je stanište straže i onih koji kao ja jašu gaddijeve konje." Na zidovima je bilo bar dvadeset hustina, očito na dužnosti, ali kao da nisu primećivali ni Katifina ni družinu. "Tu su nam kuhinje, skladišta, kupatila, vežbaonice. Ima nas osam hiljada stražara i tri stotine konjanika." Očito je želeo da ospokoji družinu, mirno im odajući takve podatke. "Štale za konje su unutar Peskozida. Kemper je bio toliko dalekovid da još nismo napunili ovo mesto, iako nas svake godine ima sve više."
<BR>&nbsp;&nbsp;&nbsp;&nbsp;&nbsp;Linden je poželela da upita zašto je gaddiju - ili gaddijevom Kemperu - potrebna tolika vojska. Ili, uostalom, šta će Bhrathairdomu onoliki bojni brodovi koje je videla u Luci. No, ostavila je takva pitanja za kasnije i usmerila se na razumevanje Peskodrža.
<BR>&nbsp;&nbsp;&nbsp;&nbsp;&nbsp;Dok je govorio, Rire Grist je pošao ka desnom stepeništu. Brusobol mu je naizgled nezainteresovano postavio nekoliko pitanja o skladištima hrane, vode i sličnom; katifinovi odgovori potrajali su taman do stepeništa.
<BR>&nbsp;&nbsp;&nbsp;&nbsp;&nbsp;Vodilo je u dugoj krivini ka Drugom Uvoju, koji je izgledao kao manja i luksuznija verzija Prvog. Ovde su, po rečima Rire Grista, živeli oni koji se staraju o gaddijevom dvoru - posluga, dvorani, savetnici i gosti. Nisu se videli stražari, a sala u koju se stepenište otvaralo bila je nameštena i ukrašena kao balska dvorana. Svetlo je dopiralo kroz mnoge prozore, a bile su zapaljene i svetiljke velike kao kazani. Unutrašnji zidovi bili su pokriveni balkonima za gledaoce i muzičare; isklesani kameni stolovi spremno su čekali posluženje. Ali dvorana je ovog trenutka bila prazna; uprkos svetlu i dekoru, delovala je neobično neraspoloženo.
<BR>&nbsp;&nbsp;&nbsp;&nbsp;&nbsp;Opet su se na drugom kraju videla dva stepeništa. Pošavši u tom pravcu, katifin je objasnio da će družina biti smeštena ovde, da će dobiti vremena za osveženje i odmor, ali tek pošto budu predstavljeni Rantu Absolenu.
<BR>&nbsp;&nbsp;&nbsp;&nbsp;&nbsp;Brusobol je nastavio da zasipa vodiča beznačajnim pitanjima i zapažanjima, ali Prva je imala izraz lica kao da deli Lindeninu strepnju da će biti teško otići iz Peskodrža. Držala je štit preko leđa kao da time pokazuje da neće lako biti zarobljena. No, svaki pokret ruku i prstiju delovao je nesigurno i obogaljeno, odajući koliko joj nedostaje mač.
<BR>&nbsp;&nbsp;&nbsp;&nbsp;&nbsp;Nije se čuo nikakav glas. Kovenant se klatio u Brinovom stisku kao negativ Sanomorove nemosti. Haručai su proračunato ćutali. Linden je iznenada bila suviše uplašena i zauzeta proučavanjem Peskodrža da bi progovorila. Svom krnjom pažnjom koju je uspela da sakupi pretraživala je gaddijevu kulu u potrazi za zlom.
<BR>&nbsp;&nbsp;&nbsp;&nbsp;&nbsp;Družina se popela iz Drugog Uvoja i našla se u Nizu Obilja.
<BR>&nbsp;&nbsp;&nbsp;&nbsp;&nbsp;Ime je bilo primereno mestu. Za razliku od donjih nivoa, ovaj se sastojao od niza prostorija veličine galerije. A svaka soba bila je krcata bogatstvom.
<BR>&nbsp;&nbsp;&nbsp;&nbsp;&nbsp;Ovde, objasnio je Rire Grist, gaddi drži najlepša dela umetnika i zanatlija Bhrathairdoma, najvrednija tkanja, pronalaske i dragulje koje su Bhrathairi zadobili trgovinom, najdragocenije darove koje su u Peskodrž doneli vladari drugih zemalja. Nizala se dvorana za dvoranom ispunjena oružjem: nizovi sablji, bodeža, mačeva; kolone buzdovana, kopalja, lukova i bezbroj drugih oruđa za zadavanje smrti; složene ratne mašine, kao kule za opsadu, katapulti, ovnovi za vratnice, postavljeni kao predmeti obožavanja u veličanstvenim odajama. Druge dvorane bile su ispunjene draguljima svih mogućih vrsta. Desetine zidova bile su pokrivene tapiserijama koje su pokazivale odanost, poštovanje ili laskanje. Nekoliko soba prikazivale su predivno izrađene pehare, tanjire i ostali pribor za jelo. A sve su bile blistavo osvetljene lusterima od prozirnog kristala.
<BR>&nbsp;&nbsp;&nbsp;&nbsp;&nbsp;Dok je Rire Grist vodio družinu kroz najbliže sobe, Linden se čudila veličini gaddijevog bogatstva. Ako su ovo plodovi Kasreinove službe, nikakvo čudo da je svaki gaddi cenio ovog Kempera. Kako bi bilo koji vladar otpustio službenika koji je stvorio Niz Obilja? Kasreinov položaj nije bio osiguran samo dugim vekom i čarobnjaštvom, nego i lukavstvom.
<BR>&nbsp;&nbsp;&nbsp;&nbsp;&nbsp;Oči Prve zablistale su od pogleda na mačeve, od kojih su neki bili dovoljno veliki i moćni da zamene njen izgubljeni; a čak je i Brusobol zaćutao pred onim što je video. Sanomor kao da je bio ošamućen veličanstvenošću svega. Osim Vaina i Findejla, samo su haručai naizgled ostali smireni. Doduše, Brin i njegovi ljudi postali su oprezniji i pripravniji negoli ikada ranije, sužavajući krug zaštite oko Linden i Kovenanta kao da se približavaju srcu opasnosti.
<BR>&nbsp;&nbsp;&nbsp;&nbsp;&nbsp;Tu u Nizu prvi put su sreli ljude koji nisu bili ni vojnici ni stražari. Bili su to članovi gaddijevog dvora. U celini gledano, delovali su pristalo i fino. Linden nije primetila među njima nijedno prosto lice ni telo. A svi su bili vrlo otmeno obučeni u saten protkan draguljima, ogrtače i haljine koji su sijali kao paunovo perje, prozirne plašteve koji su im obavijali udove kao da su predviđeni da zavode. Pozdravljali su Rire Grista jezikom Bhrathaira i zurili u družinu sa iznenađenjem ili drskom radoznalošću. Ipak, lica su im bila bistra i jasna kao čarobnjačka; Linden je primetila da, iako se kreću kroz Niz kao ljubitelji umetnosti, zapravo ne obraćaju pažnju na izloženo bogatstvo. Iz svakog je osećala zračenje napetosti, kao da prikrivaju strepnju iščekivanja da se desi nešto što bi moglo ispasti i opasno - a protiv čega ne mogu da se brane ničim sem izgledom i ljupkošću.
<BR>&nbsp;&nbsp;&nbsp;&nbsp;&nbsp;U svakom slučaju, pristajali su uz okolinu. Kao i katifin, nisu pokazivali ništa neobično što bi bilo vidljivo običnim čulima. No, njeno osećanje govorilo joj je da se u Peskodržu vlada pomoću straha.
<BR>&nbsp;&nbsp;&nbsp;&nbsp;&nbsp;Jedan mladić joj se nasmešio, naizgled potpuno smireno i otvoreno. Sluge su se bešumno kretale kroz sobe, nudeći pehare vina i druga osveženja. Prva se jedva otrgla od jednog mača koji je bio namešten na stalak ukoso, kao da se naginje ka njoj. Linden je uzdrhtala kada je shvatila da Niz Obilja nije stvoren samo radi gaddijevog uživanja. Služio je i kao mamac. Već sama njegova raskoš predstavljala je opasnost po ljude koji imaju razloga za strepnju.
<BR>&nbsp;&nbsp;&nbsp;&nbsp;&nbsp;Kroz vazduh se proneo drhtaj i naterao je da se zaustavi. Tek trenutak kasnije shvatila je da ga niko drugi nije osetio. To nije bio zvuk, nego pre prisustvo koje je izmenilo atmosferu Niza nečim što je samo ona mogla da oseti. I kretalo se ka družini. Kada se približilo, žamor glasova u odajama potpuno je zamro.
<BR>&nbsp;&nbsp;&nbsp;&nbsp;&nbsp;Pre no što je stigla da upozori saputnike, u salu je ušao čovek. Znala je ko je to i pre nego što se Rire Grist poklonio i predstavio ga kao gaddijevog Kempera. Moć koja je zračila iz njega bila je opipljiva kao objava. To je mogao biti samo čarobnjak.
<BR>&nbsp;&nbsp;&nbsp;&nbsp;&nbsp;Zračio je glađu.
<BR>&nbsp;&nbsp;&nbsp;&nbsp;&nbsp;Bio je visok, za glavu viši od nje; ali i tako vitak da je delovao izgladnelo. Koža mu je bila prozirna od duboke starosti, otkrivajući plavičastu mrežu krvnih sudova. No, lice mu nije bilo staračko i kretao se kao da su mu udovi potpuno sigurni i čvrsti. Uprkos znanoj dugovečnosti, nije izgledao stariji od sedamdeset godina. Preko očiju bila mu je prevučena blaga skrama - zaklanjala je boju dužice, ali ne i oštrinu pogleda.
<BR>&nbsp;&nbsp;&nbsp;&nbsp;&nbsp;Linden je u trenutku shvatila da iz njega zrači glad za vremenom - da njegova želja za životom, što dužim životom, prevazilazi zasićenost od dugih stoleća.
<BR>&nbsp;&nbsp;&nbsp;&nbsp;&nbsp;Nosio je zlatasti plašt koji se vukao po podu. Oko vrata je imao zlatan krug okačen o žutu traku. Ličio je na monokl, ali bez stakla.
<BR>&nbsp;&nbsp;&nbsp;&nbsp;&nbsp;Preko ramena su mu se videle kožne trake, kao da nosi ranac na leđima. Tek kada se okrenuo da odgovori na katifinov pozdrav, Linden je videla da na leđima nosi bebu umotanu u žuti somot.
<BR>&nbsp;&nbsp;&nbsp;&nbsp;&nbsp;Posle nekoliko reči sa Rire Gristom, Kemper je pošao ka družini.
<BR>&nbsp;&nbsp;&nbsp;&nbsp;&nbsp;"Drago mi je što mogu da vas pozdravim." Glas mu je pomalo podrhtavao od starosti, ali bio je pun pouzdanja i nekako poznat. "Dozvolite da kažem da su takvi gosti retki u Bhrathairdomu - prema tome još više dobrodošli. Stoga sam poželeo da vas upoznam pre no što vas pozovu u Okrilje da primite blagoslov gaddija. No, ne moramo se predstavljati. Ovaj valjani katifin već vam je rekao moje ime. A ja vas takođe znam.
<BR>&nbsp;&nbsp;&nbsp;&nbsp;&nbsp;Mrkotraže Brusobole", brzo je nastavio, kao da želi da umiri družinu svojim znanjem, "doveo si svoj brod preko ogromnih daljina - i to ga je i koštalo, na žalost."
<BR>&nbsp;&nbsp;&nbsp;&nbsp;&nbsp;Lako se naklonio Prvoj. "Ti si Prva od Potrage - i veoma dobrodošla među nas." Onda je pogledao Sanomora. "Budi miran. Tvoja nemost neće umanjiti zadovoljstvo gaddija i njegovog dvora što si među nama."
<BR>&nbsp;&nbsp;&nbsp;&nbsp;&nbsp;Onda se zaustavio pred Linden i Kovenantom. "Tomase Kovenante", rekao je sa prizvukom pohlepe u glasu. "Linden Averi. Kako mi je drago. Među ovako neočekivanim saputnicima" - pokretom ruke pokazao je haručaije, Vaina i Findejla - "vi ste najneočekivaniji i zato je najveće zadovoljstvo videti vas. Ako reč gaddijevog Kempera išta znači, neće vam nedostajati udobnost i posluga dogod budete boravili među nama."
<BR>&nbsp;&nbsp;&nbsp;&nbsp;&nbsp;Kovenant se oglasio razgovetno, kao da odgovrara. "Ne dodiruj me."
<BR>&nbsp;&nbsp;&nbsp;&nbsp;&nbsp;Kemper je iznenađeno podigao sede obrve. Brzo je odmerio Kovenanta, a onda pogledao Linden kao da traži objašnjenje.
<BR>&nbsp;&nbsp;&nbsp;&nbsp;&nbsp;Pokušala je da se odupre njegovom zračenju, pokušala je da nađe pogodan odgovor. Ali nije uspevala da razbistri misli. Ovaj čovek ju je uznemiravao. Nije joj smetalo samo njegovo prisustvo, već nezasitost koja je zračila iz njega. Najviše zbog deteta koje je nosio na leđima. Mlitavo je visilo u nosiljci kao da duboko i bezazleno spava; ipak, način na koji se obrazom naslanjalo na Kasreinova leđa ostavljao je utisak da dete isisava nešto iz njega.
<BR>&nbsp;&nbsp;&nbsp;&nbsp;&nbsp;Još gore je bilo što nije uspevala da potvrdi taj utisak. Iako je dete bilo jasno vidljivo iza Kempera, uopšte nije delovalo na ostala čula. Kada je zatvorila oči, i dalje je osećala Kemperovo prisustvo kao gladni pritisak na licu, ali dete je nestalo kao da je prestalo da postoji onog časa kad je prestala da ga gleda. Možda je bilo i priviđenje.
<BR>&nbsp;&nbsp;&nbsp;&nbsp;&nbsp;Kasrein je primetio njen pogled. Licem mu je preleteo izraz proračunatosti, a onda se pretvorio u osećajnost. "Ah, moj sin", rekao je. "Neprestano ga ovako nosim, pa ponekad zaboravim da bi se stranci mogli začuditi. Linden Averi, ja sam papučić, a žena mi je ozbiljno bolesna. Zato se ja staram o našem detetu. Zbog mnogih obaveza, ovo je jedino rešenje. No, ne treba da se brineš zbog njega. On je mirno dete i neće nam uopšte smetati."
<BR>&nbsp;&nbsp;&nbsp;&nbsp;&nbsp;"Oprosti", nespretno je rekla Linden, pokušavajući da oponaša Brusobolovu opuštenu učtivost. "Nisam htela da budem nepristojna." Osećala je da joj to dete predstavlja pretnju. No, Kemperova dobrodošlica mogla bi se pretvoriti u nešto sasvim drugo ako mu pokaže da zna da je laže.
<BR>&nbsp;&nbsp;&nbsp;&nbsp;&nbsp;"Ne misli više na to." Glas mu je bio pomalo snishodljiv. "Zašto bih se uvredio što primećuješ mog sina?" Potom je opet obratio pažnju na džinove.
<BR>&nbsp;&nbsp;&nbsp;&nbsp;&nbsp;"Prijatelji, prošlo je mnogo vremena od kako je vaš narod poslednji put poslovao sa Bhrathairima. Ne sumnjam da ste i dalje moćne lutalice i pustolovi, kao i da vam je istorija obogaćena mnogim zanimanjima i postignućima. Nadam se da ćete želeti da podelite sa mnom bar neke od priča po kojima su džinovi tako poznati. Ali to će biti kasnije, kada mi dužnost prema gaddiju bude dala vremena." Naglo je podigao dugačak, koščati prst; istog časa se kroz Niz obilja pronela melodična zvonjava. "Sada smo pozvani pred Okrilje. Rire Grist će vas povesti do Veličanstva." Bez pozdrava se okrenuo i žurno izišao iz sobe, noseći sina na leđima.
<BR>&nbsp;&nbsp;&nbsp;&nbsp;&nbsp;Linden je osetila olakšanje, kao da je upravo nestao nekakav mučni miris. Tek malo kasnije shvatila je kako je vešto Kasrein sprečio da mu postave ikakva pitanja. A nije ni pitao ništa o Kovenantovom stanju. Zar ga nimalo ne zanima? Ili je uspeo da sam dokuči odgovor?
<BR>&nbsp;&nbsp;&nbsp;&nbsp;&nbsp;Rire Grist je poveo družinu na drugu stranu, ali Brusobol ga je odlučno zaustavio. "Samo trenutak, katifine." Po držanju mu se videlo da ga muče pitanja o Kasreinu. "Imam pitanje, ako ne zameriš. Izvinjavam se ako sam suviše otvoren - ali sve mi se čini da je gaddijev Kemper malo suviše zašao u godine da bi bio otac tolickog deteta."
<BR>&nbsp;&nbsp;&nbsp;&nbsp;&nbsp;Katifin se ukočio. Na licu mu se za trenutak jasno videlo da je vojnik, a ne diplomata. "Džine", hladno je rekao, "nema muškarca ni žene, dvoranina ni stražara, u čitavom Bhrathairdomu, koji će ti reći i jednu jedinu reč o Kemperovom sinu." Na to je izišao iz sobe kao da ih izaziva da ga ne prate.
<BR>&nbsp;&nbsp;&nbsp;&nbsp;&nbsp;Brusobol je pogledao Linden i Prvu. Linden se nije osećala ni spremnom ni sigurnom u sebe, pa je samo slegnula ramenima. Prva je gorko progovorila. "Hajde da posetimo tog gaddija. Ako ništa drugo, srce me boli od tolikih moćnih mačeva koje ne smem da dodirnem."
<BR>&nbsp;&nbsp;&nbsp;&nbsp;&nbsp;Kapetanova nelagodnost zbog uloge koju igra jasno se očitavala u ukočenim ramenima i spuštenim obrvama. Ipak, poveo je družinu za Rire Gristom.
<BR>&nbsp;&nbsp;&nbsp;&nbsp;&nbsp;Sustigli su katifina tek u trećoj galeriji. On je već stigao da povrati otmenu učtivost, ali nije se izvinio zbog promene u ponašanju. Jednostavno je poveo družinu dalje kroz Niz Obilja.
<BR>&nbsp;&nbsp;&nbsp;&nbsp;&nbsp;Ona zvonjava mora da je obuhvatila čitav dvor. Sada su se svi kretali u istom pravcu kao i Rire Grist. Ukrasi na dvoranima presijavali su se na pristalim telima, ali hodali su ćutke, kao da se spremaju za ono što im predstoji.
<BR>&nbsp;&nbsp;&nbsp;&nbsp;&nbsp;Linden je neko vreme bila zbunjena složenošću Niza i nije mogla da se orijentiše. No, uskoro su se odaje otvorile u hodnik kojim se sve gušća reka ljudi slivala ka bogato ukrašenom stepeništtu što se zavojito uzdizalo ka tavanici.
<BR>&nbsp;&nbsp;&nbsp;&nbsp;&nbsp;Okružena dvoranima, bila je još sigurnija da na izveštačenoj veselosti raspoznaje senke strepnje. Očito je prijem kod gaddija predstavljao neku vrstu krize i za njih i za družinu. No, grčevita veselost nije otkrivala prirodu onoga čega su se plašili.
<BR>&nbsp;&nbsp;&nbsp;&nbsp;&nbsp;Stepenici su se vrtoglavo nizali naviše. Glad i umor u nogama terali su Linden da povremeno zadrhti. Bila je suviše nesigurna da bi verovala sebi. No, upijala je snagu iz Kailovog čvrstog prisustva i hodala dalje iza džinova i Rire Grista.
<BR>&nbsp;&nbsp;&nbsp;&nbsp;&nbsp;A onda su se stepenice otvorile u Veličanstvo i zaboravila je na umor.
<BR>&nbsp;&nbsp;&nbsp;&nbsp;&nbsp;Sala u koju je stupila izgledala je dovoljno prostrana da ispuni čitav sprat. Na najdaljem kraju bila je osvetljena samo odbijenom svetlošću, a polumrak je davao čitavoj prostoriji beskonačnost i pećinski izgled. Tavanica se izgubila u senkama. Hustini postrojeni uz najbliži zid izgledali su nejasni kao ikone. A sam zid bio je prekriven duboko uklesanim figurama ogromnih i strašnih demona - izgledali su gotovo živi u polutami, privlačeći Lindenin pogled kao da se uvijaju u paklenim mukama.
<BR>&nbsp;&nbsp;&nbsp;&nbsp;&nbsp;Pod je bio prekriven kamenim pločama isklesanim u obliku savršenih krugova. No, pukotine između ploča bile su prostrane, duboke i tamne. Jedan pogrešan korak bio je dovoljan da se slomi noga. Zato je družina polako napredovala ka svetlu.
<BR>&nbsp;&nbsp;&nbsp;&nbsp;&nbsp;I ostatak sale bio je uređen tako da probudi strepnju. Sva svetlost se nalazila samo oko Okrilja: fenjeri, plamteće posude pune ulja sa uglačanim staklom i živahne svetiljke na visokim motkama bacali su svetlo jedino ka gaddijevom prestolu, a samo Okrilje bilo je fantastičan spoj umetnosti i bogatstva. Izrastalo je iz kružnih stepenica i pretvaralo se u monolit koji se pružao ka tavanici kao ispružena ruka sa šakom. Ruka je bila prošarana dragim kamenjem i metalom, a šaka je predstavljala dugu od koncentričnih prstenova tik iza prestola.
<BR>&nbsp;&nbsp;&nbsp;&nbsp;&nbsp;Okrilje je izgledalo ogromno i dominiralo je dvoranom. No, malo kasnije Linden je shvatla da je to posledica osvetljenja i oblika sale. Tavanica se spuštala od mesta gde je počinjala svetlost, čineći da Okrilje izgleda veće nego što jeste. Prošaran svetlošću i draguljima, presto je privlačio sve poglede kao magnet. Linden je jedva uspevala da pazi gde staje; pri svakom koraku rasla joj je strepnja. Dok se trudila da hoda bez spoticanja o pukotine koje su pokrivale put ka prestolu, shvatila je čemu Veličanstvo služi. Trebalo je da svakome ko uđe ovde nametne osećanje potčinjenosti i ranjivosti.
<BR>&nbsp;&nbsp;&nbsp;&nbsp;&nbsp;Nagonski se oduprla. Mršteći se kao da će izliti sav bes na vladara Bhrathairdoma, išla je za džinovima i stala među njih kada se Rire Grist zaustavio malo dalje od podnožja Okrilja. Dvorani su se rasporedili oko njih u nemi luk pred gaddijevim Okriljem. Pogledala je saputnike i utvrdila da džinovi nisu imuni na moć Veličanstva; kao da su čak i haručai osetili nešto nalik na divljenje koje je navelo njihove pretke da daju zavet Kevinu Zemljogubu. Vainovo crnilo i Findejlovo ravnodušno lice nisu je nimalo tešili. No, našla je oslonac u nehotičnoj određenosti Kovenantovog praznog ponavljanja.
<BR>&nbsp;&nbsp;&nbsp;&nbsp;&nbsp;"Ne dodiruj me."
<BR>&nbsp;&nbsp;&nbsp;&nbsp;&nbsp;Bojala se da će je nešto na ovom mestu lukavo i opasno dodirnuti.
<BR>&nbsp;&nbsp;&nbsp;&nbsp;&nbsp;Trenutak kasnije oglasila se drugačija zvonjava. Svetlo se smesta pojačalo, kao da je čak i sunce pozvano na doček dolaska gaddija. Hustini su se još više ukočili i podigli koplja u znak pozdrava. Za trenutak se ništa nije dešavalo. A onda se iz senke Okrilja pojavilo nekoliko prilika, kao da su se uobličile pod naraslim svetlom.
<BR>&nbsp;&nbsp;&nbsp;&nbsp;&nbsp;Jedan muškarac pošao je uz podnožje. Pod ruku su ga držale dve žene, istovremeno ravnodušno i prisvajački. Za njima je išlo još šest žena. A na kraju kolone bio je Kasrein od Vrtloga, sa sinom na leđima.
<BR>&nbsp;&nbsp;&nbsp;&nbsp;&nbsp;Svi dvorani spustili su se na jedno koleno i duboko se poklonili.
<BR>&nbsp;&nbsp;&nbsp;&nbsp;&nbsp;Katifin je takođe iskazao poštovanje. Tiho je objasnio saputnicima. "Gaddi Rant Absolen. Sa njime su Omiljene, gospa Alif i gospa Bent. Takođe i druge koje su nedavno bile, ili će možda uskoro biti Omiljene. I gaddijev Kemper, koji već znate."
<BR>&nbsp;&nbsp;&nbsp;&nbsp;&nbsp;Linden je zurila u gaddija. Uprkos raskoši koja ga je okruživala, nosio je kratku satensku tuniku kao da time pokazuje koliko ne mari za sopstveno bogatstvo. Ipak, odabrao je tuniku koja mu je davala dostojanstven izgled, a u pokretima mu se osećalo samoljublje i mrzovolja. Svesno je lovio poglede pune obožavanja svojih žena. Linden je videla da su mu lice i kosa prekriveni uljima i bojama da bi prikrili tragove godina i dali mu izgled mladalačke živosti.
<BR>&nbsp;&nbsp;&nbsp;&nbsp;&nbsp;Uopšte nije izgledao kao vladar.
<BR>&nbsp;&nbsp;&nbsp;&nbsp;&nbsp;Žene koje su ga pratile - i Omiljene i druge - bile su sve odreda lepe i divno bi izgledale da nisu imale izraz obožavanja koji se graničio sa bezumljem. Sve su bile odevene kao naložnice. Oskudna i prozirna odeća predstavljala je poziv na želju: njihovi parfemi, nakit i pokreti pokazivali su da služe samo za krevet. One su našle izlaz iz strepnje koja je vladala dvorom, i nameravale su da ga koriste u svakom pogledu.
<BR>&nbsp;&nbsp;&nbsp;&nbsp;&nbsp;Gaddi je namignuo Omiljenima, ostavio ih u podnožju sa Kasreinom i popeo se na presto. Tamo je delovao vrlo pristalo. Čitav tron bio je tako načinjen da mu da izgled pravog, odlučnog vladara. Ipak, nikakva sredstva nisu mogla da prikriju samozadovoljstvo u njegovom pogledu. Imao je oči kao razmaženo dete - svojeglavost bez ikakvih zasluga i bez istinske moći.
<BR>&nbsp;&nbsp;&nbsp;&nbsp;&nbsp;Za trenutak je sedeo naslađujući se pokornošću svojih dvorana, uživajući što se toliki ljudi ponižavaju pred njim. Možda ga je sjaj zaslepljivao; kao da nije bio svestan da Linden i njeni saputnici i dalje stoje uspravno. No, postepeno se nagnuo napred i začkiljio kroz svetlost; na licu mu se ukazao gnev, otkrivajući bore koje su ulje i boja pokušavali da prikriju.
<BR>&nbsp;&nbsp;&nbsp;&nbsp;&nbsp;"Kempere!" nervozno se obrecnuo. "Ko su oni ludaci koji ne kleče pred Rantom Absolenom, gaddijem Bhrathairdoma i Velike Pustinje?"
<BR>&nbsp;&nbsp;&nbsp;&nbsp;&nbsp;"O, gaddi." Kasreinov odgovor bio je uvežban - i prilično sarkastičan. "To su džinovi i putnici o kojima smo maločas govorili. Iako ne znaju kako da dostojno pozdrave gaddija Ranta Absolena, došli su da prihvate dobrodošlicu koju si im milostivo ponudio i da izraze duboku zahvalnost što si ih izbavio iz ozbiljne nevolje."
<BR>&nbsp;&nbsp;&nbsp;&nbsp;&nbsp;Dok je govorio, pogled mu je bio uperen u družinu.
<BR>&nbsp;&nbsp;&nbsp;&nbsp;&nbsp;Brusobol je smesta uzvratio. Kleknuo je na jedno koleno kao marioneta. "O, gaddi", rekao je, "tvoj Kemper tačno govori. Došli smo da ti iskažemo zahvalnost za ljubaznu i vrlo potrebnu dobrodošlicu. Oprosti nam što smo nespretni u iskazivanju počasti koje ti pripadaju. Mi smo priprost narod i imamo malo iskustva sa veličanstvima."
<BR>&nbsp;&nbsp;&nbsp;&nbsp;&nbsp;Rire Grist je tog trenutka krišom dao znak družini, požurujući ih da slede Brusobolov primer.
<BR>&nbsp;&nbsp;&nbsp;&nbsp;&nbsp;Prva je tiho zarežala, ali priznala je neophodnost pretvaranja i naterala sebe da i sama klekne. Ramena su joj bila ukočena od saznanja da družinu okružuje bar tri stotine stražara.
<BR>&nbsp;&nbsp;&nbsp;&nbsp;&nbsp;Linden i Sanomor takođe su se naklonili. Ona je jedva disala od strepnje. Nije uspevala da smisli nikakav način, nikakvu moć koja bi primorala haručaije, Vaina i Findejla da kleknu. A Kovenant je ionako bio potpuno nesposoban da oseti koliko im je potrebno ovo glumatanje poštovanja.
<BR>&nbsp;&nbsp;&nbsp;&nbsp;&nbsp;No, gaddi nije dalje navaljivao. Nestrpljivo je promrmljao nešto na grlenom jeziku Bhrathaira; istog časa svi dvorani su poustajali. Družina takođe - Prva ukočeno, Brusobol naizgled vedro. Linden je za trenutak osetila olakšanje.
<BR>&nbsp;&nbsp;&nbsp;&nbsp;&nbsp;Gaddi je opet gledao Kasreina. Sada je delovao nadureno. "Kempere, zašto sam odvojen od uživanja sa mojim Omiljenim i pozvan na ovaj skup?" Govorio je običnim jezikom Luke, neobično gnevnim glasom, nalik na pobunjenog pubertetliju.
<BR>&nbsp;&nbsp;&nbsp;&nbsp;&nbsp;No, Kemper je odgovorio vrlo učtivo. "O, gaddi, veličanstveno je od tebe što si uvek bio blagonaklon prema onima koje odlučiš da dočekaš dobrodošlicom. Stoga tvoje ime sa zahvalnošću pominju svi koji žive u blagoslovu tvog doma, a dvorani su uzbuđeni i od same pomisli da bi se mogli pojaviti pred tobom. Stoga je vrlo prigodno što su ovi tvoji novi gosti došli da ti izraze zahvalnost. Takođe je prigodno" - glas mu je postao za nijansu oštriji - "da odvojiš nekoliko trenutaka za njih i da ih saslušaš. Došli su potrebiti, noseći u srcu zahteve koje može ispuniti samo vladar veličine jednog gaddija Bhrathairdoma, a odgovor koji im pružiš proneće glas o tvojoj milosti širom Zemlje."
<BR>&nbsp;&nbsp;&nbsp;&nbsp;&nbsp;Na ovo se Rant Absolen zavalio na tronu sa lukavim izrazom lica. Linden je jasno osećala njegovo raspoloženje. Upravo je odmeravao sa Kemperom snagu volje. Ponovo je pogledao družinu i zlobno se nasmešio. "Tako je kako kaže moj sluga" - naglasio je poslednju reč - "Kemper. Volja mi je da pomognem svojim gostima. Šta želite od mene?"
<BR>&nbsp;&nbsp;&nbsp;&nbsp;&nbsp;Družina je oklevala. Brusobol je pogledao Prvu, tražeći uputstva. Linden se jedva obuzdavala. Ovde svaki zahtev može predstavljati opasnost, jer će ih gurnuti u ruke ili gaddiju ili Kemperu.
<BR>&nbsp;&nbsp;&nbsp;&nbsp;&nbsp;No, Prva je gotovo odmah progovorila. "O, gaddi, potrebe našeg džinobroda već se u ovom trenutku ispunjavaju. Za to smo ti beskrajno zahvalni." U njenom glasu bilo je zahvalnosti koliko i u gvozdenoj močugi. "No, tvoja milost me ohrabruje da zamolim još nešto. Vidiš da su mi kanije prazne." Pružila ih je napred jednom rukom. "Bhrathairi su nadaleko poznati po veštini oružarstva. A u Nizu Obilja videla sam mnoge ponosne oštrice. O, gaddi, dozvoli mi da steknem novi mač umesto onog koji sam izgubila."
<BR>&nbsp;&nbsp;&nbsp;&nbsp;&nbsp;Lice Ranta Absolena sinulo je od zadovoljnog osmeha. Odgovorio je likujući i razmaženo. "Ne."
<BR>&nbsp;&nbsp;&nbsp;&nbsp;&nbsp;Kasrein se trgao i namrštio. Zaustio je da progovori, ali gaddi ga je preduhitrio. "Iako si mi gost, moram da odbijem. Ne znaš šta si zatražila. Ja sam gaddi Bhrathairdoma - sluga svog naroda. To što si videla ne pripada meni nego Bhrathairima. Ja ga samo čuvam. Ja sam ne posedujem ništa i stoga nemam mača koji bih mogao da ti poklonim." Govorio je učtivno, ali zloba nije bila upućena Prvoj već Kemperu, kao da je našao neutralno tle na kome može da prkosi Kasreinu. "Ako želiš mač", nastavio je, "možeš ga kupiti u gradu." Pokušao je da očuva likovanje time što neće pogledati Kasreina, ali bio je uplašen sopstvenom hrabrošću i nije uspeo u tome.
<BR>&nbsp;&nbsp;&nbsp;&nbsp;&nbsp;Kemper je dočekao njegov pogled sleganjem ramena od koji se Rant Absolen vidljivo trgao. No, Prva nije odustajala. "O, gaddi", rekla je kroz zube, "nemam čime da platim tako nešto."
<BR>&nbsp;&nbsp;&nbsp;&nbsp;&nbsp;Gaddija je iznenada obuzeo bes. "Onda se snađi!" Lupao je pesnicama po sedištu. "Jesam li ja kriv što si siromašna? Još samo jedna uvreda i poslaću te Peščanim gorgonama!"
<BR>&nbsp;&nbsp;&nbsp;&nbsp;&nbsp;Kasrein je brzo pogledao katifina. Rire Grist je žurno istupio i duboko se naklonio. "O, gaddi", rekao je, "ovo su stranci i ne znaju da tvoja služba narodu nije materijalne prirode. Dozvoli da zamolim da im oprostiš. Siguran sam da nisu hteli da te uvrede."
<BR>&nbsp;&nbsp;&nbsp;&nbsp;&nbsp;Rant Absolen se skljokao u sedištu. Izgledalo je da nije sposoban da održi raspoloženje koje nije u skladu sa Kemperovom voljom. "Oh, naravno", promrmljao je. "Nisam uvređen." Očito je mislio sasvim suprotno. "Ja sam iznad svih uvreda." Počeo je da poluglasno mumla na jeziku Bhrathaira nešto što je veoma ličilo na psovke.
<BR>&nbsp;&nbsp;&nbsp;&nbsp;&nbsp;"To je dobro znano", mirno je rekao Kemper, "i služi ti na još veću čast. No, rastužiće te ako otpraviš svoje goste bez ikakvog poklona koji bi predstavljao znak tvoje dobrodošlice. Možda neko od njih nosi u srcu drugu želju - potrebu koja bi se mogla ispuniti bez narušavanja prirode tvoje službe."
<BR>&nbsp;&nbsp;&nbsp;&nbsp;&nbsp;U naletu strepnje Linden je videla kako Kasrein uzima onaj zlatan krug i podiže ga ka levom oku. Kroz dvorane se proneo drhtaj nalik na strah. Rant Absolen se pribio uz naslon prestola. No, Kemperov pokret delovao je tako prirodno i neizbežno da Linden nije uspela da otrgne pogled od njega, nije mogla da se odbrani.
<BR>&nbsp;&nbsp;&nbsp;&nbsp;&nbsp;Pogledao ju je kroz monokl; sledećeg trenutka sve njene strepnje su nestale. Smesta je shvatila da nema razloga za brigu ni potrebe za nepoverenjem. U njegovom levom oku nalazili su se svi odgovori. Poslednji protest u njoj se pretvorio u olakšanje kada ju je zapljusnula njegova volja i izvukla iz nje neželjene reči.
<BR>&nbsp;&nbsp;&nbsp;&nbsp;&nbsp;"O, gaddi, molim da dozvoliš tvom Kemperu da pregleda i možda isceli našeg sadruga, Tomasa Kovenanta."
<BR>&nbsp;&nbsp;&nbsp;&nbsp;&nbsp;Rant Absolen je očito bio obuzet olakšanjem što monokl nije bio okrenut ka njemu. Odgovorio je neobično glasno. "Siguran sam da će Kasrein učiniti sve što može da vam pomogne." Šminka na licu mu se topila od znoja.
<BR>&nbsp;&nbsp;&nbsp;&nbsp;&nbsp;"O, gaddi, pokoravam se sa zadovoljstvom." Kemper više nije gledao Linden, ali i dalje je delovao na nju - bila je opuštena uprkos očitoj gladi sa kojom je ovaj posmatrao Kovenanta. Brusobol i Prva zapanjeno su je gledali. Sanomor je zgrčio ramena. No, njome je i dalje vladala smirenost od Kemperove volje.
<BR>&nbsp;&nbsp;&nbsp;&nbsp;&nbsp;"Hodi, Tomase Kovenante", oštro je rekao Kasrein. "Smesta ćemo pokušati da te izlečimo."
<BR>&nbsp;&nbsp;&nbsp;&nbsp;&nbsp;Brin je upitno pogledao Linden. Klimnula je glavom; mogla je samo da klima glavom. Osećala je duboko olakšanje što je Kemper skinuo sa njenih pleća teret Kovenantove potrebe.
<BR>&nbsp;&nbsp;&nbsp;&nbsp;&nbsp;Haručai se malo namrštio. Pogledom je postavio isto pitaje džinovima; ali oni se nisu protivili Linden. Nisu shvatali šta joj se događa.
<BR>&nbsp;&nbsp;&nbsp;&nbsp;&nbsp;Brin je slegnuo ramenima i poveo Kovenanta ka Kemperu.
<BR>&nbsp;&nbsp;&nbsp;&nbsp;&nbsp;Kasrein je pažljivo gledao Nevernika. U glasu mu se osetio lak drhtaj. "Zahvaljujem ti se, Brine od haručaija. Možeš ga mirno ostaviti u mojim rukama."
<BR>&nbsp;&nbsp;&nbsp;&nbsp;&nbsp;Brin nije oklevao. "Ne."
<BR>&nbsp;&nbsp;&nbsp;&nbsp;&nbsp;Čitav dvor jeknuo je i ukočio se od te jedne reči. Rant Absolen se nagnuo u prestolu i zagrizao usnu kao da ne veruje sopstvenim ušima.
<BR>&nbsp;&nbsp;&nbsp;&nbsp;&nbsp;Džinovi su se nesvesno klatili u mestu.
<BR>&nbsp;&nbsp;&nbsp;&nbsp;&nbsp;Oglasio se i Kovenant, jasno, kao da podržava Brina. "Ne dodiruj me."
<BR>&nbsp;&nbsp;&nbsp;&nbsp;&nbsp;Kasrein je podigao na oko zlatni krug i progovorio tonom učtivog naređivanja. "Brine od haručaija, moje veštine ne dozvoljavaju prisustvo posmatrača. Ako treba da pomognem ovom čoveku, moram ostati nasamo sa njim."
<BR>&nbsp;&nbsp;&nbsp;&nbsp;&nbsp;Brin je netremice gledao kroz krug. Reči su mu bile čvrste kao granit. "Ipak, on je poveren mojoj brizi. Neću da se odvojim od njega."
<BR>&nbsp;&nbsp;&nbsp;&nbsp;&nbsp;Kemper je prebledeo od besa i neverice. Očito nije bio navikao na protivljenje - ni na neuspeh sopstvene volje.
<BR>&nbsp;&nbsp;&nbsp;&nbsp;&nbsp;Linden je osećala da u njoj raste nelagodnost. Smirenost se razbijala pred strahom koji ju je gonio ka punoj svesti. U grlu joj se talasao uzvik.
<BR>&nbsp;&nbsp;&nbsp;&nbsp;&nbsp;Kasrein ju je ponovo pogledao i ispunio svojom voljom. "Linden Averi, naredi ovom haručaiju da preda Tomasa Kovenanta meni na brigu."
<BR>&nbsp;&nbsp;&nbsp;&nbsp;&nbsp;Smirenost se smesta vratila. Progovorila je kroz njena usta. "Brine, naređujem ti da predaš Tomasa Kovenanta njemu na brigu."
<BR>&nbsp;&nbsp;&nbsp;&nbsp;&nbsp;Brin ju je pogledao. Oči su mu iskrile od sećanja na Elemesneden. Mirno je ponovio. "Ne."
<BR>&nbsp;&nbsp;&nbsp;&nbsp;&nbsp;Dvorani su se uskomešali. Izgledalo je da se neki povlače ka stepeništu. Gaddijeve žene zbile su se u podnožju trona, cvileći i tražeći njegovu zaštitu.
<BR>&nbsp;&nbsp;&nbsp;&nbsp;&nbsp;Kasrein im je dao razloga za strah. Lice mu se izobličilo od besa. Razmahao se pesnicama. "Budalo!" proderao se na Brina. "Ako smesta ne odeš, narediću stražarima da te ubiju na mestu!"
<BR>&nbsp;&nbsp;&nbsp;&nbsp;&nbsp;Pre no što je završio rečenicu, džinovi, Hergrom i Cer pošli su ka Kovenantu.
<BR>&nbsp;&nbsp;&nbsp;&nbsp;&nbsp;No, Brinu pomoć nije bila potrebna. Postavio se između Kovenanta i Kempera tolikom brzinom da Kasrein nije stigao ništa da učini. "Ako izdaš takvo naređenje, umrećeš pre no što se podigne prvo koplje."
<BR>&nbsp;&nbsp;&nbsp;&nbsp;&nbsp;Rant Absolen zurio je u njih sa bezumnim užasom. Svi dvorani žurno su napuštali dvoranu.
<BR>&nbsp;&nbsp;&nbsp;&nbsp;&nbsp;Brin nije ni trepnuo. Imao je pomoć troje džinova i dvoje haručaija. Njih šestoro izgledali su spremniji za bitku od svih hustina. Kasreinovo lice za trenutak je planulo kao da je spreman na sve samo da bi se dočepao Kovenanta. No, brzo su ga umirili mudrost ili lukavstvo koji su mu omogućili ovoliku moć i dugovečnost. Povukao se za korak i ponovo uspostavio samokontrolu.
<BR>&nbsp;&nbsp;&nbsp;&nbsp;&nbsp;"Pogrešno si me razumeo." Glas mu je drhtao, ali sa svakom reči postajao je sve mirniji. "Nisam zaslužio tvoje nepoverenje. Toliko neprijateljstvo ti ne priliči - ne priliči nikome dostojnom gaddijeve dobrodošlice. ipak, povlačim se. I dalje želim da vam učinim dobro. Za sada, izvinjavam se zbog svog nedostojnog gneva. Možda ćete, kada upoznate gaddijevu dobru volju, naučiti i da cenite čistotu mojih namera. Ako ih tada budete poželeli, ponovo ću vam ponuditi svoju pomoć."
<BR>&nbsp;&nbsp;&nbsp;&nbsp;&nbsp;Govorio je smireno, ali pogled mu je i dalje plamteo. Ne čekajući odgovor, lako se naklonio ka Okrilju "Sa tvojim dopuštenjem, o, gaddi", promrmljao je. Naglo se okrenuo i zašao u senke iza prestola.
<BR>&nbsp;&nbsp;&nbsp;&nbsp;&nbsp;Rant Absolen za trenutak je uživao u Kemperovom žurnom odlasku. No, brzo je shvatio da je ostao nasamo sa ljudima koji su se suprotstavili Kasreinu od Vrtloga - da ga od njih štite samo žene i stražari. Sasuljao se sa Okrilja, okružio se Omiljenima i požurio za Kemperom kao da je na uzici. Žene su ga uplašeno pratile.
<BR>&nbsp;&nbsp;&nbsp;&nbsp;&nbsp;Družina je ostala sa Rire Gristom i tri stotine hustina.
<BR>&nbsp;&nbsp;&nbsp;&nbsp;&nbsp;Katifin je bio primetno uzdrman, ali trudio se da zvuči učtivo. "Ah, prijatelji", promuklo je rekao, "molim vas da oprostite zbog ove naopake dobrodošlice. Kao što ste videli, gaddijeva raspoloženja su promenljiva - svakako zbog pritiska brojnih dužnosti - i stoga je i Kemper dvostruko opterećen, i svojim poslom i svojim vladarom. Mir će se vratiti - uveravam vas - i sve će vam biti nadoknađeno.". Naglo je prekinuo, kao da ga zbunjuju sopstvene neprikladne reči. Brže-bolje se uhvatio prve pomisli koja mu je pala na pamet. "Hoćete li da pođete sa mnom do vaših gostinskih odaja? Tamo vas čekaju hrana i odmor."
<BR>&nbsp;&nbsp;&nbsp;&nbsp;&nbsp;U tom trenutku Linden se oslobodila nametnute bezvoljnosti uz blesak saznanja koji ju je gotovo naveo da vrisne.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
