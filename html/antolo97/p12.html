<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Jan Mekdonald: RESTORAN IZGUBLJENIH SNOVA
<P>&nbsp;&nbsp;&nbsp;&nbsp;&nbsp;Vetar sa visoravni duvao je Iskupljenjem čitave treće godine Pošasti Nesnevanja.
<BR>&nbsp;&nbsp;&nbsp;&nbsp;&nbsp;Možda je to treptaj munje što se zbog vrućine obrušava ka zemlji među rotorima vetrenjača koji se okreću na noćnom vetru s visoravni. Možda nestalni duh plazme zarobljen u zaštitnim poljima tegljača Klase 88 koji drema uz ivičnjak kraj brzog izlaznog koloseka. Možda zamuckivanje svetlećeg znaka iznad Konačišta za mornare Visoravni koji objavljuje LEDENO HLADNO PIVO plavim neonskim ledenicama što kaplju sa reči LEDENO HLADNO. Možda sudar holograma, pozivni mig signalnog crvenog i zelenog svetla koloseka za usporavanje, možda delić jutra odražen od bilo koje među stotinama hiljada mašina što na orbiti obrazuju mesec-prsten. Bilo šta od toga. Sve to. Ništa od svega toga. Možda. Ali samo je jedno sigurno: da svetlost drhti bojom koju niko nikada ranije nije video, ali bojom koja bi u crvenim zemljanim ulicama Iskupljenja svaku dušu manje prokletu od Lepe Albukerki, ako takve uopšte ima, naveo da se zakune da je to boja Božjih očiju.
<BR>&nbsp;&nbsp;&nbsp;&nbsp;&nbsp;I on je tu.
<BR>&nbsp;&nbsp;&nbsp;&nbsp;&nbsp;Kao što obavezno biva u takvim slučajevima, vrtloženje vetra nosi mu peševe pustinjskog mantila, pokušava da mu ponese šešir u raskalašnu zabavu negde napolju, na visoravnima, nanosi mu crvenu zemlju oko čizama.
<BR>&nbsp;&nbsp;&nbsp;&nbsp;&nbsp;Te čizme...
<BR>&nbsp;&nbsp;&nbsp;&nbsp;&nbsp;Lepa Albukerki mora da ustane sa stolice - Zabavnik 881 leprša na pod kao osakaćena ptica - da bi stisnula nos, usne, šake, čelo uz prozor. Ruž i otisci prstiju svuda po staklu. Te čizme... gleda ih kako prelaze preko srebrnih šina koje se pružaju 10.000 kilometara na ovu stranu i 10.000 kilometara na onu stranu pravo kroz srce Iskupljenja. Te šine, suština i duša postojanja Iskupljenja. Pista za postrojavanje večnosti. Svake noći u dvadeset pet minuta do dvadeset pet sati vremenski voz dolazi kolosekom uz zvižduk s udaljenog kraja vremena, sa svojim tovarom duša koje su poslali natrag da pokušaju da prožive svoje živote od velike beznačajnosti malo drugačije. Ali to je opet sasvim drugo sujeverje. Ono za šta Lepa Albukerki mari jesu čizme. I Pošast Nesnevanja.
<BR>&nbsp;&nbsp;&nbsp;&nbsp;&nbsp;Vidite, prvi put se zaljubila u par tih čizama na nekom generički zgodnom muškom modelu iz kataloga za poštanske porudžbine. Pet stotki za par čizama. Dvesta pedeset po koraku. Ručni rad trogloditskih patuljaka-obućara sa Beladone. Sanjala je o tome da takav jedan par čizama može da joj izmeni život, da je ponese koracima preko tih srebrnih šina dalje od Iskupljenja i njegovih visokih, postojanih silosa. A drugi put kada se zaljubila, ovaj put kobno, zaljubila se upravo u par tih čizama. I sada tih snova više nema. Ali, kako vele veštice, treća-sreća.
<BR>&nbsp;&nbsp;&nbsp;&nbsp;&nbsp;Čizme su prešle preko poslednjih šina i hodaju ka njoj. Jedan odlučan korak za drugim. Prešle su veliki put te čizme, kroz mnoge snove. Govore one rečitije od visine, ekstravagantno ulickanih brkova - oznake jednog Deurotonijanca sa mnogosložnim imenom - čak i od izuzetnog ranca, nalik na predstavu nekog gosta na Stokmanovom maskenbalu o opremi vremenskog putnika-amatera. Stopala koja su u nama jesu stopala čoveka koji je bio daleko i video mnogo. Izuzetna stopala izuzetnog čoveka.
<BR>&nbsp;&nbsp;&nbsp;&nbsp;&nbsp;Ona zastaje da bi oslušnula okretanje vetrenjača poređanih duž ruba grada. Snažni šum obrtanja, tamo napolju, u noći. Blizu. Premda, ne baš. Ali čizme su tako izuzetne. Plus treća-sreća. A bio je tu i taj treptaj božanske svetlosti. I grad se zove Iskupljenje.
<BR>&nbsp;&nbsp;&nbsp;&nbsp;&nbsp;Ona isključuje svetla Restorana - klozetsko ružičasto ROŠTILJ/POMFRIT/ČALABRC - uključuje radio, Hamilton Bohanon i Asovi ritma sviraju slatko i tiho iz nekog grešnog i zadimljenog kluba duboko ispod Beladone. Krpom za poliranje, ona daje čašama onaj poslednji sjaj i stavlja samovar da vri. Mentu secka u mikseru - iako Majka, koja hrče na kraju lanca, na madracu u susednoj sobi, smatra da je ukus bolji kada se ručno isecka srpom - i da, da, da, ne sme da zaboravi, uključuje dijademu LED-dioda oko ikone Naše gospe sa Tarzisa i sipa u čašicu-naprstak brendi sa Beladone za Blaženu Sv. Katarinu.
<BR>&nbsp;&nbsp;&nbsp;&nbsp;&nbsp;Dolazi gost.
<BR>&nbsp;&nbsp;&nbsp;&nbsp;&nbsp;'Restoran izgubljenih snova' pripada (na isti način na koji siroče pripada sirotištu) onoj samotnoj i ljubavi lišenoj školi zavičajne arhitekture koja svoj najreskiji izraz nalazi u jevtinim kafanama. Inžinjeri sa železnice koji su, omaškom, jedne noći posle previše piva i previše noćnog radio-programa izmislili Iskupljenje, za sobom su ostavili i vagon 'Veliki južni, Tip III'. On je ležao na najudaljenijem sporednom koloseku u senci silosa, poput one jedne cipele koju uvek pronađete na ravnom krovu. Majka Lepe Albukerki - ista ona usnula masa koja se znoji i škripi zubima na madracu u susednoj sobi - ugledala je napušteni vagon i usnila san o vratima, prozorima i žaluzinama od bambusa kako oštro sunce podneva na visoravni ne bi prodiralo unutra, o hladnjaku za pivo, samovaru od vulkanskog mesinga, o radiju i klozetu sa dubokom jamom (kako su samo božanski pijani stočari voleli da se nasade i čučnu poput pilića na zidu, da kukuriču dok se olakšavaju u jamu), o galaksiji vilinskih svetiljki i neona dovoljnoj da same anđele nagna da zapomažu i žamore. U tim danima, dok je snova još bilo, slava Restorana raširila se kao mala, blago zarazna bolest širom Stamposa. On se nikada nije zaista smatrao, niti su ga smatrali, delom grada. Uvek je gledao prema ravnicama. U sezoni vetra tamo je moglo biti ukotvljeno čak i dvadeset prerijskih škuna, svijenih jedara, u blagom uzdizanju i spuštanju na sidrištu. A negde među tim jedrima od milara sa naslikanim ognjenim točkovima s devet šiljaka, među tim gaučo-čizmama visokih potpetica podignutim na šipku ispod šanka sa limenom gornjom površinom, nalazila su se dvadeset četiri hromozoma Lepe Albukerki.
<BR>&nbsp;&nbsp;&nbsp;&nbsp;&nbsp;Jer sama Lepa Albukerki proizvod je te iste škole izgubljenih i ljubavi lišenih. Samotna i okretna, dugačkih kostiju, od vetra ogrubelih šaka, malih, pljosnatih dojki koje kao da se sastoje samo od bradavica. Masne masne masne kose: nekako neizbežno, pomislite, kad već radi na takvom jednom mestu. Predodređena za život u teksasu i cvetnim top-korzetima. Bez cipela. Lepa Albukerki. Njena lepota je lepota ograde od bodljikave žice dugačke pet stotina kilometara, ili krhotine vetrom uglačane plastike, ili dalekih pustinjskih terena.
<BR>&nbsp;&nbsp;&nbsp;&nbsp;&nbsp;Majka nešto gunđa, zvecka i okreće se na kraju lanca. Lepa Albukerki presreće mlaz ključale vode iz samovara čašom sa iseckanom mentom pre nego što ijedna kap padne na daske. Vežbala je čitavog života. Lepo je videti.
<BR>&nbsp;&nbsp;&nbsp;&nbsp;&nbsp;Puna čaša čeka na limenom šanku dok se čovek u čudesnim čizmama penje uz jedan dva tri stepenika i prolazi kroz leptirasta vrata.
<BR>&nbsp;&nbsp;&nbsp;&nbsp;&nbsp;"Najbolji čaj u gradu", kaže Lepa Albukerki.
<BR>&nbsp;&nbsp;&nbsp;&nbsp;&nbsp;"Jedini čaj u gradu", kaže stranac. "Sudeći po izgledu."
<BR>&nbsp;&nbsp;&nbsp;&nbsp;&nbsp;Ona se osmehuje. Tako. On pije. Tako. I to jeste dobar čaj. Srk po srk, on ga pije, a ona ponovo osluškuje velike rotore vetrenjača. Blizu. Bliže nego ikada ranije. Prazna čaša sa tužnim muljem nakvašenog bilja stoji na šanku. Stranac osluškuje njeno osluškivanje.
<BR>&nbsp;&nbsp;&nbsp;&nbsp;&nbsp;"Ne čujem", kaže.
<BR>&nbsp;&nbsp;&nbsp;&nbsp;&nbsp;"Nije to ništa naročito", kaže ona. "Jedna od onih malih stvari koje izmisliš za sebe. Poput običaja, verovanja ili sujeverja. U stvari, glupost."
<BR>&nbsp;&nbsp;&nbsp;&nbsp;&nbsp;"Lična vera nikada nije glupa. Ispričaj mi."
<BR>&nbsp;&nbsp;&nbsp;&nbsp;&nbsp;"Oh, samo to da sam kao mala ubedila sebe da se svi rotori jednom u mnogo, mnogo vremena, usklade, poređaju se i okreću zajedno, na sekund. Samo na sekund. Ali ako možeš da uhvatiš taj sekund kada se okreću u jednoglasju, onda sve može da se dogodi."
<BR>&nbsp;&nbsp;&nbsp;&nbsp;&nbsp;"Po zakonima haosa, to mora da se dogodi. A onda je zaista sve moguće."
<BR>&nbsp;&nbsp;&nbsp;&nbsp;&nbsp;"Zakoni haosa", smeje se ona. "Dobar štos." Ali primetila je njegov ranac na podu i to kako joj namiguje svetlima i bleska crnim brojkama na sivoj podlozi, tako da sve to nije naročito smešno. Da bi prikrila nesigurnost, ponovo izvodi trik sa samovarom.
<BR>&nbsp;&nbsp;&nbsp;&nbsp;&nbsp;Tako.
<BR>&nbsp;&nbsp;&nbsp;&nbsp;&nbsp;"Očekivao sam više ljudi, pošto je jedino ovo mesto otvoreno."
<BR>&nbsp;&nbsp;&nbsp;&nbsp;&nbsp;"Niko više ne izlazi naročito često otkad su snovi umrli, gospodine. Zbog čega bi iko uopšte došao na jedno ovakvo mesto, osim da sa nekim podeli snove?"
<BR>&nbsp;&nbsp;&nbsp;&nbsp;&nbsp;"Zaista", kaže noćni putnik i poslednji trzaj dugotrajnog ravničarskog vetra ulazi kroz leptirasta vrata, klizi kraj šanka sa limenom pločom i nosi mu peševe mantila. Vreme je da kreneš dalje, druže. Vreme, zaista. Zveckanje centavosa po limu. "Hvala ti za vreme i čaj, ali sada je vreme kada moram da pođem."
<BR>&nbsp;&nbsp;&nbsp;&nbsp;&nbsp;"Da pođeš? Večeras? Kuda?"
<BR>&nbsp;&nbsp;&nbsp;&nbsp;&nbsp;"Tri pitanja. Kada te pitam triput, moraš da odgovoriš. Stara deuteronomijska izreka. Da pođem? Odavde. Večeras? Samo sam iskoračio iz bezvremenosti da bih zaokupio trenutak tvog vremena. Kuda?" Okreće se na barskoj stolici. Napolju, iza njihovih odraza na prozorima, munja vreline dodiruje ovlaš rub sveta. "Svuda i nikuda."
<BR>&nbsp;&nbsp;&nbsp;&nbsp;&nbsp;"Nemoj ići." Dve reči, ali sudaraju se jedna s drugom poput stočarskog biča u prašini.
<BR>&nbsp;&nbsp;&nbsp;&nbsp;&nbsp;"Platio sam ti i zahvalio. Kakav razlog možeš da mi navedeš za to da ne odem?"
<BR>&nbsp;&nbsp;&nbsp;&nbsp;&nbsp;"Nisi sa mnom podelio svoje snove. A meni trebaju tvoji snovi."
<BR>&nbsp;&nbsp;&nbsp;&nbsp;&nbsp;"Snevaj sopstvene snove, sestro." Čvrsto nabija šešir da bi odoleo iskušavanju noćnog vetra, nabacuje zapanjujući ranac na ramena.
<BR>&nbsp;&nbsp;&nbsp;&nbsp;&nbsp;"Zar ne shvataš? Ja ne sanjam nikakve snove. Niko od nas ne sanja nikakve snove. Svi su proždrani." Mršava Lepa Albukerki masne kose izlazi iza šanka 'Restorana izgubljenih snova'.
<BR>&nbsp;&nbsp;&nbsp;&nbsp;&nbsp;A dole, na sporednim kolosecima, lokomotive se bude iz kibernetskog sna i ječe mlazevima pare i fuzionih fantoma.
<BR>&nbsp;&nbsp;&nbsp;&nbsp;&nbsp;"Trebaju mi tvoji snovi, gospodine sa neverovatnim čizmama, jer sa svakim snom ja sam za dan bliže slobodi."
<BR>&nbsp;&nbsp;&nbsp;&nbsp;&nbsp;Lanac je gladak, svilenkast. Naziv 'Vitlejem Ares Čelik' otkovan je na svakom beočugu. Naga koža oko njenog struka između teksasa i cvetnog top-korzeta krastava je od čireva starih i novih tamo gde lanac grize meso.
<BR>&nbsp;&nbsp;&nbsp;&nbsp;&nbsp;"Zaboga, dete, šta se ovde dogodilo?"
<BR>&nbsp;&nbsp;&nbsp;&nbsp;&nbsp;"Izazvala sam Pošast Nesnevanja, gospodine. Dovela sam žderača snova. Gledaj." Okreće ga na obrtnoj barskoj stolici, gde je ponovo seo šokiran i zbunjen, da bi pogledao ka prozoru. Uključuje glavni izolator: tama je vidljiva u 'Restoranu izgubljenih snova'. Neon se obraća neonu s druge strane železničkih šina: LEDENO HLADNO PIVO baca hologramske ruže na ROŠTILJ/POMFRIT/ČALABRC. Svaki prozor grada okrenut depou predstavlja ogledalo.
<BR>&nbsp;&nbsp;&nbsp;&nbsp;&nbsp;"Mi u Deuteronomiji verujemo da je dobra medicina kada se dva ogledala okrenu jedno prema drugom", kaže stranac. "Svaki put kada pogledaš u ogledalo, jedan deo tebe ostane tamo, trenutak tvog života zarobljen u odrazima, a kada dva ogledala pogledaju jedno drugom u odraz, takvi trenuci bivaju oslobođeni."
<BR>&nbsp;&nbsp;&nbsp;&nbsp;&nbsp;Ona se naginje bliže njemu. Oseća njen miris znoja i pustinjskih ruža. Ona oseća njegov mošus istrošenog vremena i prostora.
<BR>&nbsp;&nbsp;&nbsp;&nbsp;&nbsp;"Ovde je slično", kaže ona. "Ali drugačije. Mnogo drugačije. Vidi."
<BR>&nbsp;&nbsp;&nbsp;&nbsp;&nbsp;On prati pogledom vrh njenog prsta u vrelu, blisku noć. A tamo, između restorana i 'Kutimujske religijske kurije i tržnice ikona', vidi to. Vidi, ali ne može tačno da odredi šta se tamo nalazi. Istovremeno, jedna stvar i mnoštvo njih; površine i faze, bez definicije ili supstance. Polimorfno. Fragmentarno. Kao kada rukom pređeš preko dugmeta za biranje stanica na radiju gore gore gore uz vazdušne talase, glas, povik, statičko brbljanje orbitalnih entiteta koji šapuću jedan drugom, molitva, pesma, šamar, saksofon, akord orkestra, lupkanje doboša, rasparčani svet koji ti se tumba iz zvučnika.
<BR>&nbsp;&nbsp;&nbsp;&nbsp;&nbsp;To je nešto sačinjeno u potpunosti od snova.
<BR>&nbsp;&nbsp;&nbsp;&nbsp;&nbsp;Tu je ljudska glava od crne gume. Tamo iguana sa točkovima umesto nogu. Ovde pola kuće, s polovinom belog pernatog krila. Onde otkos letnje doline. Tu je miris kafe u hladno zimsko jutro. Tamo zvuk histeričnog smeha. To je najslađa pesma koju nikada nisi čuo. Najoštriji nož tvoje najcrnje noći. Karneval u sumrak. Poniženje dok stojiš nag pred čitavom parohijom. Prepoznavanje prijatelja u potpuno neprepoznatljivim telima. Strahovi za roditelje, muža, ženu, ljubavnika, dete. Nade, planovi, ljubavi odužene i neuzvraćene, najmračnije fantazije, najplemenitije težnje. Svaki dragoceni san i vizija pod zvezdama.
<BR>&nbsp;&nbsp;&nbsp;&nbsp;&nbsp;Žderač snova.
<BR>&nbsp;&nbsp;&nbsp;&nbsp;&nbsp;Dok on zuri opčinjen - jer koga to još snovi ne mogu da očaraju - ona šapuće: "Verovanje. Sujeverje. Male stvari koje izmisliš za sebe. Rekao si da lična vera nikada nije glupa. Vera je strašna stvar. Imati vere u nešto znači učiniti to stvarnim, dati mu život. A ponekad taj život postane i više od onoga što si stvorio za sebe, otrgne se od tebe i oslobodi, postane toliko snažan da mu više nije potrebna tvoja vera da bi postojao. Živi, hoda i hrani se sam.
<BR>&nbsp;&nbsp;&nbsp;&nbsp;&nbsp;Počuj, stranče."
<BR>&nbsp;&nbsp;&nbsp;&nbsp;&nbsp;I pošto je Bog Panarhički, što ostavlja restorane da čekaju kraj izlaznog koloseka na zvižduk noćnog polarnog teretnjaka, odredio da oni budu srce i duša takvih stvari, ona mu priča o tome kako je Lepa Albukerki izazvala Pošast Nesnevanja.
<BR>&nbsp;&nbsp;&nbsp;&nbsp;&nbsp;Bile su to dobre godine; godine čizama od 500 dolara nanizanih duž šipke šanka, godine zvižduka samovara, godine leda na pivskoj boci, godine punog džepa i obrtanja centavosa na limenom šanku. Godine radija, kada je njena majka pevala uz sving tri saksofona i truba dok je išla duž šanka i oko stolova, a stočari gurali zamotuljke plavih novčanica preko šanka, rukom uvijenih u čvrste cigarilose. Evo malo, da sačuvaš za Albukerki. Godine plesa: nikada nije mogla da se seti prilika kada nije plesala uz noćni radio, a stočari su vikali: Hej, vi, tamo pozadi, dajte devojci malo prostora, tapšali i ljubili joj ruku, klanjali se učtivo učtivo učtivo Mogu li imati tu čast da sledeći ples bude moj? Tokom svih tih godina, ona je plesala, kroz spontanost detinjstva, bolnu samosvesnost puberteta, u uviđanje da njen mršavi ples uz melodije sa radija i lupkanje pivskih boca po šanku predstavlja jedinu lepotu u životu tih ljudi sa vetrom erodiranih ravnica.
<BR>&nbsp;&nbsp;&nbsp;&nbsp;&nbsp;Kafana je đuskala. Samovar poskakivao. Vrela mast puckala. Mama zviždala i meko hodala iza šanka. Radio se ljuljao ritmom planete. A ravničarski mornari poređani duž šanka vikali su Albukerki Albukerki hajde Mama daj tu tvoju seksi kćerku 'vamo i ona je izlazila iza hladnjaka za pivo i stajala u središtu njihovog kruga od pivskih boca i čizama sa Beladone.
<BR>&nbsp;&nbsp;&nbsp;&nbsp;&nbsp;A onda je ugledala njega.
<BR>&nbsp;&nbsp;&nbsp;&nbsp;&nbsp;Oduvek je bila luda za deuteronomijskim šeširima.
<BR>&nbsp;&nbsp;&nbsp;&nbsp;&nbsp;A on je ustao, skinuo veliki, okrugli šešir sa glave i naklonio se onako kako to rade u toj drevnoj, drevnoj zemlji, a onda rekao: "Mogu li imati tu čast da sledeći ples bude moj?"
<BR>&nbsp;&nbsp;&nbsp;&nbsp;&nbsp;Jedan dodir, i treperavi neoni, mrka lica opržena prašinom, široki osmesi umazani betelom, bubnjanje pivskih boca, sve je bilo poništeno. Ostali su samo oni, da se okreću uz radio pod okretanjem točka meseca-prstena.
<BR>&nbsp;&nbsp;&nbsp;&nbsp;&nbsp;Predala mu se sa uzdahom i krikom u kabini njegove prerijske škune. Užad i jedra udarali su o katarku od ugljeničkih vlakana; prerijska škuna ljuljala se i uzdizala na svojim promagnetnim levitatorima; njena krma iscrtavala je tajanstvene heksagrame u prašini Iskupljenja.
<BR>&nbsp;&nbsp;&nbsp;&nbsp;&nbsp;"Ćuti", rekla je kada je spustila prst na njegove pohlepne usne, pomislivši da je čula nešto u vetru, prolazak nekog duha, ili blagonaklonog anđela, ali on ju je ponovo privukao sebi uz isprekidano stenjanje i povike, i ona nikada nije čula, nikada nije uočila taj sveti trenutak kada su se rotori vetrenjača svi okretali u jednoglasju i kada su divlje stvari puštene na zemlju. Sateliti i spiritualna stvorenja beskrajno su se tumbali visoko iznad male plastične škune. Zvezde su bledele. Sunce se dizalo iznad silosa.
<BR>&nbsp;&nbsp;&nbsp;&nbsp;&nbsp;"Šta će ti", zapitao se u tom poluusnulom poludetinjastom polusvesnom stanju ranog jutra kada je ženska ljubav prema muškarcu najčistija, "čaša brendija?" (Dok je razvratno posmatrao kako puzi naga po pretrpanoj kabini i traži traži traži u jutarnjoj hladnoći visoravni.)
<BR>&nbsp;&nbsp;&nbsp;&nbsp;&nbsp;"Treba da ispričam svoje snove", rekla je ona, uočivši malu bocu pića 'Voda Svete Ekaterine' i jednu čajnu čašu sa komadićima mente slepljenim za rub.
<BR>&nbsp;&nbsp;&nbsp;&nbsp;&nbsp;"Zbog čega treba to da uradiš?"
<BR>&nbsp;&nbsp;&nbsp;&nbsp;&nbsp;"Da ih se ne bi dokopao žderač snova."
<BR>&nbsp;&nbsp;&nbsp;&nbsp;&nbsp;"A brendi?"
<BR>&nbsp;&nbsp;&nbsp;&nbsp;&nbsp;"Snovi su se oduvek rastvarali u alkoholu."
<BR>&nbsp;&nbsp;&nbsp;&nbsp;&nbsp;"Ne misliš to, valjda, ozbiljno."
<BR>&nbsp;&nbsp;&nbsp;&nbsp;&nbsp;"Znam da je blesavo. Naprosto, tako sam vaspitana. Ovde sujeverja, verovanja, teško umiru."
<BR>&nbsp;&nbsp;&nbsp;&nbsp;&nbsp;"Pusti sada žderača snova", rekao je on, uzbuđen prizorom njene nagosti, dok se saginjala iznad čaše brendija. "Ja hoću da prožderem tebe. Daj mi to." I progutao je brendi, zaurlao kao puma koja lovi, i ona se ponovo spustila na njega među ćilimima i konopcima, porcijama hrane i čizmama od 500 dolara za par, a prazna čaša pala je i otkotrljala se po podu kabine; u njoj nije ostalo ništa osim prokletstva i sasušene mente.
<BR>&nbsp;&nbsp;&nbsp;&nbsp;&nbsp;(Ovde nastaje kratka pauza u priči, jer svaki pripovedač tako vešt poput nje zna za dramsku vrednost pauze u savršenom trenutku.)
<BR>&nbsp;&nbsp;&nbsp;&nbsp;&nbsp;"Rekla sam mu da ga volim", kaže ona strancu. "Rekla sam mu da ću otići sa njim, samo treba da kaže jednu reč, i mi ćemo zajedno jedriti preko Stamposa. Ali naravno, on tu reč nikada nije rekao, jer nije ni znao kako ona glasi, a ja sam gledala kako mu vetar nadima jedra i odnosi ga i znala sam da se više neće vratiti. Osećala sam kako mi postaje sve manji i manji u srcu sve dok, u jedanaest minuta do jedanaest, ta jarka tačkica u srcu nije potpuno nestala, a ja sam shvatila da ljubav, kao i snovi, može da bude opsena ogledala, nešto što se opazi načas kada se dva života za tren okrenu jedan prema drugom."
<BR>&nbsp;&nbsp;&nbsp;&nbsp;&nbsp;(I ona nastavlja dalje s pričom, bez zastajkivanja, bez oklevanja.)
<BR>&nbsp;&nbsp;&nbsp;&nbsp;&nbsp;Tamo, na rubu grada, dok letnje munje sevaju nad zemljom duž ogromnog obzorja, osetila je da će se nepromenjivi Stampos promeniti. Uz brujanje krila vetrenjača, rotori su se spremali da se suoče jedan s drugim i ona je, dok se prašina dizala pod njom, hodala natrag prema neonu Restorana. I u tom istom trenu, svi su u gradu stali, digli pogled i onjušili vazduh: gospodin Peskovado u 'Tržnici religijske kurije', Čandra Džas u kancelariji za otkup žita, gospođa Kilimambote u Železničkom uredu Vitlejem-Ares, dve pegave devojke-mašinovođe okačene o kabinu teretnjaka 'Transpolarna vuča' Tip 16 na bočnim kolosecima, svi su osetili kako im treptaj spiritualne strepnje probada dušu.
<BR>&nbsp;&nbsp;&nbsp;&nbsp;&nbsp;U tri minuta do tri, kada Bog Panarhički šapatom tera duše u smrt, gospodin Peskovado iz 'Kutimujske religijske kurije i tržnice ikona' spavao je u svom krevetu, iza radnje pune ikona i sveća, devetokrakih zvezda i molitvenih zmajeva, i sanjao igru sa gumom i vezivanjem uz učešće neizmerno debele žene sa Beladone, kada je, pri samom vrhuncu - kako psihološkom, tako i fiziološkom - san naglo bio okončan. Ništa. Crnilo. Bez slika, bez zvuka, bez sna. Nestalo. Gospodin Peskovado nije mogao čak ni da se seti da je sanjao, a kamoli šta je bilo predmet njegovog sna.
<BR>&nbsp;&nbsp;&nbsp;&nbsp;&nbsp;Sledeće noći, operater u silosu po imenu Ade Džanderambelo, tri sestre Pentekost i H. Vilson Nezbit, zvanični gradski klošar, svi su naglo prestali da sanjaju tačno u tri minuta do tri. Sledeće noći, svi sa leve strane Siloske ulice prestali su da sanjaju u tri minuta do tri. Nebesa, paklene jame, strast i otrovi, snovi o slatkom ubistvu i hitanju kroz beskrajne šarene halucinacije, snovi o proganjanju, kišobranima i stajanju samo sa fluorescentnim ružičastim unihopkama na sebi nasred stanice Brem Čajkovski, nuđenju buta pečenog psa od strane Legendarnog Glena Milera umesto nagrade za sviranje Zvižduka u pet na trombonu (koji, u stvari, ne umete da svirate, čak ni jednu jedinu notu) i slušanju najsmešnijeg vica na svetu ili tajne Vaseljene u šapatu Boga Panarhičkog. Svi su oni nestali. Okončani. Amputirani. Progutani u tami.
<BR>&nbsp;&nbsp;&nbsp;&nbsp;&nbsp;A sledeće noći, u pitanju je bila svaka kuća sa neparnim brojem u Iskupljenju, i kada starci više nisu mogli jedni drugima da prepričavaju snove uz pirinčano pivo i čaj od mente na verandi Odmorišta za ravničarske mornare, postalo je očigledno čak i najtupavijem stanovniku da je Nešto sa velikim 'N' krenulo po Zlu sa velikim 'Z'. Ali tek kada se udovica Vikramasingi (njen pokojni muž poginuo je prilikom nesrećnog pada u puni silos: udavio se u gen-formiranoj raži. Svakog leta njegov grob postajao je malo žitno polje zahvaljujući kome je njegova udovica pripremala male, pobožne ražane vekne u obliku nasmešenih lica) probudila u tri minuta do tri zbog izrazitog osećaja nečijeg prisustva u spavaćoj sobi, ljudi su shvatili pravu prirodu svoje zajedničke muke.
<BR>&nbsp;&nbsp;&nbsp;&nbsp;&nbsp;Previše preplašena da bi se pomerila, vrisnula, učinila bilo šta osim da blago popusti petlju, udovica Vikramasingi ležala je i drhtala u strepnji dok je nešto puzalo preko njenog uznožja i jorgana da bi se posadilo, nevidljivo, neopipljivo, ali neporecivo prisutno na njenim pozamašnim grudima.
<BR>&nbsp;&nbsp;&nbsp;&nbsp;&nbsp;Kako je to bilo? pitali su uplašeni, uzbuđeni ljudi iz Iskupljenja, a ona im je odgovorila, kolutajući očima, naginjući se napred pod odgovarajuće konspirativnim uglom, da tamo nije moglo ništa da se vidi, ništa da se vidi, ništa da se omiriše ili dodirne. Samo se čuo zvuk.
<BR>&nbsp;&nbsp;&nbsp;&nbsp;&nbsp;Zvuk? pitali su ljudi iz Iskupljenja. Kakav zvuk?
<BR>&nbsp;&nbsp;&nbsp;&nbsp;&nbsp;Ovakav, odgovorila je udovica Vikramasingi i, pošto je nasula čaj od mente u tacnu, usisala ga na odvratan način kroz napupele usne.
<BR>&nbsp;&nbsp;&nbsp;&nbsp;&nbsp;Sisanje.
<BR>&nbsp;&nbsp;&nbsp;&nbsp;&nbsp;Sisanje ju je nekako oslobodilo ukočenosti, poput košmarnog čira koji prska na prosjakovom vratu. Udovica Vikramasingi uspravila se na krevetu i vrisnula punim pozamašnim grudima. Na dodir tog izuzetnog vriska, nešto je skočilo sa kreveta i, prošavši između ogledala na zidu i toaletnog stola, na tren bilo uhvaćeno unutar beskrajnih odraza. Udovica Vikramasingi načas je ugledala par gumom obloženih lisica, ženu sa pipkom koji joj je rastao iz pupka usred šume džinovskih papratnica, veknu ražanog hleba, nasmešenog muškarca sa srebrnim opasačem, gomilu ljudi koja juri za vozom dok nebo pada iza njih u kiši razlomljenih komada. Onda je to kliznulo ispod vrata na ulice Iskupljenja.
<BR>&nbsp;&nbsp;&nbsp;&nbsp;&nbsp;Ta noć jesenje ravnodnevice, kada su zvezde neprimetno promenile orijentaciju, proglašena je zvaničnim Prvim danom Pošasti Nesnevanja.
<BR>&nbsp;&nbsp;&nbsp;&nbsp;&nbsp;Te noći, Iskupljenje je umrlo. Ništa ne živi dugo kada ostane bez snova. Zatvorenica u svojoj ćeliji. Pustinjak na vrhu svog pustinjskog stuba. Bolešljivo dete u postelji na verandi, dok druga deca jure okolo po prašini i zemlji. Žena smrvljena pod pesnicom potištenosti, u zamci u sopstvenom domu. Snovi. Odredišta. Nade. Težnje. Sve to čini njihov bol podnošljivim. Uzmite im to, uništite, prožderite, i ubićete ih podjednako sigurno kao da ste ih zaklali.
<BR>&nbsp;&nbsp;&nbsp;&nbsp;&nbsp;Niko se nije smejao. Niko nije plakao. Niko nije izlazio. Niko se nije šalio. Niko nije čitao knjige. Niko nije stajao na noćnom rubu grada da bi posmatrao kako se mesec-prsten tumba na nebu. Niko se nije budio iz sna na zvuk noćnog teretnjaka koji vuče voz od stotinu vagona rude odozgo, s pola, niti se pitao kuda on to ide tako daleko kroz tako dugu dugu noć ili pomišljao da pođe s njim. Niko nije igrao. Niko nije pevao. Niko nije vodio ljubav. Niko nije popunjavao formular državne lutrije niti kupovao nove cipele. Niko nije slao pisma niti pisao pesme. Kada su se neonske cevi u natpisima duž druma kraj depoa pokvarile, niko ih nije zamenio; kada su hologrami zatrepereli kao svršetak kratkih i beznačajnih života, niko nije ponovo podesio lasere. Starci na verandi čajdžinice pričali su o cenama pirinča, isporukama žita i tržištu stoke, ili o sportu na televiziji i povraćaju poreza, o prednostima drugog modela frižidera, i nikada nisu previše pili u vrelini podnevnog sunca. Deca su igrala školice i mbao, radila domaće zadatke skrivena, odlazila u krevet posle večernjeg dnevnika bez ijedne reči protivljenja i nikada nisu bila drska prema roditeljima, preskakala obroke niti dolazila kući prljava od svinjske balege.
<BR>&nbsp;&nbsp;&nbsp;&nbsp;&nbsp;Niko se nije nadao.
<BR>&nbsp;&nbsp;&nbsp;&nbsp;&nbsp;Niko nije čeznuo.
<BR>&nbsp;&nbsp;&nbsp;&nbsp;&nbsp;Niko nije maštao.
<BR>&nbsp;&nbsp;&nbsp;&nbsp;&nbsp;Niko nije sanjao.
<BR>&nbsp;&nbsp;&nbsp;&nbsp;&nbsp;Niko nije živeo.
<BR>&nbsp;&nbsp;&nbsp;&nbsp;&nbsp;Dugotrajni sivi vetar istovario je svoj teret prašine na Iskupljenje, trun po trun po trun, kao pokrov.
<BR>&nbsp;&nbsp;&nbsp;&nbsp;&nbsp;Samo je jedna osoba bila imuna. Samo je ona sanjala i ona je i bila ta koja je prizvala žderača snova da treperi i ispreda se iz svojih metalnih ogledala beskrajnih odraza.
<BR>&nbsp;&nbsp;&nbsp;&nbsp;&nbsp;"Tako su me otkrili", kaže Lepa Albukerki, i noćna priča s visoravni došla je do svršetka. "Lice mi je bilo suviše vedro. Hodala sam suviše uspravno. Zastajala sam da gledam na rubu grada, mesece, zvezdu, osluškivala sam rotore vetrenjača. Tada su shvatili. Rođena majka odrekla me se pred gradskim većem. Lanac je ona izmislila. Kao cenu.
<BR>&nbsp;&nbsp;&nbsp;&nbsp;&nbsp;Vidiš, svako ko dođe ovde, u grad, u Restoran, mora da provede noć sa mnom, da spava sa mnom i da mi da svoje snove."
<BR>&nbsp;&nbsp;&nbsp;&nbsp;&nbsp;Ona stavlja bocu na šank. Pri neonskom svetlu i u snenim senkama, stranac je ispituje vršcima prstiju, s čuđenjem. Brendi s Beladone. Donja trećina boce ispunjena je mutnim talogom.
<BR>&nbsp;&nbsp;&nbsp;&nbsp;&nbsp;"Snovi, gospodine." Lanac gmiže po linoleumu; savest u liku zvečarke. "Svakog jutra, pričaju mi šta su sanjali, a ja to beležim na listovima papira. Onda papir umotam i ubacim u bocu. Kada se napuni, svi će doći ovamo, svi stanovnici Iskupljenja, svaki će otpiti po naprstak i dobiti natrag svoje snove. Snovi se rastvaraju u alkoholu, gospodine. Kada rukopis na papiru izbledi, to za nekoga znači novi san."
<BR>&nbsp;&nbsp;&nbsp;&nbsp;&nbsp;Stranac ispisuje po šanku šifre i brojke kažiprstom umočenim u hladni čaj.
<BR>&nbsp;&nbsp;&nbsp;&nbsp;&nbsp;"Proći će deset godina pre nego što se ta boca ne napuni", kaže. Uhvaćeno mesečinom, stvorenje koje jede snove trza se i drhti na ulicama. "Ostavilo ti je tvoje snove, ali ti je progutalo život. Ti si podjednako žrtva pošasti kao i svi oni. Još više."
<BR>&nbsp;&nbsp;&nbsp;&nbsp;&nbsp;On diže lanac, odmerava ga beočug po beočug. Majka gunđa. Majka hrče. Majka se prevrće u dubokom spavanju, lišenom snova.
<BR>&nbsp;&nbsp;&nbsp;&nbsp;&nbsp;"Mogla si da se oslobodiš kad god si htela. Da si htela. Svi oni čiji su snovi smešteni u tu bocu učinili bi to, poveli bi te sa sobom, bilo kuda, bilo gde na svetu. Krivica je ono što te vezuje za ovo mesto i za majku."
<BR>&nbsp;&nbsp;&nbsp;&nbsp;&nbsp;Hvuš hvuš hvuš čuju se rotori dok se okreću u dubokoj, tamnoj noći. Stranac podiže putni ranac na šank, odmotava crnu, zatupastu spravu pomalo nalik na sklopivi kišobran, a pomalo i ne. Smotani kabl povezuje to sa neobičnim rancem.
<BR>&nbsp;&nbsp;&nbsp;&nbsp;&nbsp;"Glup je onaj putnik koji putuje stazama kakve ja biram, ako nema izvesnu zaštitu", kaže on, smrknuto, dok cevi sijaju, namotaji zuje, pokazivači trepere. Okreće se prema Lepoj Albukerki. "Mogu da prekinem taj lanac. Evo tu. Odmah. Za tren. Ali ti moraš da kažeš da želiš da to uradim."
<BR>&nbsp;&nbsp;&nbsp;&nbsp;&nbsp;"Ne mogu. Ne mogu, gospodine. Snovi..."
<BR>&nbsp;&nbsp;&nbsp;&nbsp;&nbsp;"Ali šta ako bih ti rekao da isto tako mogu da vratim i snove? Ne nove snove, niti snove drugih ljudi, već one stare. Prave snove. Šta bi tada rekla?"
<BR>&nbsp;&nbsp;&nbsp;&nbsp;&nbsp;"Možeš li to? Zaista?"
<BR>&nbsp;&nbsp;&nbsp;&nbsp;&nbsp;"Mogu da ih vratim. Pokazala si mi kako to može da se učini. Ali od tebe zavisi, kao što od svake gradske duše lišene snova zavisi da li će ponovo uzeti svoje snove natrag."
<BR>&nbsp;&nbsp;&nbsp;&nbsp;&nbsp;"Kako, gospodine?"
<BR>&nbsp;&nbsp;&nbsp;&nbsp;&nbsp;"Veruj mi. Da li mi veruješ?"
<BR>&nbsp;&nbsp;&nbsp;&nbsp;&nbsp;"Ja... verujem ti."
<BR>&nbsp;&nbsp;&nbsp;&nbsp;&nbsp;"A da li želiš da budeš slobodna?"
<BR>&nbsp;&nbsp;&nbsp;&nbsp;&nbsp;"Da! Da! Oh, Bože, da!"
<BR>&nbsp;&nbsp;&nbsp;&nbsp;&nbsp;Stranac uperuje crni kišobran u mesto gde lanac dodiruje pod. Munja najčistije moguće bele svetlosti obasjava tamnu unutrašnjost 'Restorana izgubljenih snova'. Samovar, prljave čaše, boce poslagane u police iza limenog šanka, sve to zveči od kotrljanja mikrogrmljavine. Majka se budi u tami, uz povik; ponovo se obrušava u spavanje. Dim se vije iz rupe gde je tahijonski zrak u paru pretvorio lanac, pod i dvadeset centimetara podupirača Iskupljenja.
<BR>&nbsp;&nbsp;&nbsp;&nbsp;&nbsp;"Hodi!" kaže stranac i šilji brkove, grabi jednom rukom ranac, drugom Lepu Albukerki. "Hodi! Odmah! Brzo!" Vuče je kroz vrata koja nije bila u stanju da ostavi protekle tri godine, niz stepenice, na ulicu gde istopljeni kraj lanca ostavlja zmijski trag u sivoj prašini visoravni. Srce joj bukti unutra kao festivalski vatromet, omamljeno vrtoglavicom slobode poput molitvenih zmajeva koji se obrušavaju i prave petlje, nošeni spiritualnim vetrovima. U stanju je da krene kuda god poželi: i tome nema kraja. Nema kraja. "Hodi", kaže stranac, "hodi", i uz smeh, suze, Lepa Albukerki pušta da je on vuče praznim ulicama ispunjenim senkama neona i neuroza.
<BR>&nbsp;&nbsp;&nbsp;&nbsp;&nbsp;Na limenom šanku, boca pozajmljenih snova kotrlja se i klati, pada na tle i razbija, a sve te godine rastvorenih snova cure između dasaka poda.
<BR>&nbsp;&nbsp;&nbsp;&nbsp;&nbsp;Sa rukom u ruci, oni trče do ruba grada, do mesta gde nezgrapni kran mikrotalasne kule Iskupljenja diže molitvenu činiju od prepletane žice prema Bogu.
<BR>&nbsp;&nbsp;&nbsp;&nbsp;&nbsp;"Sada", kaže stranac, i čini se da je sa svakim korakom u trku, posle svakog izgovaranja reči hodi, za korak i reč postao mlađi na onom mestu gde prava mladost nikada zaista ne umire. Munja sjajna kao kadilak blešti mu u očima, osmeh mu je kao neon džuboksova u čajdžinicama poređanim duž magistralnih drumova sveta. Vere se uz mikrotalasnu kulu, ruka preko ruke, naređuje zapanjenoj Albukerki (koja ne shvata baš sasvim šta se dešava, osim da je u pitanju nešto divno) da mu dobaci kabl iz ranca i, pošto se priključio na planetnu mikrotalasnu mrežu, malu ručnu tastaturu. Prsti mu kuckaju po mekim tasterima i veliku tišinu Iskupljenja ispunjava iznenadno brbljanje zrikavaca kojim orbitalna bića razgovaraju jedno s drugim dok se obrušavaju kroz noć prema jutru. Stranac okreće lice nebu i osmeh mu je pun zvezda-padalica.
<BR>&nbsp;&nbsp;&nbsp;&nbsp;&nbsp;"Dužni su mi", dovikuje joj. "Na velikoj vremenskoj udaljenosti odavde, učinio sam im, činim, učiniću im - prokleti jezik, zašto nema odgovarajuća vremena? - veliku uslugu. Oni su moralna stvorenja, kao svi anđeli, i imaju istančan osećaj za ugovorno pravo i obligacije, ali, kao sva spiritualna bića, manje su vezani vremenom od nas. Gle!"
<BR>&nbsp;&nbsp;&nbsp;&nbsp;&nbsp;I dok visi o jednoj ruci s kule, pokazuje drugom iza železničkih šina, iza neonskog znaka ROŠTILJ/POMFRIT/ČALABRC, iza silosa, iza sivih Stamposa, iza ruba planete prema mestu gde upravo pada jedna usamljena zvezda. Lepa Albukerki stoji srca probodenog sa devet desetina čuđenja i jednom desetinom strepnje dok zvezda nailazi u padu preko sveta, prema njoj, narasta, tumba se i premeće kroz svemir, bleštava, svetleća letelica. Zaklanja oči od njenog prodornog sjaja.
<BR>&nbsp;&nbsp;&nbsp;&nbsp;&nbsp;"Gle!" zapoveda stranac ponovo i ovaj put pokazuje opet preko grada, iza Iskupljenja i njegovih crvenih crepova, dimnjaka i od duhova izlizanih, iscepanih, beskorisnih, molitvenih zmajeva, prema jutarnjem rubu sveta. A na vrhu njegovog ispruženog prsta druga zvezda odvaja se iz meseca-prstena i premeće dok hita prema Iskupljenju i njegovoj visoravni.
<BR>&nbsp;&nbsp;&nbsp;&nbsp;&nbsp;"Gle!" uzvikuje stranac treći put, smeje se i maše deuternomijskim šeširom, a svetlucavo tumbanje prestaje i u zaslepljujućem treptaju dva svetlosna diska počinju da se neumoljivo kreću preko zemlje, prema gradu.
<BR>&nbsp;&nbsp;&nbsp;&nbsp;&nbsp;"Krila!" viče on. "Orbitalna ogledala, iz drevnih dana kada ih je ROTEK koristio da sunčevu svetlost usmeravaju na polarne kape i pretvaraju ih u paru. Svako je promera pet kilometara, ali lagano poput krila anđela. Ne smeju da se spuste u atmosferu niže od trideset kilometara."
<BR>&nbsp;&nbsp;&nbsp;&nbsp;&nbsp;Svetlosni diskovi približavaju se preko Stamposa i Iskupljenje je tačno između njih. Lepa Albukerki štiti oči dok se krugovi susreću iznad nje i spajaju. Svetlost. Beskrajna svetlost. Prvobitna svetlost. Iskupljenje čuči, tamni i prestrašeni reptil, ispod dva lebdeća ogledala. U njihovoj žiži, Lepa Albukerki se okreće, čudi, oseća svetlost na licu, u kosi, na šakama. Stari ludi stranac ljulja se kao dete okačen o mikrotalasnu kulu, smeje se i smeje i smeje.
<BR>&nbsp;&nbsp;&nbsp;&nbsp;&nbsp;A iz beskrajne regresije, iz odraza odraza odraza, iz beskrajnog smanjivanja Iskupljenja uhvaćenog između dva orbitalna ogledala trideset kilometara visoko, na rubu troposfere, izvire svaki ukradeni san, svaka izgubljena nada, svaka dragocena pomisao i vizija. Sve je postalo vidljivo. U treptaju svetlosti ulice su ispunjene krhotinama i ravnima vizija: krilate kuće, deca koja maze mačke, preteći rođaci na koturaljkama, fuzioni anđeli, plamenovi pakla, oblacima ispunjena nebesa što mirišu na marcipan; svi planovi, ambicije i zamisli; sve brilijantne karijere i životi posvećenosti, visoka, gorda i samostalna deca što koračaju svetom, kuhinjska pomagala i neočekivana rođendanska slavlja, dugo planirani odmori i divni penzionerski dani, zavodljivi šapat vetra po čeličnim šinama u koje je svet umotan, stajanje na rubu grada i gledanje u nebo, sa čuđenjem i nadom: sve se to obrće i tumba ulicama poput iščupanog korova nošenog olujom snova.
<BR>&nbsp;&nbsp;&nbsp;&nbsp;&nbsp;"Šta da radim?" pita Lepa Albukerki stranca. "Ne znam šta da tražim!"
<BR>&nbsp;&nbsp;&nbsp;&nbsp;&nbsp;"Sebe!" viče on i maše joj pustinjskim šeširom. "Šta drugo?"
<BR>&nbsp;&nbsp;&nbsp;&nbsp;&nbsp;Zaista, šta drugo? Ona trči ulicama punim tuđih snova, gura se kroz čudesa i divote, prisne fantazije, javne težnje, razbija ravni namreškanog cveća, kuća od čokolade, žena sa raznim duvačkim instrumentima umesto glava, džinovskih putujućih genitalija, strahova od smrti izazvane padom meseca i nadanja da će spiritualni vetar snevača poneti u društvo svetaca i anđela; traži, traži, traži i na uglu ulice Džambolaja, pronalazi. Sebe. Lepu Albukerki kakvu je Lepa Albukerki oduvek sanjala. Pruža ruku ka sebi iz sna, a Albukerki iz sna prepoznaje je, osmehuje se i odgovara tako što i sama pruža ruku, i dok pada u zagrljaj one koja želi da bude, biće iz sna eksplodira u hiljadu Albukerki, milion Albukerki, u sve moguće Albukerki koje bi bile kadre da nastave dalje posle tog trena: bogate i sirote, lepe i sakate, moćne i skromne, ljubavnica, budala i pritvorica, ispunjena ljubavlju i ispunjena mržnjom, ispunjena nadom i ispunjena očajanjem, ispunjena svetlom i ispunjena tamom; to su svi mogući životi koje je ikada sanjala.
<BR>&nbsp;&nbsp;&nbsp;&nbsp;&nbsp;"Da!" uzvikuje ona. "Oh, da!" i najednom, oluja tih života besni u njoj, hita da ispuni to mesto koje je tako dugo bilo šuplje da je zaboravila šta ga je uopšte ranije ispunjavalo.
<BR>&nbsp;&nbsp;&nbsp;&nbsp;&nbsp;I tada čuje. Sa velike daljine, iz Stamposa. Daleko niz šine. Zvižduk noćnog teretnjaka koji nailazi.
<BR>&nbsp;&nbsp;&nbsp;&nbsp;&nbsp;"Možeš da stigneš, ako to želiš", kaže stranac, najednom, neobjašnjivo, kraj nje. "Još imaš dovoljno vremena."
<BR>&nbsp;&nbsp;&nbsp;&nbsp;&nbsp;"Ali ostali..."
<BR>&nbsp;&nbsp;&nbsp;&nbsp;&nbsp;"S njima će biti sve u redu."
<BR>&nbsp;&nbsp;&nbsp;&nbsp;&nbsp;Probuđeni neprirodnim osvitom iz dubokog spavanja, lišenog snova, stanovnici Iskupljenja naviru kroz svoje ulaze i kapije u tih nekoliko ulica, jure svoje snove, hvataju i grabe velike pregršti i trpaju ih u torbe, šešire i kutije. Neki stoje u prašnjavoj ulici i trpaju pune ruke sitno iskidanih snova u gušu; drugi se opremaju mrežama i uzdama, stočarskim konopcima kako bi pomoću lasoa ukrotili divlje snove. Na uglu Sevastopoljske i Devete, dva starca tuku se oko posedovanja iste lepe žene iz sna, nage, prekrivene srebrnim krznom pume; dole, kraj depoa 'Vitlejem Ares Železnice', supruga grdi muža zato što ga je uhvatila sa naručjem punim snova o ženi njihovog prvog komšije. Roditelji okretno zaplenjuju odlomke razvratnih i lascivnih snova koje su napabirčila njihova deca, jarke, blistave i grešne iz slivnika; omladinci krišom kupe unaokolo sve još nezatražene vizije koje mogu da pronađu, uz pomisao da ih kasnije prodaju pravim vlasnicima dok se prijatelji i komšije tuku i zamahuju kasapskim sečivima da bi odsekli što veće komade sa blistavih građevina najuzvišenijih snova.
<BR>&nbsp;&nbsp;&nbsp;&nbsp;&nbsp;Ponovo se čuje zvižduk voza. Bliže. Dolazi kolosekom, nezaustavljiv kao smrt. Kočnice cvile; hiljadu tona noćnog teretnjaka usporava prema skretnicama. Ostaje još samo nekoliko trenutaka, a ona se još nije odlučila.
<BR>&nbsp;&nbsp;&nbsp;&nbsp;&nbsp;Stranac hvata Lepu Albukerki za ramena. Izvan njegovih ruku i njihova dva tela, više ne postoji ništa, baš ništa.
<BR>&nbsp;&nbsp;&nbsp;&nbsp;&nbsp;"Odluči se. Izbor je tvoj. Bol je tvoj. Ali šta god da uradiš, ne smeš da se osvrćeš."
<BR>&nbsp;&nbsp;&nbsp;&nbsp;&nbsp;Jer tako je uvek bilo u legendama. I ona gleda, ne natrag, već naviše, prema dva diska bele svetlosti, kilometrima iznad grada. Čuje zvižduk voza i njegov zvuk ispunjava svet.
<BR>&nbsp;&nbsp;&nbsp;&nbsp;&nbsp;"Da", kaže, treći put. "Da, da, oh, Bože, da."
<BR>&nbsp;&nbsp;&nbsp;&nbsp;&nbsp;"Kreni, onda."
<BR>&nbsp;&nbsp;&nbsp;&nbsp;&nbsp;Trči, dalje od ulica ispunjenih poludelim lovcima na snove i sve te smrskane i razbijene nade; dalje od stranca, koji se osmehuje određenom vrstom osmeha ispod ruba deuteronomijskog šešira. Trči prema silosima i bočnim kolosecima, preskače srebrne šine jednu po jednu prema fuzionom tegljaču 'Vitlejem Ares' Klase 88 koji uz škripu usporava preko skretnica prema izlaznom koloseku, obmotan parom i reaktorskim magnetnim duhovima, i nastavlja kraj spore parade otvorenih vagona i hemijskih rezervoara. Posada ne može da je vidi, suviše je ispunjena nevericom i obuzeta posmatranjem tog malog odlomka ludila koji je iz uma Panarha ispao na ulice malog grada u Stamposu. Stranac lagano tapše, dok Lepa Albukerki, u svom teksasu i cvetnom top-korzetu, i dalje bosonoga, naskače na spojnicu i, u tri koraka od kakvih se ostaje bez daha, uspinje se lestvicama na krov, dok magnetni reaktori grme, a lokomotiva dodaje snagu i ubrzava iz Iskupljenja. Onda se on okreće, od šina, od ljudi, od svetlom ispunjenih ulica; svemu tome okreće leđa i jednim korakom svojih čudesnih čizama istupa iz sveta u snevanje, a za sobom ostavlja samo male treptaje munja, vrtloge prašine i boju u svakom neonu duž ulice Depoa, za koju bi svako, da je samo pogledao, rekao da je to upravo boja Božjih očiju.
<BR>&nbsp;&nbsp;&nbsp;&nbsp;&nbsp;Voz dobija na brzini. Lepa Albukerki se ne osvrće. Nikada se ne osvrći. Gledaj napred, duž vijugavog niza vagona i tankera dok se gurkaju na skretnicama, gledaj napred, dalje od konusa prednjeg fara lokomotive, duž šina, kuda god da vode. Kosu joj nosi vetar što duva sa ivice sveta. Ne vidi majku koja, poslednja probuđena iz snova lišenog spavanja, stoji na stepenicama 'Restorana izgubljenih snova' sa prekinutim lancem u jednoj ruci i razbijenom bocom brendija s Beladone u drugoj, ne može da joj čuje glas od grmljavine fuzionih motora i kloparanja kareta, kako je doziva. Tri puta.
<BR>&nbsp;&nbsp;&nbsp;&nbsp;&nbsp;"Albukerki! Albukerki! Albukerki!"
<BR>&nbsp;&nbsp;&nbsp;&nbsp;&nbsp;Voz prelazi preko oštrog ruba diska sunčeve svetlosti u mrak noći na visoravni.
<BR>&nbsp;&nbsp;&nbsp;&nbsp;&nbsp;A tamo, iza silosa, duž ruba grada, rotori vetrenjača okreću se na dugotrajnom, sivom vetru. U jednom trenutku, krila im se okreću u savršenom skladu.
<BR>&nbsp;&nbsp;&nbsp;&nbsp;&nbsp;Hvuš hvuš hvuš.
<BR>&nbsp;&nbsp;&nbsp;&nbsp;&nbsp;Hvuš hvuš hvuš.
</P></TD></TR></TABLE>
</CENTER>
</BODY>
</HTML>
