<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Den Simons: DVA MINUTA I ČETRDESET PET SEKUNDI
<P>&nbsp;&nbsp;&nbsp;&nbsp;&nbsp;Rodžer Kolvin zatvori oči, čelična šipka spusti mu se preko krila, i oni započeše strmo uspinjanje. Čuo je zveket teškog lanca i škripu čeličnih točkova na čeličnim šinama dok su tandrkali uz prvi uspon tobogana. Neko iza njega nervozno se nasmeja. Prestravljen zbog visine, sa srcem koje mu je bolno tuklo o rebra, Kolvin virnu kroz raširene prste.
<BR>&nbsp;&nbsp;&nbsp;&nbsp;&nbsp;Metalne šine i beli drveni ram uzdizali su se strmo pred njim. Kolvin je bio u prvim kolicima. Spustio je obe šake i čvrsto zgrabio šipku koja ga je držala na mestu, osetivši tamo sasušeni znoj ranijih dlanova. Neko se zakikota u kolicima iza njega. On okrenu glavu taman toliko da virne preko ivice šina.
<BR>&nbsp;&nbsp;&nbsp;&nbsp;&nbsp;Bili su veoma visoko i još su se uspinjali. Srednji prolaz i parkirališta sve su se više smanjivali, pojedinci su postajali isuviše mali da bi se razaznali, a gomila se pretvarala u puki tepih boja, da bi se utopila u veći mozaik geometrija ulica i svetiljki kada je čitav grad postao vidljiv, a potom i čitava zemlja. Tandrkali su i uspinjali se dalje. Nebo se zatamnilo u dublji plavi preliv. Kolvin je video zakrivljenje zemlje u dalekom, nejasnom plavetnilu. Uhvativši načas pogledom treptaj svetlosti na krestama talasa miljama niže, kroz drvene grede, shvatio je da su sada daleko iznad ivice jezera. Kolvin zatvori oči dok su nakratko prolazili kroz hladan dah oblaka, a onda ih naglo ponovo otvori kada se tutnjava lanca izmenila, kada se nagib uspinjanja promenio, kada su stigli do vrha.
<BR>&nbsp;&nbsp;&nbsp;&nbsp;&nbsp;I prešli preko.
<BR>&nbsp;&nbsp;&nbsp;&nbsp;&nbsp;Iza nije bilo ničega. Dve šine krivile su se dalje, niže, i završavale se u vazduhu.
<BR>&nbsp;&nbsp;&nbsp;&nbsp;&nbsp;Kolvin ščepa šipku kada se kolica nagnuše napred i preko. Otvori usta da vrisne. Započe pad.
<BR>&nbsp;&nbsp;&nbsp;&nbsp;&nbsp;"Hej, najgore je prošlo." Kolvin otvori oči i ugleda Bila Montgomerija koji mu je pružao piće. Zvuk mlaznih motora 'Golfske struje' bio je tupa tutnjava ispod blagog šištanja vazduha koje je dopiralo odozgo, iz otvora za ventilaciju. Kolvin uze piće, smanji dotok vazduha i baci pogled kroz prozor. Međunarodni astrodrom Logan već je bio izvan vidokruga iza njih, i Kolvin je dole video plažu Nantasket, mnoštvo malih, belih trouglova jedara u širokom zalivu i iza, na okeanu. Još su se uspinjali.
<BR>&nbsp;&nbsp;&nbsp;&nbsp;&nbsp;"Boga mu, drago nam je što si odlučio da ovaj put pođeš sa nama, Rodžere", reče Montgomeri Kolvinu. "Dobro je da je cela ekipa ponovo na okupu. Kao u stara vremena." Montgomeri se osmehnu. Ostala tri muškarca u kabini podigoše čaše.
<BR>&nbsp;&nbsp;&nbsp;&nbsp;&nbsp;Kolvin se igrao kalkulatorom u krilu i srkutao vodku. Udahnuo je duboko i zatvorio oči.
<BR>&nbsp;&nbsp;&nbsp;&nbsp;&nbsp;Plašio se visina. Oduvek. Sa šest godina, u ambaru, kada se stumbao sa uzvišenja za seno, pad je izgledao beskrajan, vreme se isteglo, oštre bodlje vila izvijale su se prema njemu. Pao je, ostao bez daha, obraz i desno oko bili su mu u slami, tri inča od čeličnih šiljaka vila.
<BR>&nbsp;&nbsp;&nbsp;&nbsp;&nbsp;"Kompanija je spremna za bolja vremena", reče Lari Miler. "Dve i po godine lošeg publiciteta bile su sasvim dovoljne. Biće dobro kada sutra budemo posmatrali lansiranje. Opet ćemo sve zavrteti."
<BR>&nbsp;&nbsp;&nbsp;&nbsp;&nbsp;"Čuj, čuj", reče Tom Vajskot. Još nije bilo podne, ali Tom je već previše popio.
<BR>&nbsp;&nbsp;&nbsp;&nbsp;&nbsp;Kolvin otvori oči i osmehnu se. Računajući i njega, u letelici je bilo četiri potpredsednika kompanije. Vajskot je još bio direktor projekta. Kolvin prisloni obraz uz prozor kako bi dole posmatrao zaliv Kejp Kod. Nagađao je da im je visina jedanaest ili dvanaest hiljada stopa i da se još uspinju.
<BR>&nbsp;&nbsp;&nbsp;&nbsp;&nbsp;Kolvin zamisli zgradu visoku devet milja. Iz tepihom postavljenog predvorja ušao bi u lift. Pod lifta bio bi od stakla. Okno lifta obrušava se četiri hiljade šest stotina spratova ispod njega, svaki sprat obeležen je halogenim svetlom, paralelna svetla približavaju se jedno drugom u devet milja crnog vazduha ispod njega sve dok se dole ne spoje u svetlu mrlju.
<BR>&nbsp;&nbsp;&nbsp;&nbsp;&nbsp;Diže pogled na vreme da vidi kako kabl puca, odvaja se. Pada, držeći se jalovo za unutrašnje zidove lifta, zidove koji su postali klizavi kao i stakleni pod. Svetla jure kraj njega, ali betonski pod okna miljama niže već je vidljiv - majušni plavi betonski kvadrat koji sve više raste dok se kabina lifta obrušava. Zna da ima skoro tri minuta da posmatra kako se taj plavi kvadrat približava, kako se diže da ga smrska. Kolvin vrišti i pljuvačka lebdi u vazduhu ispred njega, pada istom brzinom, lebdi tamo. Svetla jure kraj njega. Plavi kvadrat raste.
<BR>&nbsp;&nbsp;&nbsp;&nbsp;&nbsp;Kolvin otpi malo pića, spusti čašu u kružno udubljenje na širokom rukonaslonu fotelje i nastavi da kucka po kalkulatoru.
<BR>&nbsp;&nbsp;&nbsp;&nbsp;&nbsp;Predmeti koji padaju u polju gravitacije drže se preciznih matematičkih pravila, preciznih poput vektora sila i stope sagorevanja u podešenim nabojima i čvrstom gorivu koje je Kolvin dizajnirao već dvadeset godina, ali baš kao što kiseonik utiče na stopu sagorevanja, tako i vazduh kontroliše brzinu tela u padu. Krajnje ubrzanje zavisi od atmosferskog pritiska, raspodele mase i površine, a ne samo od gravitacije.
<BR>&nbsp;&nbsp;&nbsp;&nbsp;&nbsp;Kolvin spusti očne kapke kao da želi da odrema i vide ono što je viđao svake noći kada se pravio da spava; nadimanje belog oblaka koji se širi poput filma sa vremenskim prekidima, nakrivljeni stratokumulus koji cveta naspram tamnoplavog neba, crvenkastosmeđu unutrašnjost plamena azot-tetroksida i - jedva vidljiv ispod dva bezumna mlaza SRB-a - zatumbani, nejasan kvadrat prednjeg trupa, uključujući i letačku palubu. Čak ni najveće uvećanje nije mu prikazalo bliže pojedinosti - nedirnuti sud odeljka pod pritiskom za posadu, opržen sa desne strane tamo gde ga je odbegli SRB zasuo plamenom, tumba se, slobodno pada, za njim se vuku kablovi i krhotine trupa poput pupčane vrpce posle rođenja. Ranije slike nisu prikazivale te pojedinosti, ali Kolvin ih je video, dodirnuo ih je, posle razornog sudara sa nemilosrdnim plavim morem. Na izbušenoj koži rasli su slojevi majušnih školjki. Kolvin je zamišljao tamu i hladnoću koje čekaju na kraju tog pada; ribice koje se hrane.
<BR>&nbsp;&nbsp;&nbsp;&nbsp;&nbsp;"Rodžere", upita Stiv Kahil, "odakle ti strah od letenja?"
<BR>&nbsp;&nbsp;&nbsp;&nbsp;&nbsp;Kolvin slegnu ramenima, iskapi vodku. "Ne znam."
<BR>&nbsp;&nbsp;&nbsp;&nbsp;&nbsp;U Vijetnamu - ne u 'Namu' ili 'nedođiji' - na mestu o kome je Kolvin i dalje želeo da misli kao o mestu, a ne kao o stanju, leteo je. Već je bio stručnjak za podešene naboje i potisnike, pa su ga prebacili do doline Bong Son blizu obale, da proveri zbog čega određena količina isporučenog standardnog plastičnog eksploziva C-4 ne eksplodira u ARVN jedinici, kada je Isusova matica spala sa njihovog Hjuija i helikopter je pao, bez rotora, dve stotine osamdeset stopa niže u džunglu, probio se kroz gotovo stotinu stopa gustog rastinja, a onda se zaustavio, naglavce, u lijanama deset stopa iznad tla. Pilot je bio glatko naboden na granu koja je probila pod Hjuija. Lobanja kopilota bila je smrskana kroz vetrobran. Mitraljezac je bio izbačen napolje, slomio je vrat i kičmu i umro je sutradan. Kolvin se izvukao sa iščašenim člankom.
<BR>&nbsp;&nbsp;&nbsp;&nbsp;&nbsp;Kolvin spusti pogled dok su prelazili preko Nantuketa. Procenio je da im je visina osamnaest stopa i da se neprekidno povećava. Visina na kojoj će leteti, znao je, trebalo je da bude trideset dve hiljade stopa. Mnogo niže od četrdeset šest, naročito bez vektora vertikalnog potiska, ali toliko toga je zavisilo od površine.
<BR>&nbsp;&nbsp;&nbsp;&nbsp;&nbsp;Kada je Kolvin bio dečak, tokom pedesetih, video je u 'starom' National Enquirer-u fotografiju žene koja je skočila sa Empajer Stejt Bildinga i pala na krov automobila. Noge su joj bile gotovo nonšalantno ukrštene kod članaka; na jednoj najlonskoj čarapi imala je rupu kod palca. Krov automobila bio je spljošten, udubljen, gotovo nalik na veliki madrac ispunjen paperjem, koji se oblikuje u zavisnosti od težine osobe koja na njemu spava. Ženina glava izgledala je kao da je utonula duboko u meki jastuk.
<BR>&nbsp;&nbsp;&nbsp;&nbsp;&nbsp;Kolvin zakucka po kalkulatoru. Žena koja skoči sa Empajer Stejt Bildinga padaće skoro četrnaest sekundi pre nego što tresne na ulicu. Neko ko pada u metalnoj kutiji sa visine od četrdeset šest hiljada stopa padao bi dva minuta i četrdeset pet sekundi pre nego što tresne o vodu.
<BR>&nbsp;&nbsp;&nbsp;&nbsp;&nbsp;O čemu je razmišljala? O čemu su oni razmišljali?
<BR>&nbsp;&nbsp;&nbsp;&nbsp;&nbsp;Najpopularnije pesme i rok-video spotovi traju oko tri minuta, pomisli Kolvin. To je dobra dužina trajanja; nedovoljno da dosadi, dovoljno da se ispriča čitava priča.
<BR>&nbsp;&nbsp;&nbsp;&nbsp;&nbsp;"Prokleto nam je drago što si sa nama", reče ponovo Bil Montgomeri.
<BR>&nbsp;&nbsp;&nbsp;&nbsp;&nbsp;"Boga mu", šapnuo je Bil Montgomeri Kolvinu ispred sale za telekonferencije u firmi dvadeset sedam meseci ranije, "jesi li sa nama ili protiv nas?"
<BR>&nbsp;&nbsp;&nbsp;&nbsp;&nbsp;Telekonferencija je bila prilično nalik na seansu. Grupa je sedela u polumraku prostorija međusobno udaljenih stotinama hiljada milja i komunicirala glasovima koji su dopirali niotkuda.
<BR>&nbsp;&nbsp;&nbsp;&nbsp;&nbsp;"Pa, tako vam to izgleda ovde", začuo se glas KSC-a. "Šta ćemo?"
<BR>&nbsp;&nbsp;&nbsp;&nbsp;&nbsp;"Videli smo ono što si poslao faksom", rekao je Maršalov glas, "ali još nam nije jasno zašto bi trebalo da razmotrimo odbacivanje zasnovano na tako maloj anomaliji. Uveravao si nas da je taj materijal toliko bezbedan da bismo mogli da ga šutiramo oko zgrade."
<BR>&nbsp;&nbsp;&nbsp;&nbsp;&nbsp;Fil Mekgvajer, glavni inžinjer Kolvinovog projektnog tima, uzvrpoljio se na stolici i progovorio preglasno. Telefoni za telekonferenciju sa četiri linije imali su zvučnike blizu svake stolice i mogli su da uhvate i najtiši zvuk. "Vi stvarno ne razumete, zar ne?" gotovo je viknuo Mekgvajer. "U pitanju je kombinacija tih hladnih temperatura i verovatnoća električne aktivnosti u sloju oblaka - to izaziva probleme. U proteklih pet letova, bilo je tri pojave kratkotrajne struje u vodovima koji spajaju linearno podešene naboje SRB-a sa komandim antenama sistema obezbeđenja..."
<BR>&nbsp;&nbsp;&nbsp;&nbsp;&nbsp;"Pojave kratkotrajne struje", reče glas iz KSC-a, "ali unutar parametara bezbednosti leta?"
<BR>&nbsp;&nbsp;&nbsp;&nbsp;&nbsp;"Pa... jeste", reče Mekgvajer. Zvučao je kao da će zaplakati. "Ali to je unutar parametara zato što mi stalno potpisujemo odobrenja i iznova pišemo te proklete parametre. Naprosto, ne znamo zašto podešeni naboji C-12B u sistemu bezbednosti SRB-a i ET-a registruju kratkotrajnu struju kada nijedna funkcija za aktiviranje nije odaslana. Rodžer smatra da možda vodovi LSC-a za aktiviranje ili sama smesa C-12 mogu slučajno da dopuste statički elektricitet koji simulira komandni signal... Ma, do đavola, Rodžere, reci im."
<BR>&nbsp;&nbsp;&nbsp;&nbsp;&nbsp;"Gospodine Kolvine?" začuo se Maršalov glas.
<BR>&nbsp;&nbsp;&nbsp;&nbsp;&nbsp;Kolvin se nakašlja. "Već neko vreme to posmatramo. Preliminarni podaci nagoveštavaju da temperature ispod dvadeset osam stepeni po Farenhajtu dozvoljavaju da ostaci cink-oksida u punjenju C-12B provode lažni signal... ako ima dovoljno statičkog elektriciteta... teorijski..."
<BR>&nbsp;&nbsp;&nbsp;&nbsp;&nbsp;"Ali o tome još nemate čvrste baze podataka?" začu se Maršalov glas.
<BR>&nbsp;&nbsp;&nbsp;&nbsp;&nbsp;"Ne", reče Kolvin.
<BR>&nbsp;&nbsp;&nbsp;&nbsp;&nbsp;"I potpisali ste Kritično odobrenje broj jedan, koje potvrđuje spremnost za let prilikom poslednja tri leta?"
<BR>&nbsp;&nbsp;&nbsp;&nbsp;&nbsp;"Da", reče Kolvin.
<BR>&nbsp;&nbsp;&nbsp;&nbsp;&nbsp;"Pa", reče glas KSC-a, "čuli smo šta kažu inžinjeri iz Bonet-HCS-a, a sad, šta mislite da čujemo preporuke menadžmenta?"
<BR>&nbsp;&nbsp;&nbsp;&nbsp;&nbsp;Bil Montgomeri je objavio petominutnu pauzu i ekipa menadžera okupila se u hodniku. "Boga mu, Rodžere, jesi li ovde sa nama ili protiv nas?"
<BR>&nbsp;&nbsp;&nbsp;&nbsp;&nbsp;Kolvin je odvratio pogled.
<BR>&nbsp;&nbsp;&nbsp;&nbsp;&nbsp;"Ozbiljno", odbrusio je Montgomeri. "Sektor LCS doneo je ovoj kompaniji 215 miliona dolara profita ove godine, a tvoj rad bio je važan deo tog uspeha, Rodžere. Sada kao da si spreman da sve to pustiš u slivnik zbog nekih prokletih rezultata kratkotrajne telemetrije koji ne znače ništa kada se uporede sa poslom koji smo obavili kao ekipa. Za nekoliko meseci se otvara mesto potpredsednika, Rodžere. Nemoj da zajebeš svoje izglede tako što ćeš izgubiti glavu kao onaj histerični Mekgvajer."
<BR>&nbsp;&nbsp;&nbsp;&nbsp;&nbsp;"Spremni?" upita glas KSC-a kada je prošlo pet minuta.
<BR>&nbsp;&nbsp;&nbsp;&nbsp;&nbsp;"Za", reče potpredsednik Bil Montgomeri.
<BR>&nbsp;&nbsp;&nbsp;&nbsp;&nbsp;"Za", reče potpredsednik Lari Miler.
<BR>&nbsp;&nbsp;&nbsp;&nbsp;&nbsp;"Za", reče potpredsednik Stiv Kahil.
<BR>&nbsp;&nbsp;&nbsp;&nbsp;&nbsp;"Za", reče direktor projekta Tom Vajskot.
<BR>&nbsp;&nbsp;&nbsp;&nbsp;&nbsp;"Za", reče direktor projekta Rodžer Kolvin.
<BR>&nbsp;&nbsp;&nbsp;&nbsp;&nbsp;"Fino", reče KSC. "Preneću preporuku. Gospodo, žao mi je što nećete sutra biti tu da posmatrate lansiranje."
<BR>&nbsp;&nbsp;&nbsp;&nbsp;&nbsp;Kolvin okrenu glavu kada ga Bil Montgomeri pozva sa svoje strane kabine. "Hej, mislim da vidim Long Ajlend."
<BR>&nbsp;&nbsp;&nbsp;&nbsp;&nbsp;"Bile", reče Kolvin, "koliko je kompanija ove godine zaradila na izmenama C-12B?"
<BR>&nbsp;&nbsp;&nbsp;&nbsp;&nbsp;Montgomeri otpi malo pića i ispruži noge u unutrašnjosti 'Golfske struje' udešenoj poput sobe. "Mislim, oko četiri stotine miliona, Rodže. Zašto?"
<BR>&nbsp;&nbsp;&nbsp;&nbsp;&nbsp;"A da li je Agencija ikada ozbiljno razmišljala o tome da radi sa nekim drugim posle... posle?"
<BR>&nbsp;&nbsp;&nbsp;&nbsp;&nbsp;"Sranje", reče Tom Vajskot, "kome bi mogli da se obrate? Držimo im muda u procepu. Razmišljali su o tome par meseci, a onda su dopuzali natrag. Ti si najbolji dizajner bezbednosnih sistema podešenih naboja i čvrstih hipergoriva u zemlji, Rodže."
<BR>&nbsp;&nbsp;&nbsp;&nbsp;&nbsp;Kolvin klimnu glavom, poradi na tren na kalkulatoru i zatvori oči.
<BR>&nbsp;&nbsp;&nbsp;&nbsp;&nbsp;Čelična šipka spusti mu se preko krila i kolica u kojima je sedeo počeše da se uspinju sve više i više. Vazduh je postajao razređen i hladan, škripa točkova po šinama pretvorila se u tanki vrisak kada su kolica tobogana prošla iznad oznake za šest milja.
<BR>&nbsp;&nbsp;&nbsp;&nbsp;&nbsp;U slučaju gubitka pritiska u kabini, maske sa kiseonikom ispašće iz tavanice. Molimo vas da ih čvrsto stavite na usta i nos i da normalno dišete.
<BR>&nbsp;&nbsp;&nbsp;&nbsp;&nbsp;Kolvin virnu napred, prema strašnom usponu tobogana, naslutivši približavanje samog vrha i prazninu iza toga.
<BR>&nbsp;&nbsp;&nbsp;&nbsp;&nbsp;Male kombinacije maski i rezervoara sa kiseonikom zvale su se LAD - lični aparati za disanje. LAD-ovi četiri od ukupno pet članova posade izvađeni su sa okeanskog dna. Svi su bili aktivirani. Iz petominutne rezerve vazduha u svakom od njih, bilo je utrošeno po dva minuta i četrdeset pet sekundi.
<BR>&nbsp;&nbsp;&nbsp;&nbsp;&nbsp;Kolvin je posmatrao približavanje prvog vrha tobogana.
<BR>&nbsp;&nbsp;&nbsp;&nbsp;&nbsp;Začu se sirov metalni zvuk i on oseti trzaj kada kolica pređoše preko vrha i sleteše sa šina. Ljudi u kolicima iza Kolvina vrisnuše i nastaviše da vrište.
<BR>&nbsp;&nbsp;&nbsp;&nbsp;&nbsp;Kolvin polete napred i zgrabi šipku kada se tobogan obrušio u devet milja ništavila. On otvori oči. Jedan pogled kroz prozor 'Golfske struje' bio mu je dovoljan da se uveri da su tanke linije podešenih naboja koje je tamo stavio uklonile levo krilo čisto, hirurški. Stopa obrtanja nagoveštavala je da je preostao dovoljno veliki patrljak desnog krila da obezbedi površinu potrebnu da krajnje ubrzanje ostane nešto niže od maksimalnog. Dva minuta i četrdeset pet sekundi, plu-minus četiri sekunde.
<BR>&nbsp;&nbsp;&nbsp;&nbsp;&nbsp;Kolvin posegnu za svojim kalkulatorom, ali on je slobodno leteo po kabini i sudarao se sa razbacanim bocama, čašama, jastucima i telima koja nisu bila vezana za sedište. Vrištanje je bilo veoma glasno.
<BR>&nbsp;&nbsp;&nbsp;&nbsp;&nbsp;Dva minuta i četrdeset pet sekundi. Dovoljno vremena da misli na mnogo toga. I možda, samo možda, posle dve i po godine spavanja ispunjenog snovima, možda će to biti dovoljno vremena da nakratko odrema bez ikakvih snova.
<BR>&nbsp;&nbsp;&nbsp;&nbsp;&nbsp;Kolvin zatvori oči.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
