<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Den Simons: SMRT KENTAURA
<P>&nbsp;&nbsp;&nbsp;&nbsp;&nbsp;Učitelj i dečak uspinjali su se strmim lukom travnjaka koji je gledao na najjužniju okuku reke Mizuri. Povremeno su dizali pogled prema otmenoj gazdinskoj kući od opeka koja je stajala na uzvisini. Na njenim nizovima visokih prozora i širokim francuskim vratima videli su se odrazi isprekidanih šara golih grana naspram sivog neba. I dečak i mladić znali su da je velika kuća najverovatnije prazna - njen vlasnik provodio je samo nekoliko nedelja godišnje u gradu - ali prilazak tako blizu omogućio im je da osete prijatnu napetost ometanja poseda, uz izvanredan vidik.
<BR>&nbsp;&nbsp;&nbsp;&nbsp;&nbsp;Stotinu stopa od kuće, oni prestaše da se penju i sedoše, naslonivši se leđima na drvo koje ih je štitilo od blagog povetarca i zaklanjalo od slučajnog pogleda bilo koga ko bi se nalazio u kući. Sunce je bilo veoma toplo, lažna prolećna toplota koju će gotovo sigurno oterati najmanje još jedan nalet snega pre nego što se ne vrati u punoj snazi. Široki, prostrani travnjak koji se spuštao do pruge i reke dve stotine jardi niže, bio je prošaran jedva primetnim, zelenim mrljama zemlje koja se kravila. Vazduh je mirisao na subotu.
<BR>&nbsp;&nbsp;&nbsp;&nbsp;&nbsp;Učitelj uze kratku travku, uvi je prstima i poče zamišljeno da je žvaće. Dečak iščupa parče, začkilji u njega jedan dugi trenutak, pa učini isto.
<BR>&nbsp;&nbsp;&nbsp;&nbsp;&nbsp;"Gospodine Kenan, mislite da će reka ove godine opet da naraste i poplavi sve k'o prošli put?" upita dečak.
<BR>&nbsp;&nbsp;&nbsp;&nbsp;&nbsp;"Ne znam, Teri", reče mladić. Nije se okrenuo da pogleda dečaka, već je podigao lice prema suncu i zatvorio oči.
<BR>&nbsp;&nbsp;&nbsp;&nbsp;&nbsp;Dečak osmotri učitelja iskosa i primeti da se riđe dlačice u njegovoj bradi presijavaju na sunčevom svetlu. Teri nasloni glavu na grubu koru starog bresta, ali bio je previše živahan da bi zatvorio oči duže od nekoliko sekundi.
<BR>&nbsp;&nbsp;&nbsp;&nbsp;&nbsp;"Mislite da će preplaviti Glavnu, ako dođe do toga?"
<BR>&nbsp;&nbsp;&nbsp;&nbsp;&nbsp;"Ne verujem, Teri. Takve poplave nailaze samo jednom u nekoliko godina."
<BR>&nbsp;&nbsp;&nbsp;&nbsp;&nbsp;Nijedan učesnik u razgovoru nije smatrao nimalo čudnim to što učitelj komentariše događaje koje nikada nije iskusio iz prve ruke. Kenan je bio u malom gradu u Mizuriju tek nešto manje od sedam meseci i stigao je na taj neverovatno vreli Praznik Rada, neposredno pred početak škole. Poplava je bila vest stara već četiri meseca. Iako je imao samo deset godina, Teri Bester je video tri takve poplave u životu i sećao se kako je njegov otac psovao i trupkao po jutarnjoj tami lanjskog aprila kada su ga dobrovoljni vatrogasci pozvali da siđe i pomogne na nasipu.
<BR>&nbsp;&nbsp;&nbsp;&nbsp;&nbsp;Zvižduk voza dopre do njih sa severa, doplerovani zvuk tanan u toplom vazduhu. Učitelj otvori oči da bi dočekao prispeće teretnjaka iz Sen Luisa koji stiže u jedanaest pre podne. Obojica su brojala vagone dok je dugačak voz tutnjao ispod njih, uz brektanje dizelke i podizanje zvižduka koji je utihnuo kada su poslednji vagoni nestali prema gradu za okukom na pruzi kojom samo što su dopešačili.
<BR>&nbsp;&nbsp;&nbsp;&nbsp;&nbsp;"Auh, dobro da nismo bivali dole", reče Teri naglas.
<BR>&nbsp;&nbsp;&nbsp;&nbsp;&nbsp;"Bili", reče g. Kenan.
<BR>&nbsp;&nbsp;&nbsp;&nbsp;&nbsp;"A?" reče Teri i pogleda čoveka.
<BR>&nbsp;&nbsp;&nbsp;&nbsp;&nbsp;"Nismo bili dole", ponovi bradati mladić uz prizvuk ozlojeđenosti u glasu.
<BR>&nbsp;&nbsp;&nbsp;&nbsp;&nbsp;"Jah", reče Teri, a onda zavlada tišina. Gospodin Kenan zatvori oči i ponovo nasloni glavu na deblo. Teri ustade da gađa kuću zamišljenim kamenjem. Osetivši učiteljevo neodobravanje, on prestade sa pantomimom i stade okrenut prema drvetu, oslonjen bradom o koru, začkiljivši naviše u visoko granje.
<BR>&nbsp;&nbsp;&nbsp;&nbsp;&nbsp;"Dva'es' šes'", reče Teri.
<BR>&nbsp;&nbsp;&nbsp;&nbsp;&nbsp;"Čega to?"
<BR>&nbsp;&nbsp;&nbsp;&nbsp;&nbsp;"Vagona u vozu. Izbroj'o sam dvadeset šest."
<BR>&nbsp;&nbsp;&nbsp;&nbsp;&nbsp;"Mmmmmm. Ja sam izbrojao dvadeset četiri."
<BR>&nbsp;&nbsp;&nbsp;&nbsp;&nbsp;"Jah. I ja. To sam mislio da kažem. Dva'es' čet'ri, to sam mislio."
<BR>&nbsp;&nbsp;&nbsp;&nbsp;&nbsp;Kenan se nagnu napred i poče da okreće travku u rukama. Misli su mu bile daleko. Teri je jahao nevidljivog konja u malim krugovima dok je oponašao zvuke galopiranja duboko u grlu. Dodao je šlajmasti zvuk pucnja iz puške, uhvatio se za grudi i smandrljao sa konja. Dečak se mlitavo skotrljao nizbrdo i zaustavio sav zgrčen i prekriven travom nepune tri stope od učitelja.
<BR>&nbsp;&nbsp;&nbsp;&nbsp;&nbsp;Kenan ga okrznu pogledom, a onda pogleda prema reci. Mizuri je tekao, mrk kao kafa, složen zbog neprestano različitih šara vrtloga i virova.
<BR>&nbsp;&nbsp;&nbsp;&nbsp;&nbsp;"Teri, da li si znao da je ovo najjužnija okuka reke Mizuri? Baš ovde?"
<BR>&nbsp;&nbsp;&nbsp;&nbsp;&nbsp;"A-a", reče dečak.
<BR>&nbsp;&nbsp;&nbsp;&nbsp;&nbsp;"Jeste", reče učitelj i pogleda preko, ka suprotnoj obali.
<BR>&nbsp;&nbsp;&nbsp;&nbsp;&nbsp;"Hej, gos'in Kenan?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Šta će da se desi u ponedeljak?"
<BR>&nbsp;&nbsp;&nbsp;&nbsp;&nbsp;"Na šta misliš?" upita Kenan, iako je znao na šta je dečak mislio.
<BR>&nbsp;&nbsp;&nbsp;&nbsp;&nbsp;"Znate, u Priči."
<BR>&nbsp;&nbsp;&nbsp;&nbsp;&nbsp;Mladić se nasmeja i baci travku. Za kratki tren Teri pomisli da je taj učiteljev pokret bio kao kod neke devojčice, ali smesta otera tu misao iz glave.
<BR>&nbsp;&nbsp;&nbsp;&nbsp;&nbsp;"Znaš da ne mogu da ti ispričam pre nego što ispričam ostalima, Teri. To ne bi bilo pošteno, zar ne?"
<BR>&nbsp;&nbsp;&nbsp;&nbsp;&nbsp;"Aoooo", reče dečak, ali bilo je to tek površno jadikovanje i nešto u njegovom tonu nagoveštavalo je da je zadovoljan odgovorom. Njih dvojica ustadoše. Kenan obrisa tur pantalona, a onda izvuče travčice iz zamršene kose deteta. Zajedno siđoše nizbrdo prema železničkoj pruzi i gradu.
<BR>
<BR>&nbsp;&nbsp;&nbsp;&nbsp;&nbsp;Kentaur, neo-maca i majmun-mag kretali su se beskrajnim Morem Trave. Gernisavijen je bila suviše niska da bi videla iznad visoke trave i morala je da jaše na Rolovim leđima. Kentauru to nije smetalo - nije čak ni primećivao njenu težinu - i uživao je u razgovorima sa njom dok se probijao prsima kroz namreškane talase trave boje limuna. Iza njih je išao Dobi, laganim hodom i komičnim, antropoidnim koracima, uz pevušenje delova nerazaznatljivih melodija.
<BR>&nbsp;&nbsp;&nbsp;&nbsp;&nbsp;Devet dana gacali su Morem Trave. Daleko iza njih bile su Uklete Ruševine i pretnja pacova-paukova. Daleko napred - još izvan vidokruga - bio je njihov neposredni cilj, Planine Izmaglice. Dobi je noću koristio svoj masivni ranac i vadio iz njega veliki svileni kišobran šatora. Složene narandžaste oznake ukrašavale su plavu kupolu. Gernisavijen je volela zvuk večernjeg vetra koji je rastao i pomerao hiljadu milja trave, šuškajući svilenim baldahinom iznad njih.
<BR>&nbsp;&nbsp;&nbsp;&nbsp;&nbsp;Bili su oprezni sa vatrom. Jedna nemarna varnica mogla je da zapali čitavo More i od toga ne bi mogli da umaknu.
<BR>&nbsp;&nbsp;&nbsp;&nbsp;&nbsp;Rol se vraćao iz večernjeg lova sa lukom preko ramena i mlitavim govečetom u masivnoj ruci. Posle večere, često su tiho razgovarali ili slušali kako Dobi svira na čudnom duvačkom instrumentu koji je pronašao u Ljudskim Ruševinama. Kako je noć odmicala, Dobi je pokazivao sazvežđa - Labuda, Melamov Luk, Kristalni Neboplov i Malu Liru. Rol je pripovedao priče o hrabrosti i žrtvovanju koje su prenošene kroz šest pokolenja ratnika Klana Kentaura.
<BR>&nbsp;&nbsp;&nbsp;&nbsp;&nbsp;Jedne večeri, pošto su pažljivo ugasili vatru, Gernisevijen je progovorila. Glas joj je zvučao tanušno pod plamtanjem zvezda i gotovo se gubio u dubokom uzdisanju vetra u travi.
<BR>&nbsp;&nbsp;&nbsp;&nbsp;&nbsp;"Kakvi su nam izgledi da zaista pronađemo dalekobacač?"
<BR>&nbsp;&nbsp;&nbsp;&nbsp;&nbsp;"To ne možemo da znamo", začu se siguran Rolov glas. "Samo moramo da nastavimo prema jugu i da se potrudimo koliko god možemo."
<BR>&nbsp;&nbsp;&nbsp;&nbsp;&nbsp;"Ali, šta ako Čarobnjaci tamo stignu prvi?" bila je uporna mrkožuta neo-maca.
<BR>&nbsp;&nbsp;&nbsp;&nbsp;&nbsp;Na to je odgovorio Dobi. "Najbolje da noću ne pričamo o Čarobnjacima", rekao je on. "Nikada ne pričajte o krljuštastim stvorenjima pošto se smrkne, tako je govorila moja Baka."
<BR>&nbsp;&nbsp;&nbsp;&nbsp;&nbsp;Ujutro su pojeli hladan doručak, pogledali čarobnu iglu u Dobijevom smerotragaču i ponovo nastavili put. Sunce je bilo blizu zenita kada se Rol iznenada ukoči i pokaza prema istoku.
<BR>&nbsp;&nbsp;&nbsp;&nbsp;&nbsp;"Gledajte!"
<BR>&nbsp;&nbsp;&nbsp;&nbsp;&nbsp;Isprva, Gernisavijen nije mogla da vidi ništa, ali pošto se pridržala tako što je uhvatila pregršt Rolove grive i podigla na njegovim širokim leđima, mogla je to da razazna - jedra! Nadimanje belih jedara naspram azurnog neba. A ispod napetog platna videla je i brod - ogroman brod - koji je škripao po drvenim točkovima čija visina mora da je iznosila dvadeset stopa.
<BR>&nbsp;&nbsp;&nbsp;&nbsp;&nbsp;A brod je išao pravo prema njima!
<BR>
<BR>&nbsp;&nbsp;&nbsp;&nbsp;&nbsp;Učionica je bila ružna i neudobna. Dugo je korišćena kao spremište i zidovi su još bili obeleženi i zasečeni na mestima gde su čuvane kutije i metalni sanduci sa mapama.
<BR>&nbsp;&nbsp;&nbsp;&nbsp;&nbsp;Prostorija je, kao i sama škola, bila stara, ali ne i živopisna. Nije budila nikakvu nostalgiju kao kod Normana Rokvela. Nekada visoke tavanice bile su spuštene pomoću loše uklopljenih akustičnih ploča koje su odsecale gornju trećinu prozora. Cevasta fluorescentna svetla visila su sa sivih šipki koje su izbijale kroz rupe u pločama tavanice. Pod je nekada bio gladak i lakiran, ali sada je bio toliko iskrzan da učenici nisu smeli da rizikuju da u kišnim danima izuju nakvašene teniske patike.
<BR>&nbsp;&nbsp;&nbsp;&nbsp;&nbsp;Dvadeset osam ružičastomrkih klupa od plastike i metala ispunjavalo je prostor predviđen za tri reda drvenih školskih klupa iz prethodnog veka. Klupe su bile dovoljno stare da su im ploče pod uglom bile izrezbarene i izgrebane, a njihove ružne, cevaste noge izbijale su novo iverje iz poda. Olovka se nije mogla smestiti na ploču klupe, a da se bučno ne skotrlja, a svaki put kada bi neko dete podiglo ploču da bi uzelo knjigu, mala prostorija odjeknula bi zvukom škripe metala i svezaka koje padaju na pod.
<BR>&nbsp;&nbsp;&nbsp;&nbsp;&nbsp;Prozori su bili visoki, iskrivljeni i, svi osim jednog, odbijali su da se otvore. Lanjskog septembra, kada je temperatura nastavila da se zadržava oko devedeset stepeni i kada su dečje patike tonule u asfalt igrališta, u maloj prostoriji bilo je gotovo neizdrživo, jer je samo pokoji retki dašak lahora dopirao kroz prozore.
<BR>&nbsp;&nbsp;&nbsp;&nbsp;&nbsp;Tabla je bila široka četiri stope i duž desne strane imala je napuklinu. Kenan ju je jednom upotrebio kako bi ilustrovao Raselinu San Andreas. Prvog dana ustanovio je da u učionici nema krede, da je tu samo jedan sunđer, da nema štapa za pokazivanje, globusa i da je prisutna samo jedna mapa koja se otvarala kao roletna (a i ona je poticala iz razdoblja pre Drugog svetskog rata), da nema polica i da je časovnik trajno zamrznut na jedan sat i dvadeset tri minuta. Kenan je zatražio zidni sat trećeg septembra i jedan stari postavljen je blizu vrata krajem januara. Često je prestajao da radi, pa je Kenan držao jevtini budilnik na svojoj katedri. Njegovo kuckanje postalo je zvučna podloga za sve ostale zvukove u prostoriji. Povremeno je podešavao budilnik da bi označio kraj ispitivanja ili razdoblja čitanja u sebi. Poslednjeg dana pre Božićnog raspusta, pustio je da budilnik zazvoni u dva sata kako bi objavio kraj rada i početak jednosatne Božićne žurke. Drugi razredi ostavili su samo dvadeset poslednjih minuta tog dana za svoju žurku i mada je direktor ukorio Kenana zbog toga što ovaj nije pročitao brošuru o kućnom redu škole, taj incident potvrdio je podozrenje najvećeg broja dece u školi da je razred gospodina Kenana baš zabavno mesto.
<BR>&nbsp;&nbsp;&nbsp;&nbsp;&nbsp;Kenanovo sećanje na taj Božić uvek će biti vezano za plesnjivi, mutno osvetljeni podrum Rirdonove robne kuće, izbledele i jadne prodavnice jevtine robe u ulici Voter, gde je za svoje učenike četvrtog razreda kasno jedne večeri nakupovao poklone. Jedan po jedan, odabrao je jevtine prstenove, tegle tečnosti za pravljenje mehurova, igračke-vojnike, jedrilice od balse i komplete za modeliranje - svaki sa posebnom porukom na umu - da bi ih odneo kući i pakovao sve do ranih jutarnjih sati.
<BR>&nbsp;&nbsp;&nbsp;&nbsp;&nbsp;Kenan je prekrio oguljene zidove učionice plakatima, uključujući i ilustrovanu mapu Bostona koja je tri godine visila u njegovoj studentskoj sobi. Zidne novine menjao je svake tri nedelje. Sada se tamo nalazila ogromna mapa Planete Vrta na kojoj su bili označeni događaji iz Priče.
<BR>&nbsp;&nbsp;&nbsp;&nbsp;&nbsp;Nije mogao da uradi ništa sa slabim mirisom trulog maltera i otpadne vode koji se osećao u prostoriji. Nije mogao ni da izmeni iritirajuće zujanje i treprenje svetiljki na plafonu. Ali kupio je staru naslonjaču na buvljoj pijaci i pozajmio tepih od svog stanodavca, pa je svakog popodneva u jedan i deset, neposredno posle pauze za ručak i pre početka nastave jezika, Kenan sedeo u fotelji sa izvaljenim oprugama, dok se dvadeset sedmoro dece tiskalo u uglu gde se nalazio tepih, a priča se nastavljala.
<BR>
<BR>&nbsp;&nbsp;&nbsp;&nbsp;&nbsp;Gernisavijen i Dobi dali su svoja dva poslednja novčića da bi ušli u ogromnu arenu gde je Rol trebalo da se bori sa Nepobedivim Šrajkom. Svuda oko njih bile su tamne uličice i zabatni krovovi čuvenog Karvnala. Progurali su se kroz ulazni tunel sa gomilom i ušli u amfiteatar gde su stotine baklji bacale bizarne senke na tribine.
<BR>&nbsp;&nbsp;&nbsp;&nbsp;&nbsp;Oko kružne jame tiskale su se sve rase Vrta, ili radije, sve one rase koje nisu bile uništene pri otporu zlim Čarobnjacima: Drudi sa kapuljačama, mišićavi stanovnici drveća iz Velike Šume, grupa čupavaca u jarkim narandžastim odorama, mnoštvo vojnika-guštera koji su šištali, smejali se i vikali, zdepasti, niski Narod Močvare, i stotine mutanata. Noćni vazduh bio je ispunjen čudnim zvucima i još čudnijim mirisima. Prodavci su se drali da bi nadjačali buku i nudili pržena krila argoa i hladno pivo. Tamo, u areni, radnici su grabuljali pesak preko lokvi krvi koje su se sušile na mestima gde su prethodni učesnici Igre Smrti izgubili od Šrajka.
<BR>&nbsp;&nbsp;&nbsp;&nbsp;&nbsp;"Zašto mora da se bori?" upita Gernisavijen kada su zauzeli mesta na gruboj klupi.
<BR>&nbsp;&nbsp;&nbsp;&nbsp;&nbsp;"To je jedini način da zaradi hiljadu kredita, tako da sutra uveče možemo da pođemo Nebeskom Galijom", odgovori Dobi tihim glasom. Visoki mutant sede kraj njega na klupu i Dobi cimnu kraj svog ljubičastog ogrtača kako bi ga oslobodio.
<BR>&nbsp;&nbsp;&nbsp;&nbsp;&nbsp;"Ali zašto naprosto ne odemo iz grada splavom dalje na jug?" bila je uporna Gernisavijen. Rep male neo-mace šibao je levo desno.
<BR>&nbsp;&nbsp;&nbsp;&nbsp;&nbsp;"Rol je sve to već objasnio", šapnu Dobi. "Čarobnjaci znaju da smo u Karvnalu. Sigurno su već pokrili gradske kapije i dokove. Osim toga, pošto imaju leteće platforme, ne bismo nikada uspeli da ih preduhitrimo kada bismo išli peške ili splavom. Ne, Rol je u pravu. Ovo je jedini način."
<BR>&nbsp;&nbsp;&nbsp;&nbsp;&nbsp;"Ali niko ne može da pobedi Šrajka! Zar ne? Ta stvar je bila genetski stvorena za vreme Ratova Čarobnjaka kao mašina za ubijanje, je l' da?" reče Gernisavijen očajno. Žmirkala je kao da svetlo baklji stadiona smeta njenim očima.
<BR>&nbsp;&nbsp;&nbsp;&nbsp;&nbsp;"Da", reče Dobi, "ali on ne mora da ga pobedi da bi zaradio hiljadu kredita. Samo da ostane u životu tri minuta u istoj areni."
<BR>&nbsp;&nbsp;&nbsp;&nbsp;&nbsp;"Da li je ikome ikada to uspelo?" Gernisavijenin šapat bio je isprekidan.
<BR>&nbsp;&nbsp;&nbsp;&nbsp;&nbsp;"Pa... mislim..." započe Dobi, ali prekinu ga treštanje truba u areni. Galama gomile smesta se utiša. Baklje kao da zasjaše još jače i sa jedne strane široke jame teški portkulis podiže se u zid.
<BR>&nbsp;&nbsp;&nbsp;&nbsp;&nbsp;Šta je to portkulis?
<BR>&nbsp;&nbsp;&nbsp;&nbsp;&nbsp;To ti je nalik na velika, teška vrata sa šiljcima na dnu. Dakle, sve oči na stadionu bile su uperene u tu crnu rupu u zidu. Jedan dugi minut vladala je tišina tako duboka da se moglo čuti pucketanje i prštanje baklji. Onda izađe Šrajk.
<BR>&nbsp;&nbsp;&nbsp;&nbsp;&nbsp;Bio je visok oko sedam i po stopa i blistao je na svetlu kao uglačani čelik. Šiljci oštri kao brijač izvijali su se poput sečiva srpova sa različitih delova njegovog glatkog, metalnog egzoskeleta. Laktovi i kolena bili su mu zaštićeni prstenom prirodnog oklopa koji je takođe bio prekriven kratkim šiljcima. Jedan šiljak izbijao mu je čak i iz visokog čela, odmah iznad crvenih očiju sa mnoštvom površina koje su buktale kao plameni rubini. Šake su mu bile kandže sa pet zakrivljenih, metalnih sečiva koja su se otvarala i zatvarala tako brzo da se nisu mogla ni videti. Kandže su radile škljoc-škljoc, škljoc-škljoc.
<BR>&nbsp;&nbsp;&nbsp;&nbsp;&nbsp;Šrajk lagano krenu ka središtu arene, posrćući kao kip oštrih ivica koji uči da hoda. Diže glavu, škljocnu borbenom gubicom, a crvene oči pretražiše gomilu kao da tragaju za budućom žrtvom.
<BR>&nbsp;&nbsp;&nbsp;&nbsp;&nbsp;Najednom, muk se prekide i stotine gledalaca počeše da zvižde, kliču i bacaju male predmete. Sve vreme dok je to trajalo, Šrajk je stajao nepomičan i nem, naizgled nesvestan baraža bukle i projektila. Samo jednom - kada je jedna velika dinja poletela sa tribina pravo prema Šrajkovoj glavi - tek tada se on udostojio da se pomeri. Ali kako se pomerio! Šrajk skoči dvadeset stopa u stranu skokom tako neverovatno brzim da je strašno stvorenje na sekund bilo nevidljivo. Gomila umuknu u strahopoštovanju.
<BR>&nbsp;&nbsp;&nbsp;&nbsp;&nbsp;Onda se ponovo oglasiše trube, visoka drvena vrata se otvoriše i prvi takmičar Kasnih Igara uđe unutra. Bio je to kameni div veoma sličan onome koji je jurio Dobija kada su prelazili preko Planina Izmaglice. Ali ovaj je bio veći - visok najmanje dvanaest stopa - i kao da je bio sav sazdan od čvrstih mišića.
<BR>&nbsp;&nbsp;&nbsp;&nbsp;&nbsp;"Nadam se da on neće pobediti Šrajka i uzeti nagradu pre nego što na Rola ne dođe red da se bori", reče Dobi. Gernisavijen uputi majmunu-čarobnjaku pogled pun neodobravanja.
<BR>&nbsp;&nbsp;&nbsp;&nbsp;&nbsp;Sve je bilo gotovo za dvadeset sekundi. U jednom trenutku, dva protivnika stajala su sučeljena na svetlu baklji i trenutak kasnije, Šrajk je ponovo bio u središtu arene, a kameni div ležao je u raznim delovima arene. Neki delovi još su mu se trzali.
<BR>&nbsp;&nbsp;&nbsp;&nbsp;&nbsp;Bilo je još četiri takmičara. Dva su očigledno bila samoubice - kojima je gomila bučno zviždala - jedan je bio pijani vojnik-gušter sa ojačanim samostrelom, a poslednji žestoki mutant sa sopstvenim telesnim oklopom i ratnom sekirom dvaput višom od Gernisavijen. Nijedan od njih nije potrajao više od minuta.
<BR>&nbsp;&nbsp;&nbsp;&nbsp;&nbsp;Onda se trube ponovo oglasiše i Rol ukaska u arenu. Gernisavijen je gledala kroz prste kako lepi kentaur, čiji je torzo bio nauljen i blistav, polazi prema Šrajku koji je čekao. Rol je nosio samo svoje lovačko koplje i laki štit. Ne - čekaj - o uzici oko vrata visila mu je neka bočica.
<BR>&nbsp;&nbsp;&nbsp;&nbsp;&nbsp;"Šta je to?" upita Gernisavijen, glasom koji je i njoj zvučao izgubljeno i drhtavo.
<BR>&nbsp;&nbsp;&nbsp;&nbsp;&nbsp;Dobi nije skrenuo pogled sa arene kada joj je odgovorio, "Jedna hemikalija koju sam pronašao u Ljudskim Ruševinama. Neka bogovi usliše moju želju da sam je dobro smešao."
<BR>&nbsp;&nbsp;&nbsp;&nbsp;&nbsp;Dole, u areni, Šrajk krenu u napad.
<BR>
<BR>&nbsp;&nbsp;&nbsp;&nbsp;&nbsp;Draga Vitni,
<BR>&nbsp;&nbsp;&nbsp;&nbsp;&nbsp;Da - u pravu si - ovaj deo zemlje jeste sedmi krug pustoši. Ponekad hodam ulicom (moj 'dom' je ovde na brdu, ako tako mogu da se nazovu četiri opremljene prostorije u truloj staroj zgradi od opeka), načas ugledam reku Mizuri i setim se onih sjajnih dana koje smo provodili na Kejpu za vreme prolećnog raspusta dok smo bili apsolventi. Sećaš se kada smo jahali plažom, pa je oluja sa gromovima počela da se približava od Zaliva, a Nar se toliko uplašio? (Pa smo morali da... ovaj... sačekamo da oluja prođe u kućici za čamce?)
<BR>&nbsp;&nbsp;&nbsp;&nbsp;&nbsp;Drago mi je što čujem da radiš u Senatorovoj kancelariji. Da li se sve devojke iz Veleslija direktno domognu takvih poslova, ili većina završi u Školi za buduće sekretarice, kod Kejti Gibs? (Izvini zbog ovoga - neko ovako zaglavljen u Prestonici Svih Lula Sveta kao ja ne bi trebalo da zakera - ili, kad sam već kod toga, da tera kera... Jesi li znala da svaka lula od šaše na zapadnoj polulopti potiče iz ovog grada. Na prozorskom pragu i haubi kola imam dva inča belog taloga kao dokaz za to.
<BR>&nbsp;&nbsp;&nbsp;&nbsp;&nbsp;Ne - ne idem mnogo u Sen Luis. To je put od pedesetak milja, a 'Volvo' mi ovde stoji kraj ivičnjaka već duže od mesec dana. Glava cilindra je probušena, a slanje delova ovamo traje oko deset godina. Sva sreća da sam uopšte pronašao garažu sa metričkim alatom. U Veliki Grad sam pre tri nedelje otišao autobusom. Krenuo sam odmah posle školskog petka i vratio se kući u nedelju uveče, na vreme da postanem potišten i da isplaniram nastavu. Na kraju nisam video mnogo toga izuzev tri filma i mnoštva knjižara. Konačno sam obišao Lučnu Kapiju. (Ne - neću te gnjaviti pojedinostima.) Najbolji deo vikenda predstavljalo je uživanje u milini dobrog hotela gde sam proveo dve noći.
<BR>&nbsp;&nbsp;&nbsp;&nbsp;&nbsp;Da odgovorim na tvoje pitanje - nije mi sasvim žao što sam došao na zapad da bih završio postdiplomske studije u Sen Luisu. Bio je to dobar program (ko može da se meri sa jedanaestomesečnim programom za magistraturu?), ali nisam očekivao da ću biti previše siromašan da bih zbrisao iz ove proklete države, a da ne moram ovde godinu dana da držim nastavu. Čak bi i to bilo u redu da sam mogao da pronađem mesto u Vebster Grouvzu ili u Univerzitetskom Gradu... ali u Prestonici Svih Lula Sveta. Ovo mesto - i ljudi - potiču pravo iz Oslobađanja.
<BR>&nbsp;&nbsp;&nbsp;&nbsp;&nbsp;Opet - to je samo jedna godina, a ako dobijem posao kod Hovejn Akada ili u Eksperimentalnoj školi (jesi li skoro uopšte videla Fenta koji iole vredi?), ova godina mogla bi da bude neprocenjivo radno iskustvo.
<BR>&nbsp;&nbsp;&nbsp;&nbsp;&nbsp;Znači, želiš da čuješ više o mojim učenicima? Šta može da se kaže o gomili seoskih učenika četvrtog razreda? Već sam ti pričao za neke blesavluke Ludog Donalda. Da ovaj ubogi srez poseduje ijedan program za posebno obrazovanje ili zaostale učenike, on bi se našao tamo. Umesto toga, ja mu nabacim laso i trudim se da ga sprečim da nekoga ne povredi. Da vidimo, onda, o kome još ostaje da ti pričam?
<BR>&nbsp;&nbsp;&nbsp;&nbsp;&nbsp;Monika - naša lokalna devetogodišnja seks-bomba. Bacila je oko na mene, ali zadovoljiće se i Krejgom Stirsom iz šestog razreda ukoliko ja ne budem slobodan.
<BR>&nbsp;&nbsp;&nbsp;&nbsp;&nbsp;Sara - stvarno slatko dete, Kovrdžava, puslica sa licem u obliku srca. Dopada mi se Sara. Majka joj je umrla prošle godine i mislim da joj je potrebna dodatna doza pažnje.
<BR>&nbsp;&nbsp;&nbsp;&nbsp;&nbsp;Bred - Bred je razredni moron. Gluplji od Donalda, ako je to uopšte moguće. Dvaput je ponavljao. (Da... u ovom srezu klinci ponavljaju... i dobijaju batine.) Ne predstavlja problem što se discipline tiče. Bred je samo krupan glupan u radničkom kombinezonu, sa šerpa-frizurom.
<BR>&nbsp;&nbsp;&nbsp;&nbsp;&nbsp;Tereza - Evo devojčice koja bi ti prirasla srcu, Vit. Luda za konjima! Ima ždrebe sa kojim nastupa na priredbama ovde i u Ilinoisu. Ali plašim se da se Tereza loži na Mistiku Kaubojki. Verovatno ne bi prepoznala englesko sedlo ni kada bi sela na njega. To dete svaki dan u školu nosi kaubojske čizme i drži češagiju u klupi.
<BR>&nbsp;&nbsp;&nbsp;&nbsp;&nbsp;Tu su i Čak i Orvil (!), Vilijam-zovi-me-Bil i Tereza (još jedna), Bobi Li i Alisa, Alisina bliznakinja Agnes i tako dalje.
<BR>&nbsp;&nbsp;&nbsp;&nbsp;&nbsp;Oh, pomenuo sam prošli put i Terija Bestera, ali želim da ti malo više pričam o njemu. On je ružno dete - sav je rošav i ima podvaljke. Kosa mu visi preko očiju, a majka mora da mu je krati makazama za šišanje ograde. Svakog dana u godini nosi istu prljavu kariranu košulju, ima rupe u đonovima čizama, a jedna potpetica mu nedostaje. (Jesi li stekla sliku? To dete je došlo pravo sa Duvanskog Puta!)
<BR>&nbsp;&nbsp;&nbsp;&nbsp;&nbsp;Ipak - Teri mi je omiljen. Prvog dana u školi, hteo sam nešto da naglasim i mahao sam rukom na svoj uobičajeni, teatralni način, a Teri (koji sedi odmah napred, za razliku od većine drugih dečaka) bacio se na pod. Razbesneo sam se na njega zbog glupiranja, a onda sam mu primetio lice. Dete je bilo na smrt preplašeno! Očigledno su ga kod kuće, mlatili pa se sagnuo iz navike.
<BR>&nbsp;&nbsp;&nbsp;&nbsp;&nbsp;Teri kao da je rešio da se uklopi u svaki stereotip siromašnog deteta. Čak vucara okolo kutiju sa priborom za cipele kućne proizvodnje i zarađuje po koju paru čisteći čizme ovih brđana kod kafane 'Kap rose' i 'Berindžerovog bara i roštilja', gde mu visi matori.
<BR>&nbsp;&nbsp;&nbsp;&nbsp;&nbsp;U svakom slučaju, da skratim priču, klinac provodi mnogo vremena sa mnom. Često se pojavi ovde, na zadnjoj verandi, oko pet i trideset ili šest sati. Uglavnom ga pozovem da ostane na večeri - mada, kada mu kažem da sam zauzet i da moram da pišem ili tako to, kao da se ne ljuti zbog toga, već se vrati sledeće večeri. Ponekad, dok čitam, zaboravim da je on tu sve do deset ili jedanaest sati. Njegovi roditelji kao da ne mare gde je ili kada dolazi kući. Kada sam se vratio sa vikenda provedenog u Sen Luisu, stari, dobri Teri sedeo je na mojim zadnjim stepenicama sa tim besmislenim priborom za čišćenje cipela. Koliko znam, mogao je tu da sedi još od petka uveče.
<BR>&nbsp;&nbsp;&nbsp;&nbsp;&nbsp;Prošlog vikenda, mirno je pomenuo nešto od čega se meni digla kosa na glavi. Rekao je da su se prošle godine, kada je on bio u trećem razredu, 'Mama i Matori strašno potukli'. Konačno, Mama je zaključala ulazna vrata kada je pijani otac izišao na verandu da vrišti na susede ili tako nešto. Tip je sve više i više besneo zbog toga što nije mogao da uđe, pa je počeo da urla da će ih sve pobiti. Teri kaže da je on držao u zagrljaju svoju šestogodišnju sestru, dok je Mama plakala i vrištala, a onda je Matori izbio nogom vrata. Nastavio je tako što je tresnuo Terijevu majku po ustima, a dvoje dece odvukao napolje u kamionet. Odveo ih je do Druma Pilane (u obližnjoj šumi nacionalnog parka Bun) i na kraju izbacio decu iz kabine i skinuo sačmaricu sa postolja. (Ovde svi nose puške u kamionetima, Vit. Pomišljao sam da nabavim sošku za 'Volvo'!)
<BR>&nbsp;&nbsp;&nbsp;&nbsp;&nbsp;Možeš da zamisliš kako mi je Teri sve to pričao. Malo-malo, pa bi zastao da ukloni kosu sa očiju, ali glas mu je bio smiren kao da mi prepričava neku TV seriju koju je nekada gledao.
<BR>&nbsp;&nbsp;&nbsp;&nbsp;&nbsp;I tako je otac izvukao osmogodišnjeg Terija i njegovu malu sestru među stabla i rekao im da kleknu i pomole se Bogu za oproštaj, pošto će ih ubiti. Teri kaže da je matora pijanica mahala dvocevkom prema njemu i da je njegova sestrica, Sindi, 'prosto upiškila gaćice, na licu mesta'. Umesto da puca, Terijev otac samo se oteturao u šumu i ostao tamo da nekoliko minuta psuje ka nebu. Onda je strpao decu natrag u kamionet i odvezao ih kući. Majka nije podnela tužbu.
<BR>&nbsp;&nbsp;&nbsp;&nbsp;&nbsp;Viđao sam gospodina Bestera po gradu. On me podseća na onoga, kako se zvaše, u filmskoj verziji Ubiti pticu rugalicu. Znaš, onog farmera-rasistu koga ubija Bu Radli. Čekaj malo, da pogledam. (Bob Evel!)
<BR>&nbsp;&nbsp;&nbsp;&nbsp;&nbsp;Tako možeš da vidiš zbog čega dozvoljavam Teriju da toliko vremena provodi sa mnom. Potreban mu je u blizini neki pozitivan muški model... kao i osetljiva odrasla osoba sa kojom će razgovarati i od nje učiti. Usvojio bih Terija kada bi to bilo moguće.
<BR>&nbsp;&nbsp;&nbsp;&nbsp;&nbsp;Sada znaš malo o tome kako živi druga polovina. To je jedini razlog zbog koga je ova godina bila tako važna, iako je predstavljala pravo čistilište. Deo mene jedva čeka da se vrati tebi, moru i pravom gradu gde ljudi pravilno govore i gde možeš da uđeš u drogeriju i poručiš frape, a da se ne zabulje u tebe. Ali deo mene zna koliko je ova godina važna - kako za mene, tako i za decu koju dodirujem svojim prisustvom ovde. Samo pripovedanje priče koju im pričam nešto je što inače nikada ne bi dobili.
<BR>&nbsp;&nbsp;&nbsp;&nbsp;&nbsp;Pa, nema više papira, a još malo pa će jedan ujutro. Sutra je škola. Sve najbolje tvojoj porodici, Vit; reci Senatoru da nastavi tako dobro da radi. Uz malo sreće (i dobre volje glave cilindra), videćeš me negde sredinom juna.
<BR>&nbsp;&nbsp;&nbsp;&nbsp;&nbsp;Čuvaj se. Piši, molim te. Samotno je ovde, u šumama Mizurija.
<BR>
<BR>&nbsp;&nbsp;&nbsp;&nbsp;&nbsp;S ljubavlju,
<BR>&nbsp;&nbsp;&nbsp;&nbsp;&nbsp;Pol
<BR>
<BR>&nbsp;&nbsp;&nbsp;&nbsp;&nbsp;Velika Nebeska Galija kretala se između visokih obala stratokumulusa koji su hvatali poslednje ružičaste zrake sutona. Rol, Dobi i Gernisavijen stajali su na palubi i posmatrali kako veliko oko sunca lagano tone u sloj oblaka ispod njih. S vremena na vreme, kapetan Kokus izvikivao je naređenja šimpanzama-mornarima koji su se verali po vezovima i jedrima visoko iznad palube. Povremeno, kapetan se okretao i mrmljao tiha naređenja prvom oficiru, koji ih je prenosio kroz metalnu cev. Gernisavijen je mogla da oseti fino podešavanje skrivenih rezervoara antigravitacione tečnosti.
<BR>&nbsp;&nbsp;&nbsp;&nbsp;&nbsp;Svetlost je konačno zamrla, izuzev prvih treptaja zvezda i dva mala meseca koji su hitali iznad sloja oblaka. Nevidljivi mornari upalili su signalne fenjere koji su visili sa vrhova katarki i jarbola. Visoke kule oblaka izgubile su i poslednji sjaj i Dobi je predložio da njih troje siđu i pripreme se za proslavu Prolećne ravnodnevice.
<BR>&nbsp;&nbsp;&nbsp;&nbsp;&nbsp;A kakva je to bila proslava! Dugačak kapetanov sto bio je pretrpan izvrsnom hranom i retkim vinima. Bio je tu sočan pečeni bizon iz Severnih Stepa, sabljarka iz Južnog Zaliva i ledeno zvonasto voće iz dalekog Polutarnog Arhipelaga. Trideset gostiju - čak i dva stroga Druida - jelo je i smejalo se kao nikada ranije. Brodski poslužitelji neprestano su dosipali vino u čaše i ubrzo su zdravice potekle podjednako hitro kao i vino. U jednom trenutku, Dobi je ustao da nazdravi kapetanu Kokusu i njegovom sjajnom brodu, Dobi se obratio osedelom, starom nebeskom mornaru kao 'prefinjenom drugu-antropoidu', ali je malo zapleo jezikom kod te fraze pa je morao da počne iznova praćen opštim smehom. Kapetan Kokus uzvratio je kompliment tako što je nazdravio neustrašivom triju i pohvalio Rola zbog hrabre pobede na Igrama Smrti u Karvnalu. Niko nije pominjao nedostojanstveni odlazak Galije od gradskog tornja za usidrenje dok su dva odreda vojnika-guštera bila za petama poslednja tri putnika. Zvanice su pljeskale i klicale.
<BR>&nbsp;&nbsp;&nbsp;&nbsp;&nbsp;Onda je došlo vreme da započne Bal Ravnodnevice. Sto je počišćen, stolnjak zamotan, a onda je sam sto rastavljen u delove i odnesen. Gosti su stajali oko širokog zakrivljenja najniže palube i još jednom su prihvatili da im se napune čaše. Onda je brodski orkestar umarširao i počeo sa pripremama.
<BR>&nbsp;&nbsp;&nbsp;&nbsp;&nbsp;Kada je sve bilo spremno, kapetan Kokus pljesnuo je rukama i zavladala je tišina.
<BR>&nbsp;&nbsp;&nbsp;&nbsp;&nbsp;"Još jednom formalno želim dobrodošlicu svima vama na Dobrostivom Zefiru", rekao je kapetan gromko, "i svima vam želim sve najbolje u sezoni Ravnodnevice. A sada... neka počne ples!"
<BR>&nbsp;&nbsp;&nbsp;&nbsp;&nbsp;I uz konačni pljesak njegovih ruku, svetlost fenjera postade prigušena, orkestar zasvira, a veliki drveni kapci na trbuhu broda zanjihaše se i spustiše tako da ništa nije stajalo između putnika i dubina neba osim kristalnog poda. Začu se opšte uhhakanje i ahhakanje i svi i protiv volje ustuknuše za korak. To smesta bi propraćeno naletom smeha i pljeskom, a onda započe igranka.
<BR>&nbsp;&nbsp;&nbsp;&nbsp;&nbsp;I hitala je ta velika, graciozna Nebeska Galija u vazdušne reke noći. Da ju je neko gledao odozgo, video bi samo sjaj signalnih fenjera, a jedini zvuk bio bi uzdisanje i lepetanje vetra u jedrima, uz povremeni uzvik: "Sve je dobro!" sa osmatračnice na vrhu katarke. Ali odozdo, brod je buktao svetlom i odjekivao melodijama tako drevnim da se pričalo da potiču još sa legendarne Stare Zemlje. Šumske nimfe i poluljudi plesali su i vrteli se pet hiljada stopa iznad brda optočenih plaštom noći. U jednom trenutku, trezvena Gernisavijen zatekla je sebe u nedostojanstvenom položaju plesa sa kentaurom - podignuta visoko u Rolovom snažnom naručju dok su mu kopita lupkala sopstvenim ritmom po neogrebivom kristalnom podu.
<BR>&nbsp;&nbsp;&nbsp;&nbsp;&nbsp;Pre nego što se proslava okončala, počela je oluja i kapetan je naredio da se svetla pogase, pa je društvo moglo da posmatra ispod nogu munje koje su sevale kroz olujne oblake duboko ispod. Posle trenutka tišine, orkestar je zasvirao Himnu Ravnodnevice i Gernisavijen je, na svoje veliko iznenađenje, ustanovila da peva sentimentalnu staru baladu zajedno sa ostalima. Suze su joj navirale na oči.
<BR>&nbsp;&nbsp;&nbsp;&nbsp;&nbsp;Onda je došlo vreme za krevet i zvanice su počele da se teturaju hodnicima koji su se odjednom naginjali. Čak ni grčevi vazdušne oluje nisu mogli da spreče većinu umornih putnika da ne utonu u san. Dobi je ležao opružen na leđima, sa ljubičastom beretkom na jastuku, i velika, nasmešena, majmunska usta bila su mu širom otvorena da bi ispuštala moćno hrkanje. Za Gernisavijen je ležaj bio preveliki, pa je zaspala sklupčana u otvorenoj ladici koja se blago izvlačila, a zatim klizila natrag u ritmu ravnomernog ljuljanja lađe. Samo Rol nije mogao da spava i kada je proverio da li su mu prijatelji dobro, popeo se na palubu. Tamo je stajao, zguren na hladnom vetru, i posmatrao kako prva, lažna svetlost zore dodiruje ključale vrhove oblaka.
<BR>&nbsp;&nbsp;&nbsp;&nbsp;&nbsp;Rol je mislio mračne misli. Znao je da im, ukoliko ih ne presretnu leteće mašine Čarobnjaka, preostaje još samo nekoliko dana putovanja do Južnog Zaliva. Odatle će kopnom morati da pešače četiri ili pet dana do navodnog Mesta Dalekobacača. Već su bili isuviše blizu Uporišta Čarobnjaka. Izgledi da troje prijatelja prežive tu sedmicu bili su jadni. Rol potapša bodež za pojasom i ostade da posmatra početak novog dana.
<BR>
<BR>&nbsp;&nbsp;&nbsp;&nbsp;&nbsp;Gospodin Kenan stajao je na asfaltnom igralištu sa učenicima četvrtog razreda koji su trčali i igrali se oko njega i osmehivao se prijatnom prolećnom danu. Njegova vojnička jakna, o kojoj su deca tako često govorila, nije bila potrebna u tako toplom danu, ali on ju je nosio raskopčanu, sa kapom sportskih vozača. Povremeno se cerio bez ikakvog razloga i trljao bradu. Bio je to divan dan!
<BR>&nbsp;&nbsp;&nbsp;&nbsp;&nbsp;Raspoloženje dece odražavalo je nagoveštaje leta koji su se mogli videti svuda oko njih. Malo igralište koje je bilo tako mračno dvorište za fizičko tokom dugih zimskih meseci sada je izgledalo kao najprijatnije moguće mesto. Bačene jakne i džemperi ležali su po tlu dok su se deca ljuljala na penjalicama, trčala do susedne uličice i natrag ili šutirala loptu blizu grebena školske zgrade od opeka. Donald i Orvil bili su zaokupljeni plutanjem neke grančice po blatnoj lokvi, a čak je i Terija zahvatilo opšte raspoloženje, pa je galopirao okolo sa Bilom i Bredom. Kenan je čuo kada je dečak rekao Bredu: "Ti budi Dobi, ja ću budem Rol i zajedno će se borimo protiv pacova-paukova." Bil se pobunio kada su tri dečaka potrčala prema suprotnom kraju igrališta i Kenan je znao da mu nije pravo da bude ženska neo-maca, čak ni za tih deset minuta koliko je ostalo od odmora.
<BR>&nbsp;&nbsp;&nbsp;&nbsp;&nbsp;Kenan udahnu duboko i još jednom se osmehnu. Život kao da je ponovo potekao posle meseci zamrznute usamljenosti. Ko je mogao i da sanja da Mizuri (zar on nije bio deo Konfederacije... ili je to želeo da bude?) može da ima tako ledene, sive, beskrajne zime? Bilo je pet snežnih dana kada je nastava morala da bude otkazana. Dva takva snežna dana usledila su posle vikenda, i Kenan je, u šoku, shvatio da ni sa kim nije prozborio ni reč četiri dana. Da li bi došli da ga potraže da je umro? Da li bi ga pronašli u nameštenoj sobi, uspravnog za priručnim pisaćim stolom, okruženog rukopisima i policama nemih džepnih knjiga?
<BR>&nbsp;&nbsp;&nbsp;&nbsp;&nbsp;Kenan se sada osmehivao sopstvenoj uobraženosti, ali bila je to mračna pomisao u najtamnijim danim zime. Lopta je izmakla igraču i dokotrljala se do mesta gde je Kenan stajao usred jata devojčica koje su ga obožavale. Napravio je pravu predstavu od saginjanja, uzimanja lopte i bacanja natrag dečaku koji ju je čekao i uzvikivao. Promašio ga je i lopta je odskočila od podrumskog prozora kabineta za likovno.
<BR>&nbsp;&nbsp;&nbsp;&nbsp;&nbsp;Kenan se okrenu da pogleda pupoljke jabuka na drvetu u obližnjem dvorištu. Nova trava rasla je razdelnom linijom na sredini uličice. Osećao je miris reke koja je tekla samo četiri bloka dalje. Još trinaest dana škole! Gledao je na kraj godine sa samosvesnom tugom pomešanom sa nepatvorenim ushićenjem. Jedva je čekao da ode - u svojim kolima, tek vaskrslim, sa onih nekoliko kutija knjiga i ličnih stvari i sunčevim svetlom leta toplim na mišici, dok vozi prema istoku međudržavnim putem broj 70. Kenan je zamišljao svoje lagodno bekstvo sa Srednjeg Zapada - pređenu naizgled beskrajnu barijeru kukuruzišta, nalet saobraćaja na Pensilvanijskoj Obilaznici, smanjivanje udaljenosti među gradovima, poznate izlazne znakove u Masačusetsu, miris mora... Ipak, ovo mu je bio prvi razred. Nikada neće zaboraviti tu decu i ona nikada neće zaboraviti njega. Zamišljao je kako ona svojoj deci i unucima prepričavaju dugu epsku priču koju je iskovao za njih. U proteklih nekoliko nedelja čak se poigravao i mišlju da provede još jednu godinu u Mizuriju.
<BR>&nbsp;&nbsp;&nbsp;&nbsp;&nbsp;Sara mu priđe iz malog čopora devojčica koje su sledile svog učitelja. Zavuče ruku pod ruku gospodina Kenana i pogleda ga odozdo sa uvežbanim koketovanjem. Kenan se osmehnu, potapša je odsutno po razdeljku i udalji se nekoliko koraka od dece. Posegnu u džep jakne i izvuče zgužvano pismo, da bi neke njegove delove pročitao po deseti put. Onda ga vrati natrag i zagleda se prema severu, u nevidljivu reku. Odjednom ga trže prasak zvukova dečaka koji su šutirali loptu. Kenan ozlojeđeno pogleda na sat, prinese plastičnu pištaljku usnama i označi kraj odmora. Deca pograbiše razbacane bluze i potrčaše da se postroje.
<BR>
<BR>&nbsp;&nbsp;&nbsp;&nbsp;&nbsp;Blizu Južnog Zaliva bilo je mnogo toplije. Rol, Dobi i Gernisavijen išli su obalom prema legendarnom Mestu Dalekobacača. Prema drevnoj mapi koju je Dobi pronašao u Ljudskim Ruševinama pre toliko meseci, kraj njihovog putovanja trebalo bi da nastupi za samo nekoliko dana, na zapadu.
<BR>&nbsp;&nbsp;&nbsp;&nbsp;&nbsp;Oko vrata, Gernisavijen je nosila ključ koji su pronašli u Karvnalskim Arhivama i platili smrću svog starog prijatelja Fena. Ako su Stare Knjige bile u pravu, njihov ključ aktiviraće odavno nekorišćeni dalekobacač i ponovo spojiti Vrt sa Mrežom Svetova. Tako će tiranija surovih Čarobnjaka konačno biti prekinuta.
<BR>&nbsp;&nbsp;&nbsp;&nbsp;&nbsp;Prijatelji su pazili na nebesa, uvek na oprezu od letećih platformi Čarobnjaka, dok su se kretali pod zaklonom bogatog, tropskog rastinja. Gernisavijen se čudila stablima palmi koja su se uzdizala do visine od dve stotine stopa dok su marširali.
<BR>&nbsp;&nbsp;&nbsp;&nbsp;&nbsp;Trećeg dana po podne, ulogorili su se blizu ušća rečice koja se ulivala u Južno More. Dobi je namestio njihov svileni šator pod drvećem tako da ga je topli lahor nadimao i mreškao. Rol se postarao da šator bude nevidljiv iz vazduha, a onda su seli da pojedu svoje hladne obroke. Zajedno su odlučili da izbegavaju vatru otkad su se spustili kod Južnog Zaliva i hranili su se biskvitima i hladnom sušenom govedinom koju su kupili iz brodskih zaliha Dobrostivog Zefira.
<BR>&nbsp;&nbsp;&nbsp;&nbsp;&nbsp;Tropski suton bio je spektakularan. Zvezde kao da su eksplodirale u noćno nebo. Dobi je pokazao Južnog Strelca, sazvežđe koje se nije moglo videti iz njihovih domova na severnom delu tog kontinenta. Gernisavijen je osetila ubod nostalgije, ali odagnala je tugu tako što se poigrala drevnim ključem koji joj je visio oko vrata i zamislila zadovoljstvo otvaranja portala dalekobacača koji su vodili u stotine svetova. Kod kojih su zvezda tamo bili drugi svetovi, drugi narodi?
<BR>&nbsp;&nbsp;&nbsp;&nbsp;&nbsp;Dobi kao da joj je pročitao misli. "Izgleda nemoguće da je putovanje gotovo svršeno, zar ne?"
<BR>&nbsp;&nbsp;&nbsp;&nbsp;&nbsp;Rol ustade, protegnu se i udalji se po mraku da izvidi rečicu.
<BR>&nbsp;&nbsp;&nbsp;&nbsp;&nbsp;"Stalno mislim na predviđanja onog Čupavca", reče Gernisavijen. "Sećaš se, u Tartufelovoj kući na drvetu?"
<BR>&nbsp;&nbsp;&nbsp;&nbsp;&nbsp;Dobi klimnu masivnom glavom. Kako je mogao da zaboravi zastrašujuće poglede u budućnost koje je to čudno malo stvorenje ponudilo svakome od njih?
<BR>&nbsp;&nbsp;&nbsp;&nbsp;&nbsp;"Najvećim delom su se ostvarila", zagunđa majmun-mag. "Čak je i Šrajk za nama."
<BR>&nbsp;&nbsp;&nbsp;&nbsp;&nbsp;"Da, ali ne i moj san - onaj sa Čarobnjacima posvuda u toj strašnoj maloj prostoriji", odgovori Gernisavijen. To je bilo tačno. Od svih snova u kojima se videla budućnost, san neo-mace bio je najstrašniji, najzlokobniji i najmanje razmotren.
<BR>&nbsp;&nbsp;&nbsp;&nbsp;&nbsp;Razodeveni i bespomoćni na operacionom stolu od nerđajućeg čelika, sa Čarobnjacima u kapuljačama koji se nadnose nad nju. Onda najviši stupa u krvavocrvenu svetlost... polako skida kapuljaču...
<BR>&nbsp;&nbsp;&nbsp;&nbsp;&nbsp;Gernisavijen zadrhta od tog sećanja. Kao da želi da promeni temu, Dobi ustade i obazre se po tami.
<BR>&nbsp;&nbsp;&nbsp;&nbsp;&nbsp;"Gde je Rol?" Pažnju mu privuče podizanje dva meseca iznad baldahina džungle. Tada shvati da se meseci ne dižu tako rano...
<BR>&nbsp;&nbsp;&nbsp;&nbsp;&nbsp;"Beži!" viknu Dobi i gurnu zaprepašćenu neo-macu prema drveću. Ali bilo je prekasno.
<BR>&nbsp;&nbsp;&nbsp;&nbsp;&nbsp;Vazduh ispuni vrisak letećih platformi. Zraci vatre suknuše iz mašina u vazduhu i raznesoše krošnje drveća u plamene kugle. Oborena s nogu, krzna i dlaka u obrvama osmuđenih vrelinom, Gernisavijen je videla Čarobnjake sa kapuljačama u lebdećim mašinama, čula krike vojnika-guštera koji su skakali na tle.
<BR>&nbsp;&nbsp;&nbsp;&nbsp;&nbsp;Za jednu samoproklamovanu kukavicu, Dobi se hrabro borio. Izbegavši prvi nalet sekire-koplja guštera, on zgrabi dugačku držalju i ote mu je. Dobi probode zaprepašćenom reptilu vrat i okrenu se da odbije napad novih pet šištećih neprijatelja. Oborio je dva guštera i dizao je trećeg visoko u vazduh dugačkim, snažnim rukama, kada ga obori udarac s leđa.
<BR>&nbsp;&nbsp;&nbsp;&nbsp;&nbsp;Gernisavijen dreknu i potrča ka prijatelju, ali pre nego što je načinila pet koraka, visoko, krljuštasto obličje nadnese se nad njom i nešto je tresnu po lobanji. Sledećih nekoliko minuta bilo je zbrkano. Došla je svesti neposredno pošto su nju i Dobija ukrcali na dve platforme koje su se digle u vazduh.
<BR>&nbsp;&nbsp;&nbsp;&nbsp;&nbsp;Onda se začu snažan zvuk koji ju je toliko puta ranije uzbudio - Rolov ratni rog oglasio se bučno, slatko i jasno. Pet čistih tonova izazova probi se kroz buku i pucketanje plamenova.
<BR>&nbsp;&nbsp;&nbsp;&nbsp;&nbsp;Rol nalete u jurišu preko čistine punim galopom, uperenog ratnog koplja, visoko podignutog štita, sa povikom Klana Kentaura na usnama. Vojnici-gušteri popadaše kao čunjevi. Jedan Čarobnjak ispali plameni zrak, ali Rol ga odbi štitom od svetog metala. Dugačko koplje puče mu kada je proburazilo tri guštera koji su pokušali da se zaklone jedan iza drugog, ali on ga baci u stranu i isuka smrtonosni kratki mač. Još jednom viknu ratni poklič svog klana i zagaca u čopor šištećih guštera koji su mahali dugačkim mačevima.
<BR>&nbsp;&nbsp;&nbsp;&nbsp;&nbsp;Gernisavijen oseti da je platforma zadrhtala i zaustavila se na visini krošnji. Začu kako Čarobnjak sa kapuljačom za kontrolama oštro izdaje zapovest, i trideset guštera ispališe svoje samostrele. Vazduh ispuniše krici pernatih projektila, da bi ga ponovo ispunilo vrištanje guštera kada su se smrtonosne strele zarile u njih i kentaura podjednako. Gernisavijen oseti kako joj se srce zaustavlja kada vide da je najmanje šest projektila pogodilo Rolova prsa i bokove. Veliki kentaur pade u gomilu tela guštera. Zeleni repovi i krljuštaste ruke još su se trzale u toj gomili smrti.
<BR>&nbsp;&nbsp;&nbsp;&nbsp;&nbsp;Gernisavijen se oglasi visokim, žalosnim krikom gneva, a onda je udarac Čarobnjakove pesnice po glavi posla natrag u blagoslovenu tamu.
<BR>
<BR>&nbsp;&nbsp;&nbsp;&nbsp;&nbsp;Četvrt. 20. maj
<BR>&nbsp;&nbsp;&nbsp;&nbsp;&nbsp;Danas toplije. Temp. ceo dan iznad 70. Veče kao da nema kraja.
<BR>&nbsp;&nbsp;&nbsp;&nbsp;&nbsp;Proveo večeras neko vreme u biblioteci. Poslao poštom biografiju na još tri mesta - Filips-Egzeter, Latinska škola i Zelena planina. Još nema odgovora od Vitni u vezi sa Eksp. šk. Poslao joj formulare pre skoro dve nedelje; nameravala da razgovara sa dr. Fentvortom čim ih primi.
<BR>&nbsp;&nbsp;&nbsp;&nbsp;&nbsp;Uzeo malo piletine kod Puk. Sandersa. Komšiluk je stvarno živnuo - sa otvorenim prozorom čujem kako deca vrište i igraju se na školskom dvorištu u 5. ulici. (Sada je devet uveče, ali na nebu još ima malo svetla.) Kasno noću čujem duboku tutnjavu brodskih motora dok barže plove uzvodno, a onda i ljeskanje talasa o betonsko kolje na kraju Ulice skakavaca.
<BR>&nbsp;&nbsp;&nbsp;&nbsp;&nbsp;Pričao sa g. Epetom i dr. Nortom (pom. upr.) o sledećoj godini. Još bih mogao ovde da potpišem ugovor kada bih to želeo. (Nema mnogo izgleda za to.) Drugi učitelji kruže oko moje sobe kao lešinari. Gđa Kajl je svoje ime zalepila trakom na moju komodu za registratore, a gđa Rirdon (pohlepna matora krava - zašto naprosto ne vodi računa o muževljevoj radnji i ne nastavi da se dere na decu da ne čitaju stripove?) bacila je oko na moju stolicu, globus (onaj koji smo dobili tek u martu) i policu za džepne knjige. Jedva čeka da me dogodine više ne bude. (Ponovo će imati samo dva četvrta razreda...) Kada budem otišao, škola će moći da potone natrag u srednji vek. (Nije ni čudo što su T. C. i ostali to nazivali Fondacijom Menopauze).
<BR>&nbsp;&nbsp;&nbsp;&nbsp;&nbsp;Bučna sirena sa reke. Brodska zvona. Podseća me na medenice koje zveče na katarkama malog plovila ukotvljenog u Jartmautu.
<BR>&nbsp;&nbsp;&nbsp;&nbsp;&nbsp;Priča ide tačno po rasporedu. Dona, Sara i Alisa plakale su danas. (I neki dečaci su plakali, ali pokušali su to da sakriju.) Laknuće im kada budu čuli epizodu u ponedeljak. Još nije vreme da stari dobri Rol pogine - kada se to desi, biće to u najboljoj epskoj tradiciji. Ako ništa drugo, ta priča je veliki nauk o prijateljstvu, odanosti i časti. Kraj će biti tužan - Rol će se žrtvovati da spase ostale - i zadržaće Čarobnjake dok njegovi prijatelji ne budu mogli da aktiviraju sredstvo za teleportaciju. Ali nadam se da će poslednja epizoda, kada će Gernisavijen i Dobi dovesti ljude natrag na Vrt da ispraše Čarobnjake, predstavljati ravnotežu tužnom kraju. U svakom slučaju, biće to đavolsko finale.
<BR>&nbsp;&nbsp;&nbsp;&nbsp;&nbsp;Moram to da zapišem! Možda ovog leta.
<BR>&nbsp;&nbsp;&nbsp;&nbsp;&nbsp;Napolju se sada potpuno smrklo. Ulična svetiljka ispred mog prozora na drugom spratu sija kroz lišće javora. Pojačao se lahor. Mislim da ću prošetati do reke, a onda ću se vratiti da malo radim.
<BR>
<BR>&nbsp;&nbsp;&nbsp;&nbsp;&nbsp;Gernisavijen je probudio ledeni vetar koji ju je šibao po licu. Devet platformi Čarobnjaka lebdelo je iznad planinskih vrhova koji su svetlucali beli pri svetlosti zvezda. Vazduh je bio veoma razređen. Gernisavijenina ruka visila je preko ruba platforme. Kada bi se zakotrljala, pala bi stotine stopa niže i poginula.
<BR>&nbsp;&nbsp;&nbsp;&nbsp;&nbsp;Mala neo-maca nejasno je razaznavala druge platforme ocrtane naspram zvezda i na svakoj od njih videla je Čarobnjake u odorama, ali Dobiju nije bilo ni traga.
<BR>&nbsp;&nbsp;&nbsp;&nbsp;&nbsp;Šištanje Čarobnjaka na njenoj platformi, upućeno gušteru za kontrolama, natera Gernisavijen da pogleda napred. Platforma je letela prema planini koja se uzdizala kao slomljeni zub pravo ispred njih. Gušter nije ni pokušao da promeni kurs i Gernisavijen shvati da će se pri sadašnjoj brzini sudariti sa stenjem i ledom za manje od trideset sekundi. Neo-maca se pripremi za skok, ali u poslednjem trenutku gušter mirno pritisnu jedno dugme na kontrolnoj ploči i platforma poče da usporava.
<BR>&nbsp;&nbsp;&nbsp;&nbsp;&nbsp;Ispred njih, planinski zid uvuče se u sebe i otkri ulaz u ogroman tunel. Svetlost crvena kao tek prolivena krv proli se iz otvora. Onda se platforma nađe unutra, zid se spusti na svoje mesto iza njih i Gernisavijen postade zarobljenica Uporišta Čarobnjaka.
<BR>
<BR>&nbsp;&nbsp;&nbsp;&nbsp;&nbsp;U subotu ujutro, gospodin Kenan poveo je Saru, Moniku i Terija na celodnevni izlet. Teri nije bio zadovoljan zbog prisustva dve zakikotane devojčice, ali zauzeo je prednje sedište sopstvenički ravnodušno i prenebregao glupave nalete šapata koji su se čuli otpozadi. Gospodin Kenan šalio se sa troje dece dok je vozio preko reke u nacionalni park i šumu Danijela Buna. Devojčice su počele još više da se kikoću i mahnito šapuću kad god bi im se obratio, ali Teri je na šale odgovarao svojim uobičajenim suvoparnim, južnjačkim otezanjem.
<BR>&nbsp;&nbsp;&nbsp;&nbsp;&nbsp;Kenan je parkirao kola blizu mesta za piknike, i njih četvoro proveli su jedan sat u veranju po gomili stena između drveća. Onda je učitelj poslao Terija natrag do kola i dečak se vratio sa pletenom izletničkom korpom. Gospodin Kenan je kupio sendviče u delikatesnoj radnji supermarketa, a tu su bile i limenke bezalkoholnih pića, kese kukuruznog čipsa i pakovanje keksa 'Oreo'. Seli su na visoku stenu i jeli u prijatnoj tišini. Kao i uvek, Kenan se čudio proždrljivosti tako malih ljudi.
<BR>&nbsp;&nbsp;&nbsp;&nbsp;&nbsp;U rano popodne, odvezao ih je natrag preko mosta i krenuo prema severu državnim autoputem koji je ubrzo zavio ponovo prema zapadu, duž reke. Posle četrnaest milja, bili su u Hermanu, živopisnoj, maloj, nemačkoj zajednici koja je sačuvala sav viktorijanski šarm koji su obližnji gradovi ili pogubili ili ga nikada nisu ni posedovali. Maifest je još trajao i Kenan je častio decu vožnjom na škripavom Ferisovom točku, a potom i pravim čokoladnim sladoledom u uličnom kafeu. Žene u svetloj narodnoj nošnji igrale su sa starijim muškarcima koji su izgledali prijatno smešno u lederhosen. Orkestar je sedeo na belom podijumu i veselo svirao polku za polkom maloj grupi ljudi.
<BR>&nbsp;&nbsp;&nbsp;&nbsp;&nbsp;Došlo je skoro vreme za večeru kada ih je Kenan odvezao kući. Monika je cvilela i molila sve dok učitelj nije rekao Teriju da se vozi pozadi i dozvolio Moniki da sedne napred. Taj aranžman nikome nije bio po volji. Teri i Sara sedeli su u ledenoj tišini, dok se Monika vrtela u napadima nervoze kad god bi joj se Kenan obratio ili pogledao prema njoj. Konačno su stali kod benzinske pumpe zbog navodne pauze za toalet i stari razmeštaj ponovo je uspostavljen za poslednjih osam milja.
<BR>&nbsp;&nbsp;&nbsp;&nbsp;&nbsp;Obe devojčice doviknule su svoje površno: 'Mnogo vam hvala, baš smo se lepo provele', dok su navrat-nanos trčale svaka prema svojim ulaznim vratima. Kenan je melodramaski uzdahnuo kada je Monika nestala sa vidika i okrenuo se prema svom poslednjem putniku.
<BR>&nbsp;&nbsp;&nbsp;&nbsp;&nbsp;"Pa, Teri, gde ćemo? Hoćeš da svratimo do 'Viršlarnice' i večeramo?"
<BR>&nbsp;&nbsp;&nbsp;&nbsp;&nbsp;Začudo, dečak predloži alternativu. "Može l' pržena riba?"
<BR>&nbsp;&nbsp;&nbsp;&nbsp;&nbsp;Kenan je zaboravio na prženu ribu. Taj godišnji događaj održavao se u rekreativnoj oblasti Losove brvnare, tri milje izvan grada, i očigledno je važio za veliku stvar.
<BR>&nbsp;&nbsp;&nbsp;&nbsp;&nbsp;"Važi", reče Kenan, "hajde da probamoo prženu ribu."
<BR>&nbsp;&nbsp;&nbsp;&nbsp;&nbsp;Pola grada bilo je tamo. Dve ogromne šatre zaklanjale su stolove za kojima su gosti proždirali prženu somovinu, pomfrit i salatu od seckanog kupusa. Nekoliko oronulih karnevalskih vozila bilo je postavljeno duž srednjeg prolaza, u visokoj travi kraj parkirališta. U kabinama domaće radinosti prodavale su se pite, mogle su se loptom gađati boce mleka, a na lutriji se mogao izvući televizor u boji. Iza, na dijamantnom polju terena za bezbol, muške ekipe igrale su poslednje utakmice turnira. Dublje u dolini, dve suprotstavljene grupe dobrovoljnih vatrogasaca ciljale su crevima pod visokim pritiskom u bure obešeno kablom. Gurale su ga napred-nazad uz klicanje grupice ljudi.
<BR>&nbsp;&nbsp;&nbsp;&nbsp;&nbsp;Kenan i Teri sedeli su za dugačkim stolom i jeli somovinu. Šetali su kraj kabina gde su ljudi iz grada pozdravljali Kenana po imenu. Učitelj je prepoznavao samo otprilike jednu osobu od deset. Zajedno su posmatrali utakmicu, i kada je ona završena, sunce je zašlo, a nanizane svetiljke su se popalile. Ringišpil je vrteo svoje četiri melodije oponašajući muziku kaliopa, dok su svici treptali rubom šume. Neki dečaci protrčali su u čoporu i pozvali Terija. Kenan je iznenađenom dečaku tutnuo dva dolara u ruke i Teri je odjurio sa ostalima prema vožnjama i igrama.
<BR>&nbsp;&nbsp;&nbsp;&nbsp;&nbsp;Kenan je posmatrao početak sledeće utakmice pod žutim poljskim svetiljkama, a onda se zaputio natrag do šatre po pivo. Kej Benet, sreski školski psiholog, bila je tamo i Kenan je platio drugu turu piva dok su sedeli i razgovarali. Kej je bila iz Kalifornije, provodila je ovde svoju drugu godinu i osećala se podjednako u zamci kao i Kenan u ovom malom, zabačenom delu Mizurija. Uzeli su plastične čaše i odšetali dalje od svetiljki. Široke staze pružale su se od Losove brvnare do kolibica među stablima. Njih dvoje šetali su stazama i gledali kako se puni mesec diže iznad doline. Dvaput su naišli na gimnazijalce koji su se ljubakali u mraku. Oba puta su okrenuli glave sa zavereničkim osmesima i veselim pogledima. Kenan je osetio kako i njegovo uzbuđenje raste dok je stajao blizu mlade žene na mesečini.
<BR>&nbsp;&nbsp;&nbsp;&nbsp;&nbsp;Kasnije, dok je vozio kući, Kenan je tresnuo po volanu i poželeo da je te godine ranije upoznao Kej. Kako bi zima bila drugačija!
<BR>&nbsp;&nbsp;&nbsp;&nbsp;&nbsp;Vrativši se u stan, Kenan je izvadio bocu 'Čivas Regala' i seo da čita Voltera za kuhinjskim stolom. Blagi noćni lahor pirkao je kroz mrežicu na vratima. Posle dva pića, istuširao se i zavukao u krevet. Rešio je da ne zapisuje ništa u dnevnik, ali osmehnuo se zbog ispunjenosti proteklog dana.
<BR>&nbsp;&nbsp;&nbsp;&nbsp;&nbsp;"Sranje!" reče Kenan i uspravi se u krevetu. Brzo se odenu, zanemarivši čarape, i navuče najlonsku jaknu preko gornjeg dela pižame.
<BR>&nbsp;&nbsp;&nbsp;&nbsp;&nbsp;Mesec je bio dovoljno svetao, tako da je mogao da vozi bez farova dok je obilazio 'Volvoom' oko oštrih okuka seoskog druma. Parkiralište je bilo prazno i polje je bilo izbrazdano dubokim tragovima točkova. Vozila su još bila tamo, ali spakovana i spremna za utovar na prikolice. Dolina je bila prošarana senkama i mesečinom, i, na prvi Kenanov pogled ispunjen olakšanjem, prazna. Ali on tada ugleda senku prilike na gornjem nizu praznih drvenih klupa.
<BR>&nbsp;&nbsp;&nbsp;&nbsp;&nbsp;Kada je prišao dovoljno blizu, mesečina mu je omogućila da vidi tragove suza na musavom dečakovom licu. Kenan stade na niži nivo i zausti nešto da kaže, shvati da je ostao bez reči, odustade i slegnu ramenima.
<BR>&nbsp;&nbsp;&nbsp;&nbsp;&nbsp;"Znao sam da će se vratite", reče Teri. Glas mu je zvučao veselo. "Znao sam da će se vratite."
<BR>
<BR>&nbsp;&nbsp;&nbsp;&nbsp;&nbsp;Rol je bio živ. Upinjao se da se oslobodi gomile tela guštera. U pitanju je bila košulja. Još od Karvnala, nosio je jarko ukrašenu tuniku koju mu je Fen dao u Krošnjama. To je više od ukrasa. Nije li čudni mali Čupavac tako rekao? Zaista. Košulja je zaustavila šest brzih projektila iz samostrela i sprečila ih da ga probodu. Svakako je imala više učinka nego oklopi od krupnog pancira koji su još stajali na leševima guštera razbacanim svuda okolo.
<BR>&nbsp;&nbsp;&nbsp;&nbsp;&nbsp;Rol se osovi na sve četiri noge i načini nekoliko drhtavih koraka. Nije znao koliko je bio u nesvesti. Bolelo ga je kada je disao. Opipa gornji deo trupa i zapita se nije li mu udarac tamo polomio koje rebro.
<BR>&nbsp;&nbsp;&nbsp;&nbsp;&nbsp;Nije bilo važno. Krenuo je po čistini, uzeo najpre svoj luk, a onda počupao onoliko strela koliko je mogao. Pronašao je svoj kratki mač tamo gde je ovaj raskolio gušterov štit, šlem i lobanju. Ratno koplje njegovog klana bilo je polomljeno, ali on je odlomio vrh od svetog metala i spustio ga u tobolac. Kada se naoružao najbolje što je mogao i uzeo dugačko ratno koplje guštera, odgalopirao je do ruba čistine.
<BR>&nbsp;&nbsp;&nbsp;&nbsp;&nbsp;Nekoliko stabala palmi još je tinjalo. Platforme Čarobnjaka nisu mogle mnogo davno tuda da prođu. A Rol je znao gde su sigurno odletele.
<BR>&nbsp;&nbsp;&nbsp;&nbsp;&nbsp;Na severu su blistali visoki vrhovi Planine Očnjaka. Trgnuvši se malčice od bola, Rol priveza štit i luk za leđa. Onda se dade u laki kas, kojim je bez napora mogao da prevali velike udaljenosti, i pođe prema severu.
<BR>
<BR>&nbsp;&nbsp;&nbsp;&nbsp;&nbsp;Noć. Bube poigravaju u uzbuđenim oblacima oko živinih svetiljki. Kenan stoji u telefonskoj govornici blizu male piljarnice. Radnja je zatvorena i tamna. Bočna ulica je prazna.
<BR>&nbsp;&nbsp;&nbsp;&nbsp;&nbsp;"Da, Vit, dobio sam..." Samo se Kenanov glas čuje u tami.
<BR>&nbsp;&nbsp;&nbsp;&nbsp;&nbsp;"Ne, znam to... Svestan sam da nije lako doći do Fentvorta."
<BR>&nbsp;&nbsp;&nbsp;&nbsp;&nbsp;"Naravno, ali nije to tako jednostavno, Vit. Ne samo što... imam ugovor. U njemu piše da..."
<BR>&nbsp;&nbsp;&nbsp;&nbsp;&nbsp;"Ti poslednji dani znače mnogo..."
<BR>&nbsp;&nbsp;&nbsp;&nbsp;&nbsp;"I šta je rekao?"
<BR>&nbsp;&nbsp;&nbsp;&nbsp;&nbsp;"Gledaj, ne vidim kakva je razlika u tome da li ću ga videti sada ili kada se vrati u avgustu. Ako mora da donese odluku o tom mestu, oni ga ne mogu popuniti do njegovog povratka, zar ne? Ako samo središ stvari tako da..."
<BR>&nbsp;&nbsp;&nbsp;&nbsp;&nbsp;"Oh, da? Aha, shvatam. Pre nego što ode? Jah. Aha. A-ha, shvatam to..."
<BR>&nbsp;&nbsp;&nbsp;&nbsp;&nbsp;"Ne, Vit, važno je da ti budeš tamo. Samo je stvar u... naprosto, nemam para za avion. A onda bih morao da se vratim avionom po svoje stvari."
<BR>&nbsp;&nbsp;&nbsp;&nbsp;&nbsp;"Aha. Aha. To bi moglo, ali ne mogu da dozvolim da propustim tih poslednjih nekoliko... ne znam. Valjda, zašto? Do đavola, Vitni, već si bila u Evropi... zašto ne... ne, stvarno, zašto ne kažeš svojima da ne možeš da im se pridružiš do kraja juna ili..."
<BR>&nbsp;&nbsp;&nbsp;&nbsp;&nbsp;"Aha. Jesi? Tvoji neće biti tamo? A šta je sa... kako se ono zvaše, domaćicom, aha, Mili... Do kada?"
<BR>&nbsp;&nbsp;&nbsp;&nbsp;&nbsp;"Prokletstvo. Da, stvarno zvuči dobro."
<BR>&nbsp;&nbsp;&nbsp;&nbsp;&nbsp;"Ne, ne, stvarno to cenim, Vitni. Ne znaš koliko mi to znači..."
<BR>&nbsp;&nbsp;&nbsp;&nbsp;&nbsp;"Aha. Aha, to ima smisla, ali gledaj, teško je to objasniti. Ne, slušaj, imam sutra. Petak, aha... a onda je ponedeljak slobodan zbog Memorijalnog dana. Onda idu u utorak i sredu, a četvrtak im je poslednji školski dan. Ne... samo knjižice i tako to. Gledaj, zar to ne bi moglo da bude samo nedelju dana kasnije?"
<BR>&nbsp;&nbsp;&nbsp;&nbsp;&nbsp;"Aha. Aha. Važi, to razumem. Pa, gledaj, pusti me da razmislim preko noći, u redu?"
<BR>&nbsp;&nbsp;&nbsp;&nbsp;&nbsp;"Znam to... ali on je tu u subotu, zar ne?"
<BR>&nbsp;&nbsp;&nbsp;&nbsp;&nbsp;"Važi, gledaj, pozvaću te sutra... u petak uveče... i reći ću ti šta ću... ne, prokletstvo, Vit, jesam siromah, ali ne toliki, ne želim da tvoji roditelji snose troškove za... gledaj, pozvaću te sutra oko devet sati, a to je... ovaj... u jedanaest po tvom vremenu, važi?"
<BR>&nbsp;&nbsp;&nbsp;&nbsp;&nbsp;"Pa, možeš da ga pozoveš u subotu i da mu kažeš da ću biti tamo u sredu, ili ja mogu naprosto da sačekam u nadi da će se otvoriti nešto drugo. Aha, aha... pa, hajde naprosto da... pusti me samo da razmislim o tome, važi? Da... pa, uzeću to u obzir, ne brini."
<BR>&nbsp;&nbsp;&nbsp;&nbsp;&nbsp;"Gledaj, Vit, ponestaje mi sitniša. Aha. Oko devet... hoću reći, jedanaest. Ne... i ja. Stvarno mi je drago što sam te čuo... Aha. Važi. Onda se čujemo sutra. Aha... i ja jedva čekam da te vidim. I ja. Ćao, Vit."
<BR>
<BR>&nbsp;&nbsp;&nbsp;&nbsp;&nbsp;Dobija su, posle njegovog neuspešnog pokušaja bekstva, obesili o lance na zidu. Sa mesta gde je Gernisavijen bila privezana za sto, nije mogla da vidi da li još diše. Na crvenom svetlu, izgledao je kao da je živ odran.
<BR>&nbsp;&nbsp;&nbsp;&nbsp;&nbsp;Visoka obličja u plaštovima kretala su se kroz krvavi sumrak. Kada Čarobnjaci nisu bili okrenuti prema njoj, Gernisavijen se upinjala da se oslobodi metalnih traka koje su joj vezivale ručne i nožne zglobove. Uzalud. Čelik nije popuštao ni za inč. Neo-maca se opustila i istražila čelični sto za koji je bila prikovana. Glatka površina imala je sa strane metalne slivnike i rupice za oticanje. Gernisavijen se zapitala čemu to služi, a onda poželela da nije. Srce joj je tako tuklo da se plašila da će joj se otkinuti iz grudi.
<BR>&nbsp;&nbsp;&nbsp;&nbsp;&nbsp;Bar je Dobijev pokušaj bekstva prethodnog dana dovoljno dugo skrenuo pažnju stražara da Gernisavijen podigne ruke, uzme ključ i proguta ga.
<BR>&nbsp;&nbsp;&nbsp;&nbsp;&nbsp;Senke se pokrenuše i najviša prilika sa kapuljačom stupi napred na zrak crvenog svetla. Lagano, Čarobnjak povuče kapuljaču natrag. Gernisavijen se užasnuto upiljila u krljušti koje su se preklapale, u lice nalik na lobanju bogomoljke, u velike oči koje su izgledale kao jezerca zgrušane krvi, i u očnjake sa kojih je kapala gusta sluz.
<BR>&nbsp;&nbsp;&nbsp;&nbsp;&nbsp;Čarobnjak reče nešto što Gernisavijen nije razumela. Zatim lagano podiže koščatu šaku prekrivenu krljuštima. U groznim kandžama bio je skalpel...
<BR>&nbsp;&nbsp;&nbsp;&nbsp;&nbsp;Manje od milje odatle, Rol se s mukom penjao kroz teške snežne nanose. Kopita su mu klizala po ledenom kamenju. Dvaput je izgubio ravnotežu i samo mu je snaga masivnih mišica omogućila da izvuče telo na bezbedno. Pad bi sada značio sigurnu smrt.
<BR>&nbsp;&nbsp;&nbsp;&nbsp;&nbsp;Košulja koju mu je Fen dao pružala je njegovom trupu izvesnu toplotu, ali ostatak tela mu se smrzavao. Šake su mu brzo trnule, i Rol je znao da ga neće ponovo spasti ukoliko se bude okliznuo. Najgore od svega, sunce je počelo da zalazi. Kentaur je znao da neće preživeti sledeću noć na ovim visinama.
<BR>&nbsp;&nbsp;&nbsp;&nbsp;&nbsp;Kada bi samo pronašao otvor!
<BR>&nbsp;&nbsp;&nbsp;&nbsp;&nbsp;I samo što je počeo da očajava, Rol začu kako iza njega pada kamen i šapat psovke dođe mu na ledenom vetru. Otpuzavši do ruba snežne izbočine, on spusti pogled i ugleda dva stražara-guštera udaljena manje od trideset stopa. Stajali su kraj teških metalnih vrata obojenih u belo kako bi se stopila sa snežnom planinom. Gušteri su nosili bele kapuljače i jakne, i da nije bilo psovke, Rol ih uopšte ne bi primetio.
<BR>&nbsp;&nbsp;&nbsp;&nbsp;&nbsp;Sunce je zašlo. Studeni vetar šibao je padinama i bacao ledene kristale na drhtave bokove kentaura. Rol čučnu u sneg. Njegovi zamrznuti prsti posegnuše za lukom i strelama.
<BR>
<BR>&nbsp;&nbsp;&nbsp;&nbsp;&nbsp;Sa imanja na vrhu brda, pogled na reku bio je mahom zaklonjen rastinjem poznog proleća. Ali sa mesta kraj širokih vrata verande, dečak i muškarac koji su se peli zelenom kosinom travnjaka bili su lako uočljivi. Hodali su polako. Muškarac je govorio; dečak ga je gledao odozdo.
<BR>&nbsp;&nbsp;&nbsp;&nbsp;&nbsp;Muškarac sede na travu i mahnu dečaku da mu se pridruži. Dečak odmahnu glavom i ustuknu dva koraka. Muškarac ponovo progovori. Ruke su mu bile ispružene, prsti rašireni. Nagnuo se napred željno, ali dečak je ustuknuo za još dva koraka. Kada je muškarac ustao, dečak se okrenuo i pošao brzo nizbrdo. Muškarac načini nekoliko koraka za njim, ali stade kada se dečak dade u trk.
<BR>&nbsp;&nbsp;&nbsp;&nbsp;&nbsp;Za manje od minuta, dečak se izgubio iz vidokruga, iza okuke železničke pruge, a muškarac je ostao sam na brdu.
<BR>
<BR>&nbsp;&nbsp;&nbsp;&nbsp;&nbsp;Kenan odveze 'Volvo' uskom bočnom ulicom i zaustavi ga preko puta Terijeve kuće. Sedeo je jedan dugi trenutak u kolima, sa rukama na volanu. Kada je Kenan posegnuo za ručicom na vratima, gospodin Bester iziđe iz kuće i siđe sa visoke verande u bočno dvorište. Čovek je nosio vrećasti radnički kombinezon i nije imao košulju. Kada se sagnuo da potraži nešto ispod kuće, sede čekinje uhvatiše mu svetlost. Kenan sačeka još sekund, pa se odveze dalje.
<BR>
<BR>&nbsp;&nbsp;&nbsp;&nbsp;&nbsp;U dva ujutro, Kenan je još pakovao knjige u kartonske kutije. Kada je prošao pored prozora sa mrežicom, pomislio je da sa druge strane ulice čuje neki zvuk. Spustio je gomilu knjiga, prišao mrežici i spustio pogled kroz sjaj ulične svetiljke i senke lišća.
<BR>&nbsp;&nbsp;&nbsp;&nbsp;&nbsp;"Teri?"
<BR>&nbsp;&nbsp;&nbsp;&nbsp;&nbsp;Nije bilo nikakvog odgovora. Senke na travnjaku nisu se pomerale i nekoliko minuta kasnije, Kenan nastavi sa pakovanjem.
<BR>
<BR>&nbsp;&nbsp;&nbsp;&nbsp;&nbsp;Nameravao je da ode veoma rano u nedelju ujutro, ali bilo je već skoro deset sati kada su kola bila natovarena. Bilo je neobično hladno i nekoliko kapi kiše palo je sa olovnog neba. Njegov stanodavac nije bio kod kuće - verovatno se nalazio u crkvi - pa mu je Kenan ostavio ključeve u poštanskom sandučetu.
<BR>&nbsp;&nbsp;&nbsp;&nbsp;&nbsp;Dvaput je obišao grad kolima i četiri puta prošao pored škole pre nego što je tiho opsovao i krenuo prema zapadu, glavnim autoputem.
<BR>&nbsp;&nbsp;&nbsp;&nbsp;&nbsp;Saobraćaj je bio veoma slab na međudržavnom broj 55 i nekoliko kola na njemu vozilo je sa upaljenim farovima. Kiša je povremeno prskala po vetrobranu. Zaustavio se da doručkuje na zapadnoj strani Sen Luisa. Kelenerica mu je rekla da je prekasno za doručak, pa je uzeo hamburger i kafu. Pri spoljnjem, olujnom svetlu, kafeterija je izgledala mračno i hladno.
<BR>&nbsp;&nbsp;&nbsp;&nbsp;&nbsp;Kada je prošao kroz centar Sen Luisa, već je pljuštalo. Zbog nezgodnog prestrojavanja, Kenan nije video Lučnu Kapiju dok je prelazio preko Misisipija. Reka je bila siva i uzavrela poput neba.
<BR>&nbsp;&nbsp;&nbsp;&nbsp;&nbsp;Kada se našao u Ilinoisu, 'Volvo' je krenuo prema istoku međudržavnim broj 70 i putovanje se svelo na šištanje guma po vlažnom kolovozu i brzi metronom brisača. Kenan je ubrzo počeo da se oseća potišteno zbog toga, pa je uključio radio. Malo ga je iznenadilo kada je čuo da prenose riku i viku Indijanopolisa 500. Slušao je to dok su veliki kamioni tutnjali kraj njega po kiši. Posle pola sata, voditelj u Indijanopolisu opisao je olujne oblake koji dolaze sa zapada i Kenan je isključio radio, siguran da će trka biti odložena.
<BR>&nbsp;&nbsp;&nbsp;&nbsp;&nbsp;U tišini, vozio je prema istoku.
<BR>
<BR>&nbsp;&nbsp;&nbsp;&nbsp;&nbsp;U utorak, posle Memorijalnog dana, učenici četvrtog razreda gospodina Kenana ušli su u svoju učionicu i zatekli gospođu Borčerding za katedrom. Svi su je znali sa časova kada je proteklih godina zamenjivala njihove stalne učitelje. Neka deca poznavala su je kao svoju učiteljicu iz prvog razreda u poslednjoj godini pre penzionisanja.
<BR>&nbsp;&nbsp;&nbsp;&nbsp;&nbsp;Gospođa Borčerding bila je naduvena masa sala, bora i brkova. Mišice su joj visile mlitavo i mlatarale kada bi mahala rukama. Noge su joj bile nabrekle mase mesa sputane ortopedskim čarapama. Mišice, šake i lice bili su joj posuti mnoštvom staračkih pega i čitavo telo odisalo joj je blagim mirisom truleži koji je ubrzo ispunio prostoriju. Deca su sedela sa rukama prekrštenim na klupama, neuobičajeno formalno, i gledala nemo u nju.
<BR>&nbsp;&nbsp;&nbsp;&nbsp;&nbsp;"Gospodin Kenan je morao da ode", rekla je prikaza glasom suviše šlajmastim da bi bio ljudski. "Mislim da je u pitanju neka bolest u porodici. U svakom slučaju, ja ću vam biti učiteljica ova poslednja tri dana škole. Hoću da se razume da očekujem da svi u ovom razredu rade. Ne tiče me se da li je do kraja škole preostalo tri dana ili tri stotine. Niti me zanima da li ste morali do sada vredno da radite kao što ćete morati od sada. Ima da se potrudite što bolje možete sve dok ne budete slobodni u četvrtak po podne. Knjižice su vam već zaključene, ali nemojte da mislite da sada možete da počnete da se blesavite. Gospodin Epert me je ovlastio da menjam ocene kako nađem za shodno. A to uključuje i ocene iz vladanja. Još je moguće da neki od vas ponavljaju četvrti razred ako ja to budem smatrala za neophodno u sledećih par dana. A sada, ima li pitanja? Nema pitanja? Vrlo dobro, možete da uzmete udžbenike iz aritmetike i spremite se za pismenu vežbu."
<BR>
<BR>&nbsp;&nbsp;&nbsp;&nbsp;&nbsp;Za vreme jutarnjeg odmora, Terija su skolila deca u potrazi za vestima. On je stajao nem kao stena pred naletima talasa ljubopitljivosti i očajanja. Jedina vest koju im je dao naterala je decu da se okrenu jedno prema drugome i počnu da brbljaju kao statisti u grupnoj sceni neke melodrame.
<BR>&nbsp;&nbsp;&nbsp;&nbsp;&nbsp;Bila je već sredina popodneva kada je neko prikupio dovoljno hrabrosti da se suoči sa gospođom Borčerding. Naravno, to je bila Sara, koja je istupila napred. Usred teške tišine vežbe rukopisa, Sarin tanki glas bio je visok i žuran kao ometajuće zujanje pčele. Gospođa Borčerding je saslušala, namrštila se i uperila namršteni pogled u prvi red dok se Sara vraćala na mesto.
<BR>&nbsp;&nbsp;&nbsp;&nbsp;&nbsp;"Teri Bestere."
<BR>&nbsp;&nbsp;&nbsp;&nbsp;&nbsp;"Da, gospoja", reče Teri.
<BR>&nbsp;&nbsp;&nbsp;&nbsp;&nbsp;"Mmmmmm... Sali kaže da ti imaš... ovaj... nešto da podeliš sa nama", započe gospođa Borčerding. Razred se zakikota zbog greške sa Sarinim imenom, ali se zaledi kada sitne oči gospođe Borčerding nervozno okružište prostorijom da otkriju izvor buke. "U redu, pošto je razred to očigledno već neko vreme očekivao, završićemo sa tom... pričom... odmah, a onda nastaviti sa društvenim naukama."
<BR>&nbsp;&nbsp;&nbsp;&nbsp;&nbsp;"Ne, gospoja", reče Teri tiho.
<BR>&nbsp;&nbsp;&nbsp;&nbsp;&nbsp;"Kako reče?" Gospođa Borčerding se zagleda u dečaka dugo i strogo, očigledno spremna da se digne sa stolice na prvi znak prkosa. Teri je sedeo u učtivo uspravnom položaju, ruku skrštenih na svesci. Samo su se njegove čvrsto stisnute tanke usne mogle protumačiti kao znak bezobrazluka.
<BR>&nbsp;&nbsp;&nbsp;&nbsp;&nbsp;"Bilo bi zgodno da sada završimo s tim", ponovi zamena učitelja.
<BR>&nbsp;&nbsp;&nbsp;&nbsp;&nbsp;"Ne, gospoja", ponovi Teri i nastavi brzo pre nego što je šokirana debela žena stigla bilo šta da kaže. "Rečeno mi je da to treba da ispričam poslednjeg dana. A to je četvrtak. Tako je rekao."
<BR>&nbsp;&nbsp;&nbsp;&nbsp;&nbsp;Gospođa Borčerding je zurila odozgo u Terija. Zaustila je nešto da kaže, zatvorila usta čujno, a onda ponovo progovorila. "Upotrebićemo u četvrtak vaše redovno vreme za odmor. Neposredno pre spremanja. Oni koji žele da propuste odmor ostaće unutra da bi to čuli. Ostali će moći da iziđu napolje da se igraju."
<BR>&nbsp;&nbsp;&nbsp;&nbsp;&nbsp;"Da, gospoja", reče Teri i nastavi sa vežbom iz rukopisa.
<BR>
<BR>&nbsp;&nbsp;&nbsp;&nbsp;&nbsp;Jutro je u sredu bilo vrelo i ispunjeno letom. Deca su ušla u učionicu očiju ispunjenih nadom koja se pretvorila u oborene poglede kada su ugledala glomaznu gospođu Borčerding za katedrom. Ona je retko ustajala sa stolice, a deca su, u ravnoteži sa tom njenom nepokretnošću, bila vezana za svoje klupe; kartice za zadatke i nezavisni centri rada gospodina Kenana bili su zaboravljeni.
<BR>&nbsp;&nbsp;&nbsp;&nbsp;&nbsp;Na svakom odmoru, deca su saletala Terija i tražila da im priča malo unapred. Začudo, takva pažnja kao da mu nije prijala. Tražio je najudaljenije kutke igrališta i tamo stajao i gađao žičanu ogradu oblucima.
<BR>&nbsp;&nbsp;&nbsp;&nbsp;&nbsp;Pre škole u četvrtak, raširile su se glasine da je prethodne večeri 'Volvo' gospodina Kenana primećen u Glavnoj ulici. Monika Dejvis jela je u centru, u restoranu 'Embers', i bila je sigurna da je ugledala gospodina Kenana koji se provezao kraj nje. Sara je preuzela na sebe da javi drugovima iz razreda tu vest i sa zadovoljstvom je podnela grdnju iznerviranih roditelja koji nisu mnogo marili za rane jutarnje pozive učenika četvrtog razreda. U osam i petnaest, četrdeset pet minuta pre zvona, najveći deo razreda nalazio se na igralištu. Bil se javio da kao dobrovoljac ode u školu i proveri situaciju.
<BR>&nbsp;&nbsp;&nbsp;&nbsp;&nbsp;Vratio se tri minuta kasnije. Jedan pogled na njegovo sumorno lice saopštio je većini sve što je trebalo da znaju.
<BR>&nbsp;&nbsp;&nbsp;&nbsp;&nbsp;"Pa?" bio je nepopustljiv Bred.
<BR>&nbsp;&nbsp;&nbsp;&nbsp;&nbsp;"Tamo je Borčerdingova", reče Bil.
<BR>&nbsp;&nbsp;&nbsp;&nbsp;&nbsp;"Možda on još nije stigao", usudi se da kaže Monika, ali malo ih je verovalo u to, i devojčica se pokunjila pod njihovim prekornim pogledima.
<BR>&nbsp;&nbsp;&nbsp;&nbsp;&nbsp;Kada je došlo vreme da uđu unutra, stvarnost je sedela pred njima u istoj zategnutoj, ljubičastoj, štampanoj haljini koju je nosila i u utorak. Dan se vukao sa tom neopisivom klonulošću kraj otvorenog prozora, kakvu može da iznedri samo poslednji dan škole. Jutro je bilo ispunjeno žustrim radom koji ih je još više izluđivao zbog odjekujuće praznine ostatka škole. Najveći broj razreda otišao je na razredne piknike. Gospodin Kenan odavno je izložio svoj plan za pešačenje sve do Obalskog parka, da bi tamo proveli ceo dan u 'orgiji bezbola i dobre klope'. Pojedina deca dobrovoljno su se javila da donesu klopu. Ali to sada nije dolazilo u obzir. Kada su učenici dizali pogled sa onoga što su radili da bi potvrdili zapovest gospođe Borčerding, svi su u očima imali isti izraz. Podelili su uviđanje koje im je upravo sinulo, da svet nije postojan; da ima kapaka u podu stvarnosti koji se mogu otvoriti bez upozorenja. Bio je to nauk koji su deca nagonski već znala, ali bila su dovoljno luda da ga privremeno zaborave unutar zaštitničkog kruga magije.
<BR>&nbsp;&nbsp;&nbsp;&nbsp;&nbsp;Dan se vukao do podneva. Razred je ručao u gotovo praznoj trpezariji, deleći je samo sa jednim razredom prvaka koji je bio kažnjen i sa pet balavih učenika samodovoljnog pripremnog razreda gospođice Karter.
<BR>&nbsp;&nbsp;&nbsp;&nbsp;&nbsp;Povici na igralištu bili su čudnovato prigušeni. Teriju niko nije prilazio. Ako je i bio nervozan, to nije pokazivao dok je stajao i oslanjao se o motku sa vezanom loptom, prekrštenih ruku.
<BR>&nbsp;&nbsp;&nbsp;&nbsp;&nbsp;Po podne su vratili knjige u školsku biblioteku - Bred i Donald morali su da plate knjige koje su izgubili ili oštetili - i sedeli su u nemim redovima dok je gospođa Borčerding s mukom vršila inventar. Znali su da će se poslednjih sat i po škole sastojati od ribanja klupa, skidanja plakata sa zidova i pokrivanja knjiga papirom. Sve te delatnosti bile su beskorisne, deca su to znala, pošto će čistačice ionako za nedelju ili dve sve izbaciti iz prostorije da bi je počistile. Znala su da će gospođa Borčerding sačekati do poslednjeg mogućeg trenutka da im podeli đačke knjižice i da će sve vreme nagoveštavati kako neki od njih nisu prošli - ili svakako nisu to zaslužili. Takođe su znala da će svi proći.
<BR>&nbsp;&nbsp;&nbsp;&nbsp;&nbsp;U dva sata i pet minuta, gospođa Borčerding je nespretno ustala i pogledala dvadeset sedmoro dece koja su sedela nemo za svojim čudnovato čistim klupama. Visoke gomile knjiga okruživale su ih kao odbrambene vreće s peskom.
<BR>&nbsp;&nbsp;&nbsp;&nbsp;&nbsp;"U redu", reče gospođa Borčerding, "možete izići na odmor."
<BR>&nbsp;&nbsp;&nbsp;&nbsp;&nbsp;Niko se nije ni pomerio osim Breda, koji je ustao, pogledao oko sebe zbunjeno u drugove koji su ostali da sede, a onda seo natrag sa budalastim kezom. Gospođa Borčerding pocrvene, zausti nešto da kaže, uzdrža se i teško sede na stolicu.
<BR>&nbsp;&nbsp;&nbsp;&nbsp;&nbsp;"Teri, mislim da si ti imao nešto da kažeš", zašišta ona. Diže pogled prema časovniku na zidu - on nije radio - a zatim ga spusti na budilnik koji su deca u potaji nastavila da navijaju. "Imaš trinaest minuta, mladiću. Pokušaj da ne protraćiš čitav odmor."
<BR>&nbsp;&nbsp;&nbsp;&nbsp;&nbsp;"Da, gospoja", reče Teri i ustade. Priđe dugačkoj tabli za zidne novine i podiže ruku do trouglaste šare čarobnih markiranih planina koje su se pružale blizu južne obale skiciranog kontinenta. Nije progovarao. Deca su nemo klimala glavom. Teri spusti ruku i ode u prednji deo učionice. Njegove somotske pantalone fik-fikale su dok je hodao.
<BR>&nbsp;&nbsp;&nbsp;&nbsp;&nbsp;Kada se našao u prednjem delu prostorije, okrenuo se i suočio sa razrednim drugovima. Spore struje toplote, zujanje insekata i daleki povici dopirali su kroz otvorene prozore. Teri se nakašlja. Usne su mu bile blede, ali njegov visoki, blagi glas bio je čvrst kada je progovorio.
<BR>
<BR>&nbsp;&nbsp;&nbsp;&nbsp;&nbsp;Rol je bio iznad dva guštera koja su čuvali vrata onog mesta 'de su Čarobnjaci držali Dobija i Gernisavijen. Sećate se, to je otprilike bilo u isto vreme kad je onaj veliki Čarobnjak vadio nož da možda raspori Gernisavijen kako bi doš'o do ključa. Elem, Rolovi prsti su se smrznuli, ali znao je da će morati da stvarno brzo pobije guštere, inače neće imati drugu priliku. Sneg je leteo svuda oko njega i baš se brzo smrkavalo.
<BR>&nbsp;&nbsp;&nbsp;&nbsp;&nbsp;Gušteri su bili pogureni i nešto su mumlali jedan drugom. Nosili su neke stvarno debele postavljene kapute, i Rol je znao da ako ne bude gađao kako valja, strele neće probiti sve to. Pogotovo što su nosili i oklope.
<BR>&nbsp;&nbsp;&nbsp;&nbsp;&nbsp;I tako je Rol izvuk'o dve strele. Jednu je zab'o vrhom u sneg, a drugu stavio na luk i zateg'o. Oseć'o je ruke k'o da je nosio debele rukavice, a nije. Brin'o se da neće ništa moći da oseća i da će strela možda prerano da ode i tako upozori guštere. Ali prob'o je da ne misli na to, pa je zateg'o strunu na luku što je više mog'o. Sećate se, to je bio stvarno naročiti luk - nasledio ga je od svog matorog iz klana, koji je bio poglavica svi' kentaura i niko sem Rola nije mog'o skroz da ga zategne.
<BR>&nbsp;&nbsp;&nbsp;&nbsp;&nbsp;Uradio je to. I mor'o je skroz da ga drži tako dok ne nanišani. Mišići su mu se smrzavali i u trenu je poč'o sav da se trese, ali udahn'o je duboko i umirio... luk... uperen u tog prvog guštera, onog što je staj'o najbliže vratima. Sad je stvarno bilo mračno, ali malo crvenog svetla vid'lo se ispod ti' vrata.
<BR>&nbsp;&nbsp;&nbsp;&nbsp;&nbsp;Sviš! Rol okinu. I čim je pustio prvu, nateg'o je drugu strelu. Prvi gušter - onaj bliži vratima - oglasio se čudnim zvukom kad ga je strela strefila pravo u grlo i izbila s druge strane. Ali drugi gušter, on je gled'o na drugu stranu i kad se okren'o da vidi šta se to zbiva - sviš - strela je izrasla pozadi i na njegovom vratu pa je pao dole na smrznuti led oko dve milje niže, al' nijedan od njih nije ni pisnuo.
<BR>&nbsp;&nbsp;&nbsp;&nbsp;&nbsp;A onda je Rol siš'o nizbrdo na sve četiri noge, kliz'o se i sulj'o pravo prema vratima. E, ta su vam vrata bila velika i metalna i na njima nije bilo kvake niti bilo čega drugog, a bila su zaključana. Ali prvi gušter - onaj što je lež'o mrtav na snegu - taj je im'o prsten sa neki' šesn'es' ključeva. I jedan od nji' je odgovar'o. Ali bila je živa sreća da taj nije pao preko ivice.
<BR>&nbsp;&nbsp;&nbsp;&nbsp;&nbsp;I tako je Rol zavuk'o taj ključ, a vrata su kliznula postrance i ukaz'o se dugačak tunel koji je vodio pravo napred dok nije skren'o i sav je bio osvetljen crvenim svetlom i, onako, jeziv. Uš'o je u tunel i možda je uradio nešto pogrešno, ili je možda tamo bilo električno oko ili tako nešto, pošto su se odjedared posvuda začula zvona k'o alarm.
<BR>&nbsp;&nbsp;&nbsp;&nbsp;&nbsp;'E, sad sam ga ugasio', pomislio je Rol i zagalopir'o hodnikom punom brzinom. Već je stavio luk natrag i isuk'o mač.
<BR>&nbsp;&nbsp;&nbsp;&nbsp;&nbsp;U međuvremenu, sećate se da je Gernisavijen bila sva onako vezana za onaj čelični sto i da je iznad nje stoj'o Čarobnjak koji je merk'o kako da joj raspori stomak i uzme taj ključ dalekobacača? Izvadio je nož - nešto k'o lekarski nož, tol'ko oštar da ste mogli njime da sečete maslac - i stoj'o je tamo k'o da smišlja gde da je recne, kad su zazvonila sva zvona.
<BR>&nbsp;&nbsp;&nbsp;&nbsp;&nbsp;"To je Rol!" viknuo je Dobi koji je visio tamo na zidu, još živ.
<BR>&nbsp;&nbsp;&nbsp;&nbsp;&nbsp;Čarobnjak se okren'o stvarno brzo i uključio neke prekidače, pa su se osvetlili svi ti TV ekrani. Na nekim ekranima videli su se vojnici-gušteri kako trče, na drugim par Čarobnjaka koji gledaju oko sebe, a na jednom se video Rol kako trči tim hodnikom.
<BR>&nbsp;&nbsp;&nbsp;&nbsp;&nbsp;Čarobnjak reče nešto na čarobnjačkom onim drugim tipovima u odorama što su bili u sobi, pa zajedno izjuriše napolje. Tako su Dobi i Gernisavijen ostali tamo skroz sami, al' nisu mogli ništa da urade sem da gledaju TV, pošto su bili skroz vezani.
<BR>&nbsp;&nbsp;&nbsp;&nbsp;&nbsp;Rol je zaš'o iza krivine i odjednom naleteo na gomilu guštera sa samostrelima, a on je im'o samo svoj mač. Ali oni su bili više iznenađeni nego on pa je zato spustio glavu i jurn'o punom brzinom u njih i pre nego što su stigli da napune samostrele i tako to, naš'o se među njima i počeo da mlati, pa su okolo poletele gušterske glave, repovi i ostalo.
<BR>&nbsp;&nbsp;&nbsp;&nbsp;&nbsp;E sad, Gernisavijen sve to vidi na TV-u i ona i Dobi kliču i sve to, ali vide i druge TV ekrane, hodnici su puni guštera, a i Čarobnjaci nailaze. I tako Dobi počne da cima lance iz sve snage. Sećate se, njegove ruke jače su nego što izgledaju, kao što smo se uverili kad je onomad pridržao deo Tartufelove kuće na drvetu.
<BR>&nbsp;&nbsp;&nbsp;&nbsp;&nbsp;"Šta radiš?" veli Gernisavijen.
<BR>&nbsp;&nbsp;&nbsp;&nbsp;&nbsp;"Pokušavam da dođem do onoga!" kaže Dobi i pokazuje na sto pun epruveta, boca i hemijskih stvari k'o na Nebeskoj Galiji. Ako se sve pomeša..." Dobi i dalje cima i cima sve dok mu vene ne iskoče na glavi, ali jedan lanac najzad pukne i Dobi ostane okačen o jednoj ruci, previše umoran da nastavi.
<BR>&nbsp;&nbsp;&nbsp;&nbsp;&nbsp;"Čekaj malo", kaže Gernisavijen. Ona gleda TV.
<BR>&nbsp;&nbsp;&nbsp;&nbsp;&nbsp;Rol je ubij'o guštere uzduž i popreko i stig'o je na možda sto stopa od mesta gde su držali Dobija i Gernisavijen, ali on to ne zna i odjednom dolaze ti' čet'ri ili pet Čarobnjaka s vatrenim puškama. Rol jedva stigne da digne štit na vreme. Osmude mu tako nešto kose i grive, i spale mu sve strele i stvari na leđima. A spale mu i tatin luk.
<BR>&nbsp;&nbsp;&nbsp;&nbsp;&nbsp;I tako Rol krene unazad i zna da pokušavaju da ga odseku zato što vidi kako gušteri trče bočnim hodnicima. Onda se okrene i odgalopira što brže može, ali Čarobnjaci nadiru glavnim hodnikom i kada budu mogli lepo da nanišane, pozdravilo ga. Zato Rol stane, pokupi jedan samostrel i počne da i' zadržava, gađajući prema njima.
<BR>&nbsp;&nbsp;&nbsp;&nbsp;&nbsp;Odjednom se nađe u nekoj velikoj sobi gde Čarobnjaci drže svoje leteće platforme. I Rol skoči preko ograde, doskoči na jednu od njih i počne da zagleda kontrole. Pritisne neko dugme i zid se digne - to su vrata u planinskom zidu. Rol zvirne napolje i vidi svež vazduh, zvezde i sve to. A kad ponovo pogleda nazad vidi da je ulaz pun guštera, a nastupaju i Čarobnjaci s vatrenim puškama i Rol zna da ako ostane neće moći sve da i' izbegne. Rol se ne plaši tol'ko pogibije kol'ko da ga teško rane, pa da mora da ostane tamo vezan lancima k'o Gernisavijen i Dobi.
<BR>&nbsp;&nbsp;&nbsp;&nbsp;&nbsp;I tako Rol pritiska dugmad sve dok leteće platforme ne uzlete, a Čarobnjaci pucaju iz vatrenih pušaka da sve prašti, ali on je već napolju u noćnom vazduhu i oni ne mogu dobro da nanišane pošto on leti u cik-cak.
<BR>&nbsp;&nbsp;&nbsp;&nbsp;&nbsp;E sad, nazad u hodniku, Gernisavijen i Dobi su gledali sve to na TV-u. Dobijevo lice, uvek je izgledalo nekako tužno, ali sad izgleda tužnije nego ikad.
<BR>&nbsp;&nbsp;&nbsp;&nbsp;&nbsp;"Možeš da oslobodiš drugu ruku?" kaže Gernisavijen.
<BR>&nbsp;&nbsp;&nbsp;&nbsp;&nbsp;Dobi samo odrečno odma'ne glavom. Nema oslonca.
<BR>&nbsp;&nbsp;&nbsp;&nbsp;&nbsp;Gernisavijen zna da je ključ još u njenom stomaku. I zna da Čarobnjaci planiraju da ga iskoriste da dođu do sviju drugi' svetova u Mreži Svetova. I možda bi ljudi mogli da i' odbiju, ali to izgleda jako teško ako Čarobnjaci navale, iznenade ih i tako to. Gernisavijen se priseća sviju oni' dana kad su pričali kako će da dođu do dalekobacača i na koje će sve planete da odu zajedno i koje će sve ljude da vide.
<BR>&nbsp;&nbsp;&nbsp;&nbsp;&nbsp;"Bilo je zabavno, je l' da?" kaže Dobi.
<BR>&nbsp;&nbsp;&nbsp;&nbsp;&nbsp;"Aha", kaže Gernisavijen. A onda kaže: "Napred samo. Uradi to."
<BR>&nbsp;&nbsp;&nbsp;&nbsp;&nbsp;Dobi zna na šta ona misli. Osmehuje se i taj osmeh nekako je i tužan i srećan istovremeno. Onda se naginje skroz, sve dok maltene ne stoji postrance na zidu. Tada čuju korake Čarobnjaka u hodniku. I tako Dobi počne da maše desnom rukom - onom sa koje visi lanac - i mlatne njime po nukleranom gorivu i drugim stvarima na stolu, razbivši ih sve zajedno.
<BR>&nbsp;&nbsp;&nbsp;&nbsp;&nbsp;Rol se nalazi pet ili šest milja daleko kad vidi eksploziju planine. Vrh naprosto k'o da je odleteo i čitava skalamerija suknula je uvis k'o vulkan. Rol je taman dovoljno visoko i taman dovoljno daleko da i on ne odleti u paramparčad. A znao je ko je to uradio. I zašto.
<BR>&nbsp;&nbsp;&nbsp;&nbsp;&nbsp;E sad, ne znam šta je još mislio. Ali, sad je bio sasvim sam. I leteo je neko vreme tamo okolo, dok se lava slivala niz planinu i dok su varnice izbijale u vazduh. I sad više nije im'o 'de da ode. Sam ne može da natera dalekobacač da proradi. Gernisavijen je imala ključ, a Dobi je jedini znao kako da ga aktivira.
<BR>&nbsp;&nbsp;&nbsp;&nbsp;&nbsp;Rol je ostao tamo u mraku dugo, dugo. Onda je okren'o platformu i odleteo. I to je kraj.
<BR>
<BR>&nbsp;&nbsp;&nbsp;&nbsp;&nbsp;Zavlada tišina. Deca su sedela nepomično poput kamena i gledala kako se Teri vraća za svoju klupu. Somotske pantalone su mu fik-fikale. Kada je seo, nekoliko devojčica zajeca. Mnogi dečaci spustili su pogled ili su podigli poklopce klupa kako bi sakrili sopstvene suze.
<BR>&nbsp;&nbsp;&nbsp;&nbsp;&nbsp;Gospođa Borčerding je ostala bez reči. Onda se okrenula prema zidnom satu, pa ljutito natrag prema budilniku, i podigla ga između sebe i razreda.
<BR>&nbsp;&nbsp;&nbsp;&nbsp;&nbsp;"Eto, vidiš šta si uradio, mladiću", odbrusi ona. "Protraćio si čitav razredni odmor i zbog tebe kasnimo sa spremanjem. Brzo, svi, spremite se da izribate klupe!"
<BR>&nbsp;&nbsp;&nbsp;&nbsp;&nbsp;Deca obrisaše oči, duboko udahnuše i poslušno prionuše na poslednji zadatak koji je stajao između njih i slobode.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
