<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. POBEDA
<P>&nbsp;&nbsp;&nbsp;&nbsp;&nbsp;Pokazalo se da je Ksipias u međuvremenu otišao do Palate. Sada se vratio, donevši jednu od Ustavicinih finih odeždi. Na Svili je stajala iznenađujuće dobro, mada je u svojoj mekoći nosila nagoveštaj prigušene raskoši, nešto što je Svili bilo odvratno. "Bez ovoga te neće prepoznati, momče", reče Ksipias. Svila se, odmahnuvši glavom, zapita kako će ga prepoznati u tome.
<BR>&nbsp;&nbsp;&nbsp;&nbsp;&nbsp;Vratio se Usik. "Dao sam da se na tvoju lebdelicu postave dodatna svetla, Kalde. Na anteni će biti i zastava. Svetla će biti većinom uperena na tebe, a samo dva na zastavu." Ne čekajući odgovor, upita hirurga: "Je li on spreman?"
<BR>&nbsp;&nbsp;&nbsp;&nbsp;&nbsp;"Ne bi trebalo da pešači daleko", reče hirurg.
<BR>&nbsp;&nbsp;&nbsp;&nbsp;&nbsp;"Mogu ja oko celog grada peške, ako treba", reče im Svila.
<BR>&nbsp;&nbsp;&nbsp;&nbsp;&nbsp;Zumbula saopšti: "Trebalo bi da legne i da ostane u krevetu sve dok ne bude vreme za polazak." Da bi učinio njoj po volji, Svila postupi tako.
<BR>&nbsp;&nbsp;&nbsp;&nbsp;&nbsp;Pola minuta kasnije - ili mu se tako učinilo - Ksipias i hirurg već su ga spuštali u nosiljku. Zumbula opet pođe naporedo sa nosiljkom, kao kad su ga konobari iznosili iz staklene bašte, a njemu se činilo da sa Zumbulom hoda i cela bašta njegove majke; sa druge strane nosila stupao je Kvecal, prskao ga kapima svete vodice i izgovarao blagoslove. Kvecalova odežda dudove modre boje dodavala je mirise tamjana i još nečega prohladnoj, vetrovitoj tami. U Svilinim ušima, šuš-šuš-šuš Zumbuline haljine i sviš! sviš! Kvecalove odežde zvučali su glasnije nego praskanje Kvecalove zastave. Borci su salutirali, lupkali petu o petu. Jedan je kleknuo da ga Kvecal blagoslovi.
<BR>&nbsp;&nbsp;&nbsp;&nbsp;&nbsp;"Bilo bi bolje", reče Usik, "da u lebdelicu ne moramo da te unosimo, Kalde. Možeš li?"
<BR>&nbsp;&nbsp;&nbsp;&nbsp;&nbsp;Mogao je, naravno; pomažući se Ksipiasovim štapom, digao se iz nosiljke. U daljini odjeknu nekoliko pucnjeva; odmah potom začu se, vrlo slabo, nečiji krik, razređen, nestvaran. "Ljudi biju", reče Oreb.
<BR>&nbsp;&nbsp;&nbsp;&nbsp;&nbsp;"Neki se biju", reče Svila. "Zato idemo."
<BR>&nbsp;&nbsp;&nbsp;&nbsp;&nbsp;Iz ulaznih vrata letelice prosipalo se svetlo bledožute boje; unutra je čučao hirurg, spreman da mu pomogne pri ulaženju. "Krvova letelica bila je otvorena", reče Svila, setivši se. "Imala je providan krov, ili svod, kroz koji se moglo gledati maltene jednako dobro kao kroz vazduh. Pod tim krovom čovek je mogao stajati uspravno."
<BR>&nbsp;&nbsp;&nbsp;&nbsp;&nbsp;"Možeš i ovde da stojiš uspravno", reče hirurg, "evo, na ovom mestu." Povede Svilu do te tačke. "Vidiš? Sad si pod kupolom."
<BR>&nbsp;&nbsp;&nbsp;&nbsp;&nbsp;Svila se uspravi i klimnu glavom. "Vozio sam se juče u jednoj ovakvoj letelici, tačnije, na njoj, spolja. Unutra nije bilo ni približno ovoliko mesta." Ali tada su leševi, uključivši Ždralov, zakrčili dobar deo unutrašnjosti.
<BR>&nbsp;&nbsp;&nbsp;&nbsp;&nbsp;"Izvadili smo veći deo municije, Kalde", reče mu borac koji je sedeo na vozačkom sedištu.
<BR>&nbsp;&nbsp;&nbsp;&nbsp;&nbsp;Svila umalo da opet klimne glavom, iako vozač nije mogao videti njegovu glavu. Našao je lestvice za kojima je tragao, metalne, paučinasto tanke. Poče se penjati, obazrivo ali postojano, prema otvorenom poklopcu na vrhu kupole.
<BR>&nbsp;&nbsp;&nbsp;&nbsp;&nbsp;"Loša stvar", obavesti ga Oreb nervozno. "Stvar sija."
<BR>&nbsp;&nbsp;&nbsp;&nbsp;&nbsp;Svila se, na svoje sopstveno zaprepašćenje, nasmeši. "Ti to o ovom baz-mitraljezu?" Mitraljez je bio tupe crne boje, ali je zatvarač stajao povučen unazad i otvoren, i tu se videlo blistanje čelika. "Neće oni iz toga pucati na nas, Orebe. Niti na ma koga drugog, nadam se."
<BR>&nbsp;&nbsp;&nbsp;&nbsp;&nbsp;Odozdo je doplovio hirurgov glas. "Ima tu jedno sedlo za nišandžiju, Kalde, a ispod sedla ono gde provučeš stopala."
<BR>&nbsp;&nbsp;&nbsp;&nbsp;&nbsp;"Stremen." Taj glas odozdo bio je Usikov, sigurno.
<BR>&nbsp;&nbsp;&nbsp;&nbsp;&nbsp;Svila objaha sedište, pokriveno štavljenom kožom, pri tome zamalo, ali ne sasvim, ispustivši Ksipiasov štap. Oko letelice su bili oficiri na konjima i, činilo se, cela jedna četa pešadije, postrojena, ali u stavu 'na mestu voljno', pola ulice daleko iza oficira. Onaj portir koji ga je pustio u Erminov hotel sada je gledao sve, sa svog mesta pokraj vrata; Svila mu mahnu štapom, a portir, čiji je široki osmeh bio mrljica belog u mraku, uzvrati mahanjem.
<BR>&nbsp;&nbsp;&nbsp;&nbsp;&nbsp;Opet će kiša, pomisli Svila. Ne verujem da smo od proleća imali ijedno ovako mračno jutro.
<BR>&nbsp;&nbsp;&nbsp;&nbsp;&nbsp;Kraj njegovog lakta uzdiže se Kvecalova glava. "Biću uz tebe, Patera Kalde. Upravo traže neki sanduk na kome bih mogao stajati."
<BR>&nbsp;&nbsp;&nbsp;&nbsp;&nbsp;Najčvršće što je mogao, Svila reče: "Nikako ne može biti da ja sedim dok Vaša svesnost stoji."
<BR>&nbsp;&nbsp;&nbsp;&nbsp;&nbsp;Na prednjoj strani vozila diže se jedan poklopac; odatle Usik izviri glavom i ramenima, a onda reče nešto nekome unutra.
<BR>&nbsp;&nbsp;&nbsp;&nbsp;&nbsp;Kvecal dodirnu Svilinu šaku, hladnim, suvim prstima, koji kao da su bili bez kostiju. "Ti si, Patera Kalde, ranjen i slabiji si nego što misliš. Ostani na sedištu. Takva je moja želja." Njegova glava se podiže i dođe u isti nivo sa Svilinom.
<BR>&nbsp;&nbsp;&nbsp;&nbsp;&nbsp;"Kako Vaša svesnost želi." Držeći se obema rukama za rub otvora na kupoli, Svila izdiže svoje, na neželjeni način nepokorno telo. U jednom trenutku činilo se da je to preveliki napor; srce mu je gruvalo, ruke se tresle; onda jednom nogom pronađe ugao sanduka na kome je Kvecal stajao. Sad uspe da se izdigne toliko da sedne na rub otvora na oklopu kupole. "Slobodno je mesto nišandžije, za Vašu svesnost", reče on.
<BR>&nbsp;&nbsp;&nbsp;&nbsp;&nbsp;Lebdelica se, ispod njih, podigla i kliznula napred. Gromkiji od grmljavine motora, prolomi se Usikov glas, koji kao da je dohvatao sve ulice u gradu: "Narode Virona! Naš novi Kalde dolazi među vas, kao što smo obećali. Uz njega je Njegova svesnost, prolokutor, koji je potvrdio da je na Kaldeovoj strani naklonost bogova. Pozdravite Kaldea! Krenite za njim!"
<BR>&nbsp;&nbsp;&nbsp;&nbsp;&nbsp;Bleštava bela svetlost upali se levo i desno od Svile, nadohvat ruke; napola ga zaslepi.
<BR>&nbsp;&nbsp;&nbsp;&nbsp;&nbsp;"Ide mala!" uzviknu Oreb.
<BR>&nbsp;&nbsp;&nbsp;&nbsp;&nbsp;Jedna crna civilna lebdelica ugura se nosem napred između pešaka, a zatim i konjanika, i Sviline lebdelice. Na prednjem sedištu, do vozača, stajala je Zumbula; Svila ju je gledao otvorenih usta, a ona prekorači preko neke, činilo se, niske, nevidljive prepreke na uglačanu, zaobljenu gornju stranu školjke svog vozila. "Daj štap!" povika ona.
<BR>&nbsp;&nbsp;&nbsp;&nbsp;&nbsp;Svila priteže dršku, nagnu se nazad najviše što je smeo i ispruži štap ka njoj; a civilna lebdelica se primače toliko da najzad dodirnu zadnji kraj vojne.
<BR>&nbsp;&nbsp;&nbsp;&nbsp;&nbsp;A Zumbula skoči, pri čemu joj skerletna suknja zaleprša bujno oko nogu, u uzlaznim mlazevima vazduha koji su nastajali radom motora dvaju letelica. U jednom trenutku bio je siguran da će pasti. Ali ona dohvati kraj štapa i stade pouzdano na kosu zadnju 'palubu' vojnog vozila, i još likujući mahnu oficirima; većina joj uzvrati mahanjem ili salutiranjem. Dok je lebdelica koja je Zumbulu dovezla zaokretala i nestajala u mračnom prostoru izvan njihovog osvetljenog kruga, Svila prepoznade onog vozača koji je njega vratio u mantejon u fejdan unoć.
<BR>&nbsp;&nbsp;&nbsp;&nbsp;&nbsp;Zumbula mu se nestašno osmehnu. "Izgledaš kao da si video duha. Nisi očekivao društvo, a?"
<BR>&nbsp;&nbsp;&nbsp;&nbsp;&nbsp;"Mislio sam da si ostala unutra. Trebalo je... Izvini, Zumbulo, strašno mi je žao."
<BR>&nbsp;&nbsp;&nbsp;&nbsp;&nbsp;"I treba da ti je žao." Primakao je uho njenim usnama, da bi je čuo; a ona malo uštinu, a onda i poljubi to uho. "Usi mi je rekao da ostanem po strani. Nemoj mu sad kazati da sam ovde gore."
<BR>&nbsp;&nbsp;&nbsp;&nbsp;&nbsp;Izgubljen u divoti njenog lica, Svila je mogao samo da hvata vazduh.
<BR>&nbsp;&nbsp;&nbsp;&nbsp;&nbsp;Kvecal podiže žezlo i poče da blagosilja nekoga Svili nevidljivog, ko se nalazio izvan osvetljenog prostora, iza konjanika. Buka motora postala je nešto tiša; povremeno se čulo grebanje kao da školjka vozila dodiruje kaldrmu.
<BR>&nbsp;&nbsp;&nbsp;&nbsp;&nbsp;"Kazala si da ćeš uzeti lebdelicu", reče Svila Zumbuli. "Mislio sam da to znači da si je, hm, sama uzela."
<BR>&nbsp;&nbsp;&nbsp;&nbsp;&nbsp;"Pa, ne bih ja znala da pokrenem takvu stvar." Popevši se na kupolu, ona sede, kao i on, na rub gornjeg otvora, a onda se još malo primače Svili. "A ti bi, kao, znao? Nego, vozač je moj prijatelj, a i dala sam mu nešto love."
<BR>&nbsp;&nbsp;&nbsp;&nbsp;&nbsp;Obiđoše oko ugla ulice. Iz mutnog prostora iza reflektora uzdiže se klicanje nebrojenih grla. Neko povika: "Mi smo prišli Svili!"
<BR>&nbsp;&nbsp;&nbsp;&nbsp;&nbsp;Bačena hrizantema okrznu njegov obraz; Svila mahnu.
<BR>&nbsp;&nbsp;&nbsp;&nbsp;&nbsp;Drugi glas povika: "Živeo Kalde!" Oluja klicanja i povika odobravanja; a Zumbula poče mahati i osmehivati se kao da je ona Kalde i upravo tim svojim postupkom izazva novi talas klicanja. "Kuda idemo?" upita ona. "Da li ti je Usi rekao?"
<BR>&nbsp;&nbsp;&nbsp;&nbsp;&nbsp;"Na Alambreru." Svila je morao vikati da bi ga ona čula. "Oslobodićemo zatvorenike. Posle toga, na Juzgado."
<BR>&nbsp;&nbsp;&nbsp;&nbsp;&nbsp;Nagomilani sanduci i komadi nameštaja razmakoše se ispred njih, omogućivši im da prođu: Lijanina barikada.
<BR>&nbsp;&nbsp;&nbsp;&nbsp;&nbsp;Pored njega je Kvecal prizivao devetoro: "U ime Molpe čudesne, blagosloveni ste. U ime Tartarosa Mračnog, blagosloveni ste..." Ovi imaju poverenja u bogove, pomisli Svila; svi ovi nesrećnici; upravo zato su me izabrali za svog vođu. A ja osećam da nijednome bogu ne mogu pokloniti svoje poverenje, pa čak ni Izvanašu.
<BR>&nbsp;&nbsp;&nbsp;&nbsp;&nbsp;Kao da nastavlja nekakvo ćaskanje u vreme ručka, Kvecal reče: "Pa, Kalde, samo bi nerazumnik njima poklonio poverenje."
<BR>&nbsp;&nbsp;&nbsp;&nbsp;&nbsp;Svila se netremice zagleda u njega.
<BR>&nbsp;&nbsp;&nbsp;&nbsp;&nbsp;"Zar ti ne rekoh da sam sve učinio da sprečim teofanije? Oni koje mi nazivamo bogovima samo su duhovi umrlih ljudi, ništa više. Moćni jesu, ali samo zato što su za života prigrabili veliku moć."
<BR>&nbsp;&nbsp;&nbsp;&nbsp;&nbsp;"Ja..." Svila proguta. "Nisam bio svestan da sam glasno govorio, Vaša svesnosti. Izvinjavam se; moja primedba bila je do krajnosti nedolična." Oreb se na njegovom ramenu brižno promeškolji.
<BR>&nbsp;&nbsp;&nbsp;&nbsp;&nbsp;"Nisi ništa rekao glasno, Kalde. Video sam tvoj izraz lica; a iskustva imam koliko hoćeš. Ne gledaj u mene, nitu u tu mladu ženu. Gledaj u narod. Maši. Napred gledaj. Osmehuj se."
<BR>&nbsp;&nbsp;&nbsp;&nbsp;&nbsp;Obojica počeše da mašu. Svila se trudio da se uz to i osmehuje. Oči su mu se već prilagodile na svetlost reflektora do te mere da je povremeno nazirao nejasne ljudske prilike iza oficira na konjima. Mnogi od tih ljudi iz mase mahali su pištoljima sa debelom municijom, na isti način kako je on mahao štapom od trske. Kroz stisnute zube, Svila reče: "Ehidna nam je saopštila da je Pes mrtav. Ti si, prolokutore, to potvrdio."
<BR>&nbsp;&nbsp;&nbsp;&nbsp;&nbsp;"Ma umro je on odavno", saglasi se Kvecal, "ko god da je zapravo bio, jadnik. Ubili su ga članovi njegove porodice, što je i bilo neizbežno." Spretno je uhvatio buket. "Blagosloveni ste, deco moja. Blagosloveni, blagosloveni... Neka vam se osmehuju Pes Veliki i svi besmrtni bogovi, vama i svemu što je vaše, sada i za veke vekova!"
<BR>&nbsp;&nbsp;&nbsp;&nbsp;&nbsp;"Svila je Kalde! Živio Svila!"
<BR>&nbsp;&nbsp;&nbsp;&nbsp;&nbsp;Zumbula mu reče, sva srećna: "Idemo u pravu turneju po gradu!"
<BR>&nbsp;&nbsp;&nbsp;&nbsp;&nbsp;On klimnu glavom, osećajući da njegov osmeh postaje topao, istinski.
<BR>&nbsp;&nbsp;&nbsp;&nbsp;&nbsp;"Pogledaj ih, Patera Kalde. Ovo je njihov čas. Za ovo su krvarili."
<BR>&nbsp;&nbsp;&nbsp;&nbsp;&nbsp;"Mir!" povika Svila senovitim gomilama, mašući trskom. "Mir!"
<BR>&nbsp;&nbsp;&nbsp;&nbsp;&nbsp;"Mir!" potvrdi Oreb, zamaha krilima i naskoči Svili na glavu. Dan postaje najzad nešto svetliji, zaključi Svila, uprkos ovom crnom olujnom oblaku koji počiva iznad grada. Kako je prikladno da dizastor počne upravo sada: mir i sunčani sjaj, zajedno! Jedna žena je dovikivala nešto i mahala granom zimzelena, koja je simbol života. On uhvati njen pogled, i mahnu i osmehnu se baš njoj; a ona, činilo se, samo što ne pade u nesvest od radosti.
<BR>&nbsp;&nbsp;&nbsp;&nbsp;&nbsp;"Nemoj da počneš sad dobacivati cveće sam sebi", reče mu Zumbula, šaljivo glumeći strogost. "Vrlo brzo će doći vreme da oni na tebe svaljuju krivicu za svašta."
<BR>&nbsp;&nbsp;&nbsp;&nbsp;&nbsp;"Onda bar da uživamo u ovome dok možemo." Pogled na onu ženu sa granom zimzelena dozvao je iz njegovog pamćenja jednu od onih desetina hiljada stvari koje mu je Izvanaš prikazao: prizor kako neki junak jaše kroz neki tuđinski grad, a masa naroda ga pozdravlja klicanjem i uz to maše velikim listovima nalik na lepeze. Zar bi Ehidna i njena deca ubili i Izvanaša? U jednom sevu uviđanja, Svila shvati da oni to već pokušavaju.
<BR>&nbsp;&nbsp;&nbsp;&nbsp;&nbsp;"Vidi, vidi ti Orhideju. Sprema kuću."
<BR>&nbsp;&nbsp;&nbsp;&nbsp;&nbsp;Svetlost uperena ka zastavi obasjala je i Orhideju, koja je sad bila jasno vidljiva: izvirila je kroz prozor drugog sprata, i to kroz onaj isti odakle je Kipris svojevremeno pozvala njega, Svilu. Nagnula se napolje, toliko da se činilo da će svakog trena pasti. Pa, oni već plove niz Ulicu lampiona, očigledno; Alambrera ne može biti daleko.
<BR>&nbsp;&nbsp;&nbsp;&nbsp;&nbsp;U trenutku kad je Zumbula dobacivala Orhideji poljubac, nešto fijuknu pored Svilinog uha i tresnu o prednju 'palubu' letelice, koja odzvoni kao gong. Fijuk, vrlo visok, zatim potmula eksplozija, i štektanje baz-mitraljeza. Neko povika nekome da pođe 'dole, dole', a neko u letelici dočepa Svilu za povređeni skočni zglob i povuče ga.
<BR>&nbsp;&nbsp;&nbsp;&nbsp;&nbsp;Umesto da skoči dole, on pogleda uvis i vide da je nebo ispunjeno nečim novim i ogromnim, što nikako nije oblak. Još jedan fijuk, bučniji, sve više zaošijan, a onda Ulica lampionska eksplodira ispred njih, zasipajući njegovo lice mnogobrojnim komadićima nečeg i bacajući mu i nešto tvrdo na glavu.
<BR>&nbsp;&nbsp;&nbsp;&nbsp;&nbsp;Usik povika: "Brže!" i nestade pod poklopcem koji se za njim zalupi.
<BR>&nbsp;&nbsp;&nbsp;&nbsp;&nbsp;"Unutra, Patera Kalde!"
<BR>&nbsp;&nbsp;&nbsp;&nbsp;&nbsp;Umesto da posluša, on dohvati Zumbulu, podiže je sebi u naručje, a štap pusti da padne u unutrašnjost letelice, koja je sad jurila Ulicom lampionskom i razbacivala ispred sebe ljude kao plevu. Zumbula vrisnu.
<BR>&nbsp;&nbsp;&nbsp;&nbsp;&nbsp;Evo Kavezne ulice, nad kojom se uzdiže despotski zid Alambrere. U vazduhu, ispred zida, lebdi neko naoružan; borac sa krilima; žena, reklo bi se po izbočinama na grudima; nišani pištoljem sa debelom municijom, pravo ka njemu. Svila kliznu sa ivice, unutra, ne ispuštajući Zumbulu, i sruči se na ljude dole.
<BR>&nbsp;&nbsp;&nbsp;&nbsp;&nbsp;Zamrsili su se, nastao je pravi čvor od mnogobrojnih ruku i nogu. Kao bube nabacane u teglu. Neko stade na Svilino rame i hitro se pope uz tanke lestvice, dohvati poklopac kupole i sa treskom ga zatvori. Iz prednjeg dela letelice dopre Usikov oštar glas: "Brže, naredniče!"
<BR>&nbsp;&nbsp;&nbsp;&nbsp;&nbsp;"Dobijamo vektor, generale."
<BR>&nbsp;&nbsp;&nbsp;&nbsp;&nbsp;Svila pokuša da se izvini i da navuče skerletnu suknju Zumbuli preko butina, sada nagih (iako se videlo da je to Zumbuli savršeno svejedno) ali i da se digne na noge u prostoru gde nikako nije bilo moguće stajati uspravno - sve to u isti mah. Ništa od toga nije mu uspelo.
<BR>&nbsp;&nbsp;&nbsp;&nbsp;&nbsp;Nešto je tresnulo po letelici kao malj, tako da se ona zanjiha levo-desno i nalete na nešto drugo, čvrsto i masivno; sad se poče njihati na drugi način, prednjim i zadnjim krajem gore-dole. Mašina se naprezala, mučući bolno, kao ranjeni bik. Pramen uljastog crnog dima, koji je smrdeo na ribu, poče se krivudavo provlačiti kroz unutrašnjost vozila.
<BR>&nbsp;&nbsp;&nbsp;&nbsp;&nbsp;"Brže!" povika Usik iz sveg glasa.
<BR>&nbsp;&nbsp;&nbsp;&nbsp;&nbsp;Kao da je samo to čekao, baz-mitraljez u njihovoj kupoli progovori klepetavim rafalom koji je trajao i trajao, kao da nišandžija namerava da masakrira čitav grad.
<BR>&nbsp;&nbsp;&nbsp;&nbsp;&nbsp;Svila se nekako ispentra preko Ksipiasa i hirurga i uspe da virne preko Usikovog ramena. Plameno-crvena slova plesala su preko stakla ispred Usika:
<BR>&nbsp;&nbsp;&nbsp;&nbsp;&nbsp;VEKTOR NEPRIHVATLJIV.
<BR>&nbsp;&nbsp;&nbsp;&nbsp;&nbsp;Nešto zveknu po zakošenoj prednjoj palubi iznad njihovih glava, a grmljavina motora se podiže do zaglušujućeg krešenda; Svila je imao utisak da ga je neka sila trgla unazad.
<BR>&nbsp;&nbsp;&nbsp;&nbsp;&nbsp;Najednom se njihovo kretanje izmenilo.
<BR>&nbsp;&nbsp;&nbsp;&nbsp;&nbsp;Letelica više nije jurila nikud, niti se njihala obrtanjem po ma kojoj osi. Buka motora se toliko stišala da je Svila sad mogao razaznati i visoku pesmu unutrašnjih elisa koje su duvale vazduh nadole, pod letelicu; taj zvuk se podiže do agonijskog vriska, a onda polako nestade. Na instrument-tabli upali se jedno krupno crveno svetlo.
<BR>&nbsp;&nbsp;&nbsp;&nbsp;&nbsp;Svila po drugi put u jednoj lebdelici oseti da zaista lebdi; bilo je to, razmišljao je, slično onom neprirodnom osećanju u pokretnoj sobi u kojoj se, sa Mameltom, jednom prilikom vozio.
<BR>&nbsp;&nbsp;&nbsp;&nbsp;&nbsp;Iza njega Zumbula jeknu. Neki predmet čudnovatog oblika uzdizao se pokraj Usika. Pre nego što ga je Svila prepoznao, predmet je načinio ležernih četvrt obrtaja oko sebe, ni pedalj ispred Svilinog nosa. Bio je to veliki igličar, sličan onom koji je ostao zavučen pod njegov opasač; plovio je, ovde, kao pampur na vodi, zato što ga ništa nije sprečilo da se uzdigne iz Usikove futrole za pištolj.
<BR>&nbsp;&nbsp;&nbsp;&nbsp;&nbsp;"Gledaj! Gledaj! Podižu nas!" Zumbuline obilate dojke pritisnuše se o njegova leđa. Sad je i ona zurila u staklo.
<BR>&nbsp;&nbsp;&nbsp;&nbsp;&nbsp;Svila uhvati igličar iz vazduha i gurnu ga natrag u Usikovu futrolu. Pogleda opet staklo, na kome se sad širio jedan zamršaj krivih linija, tu i tamo oživljen grimiznim iskrama. To izgleda, zaključi on, kao neki od gradova u nebeskim zemljama, osim što je mnogo bliže. Zainteresovan, on oslobodi kopču poklopca na oklopu vozila, iznad Usikove glave, baci ga uvis; još dok je dovršavao taj pokret, njegova stopala otploviše od poda. Pokuša da se uhvati za poklopac koji je otvorio, promaši ga za širinu prsta, i produži da plovi nagore, bespomoćno, kao igličar maločas, sve dok ga neko ne uhvati za nogu.
<BR>&nbsp;&nbsp;&nbsp;&nbsp;&nbsp;Obrazac koji je video napolju bio je isti kao onaj na staklu, ali se proširio do u beskraj: jedan nebeski grad, utonuo u sumrak, a oko grada obruč njiva i zgurenih sela, blistavih od sunca; s jedne strane, srebrno ogledalo usidreno pomoću mrkog upredenog konca. Dok je Svila zapanjeno blenuo, Oreb odlete s njegovog ramena i nestade u polumraku.
<BR>&nbsp;&nbsp;&nbsp;&nbsp;&nbsp;"Letimo." Neverica i zbunjenost pretvoriše ovu Svilinu reč u uzdah koji nestade kad i crni ptican. Svila se zakašlja, ispljunu zgrušanu krv i pokuša ponovo. "Letimo naopačke. Glavom nadole. Vidim Viron i jezero, čak i drum od grada do jezera."
<BR>&nbsp;&nbsp;&nbsp;&nbsp;&nbsp;Iz unutrašnjosti letelice progovori Kvecal. "Pogledaj iza nas, Patera Kalde."
<BR>&nbsp;&nbsp;&nbsp;&nbsp;&nbsp;Sad su bili bliže toj stvari, toliko blizu da je njen divovski mračni trbuh izgledao kao neki krov kojim je zaklonjeno celo nebo. Ispod te stvari visilo je, na mnoštvu kablova koji su izgledali tanki poput viline kosice, nešto, nekakvo ustrojstvo, nalik na brod sa mnogo kratkih vesala; Svilina pluća se jednom napuniše i jednom isprazniše, i tek tad on uvide da su to cevi mnogih topova; još pola minuta prođe, puzeći, dok on uspe da razazna trougao krvave crvene boje na dnu tog 'broda'. "Vaša svesnosti..."
<BR>&nbsp;&nbsp;&nbsp;&nbsp;&nbsp;"Sad tebi nije jasno zašto oni ne pucaju na nas", reče Kvecal i strese se. "Zamišljam da je to naprosto zato što nas još nisu primetili. Vetar ih prinuđuje da zadržavaju svoj vazdušni brod u položaju koji je uporedan sa suncem; zato oni zure dole, u mrak, u grad koji je ostao u njihovoj senci. U ovom času naša lebdelica okrenuta je svojom najužom stranom ka njima. Ali mi se obrćemo. Uskoro će oni gledati pravo u nas. Hajde da mi uđemo unutra i zaklopimo ovo okno."
<BR>&nbsp;&nbsp;&nbsp;&nbsp;&nbsp;Sad je staklo prikazivalo jezero Limnu. Dok je gledao kako obala jezera puzi od jednog kraja stakla ka drugome, Svila je razmišljao o Usikovom igličaru. Dolazio je do zaključka da se njihova letelica tumba po nebu na isti, usporeni način.
<BR>&nbsp;&nbsp;&nbsp;&nbsp;&nbsp;Pripijajući se uz njega, Zumbula prošaputa: "Ti se nimalo ne bojiš? Jesmo li strašno visoko?" Drhtala je.
<BR>&nbsp;&nbsp;&nbsp;&nbsp;&nbsp;"Naravno da se bojim; kad sam se našao napolju, silno sam se uplašio." Sagledao je stanje svojih osećanja. "To me i sad drži; ali razmišljanje o ovome što se dešava - kako je moglo do ovoga doći, osim čudom - toliko zaokuplja moj um da nemam vremena da mislim na strah." Gledajući u staklo, on pokuša da opiše vazdušni brod.
<BR>&nbsp;&nbsp;&nbsp;&nbsp;&nbsp;"Oni nas vuku gore, momče! To je rekla. Možemo li mi to da presečemo, ha?"
<BR>&nbsp;&nbsp;&nbsp;&nbsp;&nbsp;"Nema tu šta da se preseca; kad bi imalo, oni bi znali gde smo i verovatno bi nas već izbušili. Ovo je nešto drugo. Uzgred rečeno, jesi li me ti uhvatio za nogu? Hvala ti."
<BR>&nbsp;&nbsp;&nbsp;&nbsp;&nbsp;Ksipias pokretima glave kaza da nije on, nego hirurg.
<BR>&nbsp;&nbsp;&nbsp;&nbsp;&nbsp;"Hvala ti, onda, doktore", reče Svila. "Zaista ti mnogo hvala." Dohvati vozača za rame. "Rekao si da dobijamo vektor. Šta to tačno znači?"
<BR>&nbsp;&nbsp;&nbsp;&nbsp;&nbsp;"To je poruka koju dobiješ ako letiš suviše brzo, moj Kalde, i to samo ako letiš ka jugu ili ka severu. Onda se očekuje da usporiš. A ako nećeš, trebalo bi da monitor to uradi umesto tebe, ali u ovom oklopnom vozilu monitor više ne radi."
<BR>&nbsp;&nbsp;&nbsp;&nbsp;&nbsp;"Aha, vidim." Svila klimnu glavom, nadajući se da je to izveo na ohrabrujući način. "Zbog čega se zahteva da usporiš?"
<BR>&nbsp;&nbsp;&nbsp;&nbsp;&nbsp;Usik ubaci: "Ko vozi suviše brzo na sever, oseća se kao da neko nabacuje lopate peska na njega. To nije dobro za zdravlje, a osim toga, usporava reakcije svih u vozilu. Ko suviše žuri na jug, dobija vrtoglavicu. Osećaj je kao da plivaš."
<BR>&nbsp;&nbsp;&nbsp;&nbsp;&nbsp;Kvecal upita, tako tiho da su ga jedva čuli: "Da li ti je poznat oblik Svitka, Patera Kalde?"
<BR>&nbsp;&nbsp;&nbsp;&nbsp;&nbsp;"Svitak je valjkast, naravno, Vaša svesnosti."
<BR>&nbsp;&nbsp;&nbsp;&nbsp;&nbsp;"A jesmo li unutra, Patera Kalde? Ili smo na spoljašnjoj strani?"
<BR>&nbsp;&nbsp;&nbsp;&nbsp;&nbsp;"Unutra smo, Vaša svesnosti. Da smo napolju, popadali bismo sa njega."
<BR>&nbsp;&nbsp;&nbsp;&nbsp;&nbsp;"Tačno tako. A šta nas to drži za tlo? Koja to sila tera knjigu da padne ako je ispustiš?"
<BR>&nbsp;&nbsp;&nbsp;&nbsp;&nbsp;"Ne sećam se, baš, kako se zove, Vaša svesnosti", reče Svila, "ali to je ona težnja koja zadržava kamen u praćki dokle god je vrtimo oko sebe - sve dok ga ne ispalimo iz praćke napred."
<BR>&nbsp;&nbsp;&nbsp;&nbsp;&nbsp;Zumbula se maločas odvojila od njega; sad njena šaka pronađe njegovu, a on je steže. "Dokle god dečak vitla praćkom oko sebe, kamen ne može ispasti. Naš Svitak rotira - vidim! Kad bi kamen bio... recimo, miš, i potrčao u istom pravcu u kome se praćka već okreće, bio bi samo još čvršće zadržan u njoj. Bezbednije, kao da se praćka vrti brže. Ali ako bi potrčao na suprotnu stranu, bilo bi to kao da se praćka ne okreće dovoljno brzo. Ispao bi iz nje."
<BR>&nbsp;&nbsp;&nbsp;&nbsp;&nbsp;"Nišandžijo!" Usik je zurio u staklo. "Trebalo bi da je ovo sad u dohvatu tvog oružja." On oslobodi kočnicu svog baz-mitraljeza, a crveni trougao polako uplovi na staklo.
<BR>&nbsp;&nbsp;&nbsp;&nbsp;&nbsp;"Trivigaunte", šapnu Zumbula. "Njima Sfiksa ne dozvoljava da prave slike bilo čega. Ovo ovde nije slika, to je onaj znak na njihovoj zastavi."
<BR>
<BR>&nbsp;&nbsp;&nbsp;&nbsp;&nbsp;Njorka ustade, ne uspevši da se priseti gde je i zašto je došao. Da li je pao sa nekog krova? Slana krv sa usana slivala mu se tankim mlazićem u usta. Pored njega trči tip čije su ruke i noge tanke kao štapovi za potpalu. Lice, živa lobanja, ali sa bradurinom. Za njim trči još jedan takav. Pa još jedan.
<BR>&nbsp;&nbsp;&nbsp;&nbsp;&nbsp;"Ne plaši se", prošaputa slepi bog. "Budi hrabar i deluj mudro, pa ćeš imati i moju zaštitu." Dohvati Njorku za ruku, ne na onaj način kako je Zumbula uhvatila Svilu za ruku nekoliko minuta pre toga, nego onako kako stariji čovek može u kritičnim trenucima stisnuti šaku mlađem.
<BR>&nbsp;&nbsp;&nbsp;&nbsp;&nbsp;"Dobro, važi", reče mu Njorka. "Nisam se ja nešto uplašio, ali malo sam, kao, zbunjen." Šaka slepog boga daje dobar osećaj u njegovoj, to je krupna i jaka šaka, sa dugačkim, moćnim prstima; ali on nikako da se seti imena ovog slepog boga i baš mu je neprijatno što to ne uspeva.
<BR>&nbsp;&nbsp;&nbsp;&nbsp;&nbsp;"Tartaros sam ja, i tvoj prijatelj. Kaži mi šta sve vidiš. Govori glasno, ili u sebi, svejedno je."
<BR>&nbsp;&nbsp;&nbsp;&nbsp;&nbsp;"Usred zidina sad ima jedna rupčaga, velika je - oho-ho. Iz nje se dimi", reče Njorka. "Tako nešto nije na tom mestu postojalo ranije, prilično sam siguran. Neki mrtvi tipovi leže oko nas, oko onih koje je ubio Patera i onog jednog koga sam oladio ja. Među tim mrtvima je ovde i jedno čudo koje je žensko, ali obučeno kao borac, pa još sa krilima koja su se, izgleda, polomila kad je tresnula o tlo. Sva je nešto smeđe boje, i krila i pantalone i ovaj, hm, zavoj stegnut preko sisa."
<BR>&nbsp;&nbsp;&nbsp;&nbsp;&nbsp;"Smeđe."
<BR>&nbsp;&nbsp;&nbsp;&nbsp;&nbsp;Njorka pogleda pažljivije. "Pa, smeđe boje, znaš. Dobro, više kao žućkastosmeđe. Kao blato. Ej, evo je Šenila."
<BR>&nbsp;&nbsp;&nbsp;&nbsp;&nbsp;"To je dobro. Uteši je, Njorka, noktolateru moj. Je li vazdušni brod i sada iznad nas?"
<BR>&nbsp;&nbsp;&nbsp;&nbsp;&nbsp;"Nego šta je", reče Njorka, tonom koji je nagoveštavao da njemu nije potreban nikakav bog da bi ga upućivao u tako osnovne stvari. "Dabome da je iznad nas." Šenila pritrča i baci mu se u naručje.
<BR>&nbsp;&nbsp;&nbsp;&nbsp;&nbsp;"Nema frke, Sifonka", reče joj Njorka. "Biće šećerno. Videćeš. Tartaros je moj dobar drugar." A Tartarosu reče: "Ima gore i jedna letelica, zelembaćka, koja pada sa neba, al vrlo polako, i dok pada, roka iz bazova. A ima i par stotina letećih boraca, visoko gore. Liče na ovu žensku."
<BR>&nbsp;&nbsp;&nbsp;&nbsp;&nbsp;Slepi bog blago povuče njegovu ruku. "Iziđosmo iz manje jame u ovu veću, Njorka. Ako sad ne vidiš nikakav drugi izlaz, dobro bi bilo da se vratimo u tunel. Ima i drugih izlaza na površinu. Ja ih znam sve."
<BR>&nbsp;&nbsp;&nbsp;&nbsp;&nbsp;"Samo malo. Izgubih moju čakiju. Eno je." Njorka pusti Šenilu, iščupa svoj kratki mač iz blata i obrisa sečivo o tuniku.
<BR>&nbsp;&nbsp;&nbsp;&nbsp;&nbsp;"Njorka, sine moj..."
<BR>&nbsp;&nbsp;&nbsp;&nbsp;&nbsp;On zamahnu mačem ka Inkusu i na taj način ga otera od sebe. "Beži nazad u tunel, Patera, pre nego što nastradaš. Tartaros tako kaže, i u pravu je."
<BR>&nbsp;&nbsp;&nbsp;&nbsp;&nbsp;Lebdelica se sada spuštala brže, maltene kao da stvarno pada. Gledajući je, Njorka zaključi da to jeste pad, ali ne baš pravo nadole, kao što stvari normalno padaju. Do poslednjeg trenutka se činilo da bi se mogla ispraviti i normalno prizemljiti; ali, na kraju, pade bočno i prevrte se.
<BR>&nbsp;&nbsp;&nbsp;&nbsp;&nbsp;Nešto je sa mnogo veće visine padalo mnogo brže, crna tačkica koja je počela da liči maltene na strelu u trenutku kad se zarila u oštećeni bedem Alambrere, iz koga na tom mestu izbi nova erupcija plamena i dima. Ovog puta, mase brodskog kamena velike poput seoskih kuća poleteše uvis i na sve strane, kao trina. Njorka zaključi da u životu nije video lepši prizor.
<BR>&nbsp;&nbsp;&nbsp;&nbsp;&nbsp;"Svila ovde!" proglasi Oreb ponosito, sletevši na njegovo rame. "Tica dovede!" Na prednjoj strani oklopa srušene lebdelice otvori se jedan okrugli kapak.
<BR>&nbsp;&nbsp;&nbsp;&nbsp;&nbsp;"Mlatko!" povika Šenila. "Ajde, Mlatko! Vraćamo se u tunel!"
<BR>&nbsp;&nbsp;&nbsp;&nbsp;&nbsp;Njorka mahnu rukom, pokazavši joj da ćuti. Za zidine Alambrere, ovaj poslednji udarac bio je smrtonosan. Pred Njorkinim očima, naprsline pojuriše niz unutrašnju stranu zidina i pojaviše se, kao nekom magijom prenete, i na zidu ogromne jame za robijaše. Začu se zvuk nalik na mumlanje, dublji i jači od ma kakve grmljavine. Uz urlik od koga se bacakalo tlo na kome je Njorka pokušavao da stoji, počeše da se stropoštavaju i bedemi, i cela jedna strana jame. Lavina oštrih stena, zemlje i četvrtastih blokova koji su dotad bili u zidu poče se odronjavati ka njima, stižući do pola jame. Kašljući od prašine, Njorka je uzmicao.
<BR>&nbsp;&nbsp;&nbsp;&nbsp;&nbsp;"Rupa bum", obavesti ga Oreb.
<BR>&nbsp;&nbsp;&nbsp;&nbsp;&nbsp;Pogleda opet ka prevrnutoj letelici, iz koje je izlazilo nekoliko muškaraca i jedna vitka žena u skerletnoj odeći. Baz-mitraljez u kupoli letilice, iako u neprirodnom položaju, bio je okrenut ka vazdušnom brodu; sipao je rafal za rafalom, uporno, ka letećim borcima.
<BR>&nbsp;&nbsp;&nbsp;&nbsp;&nbsp;"Vrati se ženi", reče mu slepi bog. "Žena je od životnog značaja. Ovo ovde nije."
<BR>&nbsp;&nbsp;&nbsp;&nbsp;&nbsp;On pogledom potraži Šenilu, ali nje više nije bilo. Nekoliko skeletnih prilika zamicalo je u rupu kroz koju su Šenila i on dospeli u ovu jamu. Za tim živim kosturima hitali su i ljudi iz lebdelice; kroz guste oblake prašine, Njorka uspe da razazna jednog sa sedom bradom, u odeždi koja beše boje rđe i crna; i jednog višeg, u zelenoj tunici.
<BR>&nbsp;&nbsp;&nbsp;&nbsp;&nbsp;"Svila ovde!" graknu Oreb i odlete da kruži iznad ta dva begunca.
<BR>&nbsp;&nbsp;&nbsp;&nbsp;&nbsp;Njorka ih sustiže u trenutku kad su kretali niz strmu zavojitu stazicu; Svila je hramao, ali je ipak brzo odmicao. Pomagao se štapom, a pomagala mu je i žena u crvenom. Njorka je dočepa za kosu. "Izvini Patera, al ja ovo moram." Svilina ruka polete ka opasaču, ali je Njorka bio brži - jedan dobar udarac u prsa, i Svila polete naglavačke u manju jamu.
<BR>&nbsp;&nbsp;&nbsp;&nbsp;&nbsp;"Oslušni!" pozva slepi bog, pokraj Njorke; Njorka oslušnu, i začu sve jači fijuk sledeće bombe, trenutak pre nego što je grunula u tlo.
<BR>
<BR>&nbsp;&nbsp;&nbsp;&nbsp;&nbsp;Svila je gledao dole, na telo umirućeg augura, sa puno radosti, ali i žalosti. Ipak, to je - bio - on. Kvecal i neki drugi, manji augur kleče pored tela, a uz njih stoje neka žena, odevena u augursku mantiju, i neki čovek star maltene kao Kvecal.
<BR>&nbsp;&nbsp;&nbsp;&nbsp;&nbsp;Brojanice se njišu, praveći znake sabiranja, sve iznova i iznova: "Prenosim ti, Patera Svilo, sine moj, oproštaj svih bogova."
<BR>&nbsp;&nbsp;&nbsp;&nbsp;&nbsp;"Seti se sada reči Pesovih..."
<BR>&nbsp;&nbsp;&nbsp;&nbsp;&nbsp;Dobro je to; a kad bude završeno, on može da krene. Kuda? Nije bitno. Kud god poželi. Slobodan je, najzad; nedostajaće mu ona stara, dobra ćelija, ali sloboda je ipak najbolja. Diže pogled kroz plafon, stamen brodski kamen, i vide samo zemlju, ali znajući da je iznad nje ceo svit, i otvoreno nebo.
<BR>&nbsp;&nbsp;&nbsp;&nbsp;&nbsp;"Molim te da oprostiš nama, živima", govorio je manji augur, iscrtavajući po ko zna koji put znak sabiranja, koji, kad pomisliš, nikako nije mogao biti Pesov znak. Pa, pravi znak sabiranja je krst; dobro ga je zapamtio onog dana kad im je Mejtera, crtajući po tabli, objašnjavala taj deo računanja. Pesov znak nije krst, nego krst sa šupljinama izdubljenim u sva četiri kosa kraka.
<BR>&nbsp;&nbsp;&nbsp;&nbsp;&nbsp;On poseže rukom ka takvom privesku oko vrata, ali toga više nema.
<BR>&nbsp;&nbsp;&nbsp;&nbsp;&nbsp;Stariji augur: "Ja ovde govorim u ime Pesa Velikoga, i Ehidne Božanske, i Scile Pržeće."
<BR>&nbsp;&nbsp;&nbsp;&nbsp;&nbsp;Mlađi augur: "I u ime Molpe Čudesne, i Tartarosa Mračnoga, i Hieraksa Najvišega, i Telksiepeje Promišljene, i Feje Žestoke, i Sfikse Jake."
<BR>&nbsp;&nbsp;&nbsp;&nbsp;&nbsp;Stariji augur: "Takođe u ime manjih bogova."
<BR>&nbsp;&nbsp;&nbsp;&nbsp;&nbsp;Posle brodskog kamena, zemlja, prođeš kroz zemlju i evo te u vazduhu čistijem i bistrijem nego što ga ikad ranije znade. Eno Zumbule, sa Njorkom; u brdu srušenog kamenja, negde u toj kosini, pomiče se jedan kamen i klizi otkrivajući čeličnu šaku koja počinje da pipa oko sebe. Ponet slavom, on se baca ka visinama.
<BR>&nbsp;&nbsp;&nbsp;&nbsp;&nbsp;Trivigauntski vazdušni brod je smeđa bubica, beskonačno daleka, a Zlatna staza je tako blizu, da on zna: može to biti njegovo krajnje odredište.
<BR>&nbsp;&nbsp;&nbsp;&nbsp;&nbsp;Sleće lako na nju, i nalazi stazicu od aluminijumske folije, kroz svitkić ne veći od jajeta. Gde su one životinje koje muču? I dusi mrtvih? A-ha! Eno njih. Dva muškarca i dve žene. On žmirka, zuri, opet žmirka.
<BR>&nbsp;&nbsp;&nbsp;&nbsp;&nbsp;"O, Svilo, sine moj! Sine!" Ona je u njegovom zagrljaju, a on u njenom, rastapaju se suzama radosti. "Majko!" "Svilo, sine moj!"
<BR>&nbsp;&nbsp;&nbsp;&nbsp;&nbsp;Svit je ogavna prljavština, smrad, uzaludnost i izdaja; ovo, ovde, ovo je sve - radost i ljubav, sloboda i čistota.
<BR>&nbsp;&nbsp;&nbsp;&nbsp;&nbsp;"Moraš nazad, Svilo. On nas šalje da ti to kažemo."
<BR>&nbsp;&nbsp;&nbsp;&nbsp;&nbsp;"Moraš, dečko moj." Glas muškarca, glas u poređenju s kojim je Lemurov glas bio samo jedna vrsta parodije. On diže pogled i vide ono smeđe, od drveta izvajano lice iz majčinog ormana.
<BR>&nbsp;&nbsp;&nbsp;&nbsp;&nbsp;"Mi smo tvoji roditelji." On je bio visok, plavook. "Tvoji očevi i tvoje majke."
<BR>&nbsp;&nbsp;&nbsp;&nbsp;&nbsp;Ona druga žena nije govorila, ali su njene oči govorile da je istina.
<BR>&nbsp;&nbsp;&nbsp;&nbsp;&nbsp;"Ti si bila moja majka", reče on. "Razumem."
<BR>&nbsp;&nbsp;&nbsp;&nbsp;&nbsp;Onda spusti pogled na svoju sopstvenu majku, divnu. "Ti ćeš uvek biti moja majka. Uvek!"
<BR>&nbsp;&nbsp;&nbsp;&nbsp;&nbsp;"Čekaćemo, Svilo, sine moj. Svi mi. Pamti to."
<BR>&nbsp;&nbsp;&nbsp;&nbsp;&nbsp;Nešto kao lepeza maše ispred njegovog lica, hladi ga.
<BR>&nbsp;&nbsp;&nbsp;&nbsp;&nbsp;On otvori oči. Kvecal sedi pored njega. Jedna Kvecalova šaka, dugačka, beskrvna, maše tačno i bez napora kao klatno. "Prijatno ti popodne želim, Patera Kalde. Naime, pretpostavljam da je već popodne."
<BR>&nbsp;&nbsp;&nbsp;&nbsp;&nbsp;On leži na tlu, ukočeno zuri u tavanicu od brodskog kamena. Bol ga probada kroz vrat; drugi je bol u glavi, treći i četvrti u rukama, peti i šesti u nogama, sedmi u donjem delu trupa, a svaki različit, svaki poseban.
<BR>&nbsp;&nbsp;&nbsp;&nbsp;&nbsp;"Mirno leži. Rado bih ti ponudio vode, kad bih je imao. Kako se osećaš?"
<BR>&nbsp;&nbsp;&nbsp;&nbsp;&nbsp;"Vratio sam se u moj prljavi kavez." Prekasno se seti da je trebalo reći i ono Vaša svesnosti. "Ranije nisam znao da je kavez."
<BR>&nbsp;&nbsp;&nbsp;&nbsp;&nbsp;Kvecal šakom pritisnu njegovo rame nadole. "Nemoj se još dizati u sedeći položaj, Patera Kalde. Postaviću ti jedno pitanje, ali ti ne smeš pokušati da odgovor nađeš tako što bi pokušao to i da uradiš. Dakle, biće pitanje samo za raspravu. Saglasan?"
<BR>&nbsp;&nbsp;&nbsp;&nbsp;&nbsp;"Da, Vaša svesnosti." Klimnuo je glavom, iako mu je za to bio potreban ogroman napor.
<BR>&nbsp;&nbsp;&nbsp;&nbsp;&nbsp;"Evo mog pitanja. O kome ćemo isključivo razgovarati. Ako bih ti ja pomagao, da li bi ti mogao hodati?"
<BR>&nbsp;&nbsp;&nbsp;&nbsp;&nbsp;"Mislim da bih, Vaša svesnosti."
<BR>&nbsp;&nbsp;&nbsp;&nbsp;&nbsp;"Glas ti je vrlo slab. Pregledao sam te i nisam našao nijednu slomljenu kost. Ovde nisi sam, ima nas još četvoro, ali..."
<BR>&nbsp;&nbsp;&nbsp;&nbsp;&nbsp;"Pali smo, zar ne? Bili smo u lebdelici Garde i tumbali smo se iznad grada. Da li sam to sanjao?"
<BR>&nbsp;&nbsp;&nbsp;&nbsp;&nbsp;Kvecal odmahnu glavom.
<BR>&nbsp;&nbsp;&nbsp;&nbsp;&nbsp;"Ti i ja i Zumbula. I Pukovnik Usik, i Oreb. I..."
<BR>&nbsp;&nbsp;&nbsp;&nbsp;&nbsp;"Da, Patera Kalde?"
<BR>&nbsp;&nbsp;&nbsp;&nbsp;&nbsp;"Jedan borac - dvojica - i jedan stari majstor mačevaja, sa kojim me je neko upoznao. Ne sećam se kako se zvao, ali sigurno sam sanjao da je pored svih ostalih bio prisutan čak i on. Odveć je fantastično."
<BR>&nbsp;&nbsp;&nbsp;&nbsp;&nbsp;"On je ovde, u tunelu, Patera Kalde, ali malo dalje od nas. Imali smo neke neprijatnosti sa robijašima koje si ti oslobodio."
<BR>&nbsp;&nbsp;&nbsp;&nbsp;&nbsp;"Zumbula?" Svila se poče boriti da ustane.
<BR>&nbsp;&nbsp;&nbsp;&nbsp;&nbsp;Kvecal ga zadrža na tlu, pritiskajući obema rukama njegova ramena. "Lezi mirno, inače ti neću reći ništa."
<BR>&nbsp;&nbsp;&nbsp;&nbsp;&nbsp;"Zumbula? Za... za ime svih bogova! Potrebno je da znam!"
<BR>&nbsp;&nbsp;&nbsp;&nbsp;&nbsp;"Ja ih ne volim, Patera Kalde. Ne voliš ih ni ti. Pa, kad je tako, zašto bismo nas dvojica išta govorili 'za ime' njihovo? Ne znam. Rado bih znao. Ona može biti mrtva. Nije mi poznato."
<BR>&nbsp;&nbsp;&nbsp;&nbsp;&nbsp;"Reci mi, molim te, šta se dogodilo."
<BR>&nbsp;&nbsp;&nbsp;&nbsp;&nbsp;Kvecalova glava, na kojoj nije bilo nijedne dlake, polako odmahnu levo i desno. "Bilo bi bolje, Patera Kalde, da ti to kažeš meni. Bio si vrlo blizu smrti. Potrebno mi je da znam šta si zaboravio."
<BR>&nbsp;&nbsp;&nbsp;&nbsp;&nbsp;"Ima vode u ovim tunelima. Bio sam ja u njima i ranije, Vaša svesnosti. Na pojedinim mestima ima mnogo vode."
<BR>&nbsp;&nbsp;&nbsp;&nbsp;&nbsp;"Ovo nije jedno od tih mesta. Ako si se dovoljno oporavio da shvatiš koliko ti je loše i da održiš obećanje, otići ću da donesem vode. Pamtiš li kako si, sa mnom, blagoslovio mase naroda? Pričaj mi o tome."
<BR>&nbsp;&nbsp;&nbsp;&nbsp;&nbsp;"Pokušavali smo da donesemo mir - mir za Viron. Krv ga je kupio, Mošus, naime, ali Mošus je bio samo Krvovo oruđe."
<BR>&nbsp;&nbsp;&nbsp;&nbsp;&nbsp;"On je kupio grad, Patera Kalde?"
<BR>&nbsp;&nbsp;&nbsp;&nbsp;&nbsp;Svila zinu, pa opet zatvori usta.
<BR>&nbsp;&nbsp;&nbsp;&nbsp;&nbsp;"Šta je bilo, Patera Kalde?"
<BR>&nbsp;&nbsp;&nbsp;&nbsp;&nbsp;"Da, Vaša svesnosti, kupio je grad. On, i drugi, njemu slični. Ne pomislih na to, dok ti ne upita. Bio sam malo pomešao stvari."
<BR>&nbsp;&nbsp;&nbsp;&nbsp;&nbsp;"Koje stvari, Patera Kalde?"
<BR>&nbsp;&nbsp;&nbsp;&nbsp;&nbsp;"Mir i spasavanje mog mantejona. Izvanaš je zatražio od mene da spasem mantejon, a onda je izbila pobuna, pa sam ja mislio da ću spasti mantejon jedino ako donesem mir, jer narod me je proglasio za Kaldea, pa bih svojim ukazom spasao mantejon." Sledećih sekund-dva, Svila je ležao i ćutao, očiju napola sklopljenih. "Krv - i ljudi kao što je Krv - ukradoše čitav ovaj grad, svaki delić grada, sve osim Udruženja sveštenika. Udruženje je odolelo samo zato što si ti na njegovom čelu, prolokutore. Kad tebe ne bude..."
<BR>&nbsp;&nbsp;&nbsp;&nbsp;&nbsp;"Kad umrem, Patera Kalde?"
<BR>&nbsp;&nbsp;&nbsp;&nbsp;&nbsp;"Ako bi ti umro, Vaša svesnosti, u njihove ruke palo bi baš sve. Mošus je, zapravo, potpisao papire. U zemljišnim knjigama stoji da je Mošus gazda, onaj Mošus čije smo telo spalili na oltaru, Vaša svesnosti. Sećam se da sam razmišljao kako bi jezivo bilo kad bi Mošus bio stvarno gazda, i da sam stiskao zube - pokušavao sam da 'nabijem' hrabrost koju nikad nisam imao. Govorio sam sebi, mnogo puta iz početka, da ne mogu dozvoliti da se to desi."
<BR>&nbsp;&nbsp;&nbsp;&nbsp;&nbsp;"Ti si jedini čovek u celom Vironu koji sumnja u tvoju hrabrost, Patera Kalde."
<BR>&nbsp;&nbsp;&nbsp;&nbsp;&nbsp;Svila ga gotovo nije ni čuo. "Pogrešno sam to shvatao. Skroz pogrešno. Mošus nijednog trenutka nije bio stvarno opasan. Ima u Orili na desetine Mošusa, a Mošus je i voleo ptice. Jesam li ti to rekao, Vaša svesnosti?"
<BR>&nbsp;&nbsp;&nbsp;&nbsp;&nbsp;"Nisi, Patera Kalde. Reci mi sad, ako želiš."
<BR>&nbsp;&nbsp;&nbsp;&nbsp;&nbsp;"Voleo ih je. Gljiva mi je rekla da on voli ptice, a njoj je doneo i knjigu o onim mačkama koje je rodila za Krva. Kad je video Oreba, rekao je da sam ga nabavio radi prijateljstva, što nije tačno, i hitnuo nož na njega. Promašio je Oreba, a ja mislim da je promašio namerno. Krv je, svojim novcem i svojim grabežom za još više novca, naneo Vironu veću štetu nego svi Mošusi zajedno. Sve moje delovanje svodi se na pokušaje da otmem deliće Virona iz Krvovih šaka. Pokušavao sam, kao što rekoh, da spasem moj mantejon; ali ne možeš spasti samo jedan mantejon. Ne mogu ja da spasem od te vlasti samo našu gradsku četvrt i ništa drugo. To sada vidim. A ipak, dopada mi se Krv, ili bih bar voleo da mi se dopada."
<BR>&nbsp;&nbsp;&nbsp;&nbsp;&nbsp;"Razumem, Patera Kalde."
<BR>&nbsp;&nbsp;&nbsp;&nbsp;&nbsp;"Komadiće: mantejon, Zumbulu, Orhideju, i Njorku, zato što Njorka toliko znači Mejteri Nani. Njorka..."
<BR>&nbsp;&nbsp;&nbsp;&nbsp;&nbsp;"Da, Patera Kalde?"
<BR>&nbsp;&nbsp;&nbsp;&nbsp;&nbsp;"Njorka me je gurnuo, Vaša svesnosti. Bili smo skupa u lebdelici, Zumbula i ja. Vaša svesnost, kažem 'Vaša' iako kažem 'ti', tebi, prolokutore. I - drugi. Spuštali smo se, a pukovnik Usik..."
<BR>&nbsp;&nbsp;&nbsp;&nbsp;&nbsp;"Ti si ga postavio za Generalisima", podseti ga Kvecal blago.
<BR>&nbsp;&nbsp;&nbsp;&nbsp;&nbsp;"Da. Jesam. Učinio sam to. On mi je dodao ono uho, pa sam govorio osuđenima, javljao im da su sad slobodni, onda smo tresnuli o tlo. Otvorili smo poklopac, Zumbula i ja smo se izvukli napolje..."
<BR>&nbsp;&nbsp;&nbsp;&nbsp;&nbsp;"Zadovoljan sam, Patera Kalde. Sad mi obećaj da nećeš pokušavati da ustaneš, pa ću poći da potražim vodu."
<BR>&nbsp;&nbsp;&nbsp;&nbsp;&nbsp;Svila ga zadrža, uhvativši ga za jednu šaku u kojoj nije bilo ni krvi ni kostiju. "Ne možeš mi reći šta se s njom dogodilo, Vaša svesnosti?"
<BR>&nbsp;&nbsp;&nbsp;&nbsp;&nbsp;Još jednom se Kvecalova glava zavrte levo i desno, kretnjom laganom, maltene hipnotičkom.
<BR>&nbsp;&nbsp;&nbsp;&nbsp;&nbsp;"Onda ju je Njorka zgrabio, ne znam šta će mu, a ja je moram preoteti od njega. Šta se desilo sa mnom, Vaša svesnosti?"
<BR>&nbsp;&nbsp;&nbsp;&nbsp;&nbsp;"Ti si, Patera Kalde, bio živ zatrpan. Kad se letelica srušila, neki od nas uspeli su da iziđu iz nje. Ja sam, kao što vidiš, uspeo, a uspeli ste i ti, i tvoja mlada žena, kao što sam kažeš. Uspeli su i učitelj mačevanja, i tvoj lekar. Za njih sam siguran. Robijaši su bežali u rupu u zemlji, da bi se spasli od paljbe i eksplozija. Pamtiš li to?"
<BR>&nbsp;&nbsp;&nbsp;&nbsp;&nbsp;Ovog puta Svila je bio sposoban da klimne glavom bez mnogo teškoća, iako mu je vrat bio i sada krut i bolan.
<BR>&nbsp;&nbsp;&nbsp;&nbsp;&nbsp;"Niz rupu se moglo silaziti jednom stazicom duž zida, a na dnu je uzani prolaz koji vodi do ovog tunela u kome smo sad. Majstor mačevanja i ja provukli smo se ovamo. Već sledećeg trenutka dogodila se nova eksplozija, i prolaz se zarušio iza nas. Sreća je naša što smo na vreme prošli. Poznaješ li ti, Patera Kalde, protonotara mog koadjutora?"
<BR>&nbsp;&nbsp;&nbsp;&nbsp;&nbsp;"Sreo sam se s njim, Vaša svesnosti. Ne poznajem ga dobro."
<BR>&nbsp;&nbsp;&nbsp;&nbsp;&nbsp;"On je ovde. Iznenadio sam se kad sam ga video, ali i on se iznenadio videvši mene. S njim je jedna žena zvana Šenila, koja kaže da te poznaje. Oni su ušli u tunel juče, u Limni. Pokušavali su da se domognu grada."
<BR>&nbsp;&nbsp;&nbsp;&nbsp;&nbsp;"Šenila, Vaša svesnosti? Visoka, crvenokosa?"
<BR>&nbsp;&nbsp;&nbsp;&nbsp;&nbsp;"Upravo tako. Izuzetna žena. Ubrzo posle eksplozije, robijaši su nas napali. U početku su, naime, bili prijateljski nastrojeni, ali su onda zatražili da im damo Pateru i ženu. Odbili smo, onda je Ksipias ubio četvoricu. Ksipias je majstor mačevanja. Govorim li jasno?"
<BR>&nbsp;&nbsp;&nbsp;&nbsp;&nbsp;"Savršeno jasno, Vaša svesnosti."
<BR>&nbsp;&nbsp;&nbsp;&nbsp;&nbsp;"Pokušali smo da prokopamo sebi put napolje, pa smo našli tebe. Mislili smo da si mrtav, pa smo ti Patera i ja preneli Pesov mir. Posle nekog vremena prestali smo da kopamo, jer smo shvatili da je to uzaludan napor. Dvanaest ljudi sa lopatama i kolicima mogli bi, možda, za dva dana probiti put do gore."
<BR>&nbsp;&nbsp;&nbsp;&nbsp;&nbsp;"Razumem, Vaša svesnosti."
<BR>&nbsp;&nbsp;&nbsp;&nbsp;&nbsp;"Do tada sam već bio premoren, mada sam kopao manje nego ta žena. Svi ostali odoše da traže neki drugi izlaz. Ona i Patera su pregladneli, ali znaju teseru za koju se nadaju da će im otvoriti vrata Juzgada. Obećali su da će se vratiti po tvoje i moje telo. Kad su otišli, ja sam se molio za tebe."
<BR>&nbsp;&nbsp;&nbsp;&nbsp;&nbsp;"Vaša svesnost nema poverenja u bogove."
<BR>&nbsp;&nbsp;&nbsp;&nbsp;&nbsp;"Imam ja poverenja u njih." Kvecal klimnu glavom; bilo je to klimanje jedne sasvim ćelave glave na dugačkom vratu. "Znam tačno šta oni jesu. Ali razmotri ovo. Ja verujem da oni postoje. Imam, dakle, veru. Pominjao si tvoj kvart grada. Koliko građana tamo zaista veruje u bogove? Polovina?"
<BR>&nbsp;&nbsp;&nbsp;&nbsp;&nbsp;"Manje od toga, bojim se, Vaša svesnosti."
<BR>&nbsp;&nbsp;&nbsp;&nbsp;&nbsp;"A ti, Patera Kalde? Zaviri u svoje srce."
<BR>&nbsp;&nbsp;&nbsp;&nbsp;&nbsp;Svila je ćutao.
<BR>&nbsp;&nbsp;&nbsp;&nbsp;&nbsp;"Daću ti moje misli, Patera Kalde. Ovaj mladi čovek veruje i voli bogove čak iako je video Ehidnu lično. Verujem i ja da oni postoje, ali nemam poverenja u njih. On bi želeo da se ja pomolim za njega, a to i jeste moja službena dužnost. Često sam to činio, uvek se nadajući da me bogovi neće čuti. Ovog puta, postoji mogućnost da jedna boginja vrati ovog mladića u život, da bi dokazala da nije onako zla kao što ja mislim."
<BR>&nbsp;&nbsp;&nbsp;&nbsp;&nbsp;Slab, ali nepogrešivo prepoznatljiv prasak igličara doplovi, kao odjek, tunelom.
<BR>&nbsp;&nbsp;&nbsp;&nbsp;&nbsp;"To je sigurno onaj Patera, Patera Kalde. Imali smo mnogo sreće sa naoružanjem. Ksipias ima mač. Imao je i onaj mali igličar za koji tvrdi da je bio tvoj. Ti si ga ostavio na krevetu, pa ga je Ksipias, u tvoje ime, poneo. Najzad ga je dao onoj ženi. Ali pod tvojim opasačem našli smo i veliki igličar. Patera ga je uzeo, što je još jedno iznenađenje za mene. Postoje iznenađujuće dubine u našem sveštenstvu."
<BR>&nbsp;&nbsp;&nbsp;&nbsp;&nbsp;Uprkos bolu i slabosti, Svila se osmehnu. "Možda, kod nekih sveštenika, Vaša svesnosti."
<BR>&nbsp;&nbsp;&nbsp;&nbsp;&nbsp;"Prošle noći, pre nego što si me video u onoj uličici, Patera Kalde, susretoh tvog akolita, mladoga Pateru Guloa. On se oseća izuzetno neprijatno."
<BR>&nbsp;&nbsp;&nbsp;&nbsp;&nbsp;"Žao mi je što to čujem, Vaša svesnosti."
<BR>&nbsp;&nbsp;&nbsp;&nbsp;&nbsp;"Ne bi trebalo da ti bude žao. Njegov ujak je major u Drugoj brigadi. Naime, jedan od mnogo njegovih ujaka. Da li si to znao?"
<BR>&nbsp;&nbsp;&nbsp;&nbsp;&nbsp;"Nisam, Vaša svesnosti. Ne znam mnogo o tom Pateri."
<BR>&nbsp;&nbsp;&nbsp;&nbsp;&nbsp;"Ni ja, mada je bio jedan od mojih prepisivača sve dok ga moj koadjutor nije poslao tebi. Sada Gulo komanduje odredom od nekoliko hiljada ljudi. To je velika odgovornost za nekoga tako mladog. Kaže mi da mu iz sata u sat pristupaju novi dobrovoljci, zato što znaju da je tvoj pomoćnik."
<BR>&nbsp;&nbsp;&nbsp;&nbsp;&nbsp;Svila uspe da proguta knedlu. "Nadam se da neće uludo traćiti njihove živote, Vaša svesnosti."
<BR>&nbsp;&nbsp;&nbsp;&nbsp;&nbsp;"Nadam se i ja. Pitao sam ga da li je voditi vojsku težak posao. Odgovorio mi je da se o svakom koraku posavetuje sa onima koji će lično morati da se bore. Od njih dobije, kaže on, razumne savete. O ratu je od ranije znao ponešto, jer je slušao priče svoga ujaka za stolom. A kad operacija počne, on se, kaže, i sam bori, i to u prvom redu."
<BR>&nbsp;&nbsp;&nbsp;&nbsp;&nbsp;"Vaša svesnost pomenu neku njegovu postiđenost."
<BR>&nbsp;&nbsp;&nbsp;&nbsp;&nbsp;"Da, postiđen je", reče Kvecal, stresavši se celim telom i podigavši samo za širinu vlasi kose jedan ugao usana. "Zarobio je tog svog ujaka. U našem sveštenstu postoje neslućene dubine. Za staroga je to poniženje. Gulo je postiđen što je stari tako ponižen. Situacija nezgodna, na žalost, ali meni je bila i smešna."
<BR>&nbsp;&nbsp;&nbsp;&nbsp;&nbsp;"I meni je smešna, Vaša svesnosti. Hvala na obaveštenju."
<BR>&nbsp;&nbsp;&nbsp;&nbsp;&nbsp;Kvecal ustade. "Zabavićemo se mi još bolje, kad iziđemo. Mogu li sada po vodu?"
<BR>&nbsp;&nbsp;&nbsp;&nbsp;&nbsp;"Naravno, Vaša svesnosti."
<BR>&nbsp;&nbsp;&nbsp;&nbsp;&nbsp;"Nećeš pokušavati da ustaneš dok se ja ne vratim? Obećaj mi to, Patera Kalde."
<BR>&nbsp;&nbsp;&nbsp;&nbsp;&nbsp;Svila se diže u sedeći položaj.
<BR>&nbsp;&nbsp;&nbsp;&nbsp;&nbsp;"Molim te, Patera..."
<BR>&nbsp;&nbsp;&nbsp;&nbsp;&nbsp;"Moram ići s tobom, Vaša svesnosti. Moram naći vodu, piti je i oprati se, da bih onda učinio najbolje što mogu za Viron i Zumbulu. Nemaš na raspolaganju ništa u čemu bi nosio vodu. Čak i da ste svih četvoro ovde, ne biste me mogli odneti tako daleko."
<BR>&nbsp;&nbsp;&nbsp;&nbsp;&nbsp;"Bio si bez vazduha, Patera Kalde", reče Kvecal, nagnuvši se nad njega. "Mislili smo da si mrtav, ali, eto, naprosto smo pogrešno mislili. Nije trebalo da nagoveštavam nikakvo čudesno vraćanje. Nijedan bog ne može vratiti nekoga iz mrtvih, a i kad bi oni to mogli, ne bi hteli nešto tako da učine da bi nas zadovoljili. Bio si, eto, još živ kad smo te iskopali. Oživeo si prirodnim putem..."
<BR>&nbsp;&nbsp;&nbsp;&nbsp;&nbsp;Sopstvenim snagama, Svila ustade, ali nesigurno, klecavo. "Imao sam štap, Vaša svesnosti. Dobio sam ga od majstora Ksipiasa. Tada mi nije bio potreban, ili ne mnogo potreban. Sad jeste."
<BR>&nbsp;&nbsp;&nbsp;&nbsp;&nbsp;Kvecal mu ponudi žezlo. "Poštapaj se ovim."
<BR>&nbsp;&nbsp;&nbsp;&nbsp;&nbsp;"Nikad, Vaša svesnosti. Savetnik Lemur me je nazvao... Ne, nikako."
<BR>&nbsp;&nbsp;&nbsp;&nbsp;&nbsp;Tunel je, iza njih, bio maltene zatrpan zemljom; ali na toj zemlji videla se ugažena stazica, koja dovede Svilu do jedne velike rupe provaljene u zidu tunela. "Jeste li me ovde našli, Vaša svesnosti? Baš ovde?"
<BR>&nbsp;&nbsp;&nbsp;&nbsp;&nbsp;"Da, Patera Kalde. Ali ako je tvoja mlada žena tu, sad je sigurno već mrtva."
<BR>&nbsp;&nbsp;&nbsp;&nbsp;&nbsp;"To mi je jasno." Svila provuče glavu kroz otvor u zidu. "Inače, ubeđen sam da je ona u jami, sa Njorkom; ali Majstoru Ksipiasu je taj štap dragocen, meni je potreban, a svi su izgledi da je ostao vrlo blizu mesta gde ste me našli." Poče se provlačiti ramenima kroz rupu.
<BR>&nbsp;&nbsp;&nbsp;&nbsp;&nbsp;"Budi obazriv, Patera Kalde."
<BR>&nbsp;&nbsp;&nbsp;&nbsp;&nbsp;Zid tunela bio je od brodskog kamena, nešto više od lakat debeo. Iza rupe je bilo proširenje, pećina nastala iskopavanjem sručene mase zemlje. Tu je vladao najcrnji mrak. Svila pokuša da se uspravi, ali glavom naiđe na 'tavanicu' od neravnog materijala; zasu ga nevidljiva kiša kamenčića i grudvica zemlje. "Ovo bi se moglo srušiti svakog trenutka", reče on prilici koja je stajala u tunelu i njihala se na nogama.
<BR>&nbsp;&nbsp;&nbsp;&nbsp;&nbsp;"Moglo bi, Patera Kalde. Zamolio bih te da iziđeš."
<BR>&nbsp;&nbsp;&nbsp;&nbsp;&nbsp;Tragajući u tami, njegovi prsti počeše nailaziti na čvornovate izbočine za koje je pretpostavio da su korenje. On zavuče ruke u džepove i nađe zlatne kartice koje mu je Remora dao; uze jednu i poče pomoću nje strugati i kopati zemlju. Na jednom korenu bio je prsten. Svila otkopa još zemlje, da bi mogao čvršće uhvatiti tu šaku. Onda je silovito povuče. Nastavi da kopa i povremeno vuče.
<BR>&nbsp;&nbsp;&nbsp;&nbsp;&nbsp;"Čuju se neki novi zvuci u ovom tunelu, Patera Kalde. Bilo bi bolje da napustiš to mesto."
<BR>&nbsp;&nbsp;&nbsp;&nbsp;&nbsp;"Našao sam nekoga, Vaša svesnosti. Nekog drugog." Svila zastade, dvoumeći se da li može da se pouzda u sopstvene procene. "Ne verujem da je to Zumbula. Šaka je suviše velika."
<BR>&nbsp;&nbsp;&nbsp;&nbsp;&nbsp;"Onda nije važno čija je. Moramo ići odavde."
<BR>&nbsp;&nbsp;&nbsp;&nbsp;&nbsp;Svila još jednom čvrsto uhvati ruku, a onda povuče svom snagom koja mu je preostala. Za nagradu dobi vodopad rastresite zemlje i zagrljaj mrtvaca. Ostade donjom polovinom tela zatrpan.
<BR>&nbsp;&nbsp;&nbsp;&nbsp;&nbsp;Pljačkam grob, pomisli on, pljuckajući tvrde čestice i brišući oči. Pelješim grob nekog čoveka, i to odozdo - ukrao sam mu već i telo.
<BR>&nbsp;&nbsp;&nbsp;&nbsp;&nbsp;Trebalo je da to bude bar onoliko zabavno kao slučaj sa Guloovim ujakom, majorom; ali nije bilo. Svila se uhvati rukama za zupčastu ivicu rupe i uspe nekako da se izvuče iz obrušene mase zemlje. Čim se opet našao u tunelu (najednom mu je bilo veoma drago što ima oko sebe taj hladni vazduh koji, uzdišući tiho, struji nekud, i ta vodenasta svetla), izvukao je leš sasvim napolje. Kvecal nije bio na vidiku.
<BR>&nbsp;&nbsp;&nbsp;&nbsp;&nbsp;"Otišao on da traži vodu", progunđa Svila. "Možda bi voda mogla vratiti u život tebe, kao što je nešto vratilo mene." Ali mrtvačeve oči bile su zapušene zemljom. Čisteći to jadno lice, Svila dodade: "Žao mi je, doktore."
<BR>&nbsp;&nbsp;&nbsp;&nbsp;&nbsp;Poče još jednom preturati po džepovima. Uzalud: brojanice nisu bile tu. Ostavio ih je zajedno sa svojom iznošenom, prljavom mantijom u Erminovom hotelu. Činilo se da je to bilo davno.
<BR>&nbsp;&nbsp;&nbsp;&nbsp;&nbsp;Uvukao se opet kroz rupu, u mračnu zemljanu jamu. U tom hotelu Zumbula je njega okupala, u njihovoj spavaćoj sobi; prvo ga je svukla. Ribala ga je i sušila, deo po deo. Trebalo je da bude, tada, postiđen (reče on sebi); ali bio je suviše umoran da oseti išta osim nekog neodređenog, slabog zadovoljstva što je postao predmet pažnje jedne tako lepe žene. Sad je sav njen trud upropašćen, a Ustavicina fina odežda, do danas maltene nekorišćena, sasvim unakažena.
<BR>&nbsp;&nbsp;&nbsp;&nbsp;&nbsp;"Vratio si ti mene u život, Izvanašu", mrmljao je Svila, nastavljajući kopanje. "Kamo sreće da si me i očistio od ovog blata." Ali Izvanaš je nesumnjivo bio, kao što reče doktor Ždral, samo pucanje jednog kapilara. Ništa više.
<BR>&nbsp;&nbsp;&nbsp;&nbsp;&nbsp;Međutim, šta ako je doktor Ždral, koji je sebe smatrao ili bar nazivao agentom Rani, trivigauntske vladarke, bio zapravo agent Izvanaša? Doktor Ždral mu je omogućio da nastavi sa pokušajima spasavanja mantejona i posle onog pada i lomljenja zgloba iznad stopala; doktor Ždral ga je i oslobodio iz zarobljeništva Ajuntamienta. Moguće je, čak je lako zamisliti da je Ždral tom svojom skeptičnošću samo hteo da proveri čvrstinu njegove vere.
<BR>&nbsp;&nbsp;&nbsp;&nbsp;&nbsp;Da li je položio?
<BR>&nbsp;&nbsp;&nbsp;&nbsp;&nbsp;Odmeravajući to pitanje, kopao je jače nego ranije; mračna zemlja, zlog mirisa, letela je oko njega. Ako je tad položio, nesumnjivo će uskoro na novi ogled, posle ove sadašnje predaje sumnji.
<BR>&nbsp;&nbsp;&nbsp;&nbsp;&nbsp;Karta nalete na nešto tvrdo. U prvi mah Svila pomisli da je to nekakav kamen, ali bilo je suviše glatko; još pola minuta rada bilo je dovoljno da se novi nalaz ogoli. Kuka, i to tanka. Uhvatio ju je da je izvuče iz zemlje; istog trenutka bilo mu je jasno da je to drška onog štapa od trske, ojačanog srebrnim prstenovima, koji je Ksipias za njega doneo u Erminov hotel.
<BR>&nbsp;&nbsp;&nbsp;&nbsp;&nbsp;Bez upozorenja, bleštavo svetlo ispuni rupu i Svilinu jamu u zemlji. Svila okrete glavu od svetlosti, zaklonivši oči.
<BR>&nbsp;&nbsp;&nbsp;&nbsp;&nbsp;"Vidim te, tamo unutra. Izlazi."
<BR>&nbsp;&nbsp;&nbsp;&nbsp;&nbsp;Taj grubi, rapavi glas bio mu je na neki način poznat, ali tek kad pridošlica reče: "Drži ruke tako da ih vidim", Svila prepoznade da je to narednik Pesak.
<BR>
<BR>&nbsp;&nbsp;&nbsp;&nbsp;&nbsp;Zaustavivši belog ždrepca nasred Fiskalne ulice, Mejtera Nana osmotri nastupajuće redove. Vojnici. Svaki pojedini vredi koliko trojica njenih najboljih; ali ima ih malo. Ohrabrujuće malo. S druge strane, stigle su soldatkinje iz Trivigauntea. Samo nekoliko stotina, zasad, ali hiljade drugih već poleću.
<BR>&nbsp;&nbsp;&nbsp;&nbsp;&nbsp;"Pucaj i povlači se", doviknu ona, ali ne previše glasno; onda sasvim tiho reče: "Ehidno Graciozna, daj da me čuju samo naši, a ne i ona vojska tamo." Onda, opet glasno: "Ne suviše brzo. Ali ni suviše sporo. Nije vreme da me zadivite. Nemojte izginuti sopstvenom krivicom."
<BR>&nbsp;&nbsp;&nbsp;&nbsp;&nbsp;Prvi bojni red metalnih bića bio je već, približno, u dometu pištolja sa debelom municijom. Ona okrete pastuva i poče se kasom udaljavati od neprijatelja; iza sebe začu prve plotune, fiiii - BUM! njihovih projektila i tupo gruvanje pištolja.
<BR>&nbsp;&nbsp;&nbsp;&nbsp;&nbsp;Krik nekog čoveka.
<BR>&nbsp;&nbsp;&nbsp;&nbsp;&nbsp;Ja sam rekla mojima da slobodno jauču iz sveg glasa, pomisli ona. Naglasila sam to, kad smo se pripremali.
<BR>&nbsp;&nbsp;&nbsp;&nbsp;&nbsp;Međutim, znala je da ranjenik ne glumi. Priteže uzde i obrte konja da opet pogleda neprijatelja. Iza odreda vojnika, na ulicu je istrčavao, ili se kojekako vukao, Gavranov odred koji bi morao odseći odstupnicu neprijatelju. Prerano, pomisli ona. Daleko prerano. Čovek ne ceni saradnike kao što su Bizon i onaj kapetan, saradnike koji pomažu u kuju planova, a onda i sprovedu u delo planirano - dok se ne dogodi nešto ovako.
<BR>&nbsp;&nbsp;&nbsp;&nbsp;&nbsp;Dugačak kabel leži na ulici, jednim krajem omotan i vezan oko oba stuba Žitne berze. Ali još nije zategnut; i ne treba da bude. Ona se odvaži da digne pogled ka visokim delovima pročelja, a onda pogleda Vunu i njegove ljude sa zapregama konja, koji su stajali nepomični pored životinja, u senkama, pola ulice daleko, čekajući njen signal.
<BR>&nbsp;&nbsp;&nbsp;&nbsp;&nbsp;Taj odred za 'vuču' ima puno poverenje u nju. Takođe imaju poverenje ovi muškarci i žene u dronjcima koji pucaju i odstupaju, kao što ih je ona naučila. Pucaju i ginu, zato što imaju poverenja u jednu slabu ženu - zato što je nju Jelen, još u detinjstvu, naučio da jaše.
<BR>&nbsp;&nbsp;&nbsp;&nbsp;&nbsp;Zari pete u slabine konja. Ždrebac je juče gonjen dugo i teško, ali sada, ipak, polete napred, zapenušani talas snage. Azof Patere Svile je u njenoj ruci; ona palcem pritisnu demona.
<BR>&nbsp;&nbsp;&nbsp;&nbsp;&nbsp;Videći da je to užasno sečivo rascepilo nebesa, Vunini goniči poteraše životinje. Kabel se zateže, šuštavo čudovište od čelika i tišine, najveća zmija Ehidnina.
<BR>&nbsp;&nbsp;&nbsp;&nbsp;&nbsp;Vojnici su, međutim, čuli jednu silovito viknutu komandu, stali, okrenuli se nalevo krug i počeli da odstupaju, zato što je njihov oficir video kabel i shvatio klopku. Sad će napad, dakle, morati da počne zaozbiljno, ali njen glas (reče ona sebi) ne može pokrenuti ovaj narod u juriš na neprijatelja. Ne može njen glas nikome uliti nadahnuće za tako nešto. Lični primer - može. Ona priteže uzde. Srebrna truba njenog glasa odzvoni, ipak, od svih zidova.
<BR>&nbsp;&nbsp;&nbsp;&nbsp;&nbsp;Pet lanaca daleko od nje, fuzioni generator, koji je bio srce jednog vojnika, pršte pod sečivom njenog azofa, i taj vojnik skonča.
<BR>&nbsp;&nbsp;&nbsp;&nbsp;&nbsp;Juriš! Kroz sopstvene, raštrkane, redove. Seci! Još jednog! I treći vojnik pada. Juriš!
<BR>&nbsp;&nbsp;&nbsp;&nbsp;&nbsp;Pastuv se spotače, jauknu kao čovek.
<BR>&nbsp;&nbsp;&nbsp;&nbsp;&nbsp;Pet-šest vojnika juri, leti u napad, ka njoj. Pastuv pada, nema više snage da stoji; šta je ovo, cela ulica je poletela uvis i zabila se njoj u lice, i to svakom grudvom prljavštine, svakom neravninom, odjednom. Ugrabiše je čelične šake, biološki ljudi se rvu ludo i očajno sa hemima, jedna žena triput veća od nje izmahuje pijukom, udara vojnika, vojnik uzvraća tako što je udara drškom pištolja, ona pada na leđa i ne ustaje.
<BR>&nbsp;&nbsp;&nbsp;&nbsp;&nbsp;Mejtera Nana se otima, u zahvatu jednog vojnika, nema azofa ne! pod njenom je cipelom, vojnik je diže, to je stisak mengela, ona svom silinom gazi azof, zrak odseca vojniku stopalo, zadimljeni crni fluid kulja iz patrljka, ljigavo klizav kao gusto ulje, oboje padaju njegov stisak popušta
<BR>&nbsp;&nbsp;&nbsp;&nbsp;&nbsp;Ona mu se otrže, grabi azof sa ulice, beži, umalo da opet padne, oni je gone užasavajuće brzo, i već se pročelje Žitne berze mršti nad njom, ona se munjevito okreće oko sebe i preseca vojnika čije dve uspravne, raspalmsale polovine, pršteći varnicama, padaju pred njene noge. "Beži! Beži! Spasavaj se!"
<BR>&nbsp;&nbsp;&nbsp;&nbsp;&nbsp;Njeni ljudi već beže, kao reka teku pored nje, iako joj se činilo da je njen malopređašnji uzvik bio samo bespomoćni jecaj.
<BR>&nbsp;&nbsp;&nbsp;&nbsp;&nbsp;"Primi dušu moju Hierakse." Azof seče prvi stub koji pršti kao staklo, pa seče drugi stub, i celo pročelje berze visi u vazduhu, zloslutnni oblak potamnele cigle
<BR>&nbsp;&nbsp;&nbsp;&nbsp;&nbsp;Vojnik nišani pravo u nju, puca jedan tren pre nego što mu azof rascepi lobanju, Nana oseća kako je metak prohujao kroz njenu mantiju, udiše miris eksploziva i beži dalje, sve u istom kovitlaju i koraku, seče, seče treći i poslednji stub, vruće suze iz očiju: "Pustite me bogovi, dvadeset godina je bilo!"
<BR>&nbsp;&nbsp;&nbsp;&nbsp;&nbsp;Sečivo bez težine i bez kraja se diže, spušta, a sa njim se spušta cela prednja strana Žitne berze, pada kao slika, praktično cela, gotovo u svemu čuvajući svoje elegantne oblike, odronjeni kameni masivi poniru ka ulici nimalo brže nego tone cigle i drvenih greda, njena desna ruka u kojoj još steže azof počinje da iscrtava znak sabiranja, ali Gavran je grabi s leđa i beži, noseći je u rukama.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
