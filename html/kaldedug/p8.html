<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. GDE TELKS DRŽI OGLEDALO
<P>&nbsp;&nbsp;&nbsp;&nbsp;&nbsp;Svila stade da osmotri raskošno pročelje Erminove zgrade. Ta građevina bila je svojevremeno podignuta da bude nečija vila, činilo se: da posluži kao kuća nekome ko je raspolagao neizmerno dubokim buđelarom zlatnih kartica i ko je veoma mnogo cenio stubove, lukove, frizove, karnize i slične stvari; takve ukrasne delove Svila je ranije imao prilike da vidi samo naslikane, i odavno izbledele, na inače golim pročeljima pojedinih kuća od brodskog kamena. Ovde su to bili pravi ukrasi, čitava jedna kamena džungla, pet spratova visoka. Na širokim, zelenim ulaznim vratima, polirana mesingana ploča, upadljiva upravo po tome što je usred tolike raskoši bila skromna, proglašavala je: 'Erminov hotel'.
<BR>&nbsp;&nbsp;&nbsp;&nbsp;&nbsp;Ko li je bio, zapita se Svila maltene dokono, taj Ermin? Da li je još živ? Ako je živ, postoji li mogućnost da je Linsang neki Erminov siromašni rođak - ili, možda, čak i bogat rođak, ali koji se okrenuo protiv Ajuntamienta? A šta je sa Paterom Guloom? Događale su se i čudnije stvari.
<BR>&nbsp;&nbsp;&nbsp;&nbsp;&nbsp;Iako mu je bilo hladno, na šakama je osećao vrelinu i preznojenost. Posegnu da opipa mantiju, ali se doseti da ju je, zajedno sa pozajmljenom tamnoplavom tunikom, vratio u putnu torbu i da je sad odeven u žutu tuniku.
<BR>&nbsp;&nbsp;&nbsp;&nbsp;&nbsp;"Uđe?" upita Oreb.
<BR>&nbsp;&nbsp;&nbsp;&nbsp;&nbsp;"Za koji minut." Odugovlačio je; to mu je bilo jasno. Ovo je Erminov hotel, kraj svih snova, dizastor buđenja. Ako bude imao sreće, prepoznaće ga i ubiti na mestu. Ako ne, naći će Telksiepejin kip i čekaće tamo, sve dok se hotel ne zatvori, jer se čak i Erminov hotel mora u neko doba noći zatvoriti. Neko od posluge će mu saopštiti, sa ogromno nadmoćnim držanjem, ledeno, da sad mora otići. Pa će on ustati, i osvrnuti se još jednom, poslednji put, i pokušaće da zamajava poslužitelja nekakvim praznim pričama, samo da bi dobio na vremenu, još malo.
<BR>&nbsp;&nbsp;&nbsp;&nbsp;&nbsp;Posle toga će stvarno morati da ode. Ulica će biti siva od jutra i vrlo hladna. Čuće kako se vrata Erminovog hotela čvrsto zatvaraju iza njega, čuće šištavo klizanje reze i zveket ključa u bravi. Pogledaće uz i niz ulicu, ali Zumbule nigde biti neće, a ni glasnika ma kakvog koji bi od nje poruku doneo.
<BR>&nbsp;&nbsp;&nbsp;&nbsp;&nbsp;Tada će sve biti završeno. Gotovo, mrtvo, okončano, da nikad više ne živi. Pamtiće svoju čežnju kao nešto što je, svojevremeno, zaokupljalo nekog augura čije ime je, pukim slučajem, bilo njegovo, 'Svila', ime ne često, ali ni u kom slučaju neuobičajeno u narodu. (Stari kalde, onaj čiju je bistu Svilina majka sačuvala u ormanu, zvao se - kako? Takođe Svila? Ne, Tusah; ali tusah, ili tuseh, ili, kako se to još izgovara, tusore, zapravo je takođe tkanina, i to skupocena; vrsta smeđe svile. On će pokušati da donese mir i da spase svoj mantejon; pretrpeće neuspeh u oba pogleda; i onda, umreti.
<BR>&nbsp;&nbsp;&nbsp;&nbsp;&nbsp;"Uđe?"
<BR>&nbsp;&nbsp;&nbsp;&nbsp;&nbsp;Požele da kaže da će njih dvojica, svakako, ući, ali uvide da mu je neprijatno da progovori. Neki čovek sa paunovim perom zadenutim u šešir i sa krznenim ogrtačem promrmlja "Pardon" i progura se pored Svile. Vrata otvori, iznutra, portir, odeven u livreju - valjda onaj koga je Svila sebi dočarao u mislima, kao nadmenog izbacivača, pre nekoliko sekundi.
<BR>&nbsp;&nbsp;&nbsp;&nbsp;&nbsp;Sad. Sad ili nikad. Odustati ili ostaviti poruku. Očuvati opsenu.
<BR>&nbsp;&nbsp;&nbsp;&nbsp;&nbsp;"Ulaziš li ti, gospodine?"
<BR>&nbsp;&nbsp;&nbsp;&nbsp;&nbsp;"Da", reče Svila. "Da, ulazim. Pitam se, međutim, da li može i ovaj moj kućni ljubimac. Ako se to smatra nepoželjnim, ostaviću ga napolju."
<BR>&nbsp;&nbsp;&nbsp;&nbsp;&nbsp;"Ni najmanje nam ne smeta, gospodine." Vrlo slab, beo osmeh dotače tanke usne portirove, kao početak mraza na prozorskom oknu. "Dame dovode svoje kućne ljubimce, gospodine, i to ne retko. Lovačke pse za lov na medvede, gospodine. Majmune. Tvoja ptica ne može biti gora. Ali, gospodine, vrata..."
<BR>&nbsp;&nbsp;&nbsp;&nbsp;&nbsp;Bila su otvorena, dabome. Noć ledena, a u Erminovom hotelu biće prijatno toplo, bez obzira na to da li napolju ima ili nema nekakve pobune. Svila se pope stepenicima do zelenih vrata, otkrivši da Lijanina barikada nije ni viša ni strmija.
<BR>&nbsp;&nbsp;&nbsp;&nbsp;&nbsp;"Ovo je tvoja prva poseta Erminovom hotelu, pretpostavljam, gospodine?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Ovde treba da se sastanem sa jednom damom."
<BR>&nbsp;&nbsp;&nbsp;&nbsp;&nbsp;"Sasvim mi je to jasno, gospodine. Ovo nam je predsoblje, gospodine." Bile su tu stolice krutog izgleda i sofe. "Služi uglavnom za skidanje kaputa i drugih spoljašnjih odevnih predmeta, gospodine. To se ostavlja u garderobi. Možeš ostaviti ovde i torbu, ako želiš. Nikakve druge usluge se ne pružaju u ovom predsoblju, gospodine, ali sedeći u njemu, možeš posmatrati sve goste koji dolaze i odlaze."
<BR>&nbsp;&nbsp;&nbsp;&nbsp;&nbsp;"Dobar mali?" Oreb je proučavao portira jednim blistavim crnim okom. "Voli tica?"
<BR>&nbsp;&nbsp;&nbsp;&nbsp;&nbsp;"Ali večeras, gospodine", reče portir, nagnuvši se bliže Svili i govoreći, sada, poverljivim tonom, "mogao bih ti ja doneti neko osveženje, ovde. Slaba je poseta. Zbog tih nemira."
<BR>&nbsp;&nbsp;&nbsp;&nbsp;&nbsp;"Hvala ti", reče mu Svila. "Mnogo ti hvala. Ali ne."
<BR>&nbsp;&nbsp;&nbsp;&nbsp;&nbsp;"Iza predsoblja, gospodine, nalazi se naša kuhinja sa trpezarijom. Tamo se sedi kudikamo udobnije, gospodine, a može se i naručiti. Neka gospoda čitaju."
<BR>&nbsp;&nbsp;&nbsp;&nbsp;&nbsp;"Pretpostavimo da ja uđem u tu prostoriju i skrenem desno", reče Svila. "Gde bih se onda našao?"
<BR>&nbsp;&nbsp;&nbsp;&nbsp;&nbsp;"U Klubu, gospodine. Ali ako čovek skrene pod blažim uglom desno, dolazi u Staklenu baštu, gospodine. Ima tamo diskretnih kutaka, gospodine. Postoje klupe sa naslonom i bez njega. Može se i naručiti, gospodine, ali to retko ko čini."
<BR>&nbsp;&nbsp;&nbsp;&nbsp;&nbsp;"Hvala", reče Svila i pohita unutra.
<BR>&nbsp;&nbsp;&nbsp;&nbsp;&nbsp;Bilo je čudno pomisliti da ova ogromna prostorija, u kojoj se nalazilo pedeset ili više stolica, i još upola toliko stočića, i mnoštvo biljaka u saksijama, kipova, i debelotrbih urni, može nositi isti naziv kao onaj memljivi sobičak u njegovoj 'stambenoj zgradi' u mantejonu: 'kuhinja sa trpezarijom'. Skretao je postupno nadesno, krivudajući između stolova i stolica, brinući se nije li već suviše skrenuo, obuzet osećajem da hoda u snu, kroz kuću divova - u isti mah, učtivo odbijajući poslužavnik koga mu je prineo snishodljivi konobar. Sve stolice koje je video bejahu prazne; jedini znak ljudskog boravljenja ovde bili su neki zgužvani listovi hartije i jedan napola ispisan, na stočiću koji je sa gornje strane imao staklenu ploču, ali jedva nešto veću od sedišta stoličice za mužu krava.
<BR>&nbsp;&nbsp;&nbsp;&nbsp;&nbsp;Ispred Svile se uzdiže nekakav zid, visok kao planina, ili, tačnije, kao masa magle viđena kroz uspravne proreze između međusobno nepovezanih prizora velikog luksuza, koji su, zapravo, bili slike okačene na njega. Svila zaokrete levo i sa još dvadeset koraka dođe do mermernog luka nalik na kapiju. Taj zasvođeni ulaz bio je zaprečen zavesom od lišća.
<BR>&nbsp;&nbsp;&nbsp;&nbsp;&nbsp;U kuhinji/trpezariji bilo je onoliko toplo koliko je Svila to očekivao; prošavši kroz lišće, on uđe u još topliju atmosferu, vlažnu, otežalu od egzotičnih mirisa. Ispred njegovog lica zaleprša leptir, čija su krila, slezove i sive boje, pokrivena trunčicama ili dlačicama, bila veća od Svilinih dlanova; ubrzo slete na purpurni cvet velik kao činija za supu. Staza ispred Svile, uzanija od one u bašti Svilinog mantejona, bila je pokrivena šljunkom koji je izgledao kao drago kamenje; krivudavo je zalazila među loze i patuljasto drveće, i posle dva-tri koraka nestajala. Muzika padajuće vode dopirala je odasvud.
<BR>&nbsp;&nbsp;&nbsp;&nbsp;&nbsp;"Dobro mesto", reče Oreb sa odobravanjem.
<BR>&nbsp;&nbsp;&nbsp;&nbsp;&nbsp;Jeste dobro, pomisli Svila. Čudnije i više nalik na snove nego ona trpezarija maločas; ali i prijateljskije, i humanije. Trpezarija je bila vizija bogatstva, ne mnogo udaljena od noćne more; ova je bila blaža vizija, sačinjena od toplote i vode, sunca i bujne plodnosti; mogao bi se ovaj staklenik iskoristiti i za nešto opako, ali sunce i plodnost, voda i toplina, stvari su same po sebi dobre; njihovu poželjnost blizina zla može samo još više istaći. "Dopada mi se", šapnu on Orebu. "Mora biti da se sviđa i Zumbuli, inače mi ne bi zakazala sastanak ovde, gde je okruženje takvo da sigurno može zaseniti lepotu neke žene manje divne od nje."
<BR>&nbsp;&nbsp;&nbsp;&nbsp;&nbsp;Iskričava stazica se račvala. Oklevao je, onda skrenuo desno. Još koji korak, i on se nađe u mraku. Više nije bilo nikakve svetlosti osim one od nebeskih zemalja koje su plovile iznad površine Svitka. "Verujem da bi se i Njegovoj svesnosti dopalo koliko i meni, Orebe. Bio sam u njegovoj bašti u Palati; ova me podseća na nju, mada ova ovde nije pod vedrim nebom niti može biti i približno onako velika."
<BR>&nbsp;&nbsp;&nbsp;&nbsp;&nbsp;Evo sedišta za dvoje, majstorski isklesanog od jednog bloka mirtinog drveta. On stade i zagleda se netremice u njega, čeznući da sedne, ali sputan strahom da posle ne bi mogao ustati. "Moramo naći tu sliku Telksiepeje", progunđa on, "a i tamo će biti nešto za sedenje. Zumbula neće doći. Ona je kod Krva, izvan grada, gde i mora biti. Ali možemo se tamo odmarati neko vreme."
<BR>&nbsp;&nbsp;&nbsp;&nbsp;&nbsp;Novi glas, snishodljiv i izveštačen, reče, takođe vrlo tiho: "Zaista se mnogo izvinjavam, gospodine."
<BR>&nbsp;&nbsp;&nbsp;&nbsp;&nbsp;"Da? Šta je?" reče Svila.
<BR>&nbsp;&nbsp;&nbsp;&nbsp;&nbsp;Bio je to jedan od konobara, koji se došunjao za njim. "Veoma se nezgodno osećam, gospodine. Zaista ne znam kako da iskažem ono što moram."
<BR>&nbsp;&nbsp;&nbsp;&nbsp;&nbsp;"Da li je reč o tome da ja sad ne bi trebalo da budem ovde?" Dok je postavljao ovo pitanje, Svila se odlučio da ne iziđe bez tuče: možda će oni dovesti celu gomilu konobara i poslužitelja i izbaciti ga napolje, ali moraće biti džumbusa - nikakvom praznom pričom neće ga navesti da dobrovoljno ode.
<BR>&nbsp;&nbsp;&nbsp;&nbsp;&nbsp;"Oh, ne, gospodine!" Konobar je izgledao užasnut. "To je sasvim u redu!"
<BR>&nbsp;&nbsp;&nbsp;&nbsp;&nbsp;Očajnička tučnjava koju je Svila, u mašti, dočarao sebi, poče se rastapati u magli neostvarenih mogućnosti.
<BR>&nbsp;&nbsp;&nbsp;&nbsp;&nbsp;"Tu je jedan džentlmen, gospodine. Veoma visok džentlmen, gospodine, sa izduženim licem? Pomalo tužnim licem, ako smem tako reći, gospodine. On je u Klubu."
<BR>&nbsp;&nbsp;&nbsp;&nbsp;&nbsp;"Ne ide", objavi Oreb čvrsto.
<BR>&nbsp;&nbsp;&nbsp;&nbsp;&nbsp;"Nije mi hteo reći kako se zove, gospodine. Rekao je da njegovo ime nije važno." Konobar pročisti grlo. "Nije hteo dati ni tvoje ime, gospodine, ali te je opisao. Rekao je da ništa ne kažem ako si sa nekim, nego da ponudim tebi i svakome ko bi mogao biti u tvom društvu osveženje, za koje će on platiti. A ako te nađem samog, da te pozovem da mu se pridružiš."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Nikakvu predstavu nemam ko je taj džentlmen. Imaš li ti?"
<BR>&nbsp;&nbsp;&nbsp;&nbsp;&nbsp;"Ne, gospodine. Nije redovan gost, gospodine. Mislim da ga nikada ranije nismo videli."
<BR>&nbsp;&nbsp;&nbsp;&nbsp;&nbsp;"Znaš li kip Telksiepeje ovde, konobaru? Ovde u staklenoj bašti?"
<BR>&nbsp;&nbsp;&nbsp;&nbsp;&nbsp;"Svakako da znam, gospodine. Visoki džentlmen me je uputio da te potražim tamo, gospodine."
<BR>&nbsp;&nbsp;&nbsp;&nbsp;&nbsp;Pukovnik Usik je visok, razmišljao je Svila, ali tako masivan da se njegova visina ne primećuje mnogo; ali izduženog lica, nikako. Pošto su Zumbulino pismo pročitali samo on i kapetan Geko, taj sa dugačkim licem morao bi biti Geko. "Reci mu da mu se ne mogu pridružiti u Klubu", odvrati Svila, birajući reči. "Izrazi moje žaljenje. Reci mu da ću biti kod Telksiepejine figure i da sam sam. Može tamo razgovarati sa mnom, ako tako želi."
<BR>&nbsp;&nbsp;&nbsp;&nbsp;&nbsp;"Da, gospodine. Hvala ti, gospodine. Mogu li ti doneti išta? Možda kod tog kipa?"
<BR>&nbsp;&nbsp;&nbsp;&nbsp;&nbsp;Svila nestrpljivo odmahnu glavom.
<BR>&nbsp;&nbsp;&nbsp;&nbsp;&nbsp;"Vrlo dobro, gospodine. Preneću, dakle, tvoju poruku."
<BR>&nbsp;&nbsp;&nbsp;&nbsp;&nbsp;"Čekaj malo. Koliko je sati?"
<BR>&nbsp;&nbsp;&nbsp;&nbsp;&nbsp;Konobar je poprimio izvinjavajući izraz lica. "Nemam časovnik, gospodine."
<BR>&nbsp;&nbsp;&nbsp;&nbsp;&nbsp;"Naravno da nemaš. Nemam ga ni ja. Kaži približno."
<BR>&nbsp;&nbsp;&nbsp;&nbsp;&nbsp;"Pogledao sam na barmenov časovnik, gospodine, samo minut-dva pre dolaska ovamo. Bilo je, tada, pet minuta do dvanaest, gospodine."
<BR>&nbsp;&nbsp;&nbsp;&nbsp;&nbsp;"Hvala", reče Svila i spusti se na sedište, izdubljeno u bloku drveta, bez ikakvog daljeg razmišljanja o teškoći ustajanja.
<BR>&nbsp;&nbsp;&nbsp;&nbsp;&nbsp;Hieragdan, stajalo je u Zumbulinom pismu. Pokušao se prisetiti, ali nije uspeo, tačnog sleda tih reči u njenom pismu; suštine se, međutim, sećao. Nije pomenula nikakvo određeno vreme, ali je mogla misliti na kasno popodne, kad je završila kupovinu po gradu. Barmenov zidni časovnik je u Klubu, nesumnjivo; a Klub će biti mesto gde se pije, namenjeno uglavnom za muškarce - bogataška verzija 'Petla' u kome je on našao Njorku. Nije verovatno da je konobar, posle razgovora sa čovekom izduženog lica, još jednom pogledao na sat; prošlo je, možda, desetak minuta. Hieragdan je, dakle, prošao. Sada je teldan; ako ga je Zumbula uopšte čekala (što nije nimalo verovatno) on, naprosto, nije došao.
<BR>
<BR>&nbsp;&nbsp;&nbsp;&nbsp;&nbsp;"Zdravo Sifonka", reče Njorka, izronivši iz pomrčine jednog pobočnog tunela. "On hoće da mi radimo na ostvarenju Pesovog plana."
<BR>&nbsp;&nbsp;&nbsp;&nbsp;&nbsp;Šenila se munjevito okrete oko sebe. "Mlatko! Svuda sam te tražila!" Pritrčala mu je i, na njegovo iznenađenje, naglo ga zagrlila. Počela je da plače.
<BR>&nbsp;&nbsp;&nbsp;&nbsp;&nbsp;"E, polako", reče on. "Polako, Sifonka. Ma, hajde, ej." Bila je do ovog trenutka nesrećna, a on je to znao, znao je da je na neki nejasan i uznemirujući način on kriv za to, iako joj nije ništa nažao mislio, iako joj je mislio samo dobro i lepo kad god je, uopšte, mislio o njoj. "Izvini", progunđa on i ispusti Tartarosovu ruku da bi mogao oberučke zagrliti Šenilu.
<BR>&nbsp;&nbsp;&nbsp;&nbsp;&nbsp;Kad je, najzad, prestala da jeca, poljubio ju je najnežnije što je umeo; uzvratila mu je strastveno. Obrisala je oči, šmrknula i rekla, gutajući: "O, Hierakse! Mlatko, tolko si mi nedostajao! Bila sam tako uplašena i usamljena. Drži me."
<BR>&nbsp;&nbsp;&nbsp;&nbsp;&nbsp;Ovo ga je zbunilo: pa, on je već drži? Pokuša da popravi stvari rečenicom: "Izvini, Sifonka." Ali to kao da nije donelo nikakav učinak. "Neću te nikad više ostaviti, osim ako ti budeš želela."
<BR>&nbsp;&nbsp;&nbsp;&nbsp;&nbsp;Klimnula je glavom i progutala. "Slobodno me i ostavi, ponekad, ali uvek se vrati."
<BR>&nbsp;&nbsp;&nbsp;&nbsp;&nbsp;Primetio je njen prsten. "Zar ti ne dadoh ja ovo?"
<BR>&nbsp;&nbsp;&nbsp;&nbsp;&nbsp;"Da, i hvala ti." Načinila je korak unazad i podigla ruku da se prsten bolje vidi, iako u mutnom, zelenkastom polusvetlu ni delić te lepote nije mogao doći do izražaja. "Strašno ga volim, ali ako ti zatreba lova, uvek ga možeš uzeti i prodati."
<BR>&nbsp;&nbsp;&nbsp;&nbsp;&nbsp;"Ja sam švorc, a dao sam ti prsten?"
<BR>&nbsp;&nbsp;&nbsp;&nbsp;&nbsp;"Zaboravio si, a?" Pogledala ga je ispitivački. "To je zato što si lupio glavom. Ili ti se možda neki bog uvalio, kao Kipris meni? I sad se jedva ičeg sećam o onom vremenu kad je ona bila gazdarica, i o onom kad je Scila bila."
<BR>&nbsp;&nbsp;&nbsp;&nbsp;&nbsp;Njorka odmahnu glavom i primeti da to više ne boli. "Nikada mi nijedan bog nije zapovedao, Sifonka, niti je poželeo. To je laćana istina. Za Kipris nisam ni znao, al kad si bila Scila, bila si mno-go drugačija."
<BR>&nbsp;&nbsp;&nbsp;&nbsp;&nbsp;"Mislim da je i tad jedan deo bio ja. Zagrli me jače, stvarno mi je zima."
<BR>&nbsp;&nbsp;&nbsp;&nbsp;&nbsp;"Više te ne bole opekotine od sunca?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Ne mnogo. Počela sam malo da se ljuštim. Ptican me je vukao za te kao slojeve kože koji su se ljuštili, al sam mu rekla da prestane. Posle je otišao."
<BR>&nbsp;&nbsp;&nbsp;&nbsp;&nbsp;Njorka se osvrte. "Gde je on?"
<BR>&nbsp;&nbsp;&nbsp;&nbsp;&nbsp;"Valjda sa Paterom i Kamenim. Onaj Urus im je zbrisao, pa su pojurili za njim. Trčala sam i ja, al onda smo došli do jedne raskrsnice u tunelima, znaš?"
<BR>&nbsp;&nbsp;&nbsp;&nbsp;&nbsp;"Pa da, video sam ih mnogo."
<BR>&nbsp;&nbsp;&nbsp;&nbsp;&nbsp;"Pomislila sam: oni više neće tragati za Njorkom, a to je moja namera. Zato sam malo, kao, usporila, pa kad su oni otišli na jednu stranu, ja na drugu. Valjda je Oreb odleteo kod njih."
<BR>&nbsp;&nbsp;&nbsp;&nbsp;&nbsp;"To sam ja tebe čuo kako me zoveš."
<BR>&nbsp;&nbsp;&nbsp;&nbsp;&nbsp;Šenila klimnu glavom. "Aha. Dernjala sam se dok je grlo moglo. O Mlatko, kako mi je drago što sam te našla!"
<BR>&nbsp;&nbsp;&nbsp;&nbsp;&nbsp;"Našli smo mi tebe", reče joj on uozbiljenim tonom. "A razlog što sam otrčao, Sifonka..." Zaćutao je i počeo masirati krupnu donju vilicu.
<BR>&nbsp;&nbsp;&nbsp;&nbsp;&nbsp;"Video si nekog, Mlatko. Ili ti se tako učinilo. To je bio moj utisak, a i Paterin."
<BR>&nbsp;&nbsp;&nbsp;&nbsp;&nbsp;"Dabome, mog brata Dropljana. On je mrtav, znaš. Ali se pojavio ovde dole i razgovarao sa mnom. Evo, planirao sam da kažem da to nije bilo stvarno, ili da sam samo sanjao, al sad više nisam siguran. Možda je bilo baš stvarno. Znaš?"
<BR>&nbsp;&nbsp;&nbsp;&nbsp;&nbsp;Sivi zidovi od brodskog kamena kao da počeše da je pritiskaju. "Pretpostavljam, Mlatko."
<BR>&nbsp;&nbsp;&nbsp;&nbsp;&nbsp;"Onda je otišao. Mnogo mi je nedostajao, baš kao kad je poginuo. Posle sam ga opet video, to je bilo možda dva, tri, četri sata kasnije. Mahao sam mu i vikao i pokušo sam ga stignem, al nije uspelo. Onda sam se izgubio, al bilo me je baš briga, jer tragao sam za Dropljanom koji bi mogao biti bilo gde. Tada sam naleteo na ovog boga, Tartarosa. Najčešće mu kažem 'Strašni Tartarose', jer ne mogu tačno da izgovorim ono drugo."
<BR>&nbsp;&nbsp;&nbsp;&nbsp;&nbsp;"Sreo si boga, Njorka? Misliš, onako kao kad nekog sretneš na ulici?"
<BR>&nbsp;&nbsp;&nbsp;&nbsp;&nbsp;"Pa, tako nekako." Njorka sede na pod tunela. "Sifonka, da li bi mi sela u krilo, kao nekad? Mnogo bih to voleo."
<BR>&nbsp;&nbsp;&nbsp;&nbsp;&nbsp;"Važi." Prvo je položila bacač raketa na zemlju, onda ukrstila dugačke noge, pa sela i zavalila se u njegovo naručje. "Ovako je stvarno bolje, Mlatko. Mnogo toplije. Al ja izbegavam tako da sedim, jer znam da sam postala prilično teška. Orhi kaže da sam se udebelila. To ona meni govori već dva-tri meseca."
<BR>&nbsp;&nbsp;&nbsp;&nbsp;&nbsp;Zagrlio ju je čvršće, sav se topeći od njene mekote. "Ona je debela. Ona je stvarno debela, a ti, Sifonka, nisi."
<BR>&nbsp;&nbsp;&nbsp;&nbsp;&nbsp;"Hvala. Taj tvoj bog. Tartaros, a? On je za tebe kao Kipris za nas."
<BR>&nbsp;&nbsp;&nbsp;&nbsp;&nbsp;"Jeste, osim što je on jedan od Sedmoro."
<BR>&nbsp;&nbsp;&nbsp;&nbsp;&nbsp;"Pa, znam. Tardan."
<BR>&nbsp;&nbsp;&nbsp;&nbsp;&nbsp;"Ima on još mnogo što-šta, a ne samo nas. Al glavno je ovo: on je noćni bog. Njegova specijalnost su sva mesta gde je mrak. I spavanje, i snovi. Mislim, svaki bog može poslati snove ako želi, ali oni obični, koji izgledaju kao da ih niko nije poslao, njegovi su. Ja ga zovem 'strašni' zato što njemu moraš reći ili to, ili ono drugo, inače te Mejtera izgazi. Kladio bih se da on ume i oštro, al sa mnom je bio baš drugar. Došao je da mi pokaže prvo, kako da te nađem, drugo, kako da iziđemo odavde, i tako dalje. On je sad nadomak nas, al ti ga ne vidiš jer je slep."
<BR>&nbsp;&nbsp;&nbsp;&nbsp;&nbsp;"Šta, on je ovde blizu nas?" Šeniline oči se raširiše.
<BR>&nbsp;&nbsp;&nbsp;&nbsp;&nbsp;"Tačno, on sedi odmah pored mene, al neće da pruži ruku i pipne. Ne bi on to. Možda ne bi..."
<BR>&nbsp;&nbsp;&nbsp;&nbsp;&nbsp;Ona je već mahala slobodnom rukom kroz prazan prostor s Njorkine desne strane.
<BR>&nbsp;&nbsp;&nbsp;&nbsp;&nbsp;Prodrmao ju je, ne grubo. "Nemoj, Si. Reko sam ti."
<BR>&nbsp;&nbsp;&nbsp;&nbsp;&nbsp;"Nije on tu, Nema tu ništa."
<BR>&nbsp;&nbsp;&nbsp;&nbsp;&nbsp;"Dobro, nema ništa. Zezao sam te."
<BR>&nbsp;&nbsp;&nbsp;&nbsp;&nbsp;"To ne bi trebo." Ustala je. "Pojma nemaš kolko sam uplašena ovde dole, i gladna."
<BR>&nbsp;&nbsp;&nbsp;&nbsp;&nbsp;Ustade i on. "Da, izgleda da nije bilo mnogo smešno. Izvini, Sifonka. Nikad više neću. Idemo."
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Napolje."
<BR>&nbsp;&nbsp;&nbsp;&nbsp;&nbsp;"Njorka - stvarno?"
<BR>&nbsp;&nbsp;&nbsp;&nbsp;&nbsp;"Najstvarnije. Gladna si, i ja sam. Iziđemo, nađemo laćanu večeru, verovatno kod Porkija il na nekom takvom mestu. Posle mož zakupimo sobu i malo se odmorimo. Rekao mi je da se odmaram. Posle ćemo možda raditi ono što nam je Scila rekla, al ne znam. Moraću ga pitati."
<BR>&nbsp;&nbsp;&nbsp;&nbsp;&nbsp;"Tartarosa? O njenu govoriš? Stvarno si ga sreo?"
<BR>&nbsp;&nbsp;&nbsp;&nbsp;&nbsp;"Da. Tamo je stvarno mrak, i prilično mokro. Kao da prokišnjava krov. Ako si videla to mesto, verovatno nisi ušla, al tamo nema ništa opasno. Bar ja mislim da nema."
<BR>&nbsp;&nbsp;&nbsp;&nbsp;&nbsp;"Imam ja i sad onaj Geladin fenjer, Njorka, al kako ga upaliti?"
<BR>&nbsp;&nbsp;&nbsp;&nbsp;&nbsp;"Ma zašto bismo. Nije daleko."
<BR>&nbsp;&nbsp;&nbsp;&nbsp;&nbsp;"Reko si napolje."
<BR>&nbsp;&nbsp;&nbsp;&nbsp;&nbsp;"To nam je usput." Zaustavio se u hodu i pogledao pravo u nju. "Al i da nije, išli bismo tamo, jer on ima nešto da nam pokaže. Ovog trenutka mi je rekao, znaš? Sad dobro slušaj."
<BR>&nbsp;&nbsp;&nbsp;&nbsp;&nbsp;Klimnula je glavom, i pritegla Inkusovu mantiju oko sebe.
<BR>&nbsp;&nbsp;&nbsp;&nbsp;&nbsp;"On je pravi bog. Tartaros, kažem ti. Glava mi nije u redu, jer imam modricu iznutra, i veliku grudvu krvi, kaže on. On sad pokušava to da izleči. Od kako je počeo, ja se osećam sve bolje i bolje. Al mora ga slušamo. Znači, ideš, pa makar te ja nosio."
<BR>
<BR>&nbsp;&nbsp;&nbsp;&nbsp;&nbsp;"Drvo mala", pozva ga Oreb. "Ovde mala."
<BR>&nbsp;&nbsp;&nbsp;&nbsp;&nbsp;Svila se diže u sedeći položaj; ta 'mala' mogla bi biti Zumbula. Ako postoji i najmanja prilika, jedan prema hiljadu ili jedan prema deset miliona - ikakva, iole - on mora poći. Prinudi sebe da ustane, podiže torbu, zakašlja se, pljunu i zaglavinja napred. A staza neka krivudava, cik-cak; pa se spušta u malenu dolinu, pa se račva. Neki cvetovi, ogromni, beli poput duhova, a s njih vlaga kaplje. "Dolazim, Orebe. Reci joj da sam tu."
<BR>&nbsp;&nbsp;&nbsp;&nbsp;&nbsp;"Ovde, ovde!"
<BR>&nbsp;&nbsp;&nbsp;&nbsp;&nbsp;Ptican kao da se čuo iz neposredne blizine. On zakorači sa iskričave staze, i stopala mu utonuše u mekano tle; šakama razmače lišće; lice netremice gleda u njega, izgleda maltene kao leš, obrazi upali, oči tupe. On šumno uvuče dah i vide da se te beskrvne usne razdvajaju. Oreb dolete do njega, pretvorivši se u dve ptice.
<BR>&nbsp;&nbsp;&nbsp;&nbsp;&nbsp;Pođe još korak napred, trudeći se da poštedi, koliko je mogao, zbijene biljke od oštećenja. Vide da sad stoji na crvenom kamenju koje okružuje jedan bistri bazen ne veći od stolnjaka. Sa suprotne strane, bazenčiću je prilazila druga staza.
<BR>&nbsp;&nbsp;&nbsp;&nbsp;&nbsp;"Evo mala!" Oreb naskoči na glavu drvenog kipa žene i kucnu je dvaput, žustro, kljunom.
<BR>&nbsp;&nbsp;&nbsp;&nbsp;&nbsp;"Da", reče Svila. "To je Telksiepeja." Nijedna druga boginja nema takve kose oči, niti majmunčića marmozeta na ramenu. On kucnu prstom po svom licu, odraženom ispred, zatim pljesnu šakama, ali nikakav monitor se ne pojavi u srebrnastoj kružnoj površini koju je Telksiepeja držala. "Pa to je samo ogledalo", reče on Orebu. "Nadao sam se da je možda staklo - da bi me Zumbula mogla pozvati kroz njega."
<BR>&nbsp;&nbsp;&nbsp;&nbsp;&nbsp;"Ne zove?"
<BR>&nbsp;&nbsp;&nbsp;&nbsp;&nbsp;"Nema pozivanja kroz ovo, avaj." Uz pomoć jednog prijateljski nastrojenog drveta, on obiđe kamenitom 'obalom' bazenčića i dohvati se sedišta za ljuljanje, koje je bilo okrenuto vodi. Ovde je čovek, baš kao što mu je Usik rekao, mogao gledati odraz vode u Telksiepejinom ogledalu i ogledala u vodi.
<BR>&nbsp;&nbsp;&nbsp;&nbsp;&nbsp;Hieragdan je dan za umiranje i za odavanje počasti mrtvima. Ždral pogibe; ali on, Svila, niti je poginuo, niti odao počast poginulima. A sad je već teldan, dan za zurenje u kristalnu kuglu i proricanje sreće, dan za trikove i začaravanje, i za lov, i za hvatanje životinja u klopke; on odluči da ne radi ništa od svega toga. Zavaljen u stolicu za ljuljanje, sklopi oči. Telksiepeja je u isti mah i najsurovija i najmilosrdnija od svih boginja; nestalnija čak i od Molpe, iako se priča - zato je, valjda, njen kip ovde - da je naklonjena zaljubljenima. Ljubav je največe začaravanje; ako Ehidna i njena deca uspeju da ubiju Kipris, Telksiepeja će nesumnjivo... nesumnjivo...
<BR>&nbsp;&nbsp;&nbsp;&nbsp;&nbsp;Postati boginja ljubavi, za šta će joj trebati možda čitav jedan vek, reče Izvanaš, stojeći ne iza Svile, kao svojevremeno na igralištu, nego ispred njega - stojeći na mirnoj vodi bazenčića, visok, mudar i plemenit, sa licem koje se pred Svilinim očima maltene izoštrilo. Ja bih je tad proglasio za svoju, mnogo pre kraja. Kao što sam proglasio mnoge druge. Kao što proglašavam Kipris svojom, evo i sad, jer ljubav uvek teče od mene, prava, istinita ljubav. Prva romansa.
<BR>&nbsp;&nbsp;&nbsp;&nbsp;&nbsp;Izvanaš je bio plesač, deo jedne igračke, a voda je uglačana gornja strana igračke, površina na kojoj on pleše sa Kipris, koja je Zumbula, ali i Majka, takođe. Prva romansa, pevao je Izvanaš zajedno sa muzičkom kutijom. Prva romansa. Zato njega zovu 'Onaj Izvan'. Jer on se nalazi napolju...
<BR>&nbsp;&nbsp;&nbsp;&nbsp;&nbsp;"Nadam se da ti, ti, ov-vaj, da kažemo - ne smetam?"
<BR>&nbsp;&nbsp;&nbsp;&nbsp;&nbsp;Svila se probudi sa trzajem i poče divlje gledati na sve strane.
<BR>&nbsp;&nbsp;&nbsp;&nbsp;&nbsp;"Mali dođe", zaključio je Oreb. "Loš mali." Oreb je sad stajao na jednom kamenu na rubu Telksiepejinog bazenčića; pošto je rekao svoje četiri reči, pokušao je, opita radi, da ubode kljunom jednu srebrnu ribicu, koja užasnuto klisnu kroz vodu.
<BR>&nbsp;&nbsp;&nbsp;&nbsp;&nbsp;"Imena nisu, dozvoli - neophodna, je li tako? Ja znam ko si ti, a ti znaš mene, a? Neka nam to obojici bude do-volj-no."
<BR>&nbsp;&nbsp;&nbsp;&nbsp;&nbsp;Svila prepoznade svog posetioca, koji se talasavo klatio; zausti da kaže njegovo ime, ali, usvajivši tek sad ono što je rečeno, oćuta.
<BR>&nbsp;&nbsp;&nbsp;&nbsp;&nbsp;"Ka-pi-talno. Ja - hm, mi, razumeš ti mene; mi - mi smo se ovde dosta ispružili. U rizik. Jedno, dozvoli, molim te - hazardno ponašanje. Samim tim što smo ovde. Na, je li, grrg! Brdu."
<BR>&nbsp;&nbsp;&nbsp;&nbsp;&nbsp;"Zar nećeš sesti?" Svila se nekako izborio da ustane.
<BR>&nbsp;&nbsp;&nbsp;&nbsp;&nbsp;"Ne. Ja, hm, ne bih." Posetilac još jednom podrignu, tiho. "Hvala na ponudi. Čekao sam kod, hm, prodajnog mesta. Alkoholnog pića. Gde sam bio prisiljen kupovati. I, hehe - piti. Najbolje da ja stojim. Da kažemo, zasad, ili, privremeno, da? Samo bih se, je li, naslonio na ovo, ako može. A ti, molim te, sedi, samo sedi, Pa...!" On munjevito preklopi šaku preko svojih usta. "Da! Samo sedi. Ja bi trebalo da... a to i činim. Hm, hm. Kao što vidiš, a?"
<BR>&nbsp;&nbsp;&nbsp;&nbsp;&nbsp;Svila opet sede na sedište za ljuljanje. "Mogu li pitati..."
<BR>&nbsp;&nbsp;&nbsp;&nbsp;&nbsp;Posetilac diže ruku. "Kako sam znao da ću te ovde naći? Nisam znao, Pa...! Jah! Nisam znao. Ni naj-mut-nijeg pojma nisam imao. Ali dok sam, grrg, sedeo u tom, kako se zvaše, videh da ulaziš. Ne u tu malu, drvetom obloženu prostoriju za pijenje, je li? Nego u onu drugu, mnogo veću."
<BR>&nbsp;&nbsp;&nbsp;&nbsp;&nbsp;"Trpezariju."
<BR>&nbsp;&nbsp;&nbsp;&nbsp;&nbsp;"E, da. E, da. Pa sam, je li, prišao vratima. Uhodio te." Posetilac strese glavom, kao da hoće da kaže da samome sebi zamera.
<BR>&nbsp;&nbsp;&nbsp;&nbsp;&nbsp;"Može se to oprostiti, svakako, pod ovim okolnostima. Ja sam nedavno činio daleko gore stvari."
<BR>&nbsp;&nbsp;&nbsp;&nbsp;&nbsp;"Dobro je, molim te lepo, što to kažeš. Onda sam, hm... skrenuo s puta tog konobara. Naime, ko koga, nisam ja skrenuo s njega nego on je skrenut u smislu da sam ga ja skrenuo. Razgovarao si s njim."
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Opazio sam, hm, tvoj zalazak pod - pod onaj, je li, luk. Nikad nisam imao to zadovoljstvo, vidiš? Ali sam shvatio da je to nekakav vrt. Raspitao se. A konobar je, da kažem, nagovestio da je vrt... da se primenjuje... ili koristi, za rasprave romantične prirode."
<BR>&nbsp;&nbsp;&nbsp;&nbsp;&nbsp;"Znao si ti da ću ja biti ovde, upravo na ovoj tački." Svili je silno smetalo to što ne može završiti rečenicu sa 'Vaša ekselencijo'. "Rekao si mu da me potraži baš ovde."
<BR>&nbsp;&nbsp;&nbsp;&nbsp;&nbsp;"Ne, ne!" Njegov posetilac poče naglašeno odmahivati glavom. "Ja sam, kako da ti kažem. Naslutio. Da. Da bi ti mogao imati neki sastanak tu. Nije isključeno. Što sledi iz njegove, njegovog nagoveštaja. Ali sam takođe predvideo da bi ti mogao poželeti da se molbeno obratiš božanstvima. Besmrtnima. Kao što sam ja. Mislim, ne besmrtan, nego obratio im se. Raspitao sam se zato o takvom nekom mestašcu u ovoj, da kažem, sali za biljke. Konzervatoriju flore? A kelner mi pomenu ovu prisutnu nam, hm, ksilografiju." Posetilac se nasmeši. "Dabome, to je mesto, velim ja njemu. To je tačka na kojoj ćeš ga naći. Može sad da se sedne? Tu pored tebe? Nešto me težak umor hvata."
<BR>&nbsp;&nbsp;&nbsp;&nbsp;&nbsp;"Izvoli, samo izvoli." Svila se hitro povuče na jednu stranu.
<BR>&nbsp;&nbsp;&nbsp;&nbsp;&nbsp;"Veliko, veliko hvala. Vrlo ljubazno. Večerao ja nisam, ništa. Nisam voleo ništa da naručujem na, na, tom mestu. Uz vino. Štednja, ne, škrtost. Priglupa - maloumna, tačnije."
<BR>&nbsp;&nbsp;&nbsp;&nbsp;&nbsp;"Lovi riba", dođe Orebov predlog.
<BR>&nbsp;&nbsp;&nbsp;&nbsp;&nbsp;Svilin posetilac je prenebregao pticana. "Raspolažem fondovima, a ti?"
<BR>&nbsp;&nbsp;&nbsp;&nbsp;&nbsp;"Ništa nemam."
<BR>&nbsp;&nbsp;&nbsp;&nbsp;&nbsp;"Evo ti, Pa...! Ma! Mladiću moj. Pruži ruke." Zlatne kartice počeše kao kiša padati Svili u krilo. "Ne, ne! Uzimaj! Ima, ima još. Tamo odakle su ove, znaš? Sačekaj konobara. Naruči neki zalogaj hrane. I za mene isto tako takođe. Treba i ja. Malo da se pojačam, je li, jelom. Za to se prepuštam, naime prepušteni smo obojica, tvojoj, da kažemo, prehrambenoj preduzimljivosti, sada."
<BR>&nbsp;&nbsp;&nbsp;&nbsp;&nbsp;Svila je ispitivački osmatrao Telksiepeju, koja mu je sa drvenim samopouzdanjem uzvraćala pogled. Da li je ovo u njegovim rukama magično zlato koje se na prvi dodir rastopi? Bar metaforično? Ako nije, šta je on, Svila, učinio da zasluži njenu naklonost? "Hvala", reče najzad. "Ako mogu ikako da budem na usluzi Vaš... tebi. Rado ću to učiniti." Prebroja ih pipanjem: sedam kartica.
<BR>&nbsp;&nbsp;&nbsp;&nbsp;&nbsp;"Upali su u Palatu. U, čuj molim te, u Palatu samu, ako možeš u to, hm, verovati." Njegov posetilac je sad sedeo sa glavom u šakama. "Ja sam, eto, šta reći, ja sam jeo. Ručao sam. Ulazi taj paž. Znaš, jedan od dečaka koji trče sa našim porukama? Jesi ti to radio?"
<BR>&nbsp;&nbsp;&nbsp;&nbsp;&nbsp;"Ne. Ali znam za kurire, dakako."
<BR>&nbsp;&nbsp;&nbsp;&nbsp;&nbsp;"Neki od nas su to, hm, radili. Pa i ja lično. Pre mnogo leta. Mi smo, razumeš, zaslužili da budemo primljeni u sholu. Posle proticanja izvesnog razdoblja, mislim, vremena. Samo neki, doduše. Dakle ovaj debeli mali dečko, što ne znači da sam ja bio debeo, a ni mali, ali on je sad bio, a naime sad i jeste, debeo i mali, on, dakle, je li, utrči i kaže, uhapsiće me. I uhapsiće Njegovu sve...! Ja velim, kakva su to trućanja dete? Upravo sam jeo slatkiše, vidiš. Kad, oni, razumeš ti mene - banu. Unutra. Bez ikakve najave. Oficir, kapetan, poručnik, šta li je, nešto. Sa njim gardisti, borci, ulaze svuda, vidiš. Svuda traže Njegovu s... Sve preturaju. Ali ga ne nađoše. Pa uzeše mene. Vezali mi ruke. Meni! Ruke iza leđa, škljoc, pa ogrtač odozgo."
<BR>&nbsp;&nbsp;&nbsp;&nbsp;&nbsp;"Veoma mi je žao", reče Svila iskreno.
<BR>&nbsp;&nbsp;&nbsp;&nbsp;&nbsp;"Vezalo me, dakle, i odnelo me u štab druge brigade. Privremeni. Je li ti razumeš uopšte mene, molim te lepo - ovo šta pričam? Pukovnikova kuća. Nema više, da kažemo, brigadnih generala, nikog više nema sa tom titulom u Civilnoj gardi, molim lepo. Nema generalisima. Ostadoše samo ti pukovnici da komanduju brigadama. Te ti oni mene saslušavaj, saslušavaj. Ispitivali me satima. Baš satima. Pismo starog Kve...! Starog, njega. Znaš za to?"
<BR>&nbsp;&nbsp;&nbsp;&nbsp;&nbsp;"Da. Video sam to pismo."
<BR>&nbsp;&nbsp;&nbsp;&nbsp;&nbsp;"Dočim, ja sam ga, izvini, molim te - sastavljao. O čemu, opet, nisam, hm, obavestio pukovnika. Nisam priznao. Streljali bi me. Ne? Mi smo, naime, ja sam, očekivao da će tu biti karnevala. Nevolje. Onoliki trud uložio da bude što blaže sročeno. Formulacije: obazrive. Ali šta vredi kad stari K... kad stari nije hteo ni da čuje za to." Posetilac okrete glavu i pogleda Svilu, sa izrazom psa koga bičuju. Dah mu je bio prepun mirisa vina. "Imaš uvid na koga ja to... se odnosi?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Vraćao mi pismo. Dvaput. To se nije, hoćemo jednu stvar? - to se godinama nije desilo! Treća verzija prošla. 'Kako spremno bih mogao upisati ovde i sledeći poziv...' Da, upisati. Pa ono: 'Kako oduševljeno ja i upisujem, doista, ovde: dočekajmo ga svi sa dobro, ovaj, dobrodošlicom, i slušajmo ga kao jednoga od nas!' Zato je treća verzija prihvaćena od strane, je li, njega. Osobe koja zna nas obojicu, da? Naime ja pretpostavljam da je zato. To je nešto da se ponosiš, a? I ponosim se, I sad. I sad."
<BR>&nbsp;&nbsp;&nbsp;&nbsp;&nbsp;"Sa razlogom", reče mu Svila. "Ali Civilna garda nije mogla ceniti taj kvalitet teksta. Čudi me da su te pustili." Zevnuo je i protrljao oči; primetio je da se već oseća nešto bolje, osvežen malopređašnjim, malobrojnim, trenucima sna.
<BR>&nbsp;&nbsp;&nbsp;&nbsp;&nbsp;"Pričao sam tako vešto da sam se izvukao, ne? Rečitost. Niko za mene ne kaže da imam tu osobinu. Znam, znam šta kažu. 'Dosadno zvuči on sa ambiona.' Eh, znam. Ali noćas bejah reč.. reči... rečit. Bilo je, plivaj ili potoni, i ja sam plivao, Pa... pa sam isplivao. Kao posrednik. Mirotvorac. Okončati pobunu. Upotrebio njihovo staklo da razgovaram sa Savetnikom Lorisom. Kaže: bezopasan! Hm. 'Pustite ga.' U redovima Garde se oseća nelagodnost, da? Streljani neki auguri. I jedna sibila. Zbog... pa, eto, zbog pisma. Građansko odelo, kao ti, to je mudro. Ipak se i sad plašim. Strašno je zastrašujuće sve ovo. Ne stidim se, je li, priznati. Sedim ovde i pijuckam vince i plašim se. Čovek se osvrće ko mu dolazi iza leđa, znaš? Misliš, po tebe dolaze. Skočio sam kao zec kad je neki nosač ispustio nešto na ulici."
<BR>&nbsp;&nbsp;&nbsp;&nbsp;&nbsp;"Pretpostavljam da se svaki čovek plaši kad mu je život u opasnosti. Veoma ti služi na čast što si spreman to da priznaš."
<BR>&nbsp;&nbsp;&nbsp;&nbsp;&nbsp;"Ti ćeš mi, dozvoli jednu stvar - pomoći? Asistirati? Ako možeš?"
<BR>&nbsp;&nbsp;&nbsp;&nbsp;&nbsp;Oreb diže pogled sa svojih ribolovačkih pokušaja. "Pazi!"
<BR>&nbsp;&nbsp;&nbsp;&nbsp;&nbsp;"Umoran sam i vrlo slab", reče Svila, "ali, da, hoću. Da li ćemo morati daleko da idemo?"
<BR>&nbsp;&nbsp;&nbsp;&nbsp;&nbsp;"Nećemo morati uopšte nikud da idemo." Njegov posetilac zavuče ruku pod tuniku krem boje. "Ja sam te, je li, obavestio da oni nisu mene jurili? Hteli su starog K...vecala. Prolokutora. Njegovu svesnost. Potpisao pismo, ne?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Streljali bi ga da su ga, je li, uhvatili? Tada. To je, molim lepo, tada tako bilo. Sada je, međutim, sada. Ovaj trenutak. Prošla ponoć. Bliži se jedan sat, da? Bliži se jedan. Popodne je bilo kad su me pustili. Rekoh li to? Posle ručka - mnogo posle ručka. Oni znaju tvoje, hm, zanimanje. Poziv kojim se, da kažemo, baviš. Nana je sibila. Razumeš ti mene?"
<BR>&nbsp;&nbsp;&nbsp;&nbsp;&nbsp;"Naravno", reče Svila.
<BR>&nbsp;&nbsp;&nbsp;&nbsp;&nbsp;Njegov posetilac izvuče elegantnu pernicu od nojeve kože. "S druge strane, stari K... je, hm, nepogrešivo jasan slučaj. Pismo je dokaz. Dakle, sad šta. Pukovnik smatra da bih ja mogao srediti da bude potpisan, grrg, zastoj. U neprijateljstvima, pauza. On za to ima izraz: 'prekid vatre'. Već je bio jedan, zašto ne opet?"
<BR>&nbsp;&nbsp;&nbsp;&nbsp;&nbsp;Svila se uspravi na sedištu. "Bio je? To je divno!"
<BR>&nbsp;&nbsp;&nbsp;&nbsp;&nbsp;"Mali, zar ne? Nekoliko stotina učesnika. Nije potrajao. Ali, šta, neki augur - vidiš li ti vezu, u tome? Kako je to povezano? - neki augur, jedan od naših, hm, hoću reći, pripadnik Udruženja sveštenika, prešao je liniju fronta. S jedne strane prešao na drugu, ne? Naveo ih da prestanu da pucaju da bi to mogao. Pukovnikov sin bio je ranjen, maltene mrtav. Taj, taj sveti augur doneo mu je Pesov oproštaj. Zasad je dobro, razumeš ti mene. Buntovnici su, je li, ponudili produžetak. Obe strane pokupile tela. Svako svoje, dabome, mrtve. Rečeno, učinjeno. Zašto ne proširiti to? Stari K... bi mogao to postići. Uvažavaju ga obe strane. Čovek mira. Razumeš?"
<BR>&nbsp;&nbsp;&nbsp;&nbsp;&nbsp;Svila, sam za sebe, klimnu glavom.
<BR>&nbsp;&nbsp;&nbsp;&nbsp;&nbsp;"Kad bi tvoji, hm, pomagači, mislim, pristalice, doznali da me šalje pukovnik? Streljali bi me, ne? Mogućno, veoma mogućno. Zato mi treba, vidiš, neki dokument od tebe. Pa... hm, od tebe. Potpisan." Posetiočev glas se stiša do šapata. "I to onom tvojom, he-he, civilnom titulom."
<BR>&nbsp;&nbsp;&nbsp;&nbsp;&nbsp;"Vidim. Svakako."
<BR>&nbsp;&nbsp;&nbsp;&nbsp;&nbsp;"Ka-pi-talno!" Posetilac izvuče iz pernice svežnjić hartije. "Ove fino, hm, štavljene kože nisu najbolja podloga za kaligrafsko pisanje. Ali papir kao papir, moći će se, a? Ja ću ti pridržavati mastionicu. Kratko, sažeto. Jezgrovito. O donosiocu, je li? Poštovati njegovu, ovaj..."
<BR>&nbsp;&nbsp;&nbsp;&nbsp;&nbsp;"Ne strelja", preporuči Oreb.
<BR>&nbsp;&nbsp;&nbsp;&nbsp;&nbsp;Posetilac dade Svili guščije pero. "Odgovara ti ovakav vrh? Nije suviše tanak. Moj protonotar, Pa... pah. Inkus. Znaš ga?"
<BR>&nbsp;&nbsp;&nbsp;&nbsp;&nbsp;"Susreo sam se s njim jednom, kad sam pokušavao da stignem do tebe."
<BR>&nbsp;&nbsp;&nbsp;&nbsp;&nbsp;"A, tako? Hm."
<BR>&nbsp;&nbsp;&nbsp;&nbsp;&nbsp;Oslonivši pernicu čvrsto na oba kolena, Svila zamoči pero u mastilo.
<BR>&nbsp;&nbsp;&nbsp;&nbsp;&nbsp;"On, taj Inkus. On ih šilji za mene. Moja pera. Ali suviše zašilji. Da dlaku presečeš. Otarasiću se ja Inkusa, uskoro. Možda je on i mrtav u ovom trenutku. Među bogovima, je li. Danima ga već nisam video. Poslah ga da, razumeš, obavi nešto. I nije se vratio. A vidi kakvi su nemiri."
<BR>&nbsp;&nbsp;&nbsp;&nbsp;&nbsp;Svila ga, poguren nad hartijom, maltene nije ni čuo.
<BR>
<BR>&nbsp;&nbsp;&nbsp;&nbsp;&nbsp;Generalu Nani, njenim oficirima i trupama.
<BR>&nbsp;&nbsp;&nbsp;&nbsp;&nbsp;Nosilac ovog pisma, Patera Ustavica, dobio je ovlašćenje od mene i od...
<BR>
<BR>&nbsp;&nbsp;&nbsp;&nbsp;&nbsp;Svila diže pogled. "Sa kim si razgovarao? Koji te je pukovnik pustio na slobodu?"
<BR>&nbsp;&nbsp;&nbsp;&nbsp;&nbsp;"Ov-vaj, pa, hm, Orao. I potpisao mi je jedno to, takvo, znaš? U ime njegove strane."
<BR>&nbsp;&nbsp;&nbsp;&nbsp;&nbsp;...pukovnika Orla, komandanta Druge brigade, da pregovara o prekidu vatre. Molim da se sa Ustavicom postupa u svakom pogledu ljubazno.
<BR>
<BR>&nbsp;&nbsp;&nbsp;&nbsp;&nbsp;Klimavi vrh pera stade i na tom mestu se poče širiti mrlja; činilo se da više nema šta da se kaže. Svila ga silom pokrete dalje.
<BR>
<BR>&nbsp;&nbsp;&nbsp;&nbsp;&nbsp;Ako vam je poznato gde se nalazi Njegova svesnost, Prolokutor, molim da odvedete nosioca tamo, da bi pomagao Njegovoj svesnosti u pregovorima.
<BR>
<BR>&nbsp;&nbsp;&nbsp;&nbsp;&nbsp;Oreb ispusti na tlo jednu zlatnu ribicu koja se bacakala i pritisnu je nogom. "Ne strelja", ponovi on. "Mali krije."
<BR>
<BR>&nbsp;&nbsp;&nbsp;&nbsp;&nbsp;Smatram da ste vi odgovorni za bezbednost nosioca, kao i Njegove svesnosti. Obojici treba omogućiti da prolaze bezbedno. Njihovo kretanje ne treba ni na koji način ograničavati.
<BR>&nbsp;&nbsp;&nbsp;&nbsp;&nbsp;Veoma bi poželjno bilo da se primirje sklopi i časno održava.
<BR>&nbsp;&nbsp;&nbsp;&nbsp;&nbsp;Ja sam Pa. Svila, iz ulice Sunca, Kalde.
<BR>
<BR>&nbsp;&nbsp;&nbsp;&nbsp;&nbsp;"Ka-pi-tal!-no! Da, kapitalno, P... pa hvala ti!"
<BR>&nbsp;&nbsp;&nbsp;&nbsp;&nbsp;Podigavši kljun pravo ka staklenom krovu dvorane, Oreb proguta zlatnu ribicu i onda objavi: "Dobar mali!"
<BR>&nbsp;&nbsp;&nbsp;&nbsp;&nbsp;"Ima i prašilo ovde negde." Posetilac uze pernicu i izvuče iz nje srebrnu bočicu sličnu onoj iz koje se istresa so ili biber na hranu. "Evo, ako ti treba, vidiš, pesak."
<BR>&nbsp;&nbsp;&nbsp;&nbsp;&nbsp;Svila se strese, dopisa i datum, poče duvati u papir, zakašlja se, pa ispljunu krv, delimično već zgrušanu, u mahovinu pod nogama.
<BR>&nbsp;&nbsp;&nbsp;&nbsp;&nbsp;"Ja ti se zavha... zaha... valjujem. Kao što sam već ranije, razumeš ti mene - imao prilike. A i razloga, da ti se zah-va-ljujem. Ostajem tvoj veliki, veliki, hm, dužnik, da. Mnogo ti dugujem."
<BR>&nbsp;&nbsp;&nbsp;&nbsp;&nbsp;Svila mu dade dokument o bezbednom prolaženju.
<BR>&nbsp;&nbsp;&nbsp;&nbsp;&nbsp;"Sad mogu, valjda, mislim, ustati. Šetati, i to. Neka me je, razumeš ti mene - vrtoglavica uhvatila maločas. Trenutna." Ustao je, čvrsto se držeći za jedan od lanaca na kojima je njihovo sedište za ljuljanje visilo. "Idem da, možda, nađem neki zalogaj hrane. Čisto kao užina. Naime, ne čista užina, nego čisto u smislu, je li, užine. Mada je možda donekle nesmotreno..."
<BR>&nbsp;&nbsp;&nbsp;&nbsp;&nbsp;"Ja sam dobro večerao", reče mu Svila. "Osim toga, moglo bi biti opasno da budemo viđeni zajedno. Ostaću ovde."
<BR>&nbsp;&nbsp;&nbsp;&nbsp;&nbsp;"I ja držim... naime, tog sam uverenja, da bi tako najbolje bilo, možda." Posetilac pusti lanac i osmehnu se. "Bolje je tako, a? Biće mi lakše ako nešto gricnem. Suviše je vi-vina bilo, priz-na-jem. Nije trebalo toliko. Plašio se, pio, i posle se samo plašio još više. Kad pomislim da mi, mi plaćamo..." On zaćuta. Osmeh mu se polako raširi u zev mrtvačke glave. "Zdravo Svilo", reče on. "Naterali me da te nađem."
<BR>&nbsp;&nbsp;&nbsp;&nbsp;&nbsp;Svila umorno klimnu glavom. "Zdravo, Gljivo."
<BR>&nbsp;&nbsp;&nbsp;&nbsp;&nbsp;"Ala je dim ovde unutra. Sve zadimljeno."
<BR>&nbsp;&nbsp;&nbsp;&nbsp;&nbsp;Nekoliko trenutaka nije razumeo o čemu ona govori.
<BR>&nbsp;&nbsp;&nbsp;&nbsp;&nbsp;"I mrak, Svilo. Ovde je kao kad padneš niz stepenice."
<BR>&nbsp;&nbsp;&nbsp;&nbsp;&nbsp;"A, to su verovatno vinska isparenja. Ko te je naterao da me nađeš?"
<BR>&nbsp;&nbsp;&nbsp;&nbsp;&nbsp;"Savetnici. Ponovo će da me peku."
<BR>&nbsp;&nbsp;&nbsp;&nbsp;&nbsp;"Da te izlažu mučenju ako ne radiš što oni hoće?" Svila je nastojao da ukloni gnev iz glasa. "Znaš li njihova imena, imena tih Savetnika koji prete da te peku?"
<BR>&nbsp;&nbsp;&nbsp;&nbsp;&nbsp;Posetiočeva iscerena glava zaklimata. "Loris. Tarsier. Poto. Moj otac rekao, nemojte, ali onaj vojnik ga oterao."
<BR>&nbsp;&nbsp;&nbsp;&nbsp;&nbsp;"Vidim. Njegova eminencija - čovek koga si posela - rekao mi je da je razgovarao sa Savetnikom Lorisom kroz staklo. Jesi li zato posela baš njega, kad su te poslali da tražiš mene?"
<BR>&nbsp;&nbsp;&nbsp;&nbsp;&nbsp;"Morala sam. Pekli su me kao Mošusa."
<BR>&nbsp;&nbsp;&nbsp;&nbsp;&nbsp;"Onda si ispravno postupila što si ih poslušala, da ne bi opet bila izložena plamenu. Ne krivim te nimalo."
<BR>&nbsp;&nbsp;&nbsp;&nbsp;&nbsp;"Mi ćemo te ubiti, Svilo."
<BR>&nbsp;&nbsp;&nbsp;&nbsp;&nbsp;Rastinje pored bazenčića se zatrese, razbacujući kristalne kapi tople kao krv; pojavi se jedan čovek sasvim sede kose. U jednoj ruci držao je štap obavijen srebrnim prstenovima, pomoću koga je razdvojio lišće ispred sebe. U drugoj ruci bila je sablja, podignuta i uperena u srce posetioca.
<BR>&nbsp;&nbsp;&nbsp;&nbsp;&nbsp;"Nemoj!" reče mu Svila.
<BR>&nbsp;&nbsp;&nbsp;&nbsp;&nbsp;"Ne štap", reče Oreb, tonom nekoga ko razjašnjava jednu tešku situaciju.
<BR>&nbsp;&nbsp;&nbsp;&nbsp;&nbsp;"Ti si Svila, momče, Svila lično! Ti si taj!"
<BR>&nbsp;&nbsp;&nbsp;&nbsp;&nbsp;"Bojim se da jesam. Ako si iskočio iz svog skrovišta da bi me zaštitio, bilo bi dobro da malo manje vičeš." Svila se opet obrati mrtvačkoj maski koja je zamenila lice njegovog visokog posetioca. "Gljivo, kako zamišljate da me ubijete? Ovaj čovek ima, sada, Mošusov igličar; pratio me je sve dovde da bi mi ga vratio, pretpostavljam. Imaš li ti - ima li čovek koga si posela ikakvo oružje?"
<BR>&nbsp;&nbsp;&nbsp;&nbsp;&nbsp;"Ja ću im reći, a oni će doći."
<BR>&nbsp;&nbsp;&nbsp;&nbsp;&nbsp;"A, tako. A ako im ne kažeš, oni će te staviti nad vatru."
<BR>&nbsp;&nbsp;&nbsp;&nbsp;&nbsp;Posetiočeva glava opet zaklimata. "To me vrati. Ne mogu ostati izvan, kad me peku."
<BR>&nbsp;&nbsp;&nbsp;&nbsp;&nbsp;"Moramo te izvući nekako." Svila podiže skočni zglob koji je slomio skačući sa Zumbulinog prozora i poče ga trljati. "Govorio sam da si ti, Gljivo, kao đavo - znam da sam doktoru Ždralu to rekao. To sam i mislio, kad sam video mrtve spavače; bio sam zaboravio da đavoli, koji muče druge, često i sami jesu na mukama."
<BR>&nbsp;&nbsp;&nbsp;&nbsp;&nbsp;Sablja se pomače malo napred. "Da ga ubijem, momče?"
<BR>&nbsp;&nbsp;&nbsp;&nbsp;&nbsp;"Ne. On je možda najbolja prilika našeg grada za mir, a njegovom pogibijom Gljiva, po svemu sudeći, ne bi bila ućutkana. Ne možeš ti ništa pomoći, ovde."
<BR>&nbsp;&nbsp;&nbsp;&nbsp;&nbsp;"Mogu da te štitim, momče!"
<BR>&nbsp;&nbsp;&nbsp;&nbsp;&nbsp;"Pre nego što sam krenuo iz tvoje kuće, znao sam da ću ovde, noćas, imati susret sa Hieraksom." Svilino lice bilo je tužno. "Ali nema razloga da i ti umreš sa mnom. Ako si me pratio kroz pola grada da bi mi vratio igličar koji mi je ispao, daj mi ga i odlazi."
<BR>&nbsp;&nbsp;&nbsp;&nbsp;&nbsp;"I ovo!" On pruži ka Svili trskov štap stegnut srebrnim prstenovima. "Hramlješ, a? Hramao si kad smo se borili! Uzmi ovo!" Dobacio je štap Svili, zatim potegao i Mošusov igličar i bacio ga Svili u krilo. "Ti si kalde, momče? Taj kalde o kome pričaju?"
<BR>&nbsp;&nbsp;&nbsp;&nbsp;&nbsp;"Valjda jesam."
<BR>&nbsp;&nbsp;&nbsp;&nbsp;&nbsp;"Njorka mi je rekao! Kako sam to zaboravio? I tvoje ime! Nisam shvatio dok ovaj drugar nije rekao. Savetnici! Loris? Ubiće te?"
<BR>&nbsp;&nbsp;&nbsp;&nbsp;&nbsp;"I Poto, i Tarsier." Svila položi Mošusov igličar na sedište, pored sebe, onda se predomisli i zavuče ga pod opasač. "Drago mi je što si to pomenuo. Neshvatljivo je da sam ja izgubio iz vida tako nešto. Gljivo, moraš li baš odmah da se vratiš Lorisu? Želeo bih da mi učiniš jednu uslugu, ako možeš."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Hvala ti. Prvo, da li ti je Savetnik Loris govorio o ovom čoveku koga si posela? Da li je zatražio da pronađeš baš njega?"
<BR>&nbsp;&nbsp;&nbsp;&nbsp;&nbsp;"Ja njega znam, Svilo. On razgovara sa onim koji nije tu."
<BR>&nbsp;&nbsp;&nbsp;&nbsp;&nbsp;"Sa Pesom, hoćeš reći. Da, on to čini, siguran sam. Ali Loris ti je rekao. Da li je rekao i zašto?"
<BR>&nbsp;&nbsp;&nbsp;&nbsp;&nbsp;Posetiočeva glava se odrečno zavrte. "Moram uskoro otići."
<BR>&nbsp;&nbsp;&nbsp;&nbsp;&nbsp;"Idi prvo do Mejtere Nane - do generalice Nane, ako je to ista osoba." Svilin kažiprst iscrta krug na njegovom obrazu. "Reci joj gde sam i kaži da će oni nahrupiti ovamo da me ubiju. Zatim reci Mejteri Mermer..."
<BR>&nbsp;&nbsp;&nbsp;&nbsp;&nbsp;"Mala ide", primeti Oreb.
<BR>&nbsp;&nbsp;&nbsp;&nbsp;&nbsp;Zaista, lobanjski osmeh je nestajao. Svila još jednom uzdahnu i ustade. "Zamolio bih te da vratiš taj mač u korice. Nije nam potreban."
<BR>&nbsp;&nbsp;&nbsp;&nbsp;&nbsp;"Posednutost? Ti tako nazivaš ovo što je bilo, momče?"
<BR>&nbsp;&nbsp;&nbsp;&nbsp;&nbsp;"Da. Doći će on k sebi, kroz nekoliko trenutaka."
<BR>&nbsp;&nbsp;&nbsp;&nbsp;&nbsp;Svilin posetilac dočepa lanac da bi se manje klatio na nogama. "Neki, ovaj, da kažem - komentar si iskazao, Pat-t... te mi se opet malo zakovitlalo u glavi, na žalost. Molim te, prihvati moje bez-re-zervno izvinjenje. Ovaj, hm, džentlmen, jeee..."
<BR>&nbsp;&nbsp;&nbsp;&nbsp;&nbsp;"Majstor Ksipias. Majstor Ksipias daje časove iz mačevalaštva, Vaša eminencijo. Majstore Ksipiase, ovo je Njegova eminencija Patera Ustavica, koadjutor Udruženja sveštenika."
<BR>&nbsp;&nbsp;&nbsp;&nbsp;&nbsp;"Ovaj, doista, Patera, moglo bi se malo diskretnije formulisati ono što se govori glasno, ne?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Sve to je već iza nas, bojim se, Vaša eminencijo. Ti nisi ni u kakvoj opasnosti. Mislim da nisi nijednog trenutka ni bio. A ja sam u tolikoj, da ne bi bila mnogo povećana ni kad biste ti i Majstor Ksipias otrčali do prvog gardiste koga možete naći i saopštili mu da je Svila u Erminovom hotelu gde čeka da bude uhapšen."
<BR>&nbsp;&nbsp;&nbsp;&nbsp;&nbsp;"Stvarno! Ja, ovaj..."
<BR>&nbsp;&nbsp;&nbsp;&nbsp;&nbsp;"Razgovarao si, kažeš, sa Savetnikom Lorisom, kroz staklo pukovnika Orla."
<BR>&nbsp;&nbsp;&nbsp;&nbsp;&nbsp;"Pa, hm, hmmmm... jesam."
<BR>&nbsp;&nbsp;&nbsp;&nbsp;&nbsp;"Na trenutak - dok si bio obuzet vrtoglavicom - pomislio sam da ti je Loris, možda, rekao gde me možeš naći; da mu je izvesna osoba u domu u kome je on sada posetilac rekla da bih ja mogao biti ovde, ili se poverila nekom drugom ko mu je to rekao. Moglo se dogoditi bez i najmanje zle namere. Ali nije moguće da je tako bilo, jer je Loris poslao nekoga da nađe tebe da bi tako našao i mene. Očito je obaveštenje putovalo obrnutim smerom: ti si znao da bih ja mogao noćas doći ovde. Ne verujem da si baš rekao Lorisu da znaš gde me možeš naći; nisi mogao biti siguran da ću ja biti ovde. Ali si rekao nešto što je njega navelo na pomisao da znaš. Da sam bio na njegovom mestu, ja bih naredio pukovniku Orlu da pošalje uhode za tobom, da prate tvoje kretanje. Ali, zahvaljujući nekim mojim neobazrivim rečima, koje su mi se omakle u tardan, njemu to nije bilo ni potrebno. Hoćeš li mi reći - ali brzo, molim te - kako si saznao gde ću biti noćas?"
<BR>&nbsp;&nbsp;&nbsp;&nbsp;&nbsp;"Kunem se - ja ti ga-ran-tujem, Patera..."
<BR>&nbsp;&nbsp;&nbsp;&nbsp;&nbsp;"Moraćemo o tome kasnije da popričamo." Svila ustade; bio je još manje pouzdan na nogama nego Ustavica maločas. Pomagao se bambusovim štapom. "Pre nekoliko trenutaka rekao sam majstoru Ksipiasu da te ne ubije; nisam siguran da ne bi bilo bolje za mene da sam mu rekao obratno, ali nemamo vremena za pitanja - moramo poći odavde pre no što gardisti navale unutra. Ti, majstore Ksipiase, moraš se vratiti svojoj kući. Izvanredan si mačevalac, ali me nikako ne možeš odbraniti od čete gardista sa pištoljima sa debelom municijom. Ti, Eminencijo, moraš krenuti kod Mejtere Nane. Ne gubi vreme na punjenje želuca. Ako..."
<BR>&nbsp;&nbsp;&nbsp;&nbsp;&nbsp;"Mala dođe!" Oreb slete na Svilino rame, razmahnu još nekoliko puta krilima i dodade: "Dođe brzo!"
<BR>&nbsp;&nbsp;&nbsp;&nbsp;&nbsp;Svila je uzalud utrošio jedan sekund, zureći u Pateru Ustavicu, tražeći na njegovom licu znake Gljivinog prisustva. Zumbula iskrsnu pred njima, pre nego što je shvatio da zvuci na stazi od lažnih dragulja potiču od hitrog trčanja njenih bosih nogu. Dojurila je. Njena su usta bila otvorena, crne oči blistave od suza, iznad ružičaste pometnje njenog vrlo tananog negližea; kosa, ponoćni oblak koji se vijorio za njom dok je trčala.
<BR>&nbsp;&nbsp;&nbsp;&nbsp;&nbsp;Videći Svilu, stala je kao da je u ćilibaru zadržana. "Tu si! Stvarno si tu!"
<BR>&nbsp;&nbsp;&nbsp;&nbsp;&nbsp;Zahvaljujući Telksiepejinoj čaroliji, našla se u njegovom naručju i obasula ga poljupcima toliko da je ostao bez vazduha. "Nisam - jasno mi je bilo da ne možeš doći - ali morala sam. Inače nikad ne bih znala. Zauvek bih mislila..."
<BR>&nbsp;&nbsp;&nbsp;&nbsp;&nbsp;Poljubio ju je, nespretno, ali ni najmanje postiđen, nastojeći da tim poljupcem kaže da je i njega naterala neka sila u njemu samom, jača od njega samog.
<BR>&nbsp;&nbsp;&nbsp;&nbsp;&nbsp;Bazenčić i majušna dolina, na čijem dnu je bio, večito bejahu u delimičnoj senci okolnog žbunja; Svila primeti da se u osvetljenju nešto menja. Diže pogled, posle nebrojenih poljubaca, i primeti, tek sad, da iznad staklene bašte postoje veštački izvori svetlosti, nadole usmereni. U krošnji obližnjeg, zakržljalog drveta vide i jednu svetiljku zaštićenu srebrnom filigranskom mrežom. Učini mu se da iznad boginjine podignute ruke lebdi, u vazduhu, nekakva riba, prošarana mrljama svakakvih boja: zlatne i srebrne, crne, bele i crvene. "Kud nestadoše?" reče on.
<BR>&nbsp;&nbsp;&nbsp;&nbsp;&nbsp;"Je l' - bio - još neko ovde?" Hvatala je vazduh i smeškala se, zadajući mu bol slađi od ičeg drugog u životu.
<BR>&nbsp;&nbsp;&nbsp;&nbsp;&nbsp;"Njegova eminencija, i jedan majstor mačevanja." Svili se činilo da bi trebalo da se osvrne i pogleda oko sebe, ali nije hteo da prestane gledati njene oči.
<BR>&nbsp;&nbsp;&nbsp;&nbsp;&nbsp;"Verovatno su pokazali svoje fino vaspitanje", reče ona i poljubi ga još jednom, "i otišli tiho."
<BR>&nbsp;&nbsp;&nbsp;&nbsp;&nbsp;Klimnuo je glavom; nije bio u stanju ništa da kaže.
<BR>&nbsp;&nbsp;&nbsp;&nbsp;&nbsp;"Idemo i mi. Imam sobu ovde. Jesam ti rekla?"
<BR>&nbsp;&nbsp;&nbsp;&nbsp;&nbsp;Odmahnuo je glavom.
<BR>&nbsp;&nbsp;&nbsp;&nbsp;&nbsp;"Apartman, zapravo. Sve su to apartmani, ali ovi ih nazivaju sobama. To je njihova igra, znaš, oni su tobož nekakva jednostavna seoska gostionica." Skliznula je na kolena, glatko kao balerina, ne ispuštajući njegovu ruku. "Da li bi hteo da klekneš ovde pored jezerca sa mnom? Hoću da vidim sebe i tebe istovremeno." Najednom su se njene oči prepunile suzama, koje potekoše. "Da vidim nas."
<BR>&nbsp;&nbsp;&nbsp;&nbsp;&nbsp;Kleknuo je pored nje.
<BR>&nbsp;&nbsp;&nbsp;&nbsp;&nbsp;"Bilo mi je jasno da ne možeš doći." Suza kapnu, stvarajući majušni kružni talas koji se raširi površinom vode. "Zato moram sad da vidim da smo zajedno. Ti pored mene."
<BR>&nbsp;&nbsp;&nbsp;&nbsp;&nbsp;Kao onog dana na igralištu (ali možda samo zato što je to već jednom, na igralištu, doživeo) činilo mu se da stoji izvan vremena.
<BR>&nbsp;&nbsp;&nbsp;&nbsp;&nbsp;A kad su opet počeli da dišu i okrenuli se da se poljube, njemu se učinilo da su im odrazi ostali na tihoj vodi bazenčića, u istom položaju, nevidljivi, ali prisutni za celu večnost. "Moramo - poći", reče joj on. Bio je potreban ogroman napor za te dve reči. "Znaju da sam ovde, ili će za koji trenutak saznati. Poslaće gardu da me ubije, a ako te zateknu pored mene, ubiće i tebe."
<BR>&nbsp;&nbsp;&nbsp;&nbsp;&nbsp;Nasmejala se; njen blagi smeh bio je slađi od ma koje muzike. "Ej, znaš li ti kroz šta sam ja prolazila da bih došla ovde? I šta će mi Krv uraditi ako sazna da sam maznula letelicu? Samo dok sam dospela do Brda... pa onda onolike straže i kontrole... Nešto si bolestan, a? Ne izgledaš uopšte dobro."
<BR>&nbsp;&nbsp;&nbsp;&nbsp;&nbsp;"Samo sam umoran." Svila sede na pete. "Čim sam pomislio da ću morati opet da bežim, osetio sam... ali proći će to." Poverovao je u svoje reči čim ih je izgovorio; tako silnu želju je uložio da ona poveruje, da je ubedio i sebe samoga.
<BR>&nbsp;&nbsp;&nbsp;&nbsp;&nbsp;Ustala je i pomogla mu da i on ustane. "Kad sam se dočepala Erminovog hotela, rekla sam sebi da sam stvarno ludača što sam uopšte pošla. I da ću se udaviti zbog čaše vode. Nisam ni zavirila ovde, kod Telks", nastavi ona, opet srećna, "da se ne bih razočarala kad vidim da niko ne čeka. Nisam želela da ispadnem kreten. Skinula sam se za spavanje, a onda sam rekla sebi..."
<BR>&nbsp;&nbsp;&nbsp;&nbsp;&nbsp;Zagrlio ju je; a Oreb, sa neke grane iznad filigranske svetiljke, graknu: "Jadan Svi-la!"
<BR>&nbsp;&nbsp;&nbsp;&nbsp;&nbsp;"Rekla sebi, ovako: a šta ako je on dole? Ako je on stvarno tamo dole, a ja ovde gore? Već sam raspustila kosu i skinula, ej, šminku, al sam onda furnula niz stepenice, pa kroz trpezariju, ej, ovako naga, kad, ti si tu! Ovo je samo san, ali najbolji san koji se ikada desio."
<BR>&nbsp;&nbsp;&nbsp;&nbsp;&nbsp;Zakašljao se. Okrenuo se i ispljunuo, krv ovog puta svežu, crvenu, u žbun sa cvetovima lavande i smaragdnim, zelenim lišćem, i osetio da pada, ali to nije mogao zaustaviti.
<BR>&nbsp;&nbsp;&nbsp;&nbsp;&nbsp;Leži na mahovini pored bazenčića. Nje nema; ali njihove slike ostaju u vodi, sačuvane za sva vremena.
<BR>&nbsp;&nbsp;&nbsp;&nbsp;&nbsp;On opet otvara oči. Vratila se, sa njom je i neki stari čovek čije je ime zaboravio, i onaj konobar koji mu je nudio vino, i onaj portir koji mu je otvorio vrata hotela, i drugi. Prevaljuju ga u nešto, podižu ga i nose, pa se čini da on plovi nekako u visini njihovih pojaseva, gleda gore u stakleni krov i u nešto ogromno, tamno, što je, u noći, zaklonilo svetlucanje nebeskih zemalja. Njegova šaka nalazi njenu. Ona se osmehuje dole, ka njemu, a on se osmehuje njoj, gle kako putuju zajedno, kao na mrtvačkim kolima u onom njegovom snu, u druželjubivoj tišini dvoje koji su savladali sve prepreke da bi bili zajedno i kojima ne trebaju bučne reči, nego im samo treba da se odmaraju - jedno u drugom.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
