<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. KALDE SVILA
<P>&nbsp;&nbsp;&nbsp;&nbsp;&nbsp;"Pusti me", navaljivala je Mejtera Mermer u fejdan ujutro. "Neće oni mene ubiti."
<BR>&nbsp;&nbsp;&nbsp;&nbsp;&nbsp;Generalisimo Usik gledao ju je samo levim okom; desno mu je bilo prekriveno jastučetom od hirurške gaze. Slegnuo je ramenima. Generalica Saba, zapovednica trivigauntskih snaga, napući debele, mlitave usne. "Izgubili smo mi već prokleto mnogo vremena oko te proklete rupetine tamo, a ne znamo ni da li u njoj..."
<BR>&nbsp;&nbsp;&nbsp;&nbsp;&nbsp;"To grešiš, kćeri moja", reče joj Mejtera Mermer čvrsto. "Gljiva to može saznati, i saznala je. Našeg Pateru Svilu drže u zarobljeništvu u toj kući, baš kao što Ajuntamiento i tvrdi."
<BR>&nbsp;&nbsp;&nbsp;&nbsp;&nbsp;"Duhovi!"
<BR>&nbsp;&nbsp;&nbsp;&nbsp;&nbsp;"Samo Gljivin duh, zapravo. Nikad nisam videla nijednu posednutu osobu, dok Gljiva nije počela to da radi našim učenicama. Nalazim da je ta stvar veoma uznemirujuća." Savijanjem kažiprsta ona pozva Roga k sebi. "Napravio si mi belu zastavu? Divno! Baš fin, dugačak štap. Hvala ti!"
<BR>&nbsp;&nbsp;&nbsp;&nbsp;&nbsp;Generalica Saba frknu.
<BR>&nbsp;&nbsp;&nbsp;&nbsp;&nbsp;"Tebi se ne sviđa što sam ja dovela dečake i devojčice iz našeg mantejona."
<BR>&nbsp;&nbsp;&nbsp;&nbsp;&nbsp;"Ne bi trebalo da deca ratuju."
<BR>&nbsp;&nbsp;&nbsp;&nbsp;&nbsp;"Naravno da ne bi." Mejtera Nana svečanim klimanjem glave izrazi saglasnost. "Ali mnoga su deca već ratovala, a neka od njih su i poginula. Gotovo sva deca su, vidiš, odjurila da se pridruže Generalici Nani. Posle Gljivinog odlaska, pokušavala sam da se setim ko bi mi mogao pomoći, i jedino mojih učenika sam se setila, nikog drugog. Rog i još neki su, zapravo, već dovoljno odrasli, zreliji su od mnogih odraslih. Uostalom, ovako sam ih bar izvukla iz grada, gde su bile najgore borbe." Ona pogleda Usika, očekujući podršku, ali podrška s te strane ne dođe.
<BR>&nbsp;&nbsp;&nbsp;&nbsp;&nbsp;"Bile, i jesu", reče Saba. "Trupe koje smo dovukli ovamo, tamo su hitno potrebne."
<BR>&nbsp;&nbsp;&nbsp;&nbsp;&nbsp;"Neke od tih trupa borile su se i protiv tvojih devojaka, a i protiv vojske; i trpele gubitke. Jesam li ti to rekla? Među mojom decom bilo je i mrtvih, i teško ranjenih. Đumbiri je otkinuta šaka, rekoše mi. Sigurno je i tvoja ženska vojska imala gubitke."
<BR>&nbsp;&nbsp;&nbsp;&nbsp;&nbsp;"Upravo zato..."
<BR>&nbsp;&nbsp;&nbsp;&nbsp;&nbsp;"Ali sama si kazala da ovako gubimo vreme." Mejtera Mermer šmrknu; tokom godina, osposobila se za jedno uništavajuće 'šmrk'. "Sa čime se ja potpuno slažem. Njima će biti dovoljan minut da me ubiju, ako hoće. U tom slučaju, vi možete preći u napad istog trenutka. Ali ako me ne ubiju, ja ću možda dobiti priliku da popričam sa onim Savetnicima unutra. Oni bi mogli narediti onim vojnim i gardijskim jedinicama koje se još bore protiv vas da..."
<BR>&nbsp;&nbsp;&nbsp;&nbsp;&nbsp;"To je Druga", reče Usik.
<BR>&nbsp;&nbsp;&nbsp;&nbsp;&nbsp;"Da, mogli bi narediti Drugoj brigadi i našoj vojsci." Mejtera mermer se nakloni ka Usiku, u znak poniznog zahvaljivanja za obaveštenje. "Hvala ti, sine moj. Savetnici bi mogli i iz Juzgada narediti njima da se predaju, ali niko ne zna da li se ijedan Savetnik nalazi tamo." Ne čekajući nikakav odgovor, ona uze belu zastavu od Roga.
<BR>&nbsp;&nbsp;&nbsp;&nbsp;&nbsp;"Idem i ja s tobom, sibilo."
<BR>&nbsp;&nbsp;&nbsp;&nbsp;&nbsp;"Ne ideš!"
<BR>&nbsp;&nbsp;&nbsp;&nbsp;&nbsp;Ipak, pratio ju je maltene do same razvaljene kapije, prenebregavši ptero-ratnicu koja mu je doviknula da ostane u zaklonu; onda je neveselo posmatrao kako Mejtera Mermer prekoračuje pojedine kamene ili gvozdene delove srušene kapije i okolnog zida, obučena ozbiljno, sibilski, ali u mantiju ipak zgodnu za takav poduhvat - naime, njoj kratku, uzetu iz ormana Mejtere Ruže.
<BR>&nbsp;&nbsp;&nbsp;&nbsp;&nbsp;Dva mrtva talusa dimila su se i dogorevala na kratko pokošenom travnatom putu između kapije i vile. Nekoliko koraka dalje od prvog, ađutantkinja Generalice Sabe ležala je mrtva, licem nadole, pored svoje sopstvene pregovaračke bele zastave. Ne obrativši nimalo pažnje ni na jednog od to troje mrtvih, Mejtera Mermer je pošla kraćim putem, preko bujno zelenog travnjaka, prema glavnom ulazu. Široko je zaobišla vodoskok, iz koga je vetar raznosio vodenu 'prašinu'.
<BR>&nbsp;&nbsp;&nbsp;&nbsp;&nbsp;Ovo je kuća Krvavoga, podseti ona sebe; ova velelepna vila. Odavde je došao onaj mali čovek sa nauljenom kosom, koga su ona i Ehidna ponudile njoj. Neko vreme bilo joj je praktično nemoguće da se seti onih trenutaka kad je bila Ehidna; sad joj se vratila slika lica tog malog čoveka u agoniji. Lice sa svake strane obuzeto plamenom, a ona ga gura još niže, ka oltaru, u žarište. Hoće li joj Ehidna Božanska pomoći sada, u znak zahvalnosti za tu prinetu žrtvu? Onakva Ehidna kakvu je ona sebi dočaravala tokom mnogih godina molitve mogla bi je, naprotiv, osuditi zbog prinošenja te žrtve.
<BR>&nbsp;&nbsp;&nbsp;&nbsp;&nbsp;Ali još nije grunuo pucanj.
<BR>&nbsp;&nbsp;&nbsp;&nbsp;&nbsp;Nema nikakvog projektila. Nijedan zvuk se ne čuje, samo, na mahove, hujanje vetra i praskanje ove bele krpe na motki u njenim rukama. Oseća se tako mlada! I tako snažna!
<BR>&nbsp;&nbsp;&nbsp;&nbsp;&nbsp;Ako se na ovom mestu zaustavi i osvrne da vidi Roga, da li će oni otvoriti vatru? Ubiti nju, probuditi decu? Većina dece sada spava. Ili bi, bar, trebalo da spava, negde iza borbenih redova, pod dudovim drvećem na kome sada nema ni lišća. Neumoljiva užarenost proteklog leta, ona pustinjska vrelina koju je Mermerka toliko mrzela, nestade upravo sad, kad bi deci bila najpotrebnija; baš sad deca moraju da spavaju na tlu, u sve dubljoj hladnoći jedne jeseni koja je već više od pola potrošena. Drhte deca, zbijena u gomile, kao mali prasići, kao štenad, u kojekakvim kućercima bez krova i prozora. Hm, a zidovi, puni rupa od paljbe, i crni od požara. Mada većina dečurlije više voli tako, nego da redovno uči. Sama deca tako govore: više vole da ubijaju ajuntaše i uzimaju sve sa njih, nego da sede u učionici i uče.
<BR>&nbsp;&nbsp;&nbsp;&nbsp;&nbsp;Jedno lice, prekriveno mrljama zelene boje, pojavilo se na prozoru odmah do velikih vrata. Samo lice, primeti Mejtera Mermer sa malim drhtajem olakšanja. Nikakav pištolj, niti bacač raketa.
<BR>&nbsp;&nbsp;&nbsp;&nbsp;&nbsp;"Došla sam da vidim mog sina, mog sina", povika ona. "Mog sina Krvavoga. Recite mu da je došla njegova majka."
<BR>&nbsp;&nbsp;&nbsp;&nbsp;&nbsp;Plitki kameni stepenici vode do široke verande. Pre nego što je kročila na poslednji stepenik, vrata su se otvorila, unatrag. Ona vide vojnike unutra, i biološke ljude u srebrnastim oklopima. (Ona je to sebi ovako objašnjavala: biosi vole da se doteraju da liče na heme, iz razloga što su hemi hrabriji.) Iza svih stoji još jedan biološki, visok, crven u licu.
<BR>&nbsp;&nbsp;&nbsp;&nbsp;&nbsp;"Dobro jutro, Krvavi", reče ona. "Hvala ti što donese one bele zecove onomad. Nek ti se Kipris osmehne."
<BR>&nbsp;&nbsp;&nbsp;&nbsp;&nbsp;Krv se široko osmehnu. "Malčice si se izmenila, mama." Neki od oklopnika se nasmejaše.
<BR>&nbsp;&nbsp;&nbsp;&nbsp;&nbsp;"Jesam, je-sam. Kad budemo mogli da porazgovaramo nasamo, reći ću ti sve o tome."
<BR>&nbsp;&nbsp;&nbsp;&nbsp;&nbsp;"Mislili smo da si došla da zastupaš zelembaće, da napravimo neku pogodbu."
<BR>&nbsp;&nbsp;&nbsp;&nbsp;&nbsp;"I jesam." Mejtera Mermer osmotri predvorje: iako je o likovnoj umetnosti znala vrlo malo, naslućivala je da magleni pejzaž ispred nje može biti Murtagonovo delo. "O tome hoću da razgovaram. Bojim se da smo već srušili dobar deo tvog zida, Krvavi, ali volela bih da bar tvoja divna kuća bude očuvana."
<BR>&nbsp;&nbsp;&nbsp;&nbsp;&nbsp;Dvojica vojnika se razmakoše i Krv stupi pred nju. "To bih i ja, mama. A voleo bih da budemo pošteđeni i mi sami."
<BR>&nbsp;&nbsp;&nbsp;&nbsp;&nbsp;"Je li to razlog što niste pucali? Ubili ste onu jadnicu koju je Generalica Saba poslala; zašto, onda, niste i mene? Možda ne bi trebalo to da pitam."
<BR>&nbsp;&nbsp;&nbsp;&nbsp;&nbsp;Krv pogleda desno od sebe. "To se desilo, zeznuo se neko. Mi nismo ubili tu ribu sa zastavom, i ja bih hteo da se ta stvar odmah sad razjasni. Ako ima ikakve nedoumice o tome, džaba nam sve priče. Ja je nisam ubio, i nisam nikom rekao da je ubije. Je li to jasno? Hoćeš li ti njima potvrditi da je to tačno tako i nikako drukčije, i u Pesa se zakleti?"
<BR>&nbsp;&nbsp;&nbsp;&nbsp;&nbsp;Mejtera Mermer nagnu glavu na jednu stranu i malo je podiže, što je dovelo do utiska da je uzvila jednu obrvu. "Neko je pucao u nju sa prozora tvoje kuće, Krvavi. Videla sam to."
<BR>&nbsp;&nbsp;&nbsp;&nbsp;&nbsp;"U redu, videla si, i sad će Trivigaunte naterati nekog da plati. Ne zameram im. Ali samo kažem da ne treba da platimo ni ja, ni ovi dečaci. Mi to nismo uradili, tačka, nema dalje rasprave. Hoću da se to kaže, pre nego što počne trgovina."
<BR>&nbsp;&nbsp;&nbsp;&nbsp;&nbsp;Mejtera Mermer mu položi šaku na rame. "Razumem ja to, Krvavi. A znaš li ko jeste kriv? Hoćeš li ti uperiti prst na krivca, da mi to saznamo?"
<BR>&nbsp;&nbsp;&nbsp;&nbsp;&nbsp;Krv je oklevao, a njegovo lice, i inače apoplektično, postade crvenije nego ikad. "Ako..." Njegov pogled polete ka jednom vojniku, maltene prebrzo da bi se to uopšte moglo primetiti. "Da, svakako da hoću." Nekoliko oklopljenih bioloških ljudi poče mrmljati reči saglasnosti.
<BR>&nbsp;&nbsp;&nbsp;&nbsp;&nbsp;"U tom slučaju, naša strana prihvata tvoj stav", reče mu Mejtera Mermer. "Javiću mojim komandantima, Generalisimu Usiku i Generalici Sabi, da ti ništa nisi imao s tim ubistvom i da si željan da svedočiš protiv krivca ili krivaca. A ko su oni?"
<BR>&nbsp;&nbsp;&nbsp;&nbsp;&nbsp;Krv je ćutke prešao preko ovog pitanja. "Dobro. Fino. Tvoji neće napadati dok ja razgovaram sa tobom?"
<BR>&nbsp;&nbsp;&nbsp;&nbsp;&nbsp;"Naravno da neće." U sebi se Mejtera Mermer poče moliti da je ovo, što je upravo izgovorila, istinito.
<BR>&nbsp;&nbsp;&nbsp;&nbsp;&nbsp;"Ti bi sigurno htela da sedneš. Znam da bih ja to hteo. Uđi ovamo, pa da sredimo stvari."
<BR>&nbsp;&nbsp;&nbsp;&nbsp;&nbsp;Uveo ju je u jedan salon obložen drvenim pločama i čvrsto zatvorio vrata. "Moji momci postaju nervozni", objasni on, "pa onda i ja pored njih postajem nervozan."
<BR>&nbsp;&nbsp;&nbsp;&nbsp;&nbsp;"Oni su moji unuci?" reče ona, tonući u tapiserijom obloženu fotelju, suviše mekanu i duboku za nju. "Tvoji sinovi?"
<BR>&nbsp;&nbsp;&nbsp;&nbsp;&nbsp;"Nemam ja toga. Nego, ti reče da si moja majka. Valjda ti je to značilo da dolaziš da govoriš u njeno ime."
<BR>&nbsp;&nbsp;&nbsp;&nbsp;&nbsp;"Jesam tvoja majka, Krvavi." Mejtera Mermer ga je proučavala; nalazila je tragove one ranije sebe u njegovom teškom, lukavom licu, ali i preveliki broj tragova njegovog oca. "Pretpostavljam da si me nekom prilikom video, posle onog dana kad si doznao ko sam, ili si nekog poslao da me pogleda i da ti onda opiše kako izgledam, i da me sad ne prepoznaješ. Razumem to. Svejedno, ja jesam tvoja majka."
<BR>&nbsp;&nbsp;&nbsp;&nbsp;&nbsp;Refleksno je dograbio povoljnu priliku. "U tom slučaju, ne želiš da budem ubijen. Tačno?"
<BR>&nbsp;&nbsp;&nbsp;&nbsp;&nbsp;"Ne želim, ne želim." Pustila je da joj motka sa belom zastavom ispadne iz ruke, na tepih. "Da sam ja bila voljna da te pustim da budeš ubijen, sve bi se završilo mnogo lakše. Zar ti to nije jasno? Treba da ti je jasno. Tebi, pre nego ikome drugome."
<BR>&nbsp;&nbsp;&nbsp;&nbsp;&nbsp;Zastala je, razmislila. "Ostarila sam pre nego što si doznao moj identitet, štaviše, izgledala sam i starija od svojih stvarnih godina. Kad si se ti rodio, meni je već bilo četrdeset godina. To je strašno velika starost, za biološku majku."
<BR>&nbsp;&nbsp;&nbsp;&nbsp;&nbsp;"Moja majka je došla nekoliko puta dok sam bio mali. Pamtim ja nju."
<BR>&nbsp;&nbsp;&nbsp;&nbsp;&nbsp;"Svaka tri meseca, Krvavi. Po jednom u svakom godišnjem dobu, ali i to samo ako sam mogla tako često da se izvučem od drugih i krenem sasvim sama. Od nas se očekivalo da idemo uvek po dve, zajedno, pa sam i ja najčešće morala tako."
<BR>&nbsp;&nbsp;&nbsp;&nbsp;&nbsp;"Ona je mrtva? Moja majka?"
<BR>&nbsp;&nbsp;&nbsp;&nbsp;&nbsp;"Tvoja usvojiteljka, misliš? Pomajka? Ne znam. Kad je tebi bilo devet godina, ona se nekud izgubila, i ja od tad ne znam gde je."
<BR>&nbsp;&nbsp;&nbsp;&nbsp;&nbsp;"Mislim - t... Ruža. Mislim na Mejteru Ružu, koja je moja prava majka."
<BR>&nbsp;&nbsp;&nbsp;&nbsp;&nbsp;"To sam ja." Mejtera Mermer se kucnu po prstima: tiho metalno kuckanje.
<BR>&nbsp;&nbsp;&nbsp;&nbsp;&nbsp;"Ona lomača bila je njena pogrebna. Tako je saopštila ona druga sibila."
<BR>&nbsp;&nbsp;&nbsp;&nbsp;&nbsp;"Jesmo mi spalili neke delove nje", priznade Mejtera Mermer. "Ali glavnina delova u tom kovčegu bila je poskidana sa mene. Naime, sa Mermere, je li, mada sam ja zadržala to ime, Mermera. Tako je lakše, naročito sa decom. Pa, dobro, očuvan je i veliki deo moje ličnosti."
<BR>&nbsp;&nbsp;&nbsp;&nbsp;&nbsp;Krv ustade i ode do jednog prozora. Iznad jednog polusrušenog dela zida oko imanja virila je kupola gardijske letelice, tupe zelene boje. "Nemaš ništa protiv da otvorim prozor?"
<BR>&nbsp;&nbsp;&nbsp;&nbsp;&nbsp;"Samo napred. Više volim da je otvoren."
<BR>&nbsp;&nbsp;&nbsp;&nbsp;&nbsp;"Hoću da čujem ako neko počne da puca i da to zaustavim."
<BR>&nbsp;&nbsp;&nbsp;&nbsp;&nbsp;Klimnula je glavom. "Upravo je to bila i moja misao, Krvavi. Neka od te dece imaju pištolje sa debelom municijom, a gotovo svi ostali imaju igličare. Možda je trebalo da im sve to oduzmem, ali sam se plašila da će nam zatrebati kad se budemo vraćali, peške, u grad." Uzdahnula je, umornim hiššš kao da krpa prelazi preko kamenih ploča terase. "Oni najgori bi u svakom slučaju sakrili svoje oružje. Dodala bih da niko od te dečurlije nije stvarno opak."
<BR>&nbsp;&nbsp;&nbsp;&nbsp;&nbsp;"Pamtim kad je izgubila celu jednu ruku", reče joj Krv. "Normalno me je tapšala po glavi i govorila, kao, ala smo porasli, ala smo sad veliki. Kad, jednog dana, na njoj ruka kao tvoja..."
<BR>&nbsp;&nbsp;&nbsp;&nbsp;&nbsp;"E, to je bila baš ova ruka." Mejtera Mermer je pokaza.
<BR>&nbsp;&nbsp;&nbsp;&nbsp;&nbsp;"I pitam ja nju šta je bilo. Tad još nisam znao da mi je majka. Mislio sam da je naprosto jedna sibila koja ponekad dođe. Moja majka je spremala čaj i kolačiće."
<BR>&nbsp;&nbsp;&nbsp;&nbsp;&nbsp;"Ili sendviče", reče Mejtera Mermer, dopunjujući njegovu priču. "Štaviše, vrlo dobre sendviče, mada sam ja uvek pazila da pojedem najviše jednu četvrtinu jednog. Ujesen slanina, zimi sir, uproleće ukiseljene sardine na preprženom hlebu, leti gruševina i vodena trava. Pamtiš li, Krvavi? Uvek smo tebi davale po jedan."
<BR>&nbsp;&nbsp;&nbsp;&nbsp;&nbsp;"Ponekad ništa drugo nisam ni dobijao", reče Krv gorko.
<BR>&nbsp;&nbsp;&nbsp;&nbsp;&nbsp;"Znam. Zato nikad nisam jela više od četvrtine."
<BR>&nbsp;&nbsp;&nbsp;&nbsp;&nbsp;"Je l' to stvarno ona ista ruka?" reče Krv, posmatrajući ruku radoznalo.
<BR>&nbsp;&nbsp;&nbsp;&nbsp;&nbsp;"Jeste, jeste. Da znaš da je teško sam sebi promeniti ruku, Krvavi. Jer upravo taj posao radiš samo jednom rukom. A meni je bilo naročito teško, jer sam već bila nakrcana svakojakim novim delovima. Naime, ugradila sam sebi ponovo mnoge od delova koji su prvobitno i uzeti iz mene. Oni bolje rade, zato sam ih i želela; međutim, u tim trenucima još nisam uspevala sve da ih sinhronizujem, pa je zamena ruke išla još teže nego što bi inače. U svakom slučaju, bilo bi rasipništvo da sam ih spalila, jer bili su u boljem stanju nego delovi sa kojima sam dotad išla."
<BR>&nbsp;&nbsp;&nbsp;&nbsp;&nbsp;"Neka je i tako, neću ti govoriti 'majko'."
<BR>&nbsp;&nbsp;&nbsp;&nbsp;&nbsp;Mejtera Mermer se osmehnu, podigavši glavu i nagnuvši je na desnu stranu: njen jedini način osmehivanja. "Već si me nazvao tako, Krvavi. Napolju, maločas. Rekao si 'mama'. Zazvučalo je predivno."
<BR>&nbsp;&nbsp;&nbsp;&nbsp;&nbsp;On ne odvrati ništa, a ona dodade: "Reče da ćeš otvoriti taj prozor, šta sad čekaš, otvori."
<BR>&nbsp;&nbsp;&nbsp;&nbsp;&nbsp;Klimnuo je glavom i potegao uže pokraj prozora: četvrtasto prozorsko okno diže se uvis po svojim šinama. "A je l' znaš da sam zato kupio vaš mantejon? Pošto više nisam bio samo klinac koga niko neće, nego sad tip sa lovom i vezama, a onda čuo da moja majka umire. A ja s njom ni reč progovorio poslednjih, koliko, petnaest, dvadeset godina. Pitao sam Mošusa, a on je rekao da ako stvarno hoću da se osvetim, to mi je poslednja prilika. Video sam da je u pravu, pa smo otišli, zajedno."
<BR>&nbsp;&nbsp;&nbsp;&nbsp;&nbsp;"Da se osvetiš, Krvavi?" Mejtera Mermer podiže jednu obrvu.
<BR>&nbsp;&nbsp;&nbsp;&nbsp;&nbsp;"Ma, dobro, nije bitno. Uglavnom, sedim ja sa njom, vidiš, i njoj nešto zatreba, a ja pošaljem Mošija po to, i kažem joj nešto i dodam ono 'mama', a ona meni kaže, tvoja majka je, kaže, još živa, a ja sam, Krve, pokušavala da ti budem majka, ali zaklela sam se da neću reći."
<BR>&nbsp;&nbsp;&nbsp;&nbsp;&nbsp;Do tog trenutka gledao je kroz prozor; sad okrete glavu, pogleda Mejteru Mermer u oči i reče: "A i nije kazala, nikome, al' sam ja doznao."
<BR>&nbsp;&nbsp;&nbsp;&nbsp;&nbsp;"Pa si kupio mantejon da bi me mučio, Krvavi?"
<BR>&nbsp;&nbsp;&nbsp;&nbsp;&nbsp;"A-ha. Bili ste u docnji sa plaćanjem poreskih obaveza. Ja sam veoma blizak ovom Ajuntamientu. To vi valjda znate, inače ne biste dojurili ovamo pucajući."
<BR>&nbsp;&nbsp;&nbsp;&nbsp;&nbsp;"Ovde su ti, u kući, Savetnici. Stanuju kod tebe. Loris, Tarsier i Poto. To je jedan od razloga mog današnjeg dolaska."
<BR>&nbsp;&nbsp;&nbsp;&nbsp;&nbsp;Krv odmahnu glavom. "Tarsier više nije. Ko vam je to javio?"
<BR>&nbsp;&nbsp;&nbsp;&nbsp;&nbsp;"Kao i tvoja pomajka, i ja sam zakleta da ne kažem."
<BR>&nbsp;&nbsp;&nbsp;&nbsp;&nbsp;"Neko od mojih ljudi? Neko iz ove kuće?"
<BR>&nbsp;&nbsp;&nbsp;&nbsp;&nbsp;"Moje su usne zapečaćene, Krvavi."
<BR>&nbsp;&nbsp;&nbsp;&nbsp;&nbsp;"Vratićemo se mi na to, kasnije, može biti. Da-da, odseli su oni ovde kod mene. I ne prvi put. Kad sam doznao za tebe - ako jesi ta koja kažeš da jesi - popričao sam sa Lorisom, onako prijateljski, i on mi je dao da mantejon bude moj za iznos jednak tom neplaćenom porezu. Znaš kolko je bilo? Hiljadu dvesta i sitniš. Nameravao sam da vas ostavim u neizvesnosti, kao, srušiću, srušiću vam sve, a možda i neću. Onda je taj Svila upao ovamo. Veliki Kalde Svila lično! To sad niko ne bi poverovao, ali tako je bilo. Banuo je u moju kuću kao provalnik. Pa, Feje mi, i bio je provalnik."
<BR>&nbsp;&nbsp;&nbsp;&nbsp;&nbsp;Mejtera Mermer šmrknu. Bilo je to onaj njen naročiti šmrk, u isti mah razoran i zbunjujući; šmrk osobe koja ruši gradove i vlade; Krvovo lice se trznu od nelagodnosti, a njoj se to toliko dopade, da šmrknu još jednom. "Isto to si i ti, Krvavi."
<BR>&nbsp;&nbsp;&nbsp;&nbsp;&nbsp;"Nije da nije, laćana istina." Krv proguta knedlu. "Al ni vaš Svila nije bolji, a? Ni za jedno pseće pravo bolji. Dakle, vidim ja prilikicu da okrenem koju karticu, a i da se malo zabavim gledajući kako se vi spetljani crvi grčite u tom vašem čvoru. Kao što rekoh, za hiljadu dvesta sam dobio vaš mantejon, to je bilo čisto jedno malo hvala, od Savetnika Lorisa meni; ali Svili sam odlučio da kažem, hiljadu trista, i onda to da udvostručim." Krv pređe preko sobe, otvori ormarić u čije su drvene površine bile umetnute intarzije, i nasu sebi džin sa vodom u jednu zdepastu, četvrtastu čašu.
<BR>&nbsp;&nbsp;&nbsp;&nbsp;&nbsp;"Međutim, kad sam malo popričao sa Svilom, reko sam mu trinaest hiljada, jer on je stvarno verovao da te vaše ruševine usred jednog sirotinjskog kvarta predstavljaju nekakvo neprocenjivo blago. Onda sam mu rekao da ću mu prodati mantejon nazad, za dvadeset šest hiljada."
<BR>&nbsp;&nbsp;&nbsp;&nbsp;&nbsp;Krv se tiho nasmeja i opet sede. "Nisam ja, u stvari, loš domaćin, mama. Da sam pomislio da ti ovo želiš da piješ, sipao bih i tebi, iako si me upravo nazvala lopovom."
<BR>&nbsp;&nbsp;&nbsp;&nbsp;&nbsp;"Samo sam imala u vidu činjenice, Krvavi, nisam ništa uvredljivo govorila. Ovde, u četiri oka, možeš mi reći da sam prljavuša ili drolja, ili bilo koju takvu odvratnu reč. Jer, jesam, ili sam bila, iako me nikad nije dodirnula ruka nijednog muškarca osim tvog oca."
<BR>&nbsp;&nbsp;&nbsp;&nbsp;&nbsp;"Neću ja to. Ja sam iznad takvih vređanja."
<BR>&nbsp;&nbsp;&nbsp;&nbsp;&nbsp;"Ali nisi iznad toga da prevariš tog jadnog dečaka zato što visoko ceni stvari koje su mu poverene na brigu i zato što je bio dovoljno nerazuman da pomisli da ti ne bi lagao jednog augura."
<BR>&nbsp;&nbsp;&nbsp;&nbsp;&nbsp;Krv se isceri. "Ja da sam iznad toga, mama, bio bih siroma ko on. Ili kao što je on bio. Ne sećam se koliko sam mu vremena dao da pljune lovu. Možda dve-tri nedelje, il tako nešto. Pa, kad je počeo da puzi, reko sam, ako mi donese nešto iduće nedelje, otprilike tako, možda ću mu produžiti rok malo. Onda, posle nekoliko dana, pošaljem Mošija da mu kaže da moram imati celu svotu odmah. Računao sam da će opet doći ovamo i preklinjati za odgađanje, shvataš? Izgledalo je da će tu biti fina mala igra, od one vrste koju ja najviše volim."
<BR>&nbsp;&nbsp;&nbsp;&nbsp;&nbsp;Mejtera Mermer saosećajno klimnu glavom. "Razumem. Pa, valjda se svi mi ponekad upuštamo u takve male, zle igre. Znam da ja jesam. Nego, tvoja je završena, Krvavi. Pobedio si. Imaš ga ovde, on je zarobljenik u tvojoj kući. Onaj ko mi je rekao da su Savetnici ovde, rekao mi je i to. Imaš i mene. I reče da si hteo da se osvetiš svojoj pomajci, onoj koju smo našli za tebe; i da si kupio mantejon samo da bi se osvećivao meni, zato što sam ti dala život i trudila se da ti obezbedim dobro staranje."
<BR>&nbsp;&nbsp;&nbsp;&nbsp;&nbsp;Zureći u nju, Krv obliznu usne.
<BR>&nbsp;&nbsp;&nbsp;&nbsp;&nbsp;"Obe te igre si dobio. Možda sve tri. Pa, kreni, Krvavi. Jedan metak je dovoljan da ubije mene, a pištolja sa debelom municijom sam videla u izobilju u tvom predsoblju. Posle toga, ove Trivigauntice mogu da te ubiju što si ubio Sabinu pomoćnicu, ili može Generalisimo Usik da te strelja što si ubio mene. Kako više voliš da umreš: pravedno, ili nepravedno?"
<BR>&nbsp;&nbsp;&nbsp;&nbsp;&nbsp;Pošto Krv nije odgovarao, ona dodade: "Možda bi mogao o ovome da se posavetuješ sa tim tvojim prijateljem Mošusom. Koliko čujem, on ti je savetnik. I, uzgred rečeno, gde je?"
<BR>&nbsp;&nbsp;&nbsp;&nbsp;&nbsp;"Kad smo kupili one golubove, zadržao se blizu vašeg mantejona. Rekao je da ima što-šta da obavi. Inače, on ne izlazi često u grad. Posle sam pretpostavio da su ga, možda, uhvatili vaši, kad je pokušao da se vrati kući."
<BR>&nbsp;&nbsp;&nbsp;&nbsp;&nbsp;Mejtera Mermer odmahnu glavom.
<BR>&nbsp;&nbsp;&nbsp;&nbsp;&nbsp;Krv povuče veliki gutljaj iz čaše. "Nemam nameru da te ubijem, mama, a nisam ubio ni onu žensku. Na to si već pristala. Da mi zakucamo stvari. Kroz otprilike jedan sat, Garda bi mogla da sruši ovu kuću i poubija sve u njoj. To je meni bistro. Al oni to ne počinju zato što znaju da mi ovde, unutra, imamo Svilu. Tačno?"
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "Oslobodi ga i predaj ga meni, Krvavi, pa ćemo mi otići i ostaviti vas na miru."
<BR>&nbsp;&nbsp;&nbsp;&nbsp;&nbsp;"Nije to tako lako. On je ovde, dabome; u mojoj kući. Ali drže ga savetnici i vojnici njihovi, a ne ja."
<BR>&nbsp;&nbsp;&nbsp;&nbsp;&nbsp;"Ako je tako, moram razgovarati s njima. Vodi me kod njih."
<BR>&nbsp;&nbsp;&nbsp;&nbsp;&nbsp;"Dovešću ja njih ovamo", reče joj Krv, "a inače, svuda su se razmileli." Poluglasno dodade: "A ovo je ipak moja kuća, i sad, tako mi Fejine gozbe!"
<BR>
<BR>&nbsp;&nbsp;&nbsp;&nbsp;&nbsp;Poto otvori vrata na vrhu podrumskih stepenica i pozva, savijanjem kažiprsta, Peska. "Dovedi ga gore, naredniče. Sakupićemo ih sve u jednu prostoriju."
<BR>&nbsp;&nbsp;&nbsp;&nbsp;&nbsp;Pesak mu je salutirao i istovremeno silovito sudario titanijumske pete. "Da, Savetniče!" Ćušnu Svilu vrhom desnog stopala, i Svila ustade.
<BR>&nbsp;&nbsp;&nbsp;&nbsp;&nbsp;Pade pri pokušaju da pređe sa drugog na treći stepenik, i opet na sredini stepeništa. "Evo ti", reče Pesak i vrati mu Ksipiasov štap.
<BR>&nbsp;&nbsp;&nbsp;&nbsp;&nbsp;"Hvala ti", promrmlja Svila. "Izvinjavam se. Noge su mi malčice popustile, na žalost."
<BR>&nbsp;&nbsp;&nbsp;&nbsp;&nbsp;Poto, sav ozaren, reče: "Pokušaćemo te vratiti tvojim prijateljima, Patera, ako pristanu da te uzmu." Dograbi Svilu za prsni deo Ustavicine upropašćene odežde i izvuče ga uz poslednji stepenik. "Voleo bi opet da legneš, a? Malo da odspavaš? Možda nešto za jelo? Pomogni nam, pa ćeš dobiti."
<BR>&nbsp;&nbsp;&nbsp;&nbsp;&nbsp;Ispustio je Svilu tako iznenadno da ovaj treći put pade. "Je li činio neke nove pokušaje bekstva, naredniče?"
<BR>&nbsp;&nbsp;&nbsp;&nbsp;&nbsp;Svila nije čuo Peskov odgovor; razmišljao je o mnogim stvarima. Između ostalog, i o imenima.
<BR>&nbsp;&nbsp;&nbsp;&nbsp;&nbsp;Njegovo i Peskovo ime su donekle slični, oba sadrže glas 's' i po dva samoglasnika, od čega je jedan 'a'. Ali nikakvog srodstva niti veze ne može tu biti, jer je Pesak hemijski čovek, a on, biološki. Pa ipak, jedna nit veze postoji u imenima. Nije nezamislivo (za Svilu je to bila izazovna, ali nedohvatljiva pomisao) da je Pesak njegov kognat, verzija njega samog u nekom svitku višeg reda. Mnoge stvari koje mu je Izvanaš prikazao kao da su nagoveštavale da ima mnogo takvih svitakova.
<BR>&nbsp;&nbsp;&nbsp;&nbsp;&nbsp;Pesak ga s leđa gurnu uperenom cevi svog pištolja sa debelom municijom. Svila se zatetura i nalete na zid.
<BR>&nbsp;&nbsp;&nbsp;&nbsp;&nbsp;Pošto hemi nikad nisu auguri, ne može biti da je Pesku bilo namenjeno da bude augur. A da li je, onda, moguće da je njemu, Svili, bila sudbina, ona pisana, ali neostvarena, da postane gardista? Kad bi bio gardista, a ne propali augur, mnoge podudarnosti (i ovako primetne) koje spajaju njih dvojicu bile bi još savršenije, pa bi, time, i ovaj svitak nižeg reda u kome obitavaju postao savršeniji.
<BR>&nbsp;&nbsp;&nbsp;&nbsp;&nbsp;Ali ne, njegova majka je želela da on uđe u Juzgado, da tamo bude činovnik, kao Zumbulin otac, i da se možda jednog dana uzdigne do komisionara. Kako je ozareno govorila o političkoj karijeri, tako reći sve do dana kad je otišao u - sholu.
<BR>&nbsp;&nbsp;&nbsp;&nbsp;&nbsp;"Ovamo", reče mu Poto i gurnu ga kroz jedna vrata u veličanstvenu salu u kojoj su dokoličili mnogi vojnici i oklopnici. "Je l to Kalde?" upita jedan oklopljeni čovek drugoga. Drugi klimnu glavom.
<BR>&nbsp;&nbsp;&nbsp;&nbsp;&nbsp;On se, najzad, bavi politikom, kao što je mama i želela.
<BR>&nbsp;&nbsp;&nbsp;&nbsp;&nbsp;Onog davnog dana, privukao je stolicu do njenog ormana i popeo se da osmotri poprsje kaldeovo, zavučeno u visoku, mračnu policu; a ona ga je zatekla kako napeto viri, pa je skinula poprsje, obrisala prašinu s njega i postavila ga na stočić za oblačenje gde ga je Svila mogao bolje videti. Divio se tim širokim, ravnim obrazima, uzanim očima, visokom, zaobljenom čelu i velikim ustima koja su čeznula da progovore. Sada se u njegovoj svesti opet uzdiže slika tog kaldeovog, od drveta izdeljanog lika, ali uz neko dodatno osećanje: kao da je tog čoveka negde video, juče, prekjuče.
<BR>&nbsp;&nbsp;&nbsp;&nbsp;&nbsp;Mlazevi sunčeve svetlosti i obrazi koji nisu glatko drvo nego imaju neke mrljice i malčice su izrovašeni. Šta ako je on stvarno video kaldea živog, nekad davno, možda u najranijem detinjstvu?
<BR>&nbsp;&nbsp;&nbsp;&nbsp;&nbsp;"A sad me slušaj." Poto stoji ispred njega; lice debeljušno, prijatno, pola glave niže od Svilinog.
<BR>&nbsp;&nbsp;&nbsp;&nbsp;&nbsp;...negde napolju ga je video, da, kaldea. Jer, i bez naočara, koje je izgubio, uspeo je da primeti puder na njegovim obrazima i mrljice koje je kalde tim puderom pokušavao da prekrije. Ovo bi značilo da je kaldea video pod 'pokroviteljstvom' Izvanaša, bar u nekom smislu te reči.
<BR>&nbsp;&nbsp;&nbsp;&nbsp;&nbsp;Krv i Mejtera Mermer sedeli su jedno do drugoga kad je Poto gurnuo Svilu u dvoranu; on se toliko iznenadio što nju vidi tu da u prvi mah nije ni primetio prisustvo Šenile, Ksipiasa i jednog veoma pogurenog augura. To troje su stajali poređani uza zid.
<BR>&nbsp;&nbsp;&nbsp;&nbsp;&nbsp;Jedan čovek poodmaklih godina, ali još i sad zgodnog izgleda, koji je stajao pokraj kamina, reče: "Ja sam Savetnik Loris. Držim da si ti Svila?"
<BR>&nbsp;&nbsp;&nbsp;&nbsp;&nbsp;"Patera Svila. Njegova svesnost, prolokutor, još nije prihvatio moju ostavku. Mogu li sesti?"
<BR>&nbsp;&nbsp;&nbsp;&nbsp;&nbsp;Ovo poslednje Loris je prenebregao. "Ti si taj pobunjenički kalde."
<BR>&nbsp;&nbsp;&nbsp;&nbsp;&nbsp;"Drugi su me kaldeom nazvali. Ni u kakvoj pobuni nisam učestvovao." Poto ga dogura uza zid, tako da je Svila sad stajao pored Šenile.
<BR>&nbsp;&nbsp;&nbsp;&nbsp;&nbsp;Loris se osmehnu; pri tome, njegove plave oči zasvetlucaše kao komadići leda; a zavodljivost njegove krševite mudrosti bila je tolika da je pri osmehu, makar i ovako podrugljivom, postajala maltene neodoljiva. "Ubio si mog rođaka Lemura, zar ne, Kalde?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;Mejtera Mermer reče: "Ja ne poznajem ove ostale, izuzev Šenile. Zar ne bi trebalo da se predstavim?"
<BR>&nbsp;&nbsp;&nbsp;&nbsp;&nbsp;"Ja ću predstaviti goste", reče Krv. "Ovo je moja kuća." Svila se malo trže, uvidevši, tog trena, da Krv sedi u istoj onoj fotelji gde je sedeo i pre nedelju dana, u istoj prostoriji.
<BR>&nbsp;&nbsp;&nbsp;&nbsp;&nbsp;"Ovo je Savetnik Loris", poče Krv, nepotrebno, "novi predsedavajući Ajuntamienta. Ovaj drugi Savetnik je Poto."
<BR>&nbsp;&nbsp;&nbsp;&nbsp;&nbsp;"Kalde Svila i Savetnik Poto su stari poznanici", reče Loris niskim, predućim tonom, kao mačor. "Je li tako, Kalde?"
<BR>&nbsp;&nbsp;&nbsp;&nbsp;&nbsp;"Ovog vojnika ja ne poznajem", nastavi Krv i zastade da otpije iz čaše. "Verovatno nije ni važno."
<BR>&nbsp;&nbsp;&nbsp;&nbsp;&nbsp;"Narednik Pesak", reče mu Svila. "On i Savetnik Poto saslušavali su me u tardan. Bilo je vrlo bolno, a lako bi se moglo i ponoviti, pretpostavljam."
<BR>&nbsp;&nbsp;&nbsp;&nbsp;&nbsp;Pesak zauze stav mirno i zausti da nešto kaže, ali ga Svila jednim pokretom zaustavi. "Ti si, naredniče, samo vršio svoju dužnost. Razumem ja to. Da bih bio pravedan prema tebi, dodaću i to da si pre tog saslušanja postupao prema meni sasvim dobro."
<BR>&nbsp;&nbsp;&nbsp;&nbsp;&nbsp;Poto reče: "Nećeš nam ti biti potreban ovde, naredniče. Znaš šta treba da radiš." Pesak pogleda Svilu, salutira i okrete se paradnom oštrinom nadesno; iziđe i zatvori vrata za sobom.
<BR>&nbsp;&nbsp;&nbsp;&nbsp;&nbsp;"Baš zgodan mladić", primeti Mejtera Mermer. "Žao mi je što čujem da se rđavo poneo prema tebi, Patera."
<BR>&nbsp;&nbsp;&nbsp;&nbsp;&nbsp;Krv pokaza, čašom, ka njoj. "Ova sveta sibila je Mejtera Ruža..."
<BR>&nbsp;&nbsp;&nbsp;&nbsp;&nbsp;Šenila se nasmeja, nervoznim sitnim kikotom. Mejtera Mermer reče: "Ja sam Mejtera Mermer, Krvavi. Pa, jesi li to zapamtio? Objasnih ti sve. Šenila i ja smo se upoznale, a Patera me, naravno, dobro poznaje."
<BR>&nbsp;&nbsp;&nbsp;&nbsp;&nbsp;"Poznaje je Patera Svila, hoće ona reći", razjasni im mali augur iz ugla, uspravljajući se. "Imam i ja pravo na tu titulu, koja je časna, a i na još neke. Čuj, Kalde, mene je Scila Uzvišena postavila za novog prolokutora Virona, u istoj onoj teofaniji kad je tebe potvrdila kao kaldea Virona. Jesam li, kao što se usuđujem nadati se, prvi koji ti..."
<BR>&nbsp;&nbsp;&nbsp;&nbsp;&nbsp;Svila uspe da se osmehne. "Zadovoljstvo je videti te opet, Patera."
<BR>&nbsp;&nbsp;&nbsp;&nbsp;&nbsp;Šenila brzo reče: "Zašto nisi bio mrtav? Stajala sam tamo, na licu mesta. Niko od nas nije mogao ni zamisliti da..."
<BR>&nbsp;&nbsp;&nbsp;&nbsp;&nbsp;Ksipias se oglasi bučnim "He-he-he!" Zatim reče: "Tvrd je on! Moj đak, moja škola! Istina!"
<BR>&nbsp;&nbsp;&nbsp;&nbsp;&nbsp;Svila reče: "Mejtera, znaš li majstora Ksipiasa? On me uči mačevanju. Majstore Ksipiase, ova sveta sibila je Mejtera Mermer. Sada najstarija sibila u mom... u mantejonu u Ulici sunca."
<BR>&nbsp;&nbsp;&nbsp;&nbsp;&nbsp;Mejtera Mermer tiho dodade: "Ja sam, takođe, izaslanik našeg Generalisima Usika, kao i Generalice Sabe od Trivigauntea, Patera. Došla sam da načinim pogodbu za tvoje oslobađanje."
<BR>&nbsp;&nbsp;&nbsp;&nbsp;&nbsp;Glasom zgusnutim od podrugljive 'iskrenosti', Loris reče: "Ključ ove krize je sada, vidite, u našim rukama, jer su ga bogovi velikodušno tu bacili. Kako su nerazumni oni koji se rugaju sili besmrtnih bogova!"
<BR>&nbsp;&nbsp;&nbsp;&nbsp;&nbsp;Jedan crni oblik ulete kroz otvoreni prozor i spusti se, uz čujan, tup udar, na Svilino rame. "Tica vrati!"
<BR>&nbsp;&nbsp;&nbsp;&nbsp;&nbsp;"Orebe!" Svila okrete glavu da ga pogleda, iznenađen i srećan u većoj meri nego što je to u ovom trenutku bio voljan da pokaže.
<BR>&nbsp;&nbsp;&nbsp;&nbsp;&nbsp;Prenebregavši Oreba, Inkus je nastavio da govori; uperio je prst u Lorisa. "Scila Pržeća!... nije vama dala ništa!..."
<BR>&nbsp;&nbsp;&nbsp;&nbsp;&nbsp;"Ako je tako, znači da smo svoj sadašnji, nadmoćan položaj stekli sopstvenom zaslugom." Loris se osmehnu. "Zahvaljujemo se, dakle, neumrlim bogovima za umeće koje nam podariše."
<BR>&nbsp;&nbsp;&nbsp;&nbsp;&nbsp;Oreb nagnu glavu ka njemu i pogleda ga jednim okom, upitno. "Bog do-bar?"
<BR>&nbsp;&nbsp;&nbsp;&nbsp;&nbsp;"Ona će da sažeže sve vas, ako išta nažao učinite bilo kome od prisutnih augura, ili ovoj sibili. Mi smo sveti."
<BR>&nbsp;&nbsp;&nbsp;&nbsp;&nbsp;"Rizikovaćemo, ako bude potrebno, da se njen gnev usmeri ka nama. Starče, prestani se mašati za mač, jer ti više nikakvog mača nemaš. Inače, da li si pomišljao da nas savladaš?"
<BR>&nbsp;&nbsp;&nbsp;&nbsp;&nbsp;Ksipias odmahnu glavom. "Misliš da ne znam da su vojnici tamo?"
<BR>&nbsp;&nbsp;&nbsp;&nbsp;&nbsp;"Ne bi nam ti ništa mogao, čak i da nema nijednog vojnika." Loris dohvati sa ploče iznad kamina jedan mermerni bočni pritiskač za knjige i steže ga; mermer se raspade u njegovoj ruci, uz reski prasak i prštanje snežnobelih, oštrih komadića. Vrata se silovito, širom otvoriše; na njima su bili Pesak i još dva vojnika sa uperenim pištoljima. Oreb zazvižda.
<BR>&nbsp;&nbsp;&nbsp;&nbsp;&nbsp;Poto im reče: "U redu je. Zatvorite."
<BR>&nbsp;&nbsp;&nbsp;&nbsp;&nbsp;"Kalde Svila je snažan, mlad čovek, ali teško ranjen. Ti si mator, nenaoružan, a nisi ni toliko jak kao što misliš. Naš novi Prvi govornik nije neka sila. Da li je potrebno da nastavim?"
<BR>&nbsp;&nbsp;&nbsp;&nbsp;&nbsp;Svila reče: "Znam kako ste se zatekli u tunelu, majstore Ksipiase - ti i Njegova svesnost. Pojurili ste u zaklon u isto vreme kad i Zumbula i ja..."
<BR>&nbsp;&nbsp;&nbsp;&nbsp;&nbsp;Krv mu upade u reč. "Imaš je? Gde je?"
<BR>&nbsp;&nbsp;&nbsp;&nbsp;&nbsp;"Nemam je. Mogao bih reći, ako želiš: imao sam je. Desilo se to da smo se razdvojili." Okrenuvši se opet Ksipiasu, Svila nastavi: "Kad ste me iskopali iz one rastresite zemlje, otišli ste niz tunel da tražite vodu, zajedno sa Šenilom i Paterom, a Njegovu svesnost ste ostavili sa mnom; naime, sa mojim telom, tako ste mislili. Je li tako bilo?"
<BR>&nbsp;&nbsp;&nbsp;&nbsp;&nbsp;Ksipias klimnu glavom.
<BR>&nbsp;&nbsp;&nbsp;&nbsp;&nbsp;"Sem što nismo mislili da je telo", reče Šenila Svili. "Znali smo da si živ. Njegova svesnost je rekao da postoji puls, mada nikom nije bilo jasno kako je moguće da si onako bio zatrpan, a ostao živ."
<BR>&nbsp;&nbsp;&nbsp;&nbsp;&nbsp;Loris u šaci zatrese preostali komad belog mermera; pri tome se začuo jak zveket. "Ono što meni nije jasno - izvinite što prekidam vašu konferenciju - jeste to pominjanje Njegove svesnosti. Pretpostavljam da ne govorite o ovom našem drugaru ovde, nego o pravom starešini Udruženja sveštenika? Zar je on bio u tunelu s tobom, Kalde?"
<BR>&nbsp;&nbsp;&nbsp;&nbsp;&nbsp;"Bio je. Možda nije trebalo da kažem."
<BR>&nbsp;&nbsp;&nbsp;&nbsp;&nbsp;Poto srećno reče: "Matoro je to. Pokupiće ga neka od naših patrola, rođače."
<BR>&nbsp;&nbsp;&nbsp;&nbsp;&nbsp;"Prevejan starkelja", reče Loris natmureno. "Taj stvara probleme."
<BR>&nbsp;&nbsp;&nbsp;&nbsp;&nbsp;Svila je, u mislima, pokušavao da spoji Šenilinu izjavu o pulsu sa Kvecalovom izjavom da su svi mislili da je mrtav. Kvecal je lagao ili njega ili Šenilu, ali zašto?
<BR>&nbsp;&nbsp;&nbsp;&nbsp;&nbsp;"Loša stvar!" reče Oreb svima.
<BR>&nbsp;&nbsp;&nbsp;&nbsp;&nbsp;Svila reče: "Patrola koju je vodio narednik Pesak - slična patroli koja je i prvi put uhapsila mene, pretpostavljam - sigurno je naišla na majstora Ksipiasa, Pateru Inkusa i Šenilu. Iznenadio sam se kad sam ih video ovde, ali mislim da sad razumem. Pesak je sigurno poslao drugog čoveka natrag, sa njima, a sam je produžio napred sve dok nije našao mene; a našao me je možda zato što je čuo moj glas - razgovarao sam sa Njegovom svesnošću. Je li tako bilo?"
<BR>&nbsp;&nbsp;&nbsp;&nbsp;&nbsp;"Gde ti je taj tunel, Patera?" reče Mejtera Mermer. "Da li ti to govoriš o ovom tunelu, ispod ove kuće?"
<BR>&nbsp;&nbsp;&nbsp;&nbsp;&nbsp;Poto joj se isceri, pokazujući blistave zube.
<BR>&nbsp;&nbsp;&nbsp;&nbsp;&nbsp;Krv ostavi čašu na stočić. "M-da, daaa. Nalazimo se, mama, tačno iznad tog tunela, a on je povezan sa mnogo, mnogo drugih."
<BR>&nbsp;&nbsp;&nbsp;&nbsp;&nbsp;Loris joj reče: "To je prva stavka koju treba da preneseš tvojim starešinama, Mejtera. Oni misle da nas ovde imaju kao pacove u velikom kazanu. Ništa ne bi moglo biti dalje od istine. Možemo napustiti ovu kuću, i njih, kad god poželimo."
<BR>&nbsp;&nbsp;&nbsp;&nbsp;&nbsp;Krv dodade: "Al ja neću. To je moja kuća."
<BR>&nbsp;&nbsp;&nbsp;&nbsp;&nbsp;Pritisnula je prst na obraz, postigavši da izgleda zamišljeno.
<BR>&nbsp;&nbsp;&nbsp;&nbsp;&nbsp;"Loša rupa." Oreb poče brižno širiti perje. Šenila prošaputa: "Tvoja ptica je, hm, tvoj ptican je bio dole sa nama. A na brodici ga je Njorka čuvao."
<BR>&nbsp;&nbsp;&nbsp;&nbsp;&nbsp;"Pa, ti si izgorela od sunca!" Svila, u mislima, prekore sebe zbog gluposti. "Gledam te neprestano, valjda bi se moglo reći da blenem. Nadam se da ne zameraš. Nisam mogao da shvatim kako ti je lice dobilo takvu crvenu boju, blisku crveno-smeđoj boji jednog drvenog kipa koji je moja majka svojevremeno imala."
<BR>&nbsp;&nbsp;&nbsp;&nbsp;&nbsp;"Ona na brodici nije bila obučena ni u šta", ubaci Inkus. "Posle, u moju mantiju. Mejtera ih je naterala da joj daju ovu haljinu."
<BR>&nbsp;&nbsp;&nbsp;&nbsp;&nbsp;Loris oštro reče: "Je li ovo u ma kakvoj vezi sa našim poslom?"
<BR>&nbsp;&nbsp;&nbsp;&nbsp;&nbsp;"Možda nije", priznade Svila. "Ali, eto, Šenila me je podsetila na jedan mali događaj iz mog detinjstva, Savetniče."
<BR>&nbsp;&nbsp;&nbsp;&nbsp;&nbsp;Loris odmahnu rukom, pokazavši da ga savršeno ne zanima Šenilina izgorelost od sunca. Onda nabaci ostatak mermera na stočić od ružinog drveta koji se nalazio pokraj lakta Mejtere Mermer. "Mermer, a? Tako li se ti zoveš, Mejtera? Kalde nas je upravo podsetio na to."
<BR>&nbsp;&nbsp;&nbsp;&nbsp;&nbsp;"Tako se zovem."
<BR>&nbsp;&nbsp;&nbsp;&nbsp;&nbsp;"Rekao bih da je ova sitnica bila upravo to. Pravi mermer, donet iz Svitka kratkog sunca, baš kao i ti." Na trenutak je Lorisovo lice izgubilo svaku privlačnost. "Ostaviću to parče na stolu, da ne zaboraviš."
<BR>&nbsp;&nbsp;&nbsp;&nbsp;&nbsp;"Neću zaboraviti", obeća Mejtera Mermer. "Bilo bi mudro da imaš na umu da ste opkoljeni hiljadama dobro naoružanih boraca, Savetniče. Pretpostavljam da bi većina ljudi u mojm položaju bila sklona da preuveliča njihov broj, ali ja ne. Reći ću ti istinu, da ti ne bi mogao posle reći da si bio prevaren ili naveden na pogrešno tumačenje. Ovde su dve čete trivigauntskih ptero-ratnica, zatim gotovo cela Treća brigada Kaldeove garde, kao i neki elementi Četvrte. Pitala sam Generalisima Usika šta znači to 'elementi', a on je rekao: četiri lebdelice i jedna četa sa teškim naoružanjem. Pored svega toga, tu je i oko pet hiljada boraca Mejtere Nane, a novi pristižu iz grada svakog trenutka. Čuli su da je Patera Svila ovde, pa žele da jurišaju na kuću. Kad sam ja odlazila, Generalisimo Usik i Generalica Saba bili su zabrinuti da možda neće uspeti da ih obuzdaju, osim upotrebom Garde, što bi dovelo do novih napetosti."
<BR>&nbsp;&nbsp;&nbsp;&nbsp;&nbsp;"Bije sad?" upita Oreb.
<BR>&nbsp;&nbsp;&nbsp;&nbsp;&nbsp;Mejtera Mermer se osmehnu, pa se okrete Svili. "To je ona ptica, je li, koju sam videla kako skakuće po tvojoj kuhinji dok te je doktor Ždral previjao, a? Kasnije, na mom staklu, i na tvom ramenu, isto ovako, u bašti. Znala sam da sam je već negde videla."
<BR>&nbsp;&nbsp;&nbsp;&nbsp;&nbsp;"Ne, ptico mala - ili pticane", nastavi Mermera. "Niko se ne bije sada. Ili bar za sada ne. Ali Generalisimo Usik mi je rekao da ako jedini način da se suzbije spontani juriš pobunjenika Mejtere Nane na ovu kuću bude da se na njih puca, on neće narediti pucanje, skloniće se u stranu i pustiće ih da kidišu. Ja sam, vidiš, deci rekla, u poverenju, da je tvoj gospodar ovde. Ali su deca, izgleda, to došapnula još mnogima pre polaska iz grada. Sve je to, stvarno, nastupilo mojom krivicom. Zaista mi je veoma žao; i, vidiš, pokušavam da popravim stvar."
<BR>&nbsp;&nbsp;&nbsp;&nbsp;&nbsp;Krv dodade: "Ali Mejtera neće da kaže od koga je doznala. Osim ako se nisi u tom pogledu predomislila, mama?"
<BR>&nbsp;&nbsp;&nbsp;&nbsp;&nbsp;"Naravno da nisam. Pa, dala sam reč."
<BR>&nbsp;&nbsp;&nbsp;&nbsp;&nbsp;Loris, koji je do tad stajao naslonjen na kamin, priđe Mejteri Mermer i stade ispred nje. "Ova mala konferencija je već prevršila svoju meru trajanja. Dozvoli mi da ti saopštim šta mi želimo, Mejtera. Onda se možeš vratiti svojima i ponoviti naše zahteve Trivicama i toj rulji od pet hiljada, ako Nana toliko ima, a ja nisam dovoljno džentlmen da u taj broj ne posumnjam. Naš položaj ne podleže daljem pregovaranju. To je ponuda 'uzmi-ili-ostavi'. Ako ne pristanete, mi ubijamo ove zarobljenike, uključivši i Svilu, a zatim slamamo čitavu pobunu."
<BR>&nbsp;&nbsp;&nbsp;&nbsp;&nbsp;"Nemaš ti ovlašćenje..."
<BR>&nbsp;&nbsp;&nbsp;&nbsp;&nbsp;Potova pesnica pogodila je Inkusov obraz; zvuk je bio maltene jednako jak kao kršenje mermera maločas.
<BR>&nbsp;&nbsp;&nbsp;&nbsp;&nbsp;"A-ha, znači došlo je do toga." Mejtera Mermer zagladila je crnu tkaninu kojom su bile prekrivene njene metalne butine. "Uskoro će biti noževi i igličari, nesumnjivo."
<BR>&nbsp;&nbsp;&nbsp;&nbsp;&nbsp;Svila reče: "Upozoravam te, Savetniče Poto, da to ne ponoviš."
<BR>&nbsp;&nbsp;&nbsp;&nbsp;&nbsp;"Ili ćeš mi ti slomiti vrat?" Poto se osmehivao kao debeli dečak koji razgleda pitu koju je ukrao. 'Prase skviči, mesar kolje, neka kolje, kad zna bolje'? Već smo mi odigrali neke igre nadjačavanja. Ako si ih zaboravio, mogu te ponovo naučiti kakva su pravila."
<BR>&nbsp;&nbsp;&nbsp;&nbsp;&nbsp;Inkus ispljunu krv. "Bogovi, pravednici, svaku nepravdu augurima nanetu osvete. Prokletstvo..."
<BR>&nbsp;&nbsp;&nbsp;&nbsp;&nbsp;Poto opet podiže ruku. Inkus zaćuta.
<BR>&nbsp;&nbsp;&nbsp;&nbsp;&nbsp;"Ne bije", predloži Oreb.
<BR>&nbsp;&nbsp;&nbsp;&nbsp;&nbsp;"Možda osvete, možda i ne", progunđa Svila. "Ne znam, ali ako bih se morao izjasniti sa da ili ne, verovatno bih rekao da se bogovi uopšte ne bave ispravljanjem takvih nepravdi."
<BR>&nbsp;&nbsp;&nbsp;&nbsp;&nbsp;Loris na ovo poče pljeskati šakama, uz ironičan osmeh; pola sekunde kasnije u tome mu se pridruži i Poto.
<BR>&nbsp;&nbsp;&nbsp;&nbsp;&nbsp;Svilin glas najednom ovlada celom sobom. "Ali se zakon bavi. Mejtera vam je rekla koliko trupa ima na raspolaganju Generalisimo Usik i obrazložila - veoma pošteno i razumno, uveren sam - da ne želi da vi smatrate, kad sve ovo bude okončano, da ste prevareni. Trebalo je pažljivije da je slušate."
<BR>&nbsp;&nbsp;&nbsp;&nbsp;&nbsp;"Tako im kaži!" reče Ksipias.
<BR>&nbsp;&nbsp;&nbsp;&nbsp;&nbsp;"Pokušavam im reći." Svila klimnu glavom, i to (činilo se) uglavnom sebi samome. "A biće okončano, uskoro. Biće suđenje, pa ćete vas dvojica, Savetnici Poto i Lorise, slušati kako Mejtera, i Šenila, i majstor Ksipias, i Patera Inkus svedoče šta su čuli i osetili; a to će biti pred sudijom koji se vas dvojice neće više plašiti."
<BR>&nbsp;&nbsp;&nbsp;&nbsp;&nbsp;Poto se zakikota i na trenutak pogleda Lorisa. "Zar su oni ovo izabrali da nas nasledi?"
<BR>&nbsp;&nbsp;&nbsp;&nbsp;&nbsp;Na opšte iznenađenje, Krv reče: "A-da! U prvo vreme nisam shvatao, sad počinjem."
<BR>&nbsp;&nbsp;&nbsp;&nbsp;&nbsp;Mejtera Mermer reče Potou: "Sva ljudska bića se ranije ili kasnije istroše, pa moraju zamenjena biti, Savetniče."
<BR>&nbsp;&nbsp;&nbsp;&nbsp;&nbsp;"Ne ja!"
<BR>&nbsp;&nbsp;&nbsp;&nbsp;&nbsp;"Mislim da bi i tebi zamena bila dobrodošla. Koliko već godina provede u mukotrpnom radu, planiranju i brizi, za dobro našeg nezahvalnog grada? Pedeset godina? Šezdeset?"
<BR>&nbsp;&nbsp;&nbsp;&nbsp;&nbsp;"Duže!" reče Poto, brzo sevši u fotelju pozlaćenih ivica.
<BR>&nbsp;&nbsp;&nbsp;&nbsp;&nbsp;Svila upita: "Savetniče, pamtiš li ti - ne onaj autentični Poto koji leži, dole, u vašem podvodnom brodu, nego baš lično ti, ovaj sa kojim sad razgovaram - pamtiš li svit Kratkog sunca? Savetnik Loris reče da se tamo mogao mermer vaditi iz kamenoloma. Ne znam ništa o antikvitetima, ali čuo sam da je pravi mermer tvar koja u našem svitku ne može nikako biti nađena u prirodnom stanju."
<BR>&nbsp;&nbsp;&nbsp;&nbsp;&nbsp;"Nisam ja toliko star."
<BR>&nbsp;&nbsp;&nbsp;&nbsp;&nbsp;Loris prasnu: "Upravo sam počeo da nabrajam naše zahteve - rado bih završio!"
<BR>&nbsp;&nbsp;&nbsp;&nbsp;&nbsp;Mejtera Mermer ustade iz fotelje i stade uz Svilu. "Završi, Savetniče, svakako."
<BR>&nbsp;&nbsp;&nbsp;&nbsp;&nbsp;"Kao što rekoh, nema ništa da se pregovara. Sve je sadržano u pet uslova koje ću sad reći. Nismo spremni da prihvatimo ništa manje." Loris izvadi iz jednog unutrašnjeg džepa kvadratni komad hartije i rasklopi ga uz tihi prasak.
<BR>&nbsp;&nbsp;&nbsp;&nbsp;&nbsp;"Prvo, Svila mora saopštiti javno, bez ikakvog ustezanja, da nije i da nikada nije ni bio Kalde, da Viron nema kaldea, i da je Ajuntamiento jedino vladajuće telo u ovom gradu."
<BR>&nbsp;&nbsp;&nbsp;&nbsp;&nbsp;Bio bih presrećan da to proglasim, ovog trena, samo da bude mir, reče mu Svila. Tek kad je dovršio i poslednju reč, uvide da ništa od toga nije rekao glasno.
<BR>&nbsp;&nbsp;&nbsp;&nbsp;&nbsp;"Drugo, neće biti nikakvih novih izbora za Savetnike. Upražnjena mesta ostaće upražnjena, a sadašnji članovi Ajuntamienta ostaće na svojim funkcijama.
<BR>&nbsp;&nbsp;&nbsp;&nbsp;&nbsp;Treće, Rani od Trivigauntea mora povući sve svoje trupe iz Virona i ostaviti nam taoce - čija ćemo imena navesti - kao jemstvo da više neće biti nikakvog mešanja u naše unutrašnje poslove.
<BR>&nbsp;&nbsp;&nbsp;&nbsp;&nbsp;Četvrto, Civilna garda mora predati one svoje oficire koji su počinili izdajstvo, i to nama, Ajuntamientu, u cilju suđenja i kažnjavanja.
<BR>&nbsp;&nbsp;&nbsp;&nbsp;&nbsp;I peto, svi buntovnici moraju predati svoje oružje, koje će vojska pokupiti."
<BR>&nbsp;&nbsp;&nbsp;&nbsp;&nbsp;Kroz naduvene usne, Inkus progunđa: "Predlažem da se dugo i vredno moliš oko ovoga, sine moj, i da prinosiš žrtve. Tvoji saveti nisu ništa doprineli mudrosti bogova."
<BR>&nbsp;&nbsp;&nbsp;&nbsp;&nbsp;"Njihova mudrost - mačku o rep", reče mu Poto.
<BR>&nbsp;&nbsp;&nbsp;&nbsp;&nbsp;"Kad Scila Prgava čuje za ovo..."
<BR>&nbsp;&nbsp;&nbsp;&nbsp;&nbsp;Mejtera Mermer prekide Inkusa. "A šta nudiš vladarici Rani i, kako ti kažeš, buntovnicima i Gardi zauzvrat?"
<BR>&nbsp;&nbsp;&nbsp;&nbsp;&nbsp;"Mir i opštu amnestiju. Zarobljenici koje ovde vidiš, pa i Svila, biće pušteni na slobodu, neozleđeni."
<BR>&nbsp;&nbsp;&nbsp;&nbsp;&nbsp;"A-ha", reče Mejtera Mermer, spustivši ruku Svili na rame. "Pa, veoma sam razočarana. Upravo sam ja ubeđivala Generalicu Sabu i Generaslisima Usika da ste vi razumni ljudi. Slušali su me, zbog hrabrosti moje sestre, Generalice Nane. I zbog njenih pobeda, kojima se svi veoma ponosimo, ako, govoreći ovo, ne vređam bogove koji su te pobede omogućili. Sad vidim da sam, zalažući se za vas, upropastila sav ugled koji je Nana, za nas sibile, izborila."
<BR>&nbsp;&nbsp;&nbsp;&nbsp;&nbsp;Loris poče: "Ako sad misliš da je nerazumno..."
<BR>&nbsp;&nbsp;&nbsp;&nbsp;&nbsp;"Mislim. Kažeš da Patera Svila nije stvarno Kalde. Onda kakva korist od njegove objave? Šta biste vi hteli da on kaže narodu? Da jedan augur iz Sunčane tvrdi da vaš Ajuntamiento mora ostati na vlasti? Pa, samo ćete ispasti smešni."
<BR>&nbsp;&nbsp;&nbsp;&nbsp;&nbsp;Poto prasnu: "Onda, što se ti nisi smejala?"
<BR>&nbsp;&nbsp;&nbsp;&nbsp;&nbsp;"Kalde?" reče Loris sa osmehom. "To su naši zahtevi. Kažeš da te prolokutor još nije oslobodio tvoje zakletve, a to bi značilo da ti želiš da te on oslobodi. Jesi li pripravan da se, u isti mah, odrekneš i kaldovanja koje nikad stvarno nisi ni imao?"
<BR>&nbsp;&nbsp;&nbsp;&nbsp;&nbsp;"Da, to bih voleo više nego išta." Svila se do tad veoma oslanjao na Ksipiasov štap od trske sa srebrnim prstenovima; sad stade sasvim uspravno. "Ja nisam izabrao da se politički aktiviram, Savetniče. Politika je izabrala mene."
<BR>&nbsp;&nbsp;&nbsp;&nbsp;&nbsp;"Dobar Svila", objasni Oreb.
<BR>&nbsp;&nbsp;&nbsp;&nbsp;&nbsp;Loris usmeri pažnju ka Mejteri Mermer. "Čula si to. Prenećeš Usiku."
<BR>&nbsp;&nbsp;&nbsp;&nbsp;&nbsp;"Na žalost", nastavi Svila, "vaši preostali uslovi su neprihvatljivi. Uzmite, na primer, drugi. Narod zahteva da se vladavina ponovo organizuje u skladu sa našom Poveljom, koja je temelj zakonitosti; a zakon zahteva da se održe izbori, da bi upražnjena mesta u Ajuntamientu bila popunjena."
<BR>&nbsp;&nbsp;&nbsp;&nbsp;&nbsp;"Treba te ubiti", reče Poto. "Ubiću te ja."
<BR>&nbsp;&nbsp;&nbsp;&nbsp;&nbsp;"U tom slučaju više nećeš držati Kaldea. Narod će - ili će 'buntovnici', kako ih ti nazivaš - izabrati novog, koji će, nesumnjivo, biti mnogo bolji i uspešniji nego što sam to ja, jer gori valjda nikako ne može biti."
<BR>&nbsp;&nbsp;&nbsp;&nbsp;&nbsp;Čekao je da neko drugi kaže nešto. Ali pošto niko nije progovorio, konačno dodade: "Nisam nikakav advokat, Savetnici - kamo sreće da jesam. Da jesam, lako bih zamislio sebe u sudnici kako branim vas dvojicu, uspešno, od gotovo svake optužbe koja bi se, do sada, mogla podići protiv vas. Suspendovali ste Povelju, ali, koliko znam, bilo je nekih nedoumica u vezi sa željama starog kaldea; u svakom slučaju, to je bilo davno. Pokušali ste da suzbijete narodni ustanak, ali to je bila vaša dužnost. Saslušavali ste Mameltu i mene kada smo uhvaćeni u kretanju kroz vojnu zonu, ali to bi se lako moglo opravdati."
<BR>&nbsp;&nbsp;&nbsp;&nbsp;&nbsp;"On me je udario!" reče Inkus. "Jednog augura!"
<BR>&nbsp;&nbsp;&nbsp;&nbsp;&nbsp;Svila klimnu glavom. "To je pojedinačni postupak, za koji može odgovarati samo Savetnik Poto kao pojedinac, a ja maločas rekoh nešto o Ajuntamientu kao celini - naime, o onome što je od te celine ostalo. Ali tvoja napomena, Patera, sasvim je istinita, a ujedno je pokazatelj kojim putem ide ceo ovaj Ajuntamiento. Želeo bih da ubedim Savetnika Lorisa, koji je sada predsednik tog našeg organa vlasti, da se okane te staze, dok ne bude prekasno."
<BR>&nbsp;&nbsp;&nbsp;&nbsp;&nbsp;Loris se upilji u njega zlobnim pogledom. "Znači, odbijaš? Da ja pozovem vojnike i da mi ovo završimo."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Složiti se ne mogu. Niti, naravno, mogu govoriti u ime vladarke grada Trivigauntea. Ali mogu, i govorim, u ime Virona; a za Viron su svi vaši zahtevi, osim prvog u kome tražite moju ostavku, neprihvatljivi."
<BR>&nbsp;&nbsp;&nbsp;&nbsp;&nbsp;"Pa ipak", ubaci Mejtera Mermer, "Generalica Nana i Generalisimo Usik mogli bi ih prihvatiti bar delimično da bi spasli Pateru Svilu. Mogu li govoriti s njim nasamo?"
<BR>&nbsp;&nbsp;&nbsp;&nbsp;&nbsp;"Nemoj me zasmejavati!"
<BR>&nbsp;&nbsp;&nbsp;&nbsp;&nbsp;"Nije smešno. Moram. Zar ne vidite da Generalisimo Usik, i Generalica Nana, i svi ostali, rade sve što rade - isključivo na osnovu ovlašćenja koja proističu iz prisustva Patere Svile? Kad ja njima javim da sam ga videla i kad im kažem da ste ga priznali za Kaldea, oni će nesumnjivo želeti da znaju da li je on voljan da prihvati vaše uslove. Moraće da doznaju šta Kalde od njih traži, ali neće obratiti ni najmanju pažnju na moju priču ako im ne budem mogla reći da sam s njim razgovarala nasamo. Dajte da ja popričam s njim, a ja ću se onda vratiti da govorim sa generalisimom Usikom i Generalicom Sabom. Tada ćemo, uz dosta sreće, dobiti pravi mir, umesto ovog prekida vatre."
<BR>&nbsp;&nbsp;&nbsp;&nbsp;&nbsp;"Nismo mi njega priznali za Kaldea", reče joj Loris hladno. "Pozivam te da povučeš te reči."
<BR>&nbsp;&nbsp;&nbsp;&nbsp;&nbsp;"Ali jeste! Sam si ga, nekoliko puta, u mom prisustvu, nazvao Kaldeom. Čak si rekao da je on ključ ove krize. Pretiš da ćeš ubiti njega zato što on ne pristaje na vaših dragocenih pet zahteva. Ako je on Kalde, to je samo surovo. Ako nije Kalde, to je idiotski."
<BR>&nbsp;&nbsp;&nbsp;&nbsp;&nbsp;Podiže šake, i lice uglačano od vremena, ka Lorisu, kao da preklinje. "Užasno je slab. Posmatrala sam ga dok smo mi ostali razgovarali; da nije imao taj štap, mislim da bi pao. Zar mu ne možete dozvoliti bar da sedne? I reći svima ostalima da se udalje? Četvrt sata bi trebalo da bude dovoljno."
<BR>&nbsp;&nbsp;&nbsp;&nbsp;&nbsp;Krv ustade, malčice 'krivudavo'. "Aj, sedi ovde, Patera. Na moje mesto. Dobra fotelja, bolja od one koju si imao prošli put."
<BR>&nbsp;&nbsp;&nbsp;&nbsp;&nbsp;"Hvala ti", reče Svila. "Mnogo ti hvala. Mnogo ti dugujem, Krve." Šenila, koja je stajala uza zid pored Svile, sada prihvati Svilu pod ruku; on zausti da joj kaže da mu nikakva pomoć ne treba, ali pre nego što stiže išta da kaže, spotače se o tepih. Oreb to proprati neveselim, kratkim kreštanjem.
<BR>&nbsp;&nbsp;&nbsp;&nbsp;&nbsp;"Teraj sve ostale napolje", reče Loris Potou.
<BR>&nbsp;&nbsp;&nbsp;&nbsp;&nbsp;Ksipias zastade na izlazu, pokaza Svili obe šake, onda jednu malo zaokrenu, pa ih razmače.
<BR>&nbsp;&nbsp;&nbsp;&nbsp;&nbsp;Šenila ga poljubi u čelo; doticaj njenih usana bio je svilen kao leptirovo krilo - i već je nestao, jer je Poto silovito povukao Šenilu, izgurao je napolje i zatvorio vrata za sobom.
<BR>&nbsp;&nbsp;&nbsp;&nbsp;&nbsp;Mejtera Mermer opet sede u fotelju gde je ranije bila, pored one u kojoj je do maločas sedeo Krv, a sad Svila. "Dobro, eto nas", reče ona.
<BR>&nbsp;&nbsp;&nbsp;&nbsp;&nbsp;Svila klimnu glavom. "Jeste dobro. Izuzetno dobro si vodila stvari, Mejtera. Mnogo bolje nego ja. Ali pre nego što... pređemo na neophodne razgovore, želeo bih postaviti jedno pitanje. Jedno, možda, glupo pitanje. Ili dva. Hoćeš li imati toliko strpljenja?"
<BR>&nbsp;&nbsp;&nbsp;&nbsp;&nbsp;"Svakako, Patera. Kaži."
<BR>&nbsp;&nbsp;&nbsp;&nbsp;&nbsp;Svilin kažiprst poče iscrtavati male krugove po njegovom obrazu. "Ne znam ništa o ženskoj odeći. Ti o tome sigurno znaš mnogo. Nadam se, bar, da znaš. Ti si navela Savetnika Lorisa da Šenili da tu haljinu?"
<BR>&nbsp;&nbsp;&nbsp;&nbsp;&nbsp;"Pa, bila je gola golcata ispod te svešteničke mantije", objasni Mejtera Mermer. "Odbila sam da pregovaram ma o čemu dok je ne obuku pristojno. Krvavi je pozvao jednu od sobarica, pa su ona i Šenila otišle, u pratnji jednoga vojnika, da nađu nešto da obuče. Brzo su se vratile."
<BR>&nbsp;&nbsp;&nbsp;&nbsp;&nbsp;Zamišljenog lica, Svila klimnu glavom.
<BR>&nbsp;&nbsp;&nbsp;&nbsp;&nbsp;"Haljina joj je premala, ali sobarica tvrdi da je to najveća haljina koju imaju u kući; dodala bih da je samo malo premala."
<BR>&nbsp;&nbsp;&nbsp;&nbsp;&nbsp;"Vidim. Pitao sam se da li pripada jednoj ženi koju sam upoznao ovde."
<BR>&nbsp;&nbsp;&nbsp;&nbsp;&nbsp;"Onoj o kojoj ste ti i Krvavi govorili maločas, Patera?" Mejtera Mermer je zvučala kao da se oseća nelagodno. "On te je pitao gde je ona, a ti si rekao da se 'dogodilo to' da ste razdvojeni."
<BR>&nbsp;&nbsp;&nbsp;&nbsp;&nbsp;Svila opet klimnu glavom.
<BR>&nbsp;&nbsp;&nbsp;&nbsp;&nbsp;"Ne želim se mešati u tvoje lične stvari."
<BR>&nbsp;&nbsp;&nbsp;&nbsp;&nbsp;"Cenim to. Veruj mi, Mejtera, veoma to cenim." Oklevao je, gledajući kroz otvoreni prozor u vetrom zatalasani zeleni travnjak. "Kao što rekoh, mislio sam da bi to mogla biti jedna od Zumbulinih haljina. Zapravo, pomalo sam se i nadao da jeste; ali ne može biti. Šenili je maltene po meri, a Zumbula je mnogo manja." Kružići na obrazu, koje je bio prestao da iscrtava, ponovo krenuše. "Kako zoveš tu tkaninu?"
<BR>&nbsp;&nbsp;&nbsp;&nbsp;&nbsp;"To je šen... Pa, da! Sad shvatam na šta misliš. U pravu si, Patera. Ta haljina je od materijala koji se zove šenil. Naravno da to podseća na njeno ime."
<BR>&nbsp;&nbsp;&nbsp;&nbsp;&nbsp;"Nije od svile?"
<BR>&nbsp;&nbsp;&nbsp;&nbsp;&nbsp;Mejtera Mermer pucnu prstima. "Znam! Sigurno je rekla sobarici svoje ime, a malu je to navelo da pomisli baš na tu haljinu."
<BR>&nbsp;&nbsp;&nbsp;&nbsp;&nbsp;"Na odlasku me je poljubila", reče on. "Nisam ničim to izazvao, ali ona je to učinila. Sigurno si videla."
<BR>&nbsp;&nbsp;&nbsp;&nbsp;&nbsp;"Dabome da sam videla, Patera."
<BR>&nbsp;&nbsp;&nbsp;&nbsp;&nbsp;"Pretpostavljam da je htela signalisati da je na našoj strani - da nas podržava. A majstor Ksipias je načinio nekakav gest, verovatno nešto u vezi sa mačevalačkom veštinom. U svakom slučaju, njen poljubac me je podsetio na svilu, iz nekog razloga. Kažeš da se ta tkanina zove šenil?"
<BR>&nbsp;&nbsp;&nbsp;&nbsp;&nbsp;"Šenil jeste jednim delom svila, Patera. Naime, najbolji šenil je mešavina svile i nečeg drugog što treba da bude dobra imitacija svile. Od toga mogu da se upredu ukrasni gajtani za rubove odeće. Takvi gajtani u svom jezgru imaju žicu. Ali može se od šenila napraviti i odevni predmet. Šenil je malo čupkast, kao da iz njega vire sićušne dlake. Ta reč, 'šenil', nastala je izobličenjem neke strane reči koja je značila dlakavu gusenicu. Uzgred, svila i jeste proizvod gusenica - naime, svilene bube koja, dok to radi, nije 'buba' nego je crv. Sigurna sam da ti sve to znaš."
<BR>&nbsp;&nbsp;&nbsp;&nbsp;&nbsp;"Moram razgovarati s njom", reče on. "Ne sad, nego kad budem nasamo s njom, ali što je pre moguće."
<BR>&nbsp;&nbsp;&nbsp;&nbsp;&nbsp;"Dobra mala!"
<BR>&nbsp;&nbsp;&nbsp;&nbsp;&nbsp;"Da, Orebe. Zaista je dobra." Svila opet pogleda Mejteru Mermer. "Dok si razgovarala sa Lorisom, maločas, želela si da nas dvoje ne iziđemo iz ove sobe. Da li bi mi rekla zašto?"
<BR>&nbsp;&nbsp;&nbsp;&nbsp;&nbsp;"Zar sam bila toliko providna?"
<BR>&nbsp;&nbsp;&nbsp;&nbsp;&nbsp;"Ne, nisi bila uopšte providna; ali ja te dobro poznajem. Da si stvarno bila toliko zabrinuta za mene, ti bi zatražila da ovaj naš razgovor bude u nekoj spavaćoj sobi, gde bih ja mogao da legnem, a osim toga tražila bi da bude pozvan i doktor. Ne verujem da Krv sad, posle smrti doktora Ždrala, ima lekara u kući, ali je Loris možda mogao dovesti nekog ili poslati nekog da pod belom zastavom prekida vatre, kao što je ova tvoja koju si bacila pored te fotelje, dovede jednog od gardijskih lekara."
<BR>&nbsp;&nbsp;&nbsp;&nbsp;&nbsp;Mejtera Mermer izgledala je pokunjeno. "Trebalo je to da tražim od njega, Patera. Možda nije kasno ni sad. Izići ću i zatražiću, dovoljan je minut."
<BR>&nbsp;&nbsp;&nbsp;&nbsp;&nbsp;"Ne, ne, ništa mi nije. Milošću Fejinom..." Bilo je kasno da opozove ovu narodnu uzrečicu koja mu se omakla. "...ozdraviću. Zašto si želela da ostaneš u ovoj sobi?"
<BR>&nbsp;&nbsp;&nbsp;&nbsp;&nbsp;"Zbog prozora." Mejtera Mermer mahnu rukom ka prozoru. "Krvavi ga je otvorio još dok smo ovde bili sami; neprestano sam se brinula da će nekome biti hladno i da će zato zatvoriti prozor. Svakako poznaješ Gljivu, Patera. Ona je rekla da si je ti poslao k meni."
<BR>&nbsp;&nbsp;&nbsp;&nbsp;&nbsp;Svila klimnu glavom. "Ona je Krvova usvojena kćerka."
<BR>&nbsp;&nbsp;&nbsp;&nbsp;&nbsp;"Usvojena? Nisam to znala. Meni je samo rekla da je Krvova kćerka. To je bilo u hieragdan unoć, veoma pozno... A poznaješ li Asfodelu, Patera?"
<BR>&nbsp;&nbsp;&nbsp;&nbsp;&nbsp;Svila se nasmeši. "Oh, da. Živahno malo stvorenje."
<BR>&nbsp;&nbsp;&nbsp;&nbsp;&nbsp;"Tačno, to je dobar opis. Vidi, dakle. Oprala sam veš i spremala se da prospem prljavu vodu na biljke u bašti. Biljke zaista vole takvu prljavu vodu, sa sapunicom, više nego čistu. Znam da to zvuči pogrešno, ali tačno je."
<BR>&nbsp;&nbsp;&nbsp;&nbsp;&nbsp;"Ako ti tako kažeš, siguran sam da je istinito."
<BR>&nbsp;&nbsp;&nbsp;&nbsp;&nbsp;"I sipam ja, dakle, vodu, otprilike jednako u svaki red, kad, Asfodelica me vuče za mantiju. Ja kažem, šta ćeš ti ovde tako kasno, dete? A ona mi kaže da je pošla sa ostalima u borbu, ali da ju je Rog poslao nazad..."
<BR>&nbsp;&nbsp;&nbsp;&nbsp;&nbsp;"Ide maca!" upozori ih Oreb. Svila pogleda oko sebe i ne vide da 'ide' ikakva 'maca'.
<BR>&nbsp;&nbsp;&nbsp;&nbsp;&nbsp;"Rog ju je, dakle, poslao kući, a i dobro je učinio, ako mene pitaš, Patera. I zato je htela da me pita da li će biti nastave u palestri u teldan."
<BR>&nbsp;&nbsp;&nbsp;&nbsp;&nbsp;"Onda se", reče Svila polako, "Asfodelino lice izmenilo. Je li tako, Mejtera?"
<BR>&nbsp;&nbsp;&nbsp;&nbsp;&nbsp;"Da. Baš tako. Njeno je lice postalo, da kažem, jezivo. Videla je da sam se uplašila, pa je rekla: ne plaši se, baba, šta si ucvikala. Ja sam Gljiva, Krvova kćerka." Mejtera Mermer zastade, ne znajući da li je on shvatio. "Jesam li ti rekla da je Krvavi moj sin, Patera? Jesam, znam da jesam, neposredno posle onog našeg prinošenja žrtava na ulici."
<BR>&nbsp;&nbsp;&nbsp;&nbsp;&nbsp;"On je bio sin Mejtere Ruže", reče Svila obazrivo. "Ali znam da si ti i Mejtera Ruža - bar ponekad."
<BR>&nbsp;&nbsp;&nbsp;&nbsp;&nbsp;"Neprestano, Patera." Mejtera Mermer se nasmeja. "Ja sam integrisala naš softver. Kad je reč o nama, sibilama, ja sam tvoja najbolja prijateljica i tvoja najgora neprijateljica, istovremeno."
<BR>&nbsp;&nbsp;&nbsp;&nbsp;&nbsp;Uzvrpoljio se nelagodno u Krvovoj udobnoj fotelji. "Nikad nisam bio neprijatelj Mejtere Ruže, nadam se."
<BR>&nbsp;&nbsp;&nbsp;&nbsp;&nbsp;"Nisi. Ali mislio si da sam ja tvoja neprijateljica, Patera. Pa, možda sam pomalo i bila."
<BR>&nbsp;&nbsp;&nbsp;&nbsp;&nbsp;Nagnuo se ka njoj, oslonivši obe šake na dršku Ksipiasovog štapa. "A jesi li sad, Mejtera? Molim te da budeš sasvim iskrena sa mnom."
<BR>&nbsp;&nbsp;&nbsp;&nbsp;&nbsp;"Ne sad. Sad sam tvoja prijateljica i želim ti dobro, Patera."
<BR>&nbsp;&nbsp;&nbsp;&nbsp;&nbsp;Oreb poče pljeskati, sudaranjem vrhova krila. "Dobra mala!"
<BR>&nbsp;&nbsp;&nbsp;&nbsp;&nbsp;Ona dodade: "I kad bih bila u celosti Mejtera Ruža, sve bih učinila što je u mojoj moći da te izvučem iz ovoga."
<BR>&nbsp;&nbsp;&nbsp;&nbsp;&nbsp;Svila se odmače i zavali u fotelju. Zapanjujuće, koliko su mekane ove Krvove fotelje. Sećao se (sada vrlo živo) kako mu se silno spavalo, kako je neodoljivo žudeo za odmorom, kad je prvi put razgovarao sa Krvom u ovoj sobi. Ali ova fotelja je još bolja, kao što je Krv i rekao da će biti: popušta tačno gde treba, čvrsta je tačno gde treba. On pogladi jedan široki rukonaslon, čija je štavljena koža, kestenjasto smeđa sa nagoveštajem crvenog preliva u sebi, bila pod njegovim dodirom glatka kao maslac.
<BR>&nbsp;&nbsp;&nbsp;&nbsp;&nbsp;"Kad su me uhvatili, dozvolili su mi da legnem", poveri se on Mejteri Mermer. "Pesak mi je dozvolio. Morao sam da pešačim sve do ove kuće; bio je to vrlo dug put. Izgledao je dug i kad smo ga Njorka i ja prevalili jašući magarce; ali pešice, sa Peskovim pištoljem uperenim u moja leđa, izgledao je još mnogo duži. Kad smo stigli i popeli se kroz okno, u podrum, on mi je dopustio da legnem. On, zapravo, nije zao čovek, nego samo disciplinovan vojnik koji sluša naređenja rđavih ljudi. Ima nečeg dobrog i u Lorisu, i u Potou. Znam da i ti to osećaš, sigurno, Mejtera, baš kao i ja; inače nikad ne bi onako razgovarala sa Potoom. To je razlog, ili jedan od razloga, što ne smatram da je ova situacija, iz koje pokušavaš da me izvučeš, tako rđava kao što se na prvi pogled čini. Ipak, biću ti uvek zahvalan."
<BR>&nbsp;&nbsp;&nbsp;&nbsp;&nbsp;"Maca! Maca!" Oreb polete sa Svilinog ramena na vrh glave jedne biste Telksiepeje, izrađene od alabaster-gipsa.
<BR>&nbsp;&nbsp;&nbsp;&nbsp;&nbsp;Mejtera Mermer se osmehnu. "Nema ovde nikakvih mačaka, ptičice lepa."
<BR>&nbsp;&nbsp;&nbsp;&nbsp;&nbsp;"Govorila si mi o ovoj sobi", podseti je Svila, "i o susretu sa Gljivom. Želeo bih da nastaviš o tome. Moglo bi biti značajno."
<BR>&nbsp;&nbsp;&nbsp;&nbsp;&nbsp;"Ja... Patera, prvo bih želela da ti ispričam o susretu sa tobom. Neće dugo potrajati, a može biti značajnije, mnogo značajnije. Znam da i danas razmišljaš o danu kad si došao u naš mantejon. Pominjao si to nekoliko puta."
<BR>&nbsp;&nbsp;&nbsp;&nbsp;&nbsp;Klimnuo je glavom.
<BR>&nbsp;&nbsp;&nbsp;&nbsp;&nbsp;"Patera Štuka je bio tu, i ti si ga voleo i poštovao, ali muškarac hoće da priča sa ženom. Većina muškaraca to želi. I ti si želeo. Tebe je odgajila majka; mi smo videle koliko ti ona nedostaje."
<BR>&nbsp;&nbsp;&nbsp;&nbsp;&nbsp;"I sad mi nedostaje", priznade Svila.
<BR>&nbsp;&nbsp;&nbsp;&nbsp;&nbsp;"Nemoj smatrati da u tome ima ičeg lošeg, Patera. Niko nikad ne treba da se stidi zbog ljubavi."
<BR>&nbsp;&nbsp;&nbsp;&nbsp;&nbsp;Mejtera Mermer zastade da sredi misli; silno je uživala u svojoj ponovno uspostavljenoj sposobnosti brzog skeniranja. "Bile smo tri sibile, htedoh ti reći. Mejtera Nana bejaše još mlada i lepa, ali toliko stidljiva da je bežala od tebe kad god je mogla. A kad nije mogla, ćutala je, tako reći ni jednu reč nije izgovarala. Možda je pogodila šta se meni desilo pre mnogo godina. Ponekad sam mislila da je to; a ti si bio, i, dabome, još si, mlad i zgodan."
<BR>&nbsp;&nbsp;&nbsp;&nbsp;&nbsp;On zausti da nešto pita, ali se predomisli.
<BR>&nbsp;&nbsp;&nbsp;&nbsp;&nbsp;"Neću reći Krvu ko je bio njegov otac, Patera. Nikad nikom nisam rekla, neću ni odsad. Ali tebi ću reći ovo. Taj otac nikada nije saznao. Nije čak ni naslutio."
<BR>&nbsp;&nbsp;&nbsp;&nbsp;&nbsp;Svila napuni pluća prohladnim, čistim povetarcem sa prozora. "Spavao sam sa ženom prošle noći, Mejtera. Sa Zumbulom, onom o kojoj je Krv pitao."
<BR>&nbsp;&nbsp;&nbsp;&nbsp;&nbsp;"Žao mi je što si mi to rekao."
<BR>&nbsp;&nbsp;&nbsp;&nbsp;&nbsp;"Hteo sam da znaš. Hteo sam, i hoću, štaviše silno želim, da to saopštim onima koji još ne znaju. A neki već znaju: Njegova svesnost, majstor Ksipias, Generalisimo Usik."
<BR>&nbsp;&nbsp;&nbsp;&nbsp;&nbsp;"I ja." Kažiprst Mejtere Mermer kucnu po njenim metalnim prsima, kroz mantiju. "Znala sam. Naime, pogodila sam, a ko i ne bi. Samo, nije trebalo da kažeš. Neke stvari ne postaju bolje kad se o njima priča."
<BR>&nbsp;&nbsp;&nbsp;&nbsp;&nbsp;Oreb prekide svoj 'naopačke' pregled Telksiepejinih crta lica, i poče pljeskati Mejteri Mermer. "Pamet-na! Mala!"
<BR>&nbsp;&nbsp;&nbsp;&nbsp;&nbsp;"Tri sibile bejasmo, kažem ti. Ali Mejtera Nana za tebe nikad nije bila tu, tako da smo ti ostale samo ja. A ja sam bila stara. Mislim da nikad nisi uvideo koliko sam, zapravo, stara. Moja lica su otpala mnogo pre tvog rođenja. Nikad se nisi dosetio da mi nedostaju lica, a?"
<BR>&nbsp;&nbsp;&nbsp;&nbsp;&nbsp;"Šta ti to znači? Tvoje lice je tu gde treba da bude, Mejtera. Evo, gledam ga."
<BR>&nbsp;&nbsp;&nbsp;&nbsp;&nbsp;"Ovo?" Ona zakucka prstima po licu: brzo metalno cak-cak-cak. "Ovo je, u stvari, moja facijalna ploča. Imala sam ja nekada lice kao tvoje. Rekla bih, kao Dalijino, ali Dalija je bila pre tvog vremena. Nego, kao Češljino ili Koprivino, a u njemu sam imala i izvesne stvarčice, od alnikoa - aluminijum, znaš, nikl i bakar - koje su mi omogućavale da se stvarno nasmešim ili namrštim. Pomerala sam ih pomoću namotaja iza facijalne ploče. Ali sve je to nestalo, samo su namotaji ostali."
<BR>&nbsp;&nbsp;&nbsp;&nbsp;&nbsp;"To je divno lice", istrajavao je Svila, "zato što je tvoje."
<BR>&nbsp;&nbsp;&nbsp;&nbsp;&nbsp;"Ono moje drugo lice nije bilo lepo, a kakvo je bilo, pokazivalo se na tvom licu svaki put kad si ga video. To mi se nije dopadalo, a tebi se nije dopadalo što se meni ne dopada. Zato si se okretao meni, da ublažiš svoju usamljenost. Ali bili smo mnogo sličniji nego što si uviđao; mada, moram reći, nikad nisam osobito volela ovakve mašinčine. Nikad nisam prihvatila da one mogu stvarno biti ljudi, ma koliko puta ponavljale da to jesu. A sad sam ja samo poruka, učitana u one majušne zlatne niti koje vidiš i u karticama. Pa ipak sam ja još i sad ja, osoba, zato što sam to uvek i bila."
<BR>&nbsp;&nbsp;&nbsp;&nbsp;&nbsp;Svila je preturao po džepovima Ustavicine upropašćene odežde, tražeći maramicu, ali je ne nađe; zato obrisa suze rukavom.
<BR>&nbsp;&nbsp;&nbsp;&nbsp;&nbsp;"Nisam ti to ispričala da bi se ti sažalio na mene, Patera. Nije lako voleti ni jednu ni drugu mene, niti je tada bilo. Ti si, ipak, zavoleo jednu, što je malo koji muškarac, pa i malo koji augur, mogao. A ja sam razmišljala na ovaj način: ako saznaš kako se dogodilo da prema meni osetiš ne samo naklonost, nego i ljubav, to bi ti moglo jednog dana pomoći kod neke druge žene."
<BR>&nbsp;&nbsp;&nbsp;&nbsp;&nbsp;"I pomoći će; znam da hoće", reče Svila, i uzdahnu. "Hvala ti, Mejtera. Najviše će mi pomoći - sa mnom, samim."
<BR>&nbsp;&nbsp;&nbsp;&nbsp;&nbsp;"Hajde da više ne razgovaramo o tome. Šta misliš o uslovima koje nudi Ajuntamiento? Ostaješ li pri onome što si rekao Lorisu?"
<BR>&nbsp;&nbsp;&nbsp;&nbsp;&nbsp;Svila, poslednji put, otapka suze sa očiju, osećajući pesak i zemlju u tkanini, svestan da još više prlja već zaprljano lice, ali ne mareći nimalo za to. "Valjda ostajem."
<BR>&nbsp;&nbsp;&nbsp;&nbsp;&nbsp;Mejtera Mermer klimnu glavom. "Savršeno beznadežni zahtevi. Baš ništa nisu ponudili Trivicama; a zašto bi Garda izručila svoje starije oficire, zašto bi Usik to dozvolio? Međutim, ako bismo mi ponudili suđenja, regularna, sa sudijama..."
<BR>&nbsp;&nbsp;&nbsp;&nbsp;&nbsp;"Mali vrati!" Jedna velika šaka, svetlucava od prstenja, pojavila se na prozorskom pragu. Za njom, ruka u žutom rukavu i talasić mirisa 'mošusna ruža'.
<BR>&nbsp;&nbsp;&nbsp;&nbsp;&nbsp;"Zato si ti htela da ostanemo ovde." Svila se osovi na noge, pomalo nesigurno, pomažući se štapom, i priđe prozoru. "Da bi nam se tvoj sin mogao pridružiti."
<BR>&nbsp;&nbsp;&nbsp;&nbsp;&nbsp;"A, ne, Patera. Uopšte nisam zato."
<BR>&nbsp;&nbsp;&nbsp;&nbsp;&nbsp;Nagnuvši se kroz prozor, Svila se obrati Krvu. "Evo ti ruka, pomoći ću ti."
<BR>&nbsp;&nbsp;&nbsp;&nbsp;&nbsp;"Hvala", reče Krv. "Trebalo je da donesem stolicu il tako nešto."
<BR>&nbsp;&nbsp;&nbsp;&nbsp;&nbsp;"Drži i moju ruku, Krvavi." Oponašajući tačno Sviline pokrete, Mejtera Mermer osloni jednu ruku o prozorski prag, a drugu pruži dole, Krvu.
<BR>&nbsp;&nbsp;&nbsp;&nbsp;&nbsp;Krv je, od napora, pocrveneo više nego ikad. Uz nešto stenjanja i 'hoo-ruk', stumba se u sobu.
<BR>&nbsp;&nbsp;&nbsp;&nbsp;&nbsp;"A sad moja unuka. Posle Krvavog, neće nam biti teška." Mejtera Mermer dohvati kosturno tanke ruke i podiže jednu mladu ženu gotovo sasušenu od gladovanja; na njenom obrazu videle su se opekotine.
<BR>&nbsp;&nbsp;&nbsp;&nbsp;&nbsp;"Jadna mala!"
<BR>&nbsp;&nbsp;&nbsp;&nbsp;&nbsp;Svila klimnu glavom, u znak slaganja sa takvom ocenom, i priđe Krvovoj fotelji. "Zdravo, Gljivo. Sedi, molim te, da bih mogao i ja sesti. Ni ja ni ti nismo snažni."
<BR>&nbsp;&nbsp;&nbsp;&nbsp;&nbsp;"Igličari ne vrede protiv vojnika", reče Krv, sav zadihan. Otrese prašinu sa prednjeg dela tunike, pa posegnu pod nju. "Zato ti dajem ovo, Kalde Svilo."
<BR>&nbsp;&nbsp;&nbsp;&nbsp;&nbsp;'Ovo' je bio azof, sa dugačkom drškom neravnom od silnih rubina i zlatnih šara; rukoštitnik je bio duži, više povijen i više ukrašen nego kod onog azofa koji je Svila dobio od Zumbule i doktora Ždrala. Jabuka drške bila je okružena dijamantima.
<BR>&nbsp;&nbsp;&nbsp;&nbsp;&nbsp;Svila opet sede. "Trebalo je da očekujem ovo. Doktor Ždral mi je rekao da imaš dva."
<BR>&nbsp;&nbsp;&nbsp;&nbsp;&nbsp;"Zar ga neš uzeti?" Krv se nije ni trudio da sakrije iznenađenje.
<BR>&nbsp;&nbsp;&nbsp;&nbsp;&nbsp;"Neću. Bar ne zasad."
<BR>&nbsp;&nbsp;&nbsp;&nbsp;&nbsp;"Vredi..."
<BR>&nbsp;&nbsp;&nbsp;&nbsp;&nbsp;"Znam koliko vredi i koliko je delotvoran kao oružje u snažnoj ruci kao što je tvoja. U ovom trenutku nemam takvu ruku, što je jedan razlog, ali najmanji, za odbijanje."
<BR>&nbsp;&nbsp;&nbsp;&nbsp;&nbsp;Svila sede u fotelju i duboko se zavali u nju. "Zamolio sam tvoju kćer da sedne, i ona je bila tako dobra da to učini. Tebe ne mogu, u tvojoj sopstvenoj kući, ponuditi da sedneš, a osim toga, vrlo sam svestan da se nalazim u fotelji gde si do maločas bio ti; ali, fotelja ima još."
<BR>&nbsp;&nbsp;&nbsp;&nbsp;&nbsp;Krv sede.
<BR>&nbsp;&nbsp;&nbsp;&nbsp;&nbsp;"Hvala. Ti, Mejtera..."
<BR>&nbsp;&nbsp;&nbsp;&nbsp;&nbsp;"Maca dođe!"
<BR>&nbsp;&nbsp;&nbsp;&nbsp;&nbsp;I došla je, maltene pre nego što je Oreb i stigao da zakrešti svoje upozorenje: lakim, elastičnim skokom kroz prozor, nečujnim prizemljenjem nasred sobe. Zagleda se u Krva očima koje su bile plamteći ćilibar. Mejtera Mermer prikupi 'suknje', odnosno rubove mantije oko nogu, kao da se pojavio miš; Svila upita: "Je li to Lav? Kao da ga se sećam."
<BR>&nbsp;&nbsp;&nbsp;&nbsp;&nbsp;Links, ili ris, okrete pogled ka njemu i klimnu glavom.
<BR>&nbsp;&nbsp;&nbsp;&nbsp;&nbsp;"Patera je tražio od svih prisutnih da sednu", reče Mejtera Mermer Gljivi. "Bilo bi lepo, draga, ako bi ti rekla i tvom velikom mačoru da sedne. Tada se ne bih toliko štrecala od njega."
<BR>&nbsp;&nbsp;&nbsp;&nbsp;&nbsp;Lav poslušno leže na tepih, ali i dalje motreći, nesmanjenom pažnjom, naročito na Krva i na Oreba.
<BR>&nbsp;&nbsp;&nbsp;&nbsp;&nbsp;"Sfiksa vas blagoslovila." Mejtera Mermer iscrta u vazduhu znak sabiranja. "Eto, smešna stvar, kad pomisliš; deca vole takve zagonetke. Patera je mislio da ja želim da ovaj prozor bude otvoren zato da bi tvoj tata mogao ući, a ja sam mu rekla da to uopšte nije bio razlog; i nisam lagala. Želela sam da prozor bude otvoren zato što si mi ti, draga, kazala, onaj prvi put, da se ne zadržavam u sobama na kojima su svi prozori i vrata zatvoreni, jer bi tebi onda bilo mnogo teže da ponovo navratiš. Zato sam bila srećna kad je otvorio ovaj prozor, i, gle, kroz njega dođoste i ti i i ovaj tvoj dugonogi macan."
<BR>&nbsp;&nbsp;&nbsp;&nbsp;&nbsp;"Nisam znao da ona može tako da posedne i životinju", reče Krv. Njegov prst bio je na demonu azofa. "Nismo mi znali da je njoj ostalo iole moći, sve dok Lemur nije snimio Kaldeov razgovor sa Ždralom. Sad se čini da je posećivala vas oboje."
<BR>&nbsp;&nbsp;&nbsp;&nbsp;&nbsp;"Šunjao si se ispred nečijih prozora, Krvavi? Ne treba to raditi."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Uređaj za prisluškivanje", reče Svila i uzdahnu. "Razočaran sam. Mislio sam da možda postoje neka tajna vrata iza jedne od ovih velikih slika. Kad sam bio klinac, knjige za dečake bile su pune takvih prolaza, ali u stvarnosti nisam nikad nijedan video."
<BR>&nbsp;&nbsp;&nbsp;&nbsp;&nbsp;"Znao si da ću doći?"
<BR>&nbsp;&nbsp;&nbsp;&nbsp;&nbsp;"Pretpostavio sam da bi mogla doći. Želiš li čuti celu stvar?"
<BR>&nbsp;&nbsp;&nbsp;&nbsp;&nbsp;Mejtera Mermer bučno šmrknu. "Ja želim, Patera."
<BR>&nbsp;&nbsp;&nbsp;&nbsp;&nbsp;"Želeo bih da ne praviš taj zvuk", reče on Mermeri.
<BR>&nbsp;&nbsp;&nbsp;&nbsp;&nbsp;"Dobro, neću. Neću često. Ali Krvavi je moj sin; hoću da kažem, imam pravo da znam."
<BR>&nbsp;&nbsp;&nbsp;&nbsp;&nbsp;"Dobro, evo, ispričaću sve", reče Svila, tonući još dublje unazad u fotelju, očiju poluzatvorenih. "U hieragdan sam išao pešice kroz grad sa Njegovom svesnošću, a potom od Istočnog Kraja do Erminovog hotela; u tim prostorima grad je bio približno napola podeljen između ustanika Mejtere Nane i gardista vernih Ajuntamientu. Odspavao sam nekoliko sati u hotelu, kao što vam već rekoh; kad sam se probudio, stekao sam utisak da je polovina garde prešla na stranu Mejtere Nane."
<BR>&nbsp;&nbsp;&nbsp;&nbsp;&nbsp;Mejtera Mermer reče: "Koliko ja čujem, cela Garda osim Druge brigade."
<BR>&nbsp;&nbsp;&nbsp;&nbsp;&nbsp;"E, dobro. Pre nego što sam doveden ovde, bio sam u tunelima, ili u podrumu, tako da nisam mnogo video; ali ovde sam video Savetnike. Stekao sam utisak da lično komanduju svojim snagama, odavde i zaključio da oni to ne bi radili da situacija nije kritična. A ti reče da si dopešačila ovde sa decom, i još pomenu generalicu iz Trivigauntea..."
<BR>&nbsp;&nbsp;&nbsp;&nbsp;&nbsp;"Sabu. To je, u duši, veoma dobra žena, koliko sam je ja videla, mada vrlo krupna i sklona gojenju."
<BR>&nbsp;&nbsp;&nbsp;&nbsp;&nbsp;"Koliko shvatam, njen vazdušni brod nas je napao kad smo se Njegova svesnost i ja vozili Usikovom lebdelicom."
<BR>&nbsp;&nbsp;&nbsp;&nbsp;&nbsp;"Njen vazdušni brod je bio iznad grada, svakako. Pucao je i bacao eksplozive. Ogroman je."
<BR>&nbsp;&nbsp;&nbsp;&nbsp;&nbsp;"Tvoj doktor Ždral je bio trivigauntski uhoda", reče Svila Krvu. "To si, valjda, već saznao. On mi je jednom prilikom, u šali, rekao da ako mi zatreba pomoć, treba samo da ga ubijem. Imao je u prsima jednu napravu koja je slala signale, da bi se znalo gde je on i da li njegovo srce kuca. Ubijen je u utorak ujutro, zbog jednog nesporazuma. Pretpostavljam da je i napad na nas bio posledica neke takve zabune - Trivicama je rečeno da je Garda protiv nas. Kad su videle letelicu Garde, okruženu odredom gardijske konjice, napale su je."
<BR>&nbsp;&nbsp;&nbsp;&nbsp;&nbsp;"Ne vidim kakve to ima veze sa mnom", othuknu Krv.
<BR>&nbsp;&nbsp;&nbsp;&nbsp;&nbsp;"Ima svake veze s tobom", reče mu Svila, "i eto još jedne stvari koju sam dobro ocenio. To je, zapravo, moja jedina procena za koju se pokazalo da je u celosti tačna. Borio si se za jednu izgubljenu stvar; znao si da ova kuća može biti uništena, a ti u njoj ranjen ili ubijen. Znao si za tunele; nema sumnje da si i silazio u njih. Boravio sam i ja, kao što rekoh, u njima - mnogo više nego što sam želeo. Nisam mogao ni da zamislim da ćeš ti ostaviti kuću u plamenu i otići pešice niz tunele, osim ako zaista nikakve alternative ne bi imao."
<BR>&nbsp;&nbsp;&nbsp;&nbsp;&nbsp;"Prokleto teško sam rintao da bih stekao ovo ovde."
<BR>&nbsp;&nbsp;&nbsp;&nbsp;&nbsp;"Ne upotrebljavaj takve reči, Krvavi, ne dolikuju ti."
<BR>&nbsp;&nbsp;&nbsp;&nbsp;&nbsp;"Jesam! Vaša vrsta misli da je to lako. Samo jedan pogrešan potez, i ode u Glavni procesor; i tako svaki dan, a nigde nikog da me podrži, nigde nikog, dok nisam našao Mošija. Tek u njega sam mogao imati poverenja. Vas dvoje biste precrkli posle nedelju dana takvog života. Precrkli, ej, ej! Dvanaest godina sam ja rintao kao najveći mučenik pre nego što sam se prvi put ukakio na ovom mestu."
<BR>&nbsp;&nbsp;&nbsp;&nbsp;&nbsp;"Krvavi!"
<BR>&nbsp;&nbsp;&nbsp;&nbsp;&nbsp;"Ja ću samo nagađati", reče Svila, "i to, priznajem, ne na osnovu nekog veoma dobrog poznavanja tvojih mentalnih procesa; ali moj je utisak da si ti još od juće uveče gledao kako bi mogao preći na našu stranu."
<BR>&nbsp;&nbsp;&nbsp;&nbsp;&nbsp;"A šta je zeznuti Ajuntić ikad uradio za mene? Cedili su me, a dobijali onako ogroman mito i nebrojene usluge, svakog meseca. I zatvarali moje lokale, da bi u javnosti stvorili bolji utisak o sebi. Šta ja dugujem Ajuntiću?"
<BR>&nbsp;&nbsp;&nbsp;&nbsp;&nbsp;"Pojma nemam. Onda je, pre oko jednog sata, možda, tvoja majka ušla u sliku, tvrdeći da želi mene spasti, što sigurno i jeste njena osnovna misija danas, ali očigledno sposobna da utiče na drugu stranu i željna da spase i tebe. I zbog svega toga sam očekivao, kad sam video da Mejtera želi da ostanemo u ovoj sobi, da ćeš ti iskoračiti iza neke slike." Svila se nasmeši, pa slegnu ramenima, kao da se izvinjava.
<BR>&nbsp;&nbsp;&nbsp;&nbsp;&nbsp;Gljiva ih sve iznenadi, rečima: "Da li biste voleli da ja pogledam šta oni rade?"
<BR>&nbsp;&nbsp;&nbsp;&nbsp;&nbsp;"Ja bih radije da ti pojedeš nešto", reče joj Svila, "ali u ovoj sobi verovatno nema nikakve hrane. Idi, pogledaj, ako će Lav za to vreme da se ponaša lepo."
<BR>&nbsp;&nbsp;&nbsp;&nbsp;&nbsp;Čekao je, ali nije dobio, odgovor od nje.
<BR>&nbsp;&nbsp;&nbsp;&nbsp;&nbsp;"Mala ode." Orebovo graktanje bilo je, sad, jedva čujno. "Ne ovde." Lav se opruži po podu i sklopi oči.
<BR>&nbsp;&nbsp;&nbsp;&nbsp;&nbsp;"Štaviše, čudilo me je da nisi uskočio i ranije", reče Svila Krvu tonom običnog razgovora, kao da je sve najnormalnije. "Ali, naravno, morao si prvo otići po Gljivu i obući je, a možda je malo i oprati uz pomoć jedne od tvojih sobarica; nisam se dosetio toga. Sad me čudi jedna stvar: zašto je Gljiva smatrala da mora poslati Lava ispred sebe."
<BR>&nbsp;&nbsp;&nbsp;&nbsp;&nbsp;"A jel ga ona poslala?" upita Krv, pogledom radoznalo odmeravajući svoju usvojenu kćer.
<BR>&nbsp;&nbsp;&nbsp;&nbsp;&nbsp;"Čini se da jeste. Lava je sigurno video, ili, još verovatnije, čuo, moj ptican Oreb. Nekoliko puta nam je rekao da se 'maca' šunja oko nas."
<BR>&nbsp;&nbsp;&nbsp;&nbsp;&nbsp;"Gljiva verovatno nije znala da se vojnici neće plašiti linksa", reče Mermera.
<BR>&nbsp;&nbsp;&nbsp;&nbsp;&nbsp;Oreb progunđa svoju ocenu. "Maca loša."
<BR>&nbsp;&nbsp;&nbsp;&nbsp;&nbsp;"Nemoj ti to mnogo glasno, da te on ne čuje", upozori ga Svila.
<BR>&nbsp;&nbsp;&nbsp;&nbsp;&nbsp;"Lepo je od tebe što si nam se pridružio, Krvavi", reče Mejtera Mermer, zaglađujući mantiju na nogama. "To će biti i korisno za tebe, svakako, kao što Patera kaže. Ali i veoma rizično."
<BR>&nbsp;&nbsp;&nbsp;&nbsp;&nbsp;Krv ustade. "Znam ja to. Ti mene ne ceniš mnogo, je li, Kalde?"
<BR>&nbsp;&nbsp;&nbsp;&nbsp;&nbsp;"Mislim da si izuzetno promućuran", reče mu Svila. "Rado ću imati tvoj lukavi um na našoj strani. Što se tiče morala, znam da toga nemaš."
<BR>&nbsp;&nbsp;&nbsp;&nbsp;&nbsp;"Pukovnik Usik", reče Krv, čineći pokret azofom. "On je, koliko čujem, tvoj čovek. Ta Generalica Saba, ona zastupa Rani od Trivigauntea, a pukovnik Usik tebe."
<BR>&nbsp;&nbsp;&nbsp;&nbsp;&nbsp;"Generalisimo Usik."
<BR>&nbsp;&nbsp;&nbsp;&nbsp;&nbsp;Krv prezrivo frknu. "Ti poklanjaš njemu poverenje, a nećeš meni, a on je već godinama u mom džepu."
<BR>&nbsp;&nbsp;&nbsp;&nbsp;&nbsp;Mejtera Mermer reče: "Sedi, Krvavi. Osim ako ne nameravaš da učiniš nešto?"
<BR>&nbsp;&nbsp;&nbsp;&nbsp;&nbsp;"Hoću piće, ali pošto ga Kalde, izgleda, neće, držaću čvrsto ovaj azof dokle god je ris tu. Mama, da li bi mi smućkala jedno piće?"
<BR>&nbsp;&nbsp;&nbsp;&nbsp;&nbsp;"Svakako." Ona ustade. "Sa malo više džina, pretpostavljam?"
<BR>&nbsp;&nbsp;&nbsp;&nbsp;&nbsp;Svila poče: "Mejtera, ako ti nije teško..."
<BR>&nbsp;&nbsp;&nbsp;&nbsp;&nbsp;"I sa ledom. Led je iza velikih vrata, dole."
<BR>&nbsp;&nbsp;&nbsp;&nbsp;&nbsp;"Vrlo rado. Hoćeš rakiju ili..." Ona osmotri boce. "Ovde ima finog crvenog vina, Patera."
<BR>&nbsp;&nbsp;&nbsp;&nbsp;&nbsp;"Ja bih samo vodu sa ledom, molim te. Isto će i Gljiva, verujem."
<BR>&nbsp;&nbsp;&nbsp;&nbsp;&nbsp;Krv otrese glavom. "Bez leda, mama. Ako vidi led, ona će baciti celu čašu. Veruj mi - znam."
<BR>&nbsp;&nbsp;&nbsp;&nbsp;&nbsp;"Jadan tica!"
<BR>&nbsp;&nbsp;&nbsp;&nbsp;&nbsp;"I čašu obične vode za Oreba, Mejtera, zamolio bih te. Ako je ostaviš na vrh ormana, verujem da će on sići da je pije."
<BR>&nbsp;&nbsp;&nbsp;&nbsp;&nbsp;"Voda, obična, za Oreba", reče Mejtera protežući se desnom rukom uvis i dižući se na prste, pri čemu se ukazaše dva-tri centimetra njene srebrnaste noge. Ona ostavi nisku, široku čašu punu vode na orman i nastavi: "Soda-voda sa ledom za Pateru; led, džin i soda-voda za tebe, Krvavi. Soda-voda za moju unuku, bez leda ali hladna, fina." Stavljajući poslednju čašu pred Gljivu, ona reče: "Moram kazati da ona ne izgleda kao da si se o njoj valjano brinuo."
<BR>&nbsp;&nbsp;&nbsp;&nbsp;&nbsp;Krv dohvati piće. "Nju hranimo uglavnom na silu. Odeću potrga sa sebe."
<BR>&nbsp;&nbsp;&nbsp;&nbsp;&nbsp;"Ko je bila njena majka?" upita Svila.
<BR>&nbsp;&nbsp;&nbsp;&nbsp;&nbsp;"Nije ona imala majku." Krv otpi jedan gutljaj, a onda nezadovoljno pogleda čašu. "Znaš za sleđene embrione? Ponekad se ukaže mogućnost da ih kupiš, ako ih želiš, ali ne dobiješ uvek ono za šta si platio."
<BR>&nbsp;&nbsp;&nbsp;&nbsp;&nbsp;Prisetivši se grudvica trulog tkiva na podu, Svila se strese od užasa.
<BR>&nbsp;&nbsp;&nbsp;&nbsp;&nbsp;"Stari Kalde, koji se zvao Tusah, navodno je radio takve stvari. Saznalo se posle njegove smrti. Odlučio sam da pokušam i ja. Da kupim zametak koji će imati neke, tako, jezive moći. Sredio sam da jedna od naših devojaka iznese tu trudnoću."
<BR>&nbsp;&nbsp;&nbsp;&nbsp;&nbsp;"Uspeo si, dakle, da kupiš tako nešto? Embrion koji se u nečijoj materici razvio u osobu sa Gljivinim moćima?"
<BR>&nbsp;&nbsp;&nbsp;&nbsp;&nbsp;Krv sumorno klimnu glavom. "Kao što rekoh, kupac ne dobije uvek ono što je hteo da kupi, ali ja sam dobro pazio, pa sam dobio. Ona to ima. Ima, al je luda. Oduvek bila."
<BR>&nbsp;&nbsp;&nbsp;&nbsp;&nbsp;"Angažovao si specijalistu da operiše njen mozak."
<BR>&nbsp;&nbsp;&nbsp;&nbsp;&nbsp;"Dabome, u pokušaju da je izlečimo, al nije uspelo. Da je uspelo, sad b' ja bio Kalde."
<BR>&nbsp;&nbsp;&nbsp;&nbsp;&nbsp;"Gljiva je meni prijatelj", reče mu Svila. "Bilo je, možda, teško s njom, ali mi je pomagala, nesumnjivo. Uveren sam da oseća naklonost prema meni; a dobri bog može posvedočiti koliko silno ja želim da pomognem njoj."
<BR>&nbsp;&nbsp;&nbsp;&nbsp;&nbsp;Orebu nije promakla jednina koju je upotrebio. "Do-bri bog?"
<BR>&nbsp;&nbsp;&nbsp;&nbsp;&nbsp;"Hmmm, trebalo je da dodam: Izvanaš."
<BR>&nbsp;&nbsp;&nbsp;&nbsp;&nbsp;Gljiva reče: "Raspravljaju o tebi." Njeg glas je zvučao slabo i udaljeno; čaša je mirovala, nedirnuta, na stolu ispred nje.
<BR>&nbsp;&nbsp;&nbsp;&nbsp;&nbsp;Svila otpi malo iz svoje čaše, pazeći da ne pije premnogo niti prebrzo. "Muškarci i žene rađaju decu iz svojih tela, vođeni trenutnom željom. Mi, auguri, silnu graju dižemo protiv toga; ali takvo njihovo ponašanje, iako je neoprostivo, bar nije nerazumljivo. Ponesu ih emocije, zanese ih trenutak. Da nije toga, možda bi sad celi Svitak zvrjao prazan. Ali usvajanje je promišljeni čin, koji se ne može obaviti bez saradnje bar jednog advokata i jednog sudije. Zbog toga usvojitelj ne može reći: 'Nisam znao šta činim', ili: 'Nisam mislio da će tako ispasti'. I inače takva pravdanja ne vrede ništa, ali usvojitelj nema pravo ni na njih."
<BR>&nbsp;&nbsp;&nbsp;&nbsp;&nbsp;"Misliš ti da sam ja znao da će ona ispasti ovakva? Bila je beba." Krv se besno zapilji u svoju kćer. "Ja sam, Patera, dvostruko stariji od tebe, možda i više. Kad budeš imao godina koliko ja, možda ćeš se i ti kajati zbog poneke sitnice u svom životu."
<BR>&nbsp;&nbsp;&nbsp;&nbsp;&nbsp;"Već se kajem zbog mnogih stvari."
<BR>&nbsp;&nbsp;&nbsp;&nbsp;&nbsp;"To ti samo misliš. Kao, zbog žena, je li. Zbog Zu. Idi, beži, šta to ima veze?" Krv ostavi čašu na stočić i obrisa vlažan levi dlan o pantalone. "Ja ne marim mnogo za ženske. A ne bi ni ti, da si se bavio mojim zanatom tako dugo. Počeo sam kad mi je bilo sedam ili osam godina, bio sam prljavo derište koje je prilazilo muškarcima na pijaci. Bilo je što je bilo; ostaje činjenica da je Gljiva najverovatnije jedino dete koje ću ikad imati."
<BR>&nbsp;&nbsp;&nbsp;&nbsp;&nbsp;Mejtera Mermer mu reče: "Jedina unuka koju ću ja ikada imati, Krvavi. Ako ti nećeš da je neguješ kako valja i treba, ja ću."
<BR>&nbsp;&nbsp;&nbsp;&nbsp;&nbsp;Videlo se da se Krv silno ljuti. "A-ha. Kao mene, dakle?"
<BR>&nbsp;&nbsp;&nbsp;&nbsp;&nbsp;"Bilo bi bolje da govorimo tiše", reče Svila. "Oni nemaju pojma da si ti ovde."
<BR>&nbsp;&nbsp;&nbsp;&nbsp;&nbsp;"Ma, kamo sreće da i nisam." Osmeh iskrivi Krvove usne. "To bi bila provala, a? Ubijen pri pokušaju da zaradi dve-tri parice na pijaci. Ssss, Patera, Patera! Oš upoznaš moju sestricu? Vruća je ko vruća jagnjetina."
<BR>&nbsp;&nbsp;&nbsp;&nbsp;&nbsp;"Krvavi, ne pričaj tako!"
<BR>&nbsp;&nbsp;&nbsp;&nbsp;&nbsp;"Zakasnila si malo sa tim upozorenjem, mama!"
<BR>&nbsp;&nbsp;&nbsp;&nbsp;&nbsp;Ne čekajući nikakav odgovor, on se okrete Svili. "Da predložim ja jednu pogodbu. Ako prihvatiš, dogovorimo se, pa ću učiniti sve što najbolje mogu da te odavde izvedem živog i čitavog."
<BR>&nbsp;&nbsp;&nbsp;&nbsp;&nbsp;Svila otvori usta da nešto kaže.
<BR>&nbsp;&nbsp;&nbsp;&nbsp;&nbsp;"Mislim i tebe, i drugog augura, mamu, i onu veliku ribu iz Orhine kuće. Pa čak i ovog tvog vrana. Sve vas. Važi?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Ako ne prihvatiš, ja ispadam kroz prozor, jel ti jasno? Nema ljutnje, al ni pogodbe."
<BR>&nbsp;&nbsp;&nbsp;&nbsp;&nbsp;"Mogao bi neko da te ubije dok prolaziš kroz prozor, Krvavi", upozori ga Mejtera Mermer. "Iznenađuje me da već nisu pucali na tebe, i na moju unuku."
<BR>&nbsp;&nbsp;&nbsp;&nbsp;&nbsp;Krv odmahnu glavom. "Prekid vatre je, znaš? A azof ću zavući pod tuniku. Neće pobunjenici pucati na nenaoružanog tipa i jednu mršulju koji se nešto pentraju, ali ne blizu zida."
<BR>&nbsp;&nbsp;&nbsp;&nbsp;&nbsp;"To ti dođe kao neki tajni prolaz", reče Mejtera, sa sjajem zabavljenosti u očima.
<BR>&nbsp;&nbsp;&nbsp;&nbsp;&nbsp;"I jeste." Krv priđe prozoru. "Dakle, Kalde, evo šta ja kažem. Preći ću na tvoju i Naninu stranu, sa svim mojim prnjama i drugarima, i gledaću da se svi izvučemo glatko. Posle toga ću prepisati tvoj mantejon tebi, za iznos od jedne karte 'i još ponešto rečeno', kako to mi kažemo. A tu jednu kartu mi možeš dugovati."
<BR>&nbsp;&nbsp;&nbsp;&nbsp;&nbsp;Čekao je da Svila progovori, ali Svila ne reče ništa.
<BR>&nbsp;&nbsp;&nbsp;&nbsp;&nbsp;"Kad se izvučemo, ostajem tvoj ortak. Koliko sam ja usluga dao Ajuntiću! Mogu i tebi, pa i hoću; činiću sve što mogu. Imam Gljivu, zapamti to", Krv naklonom glave pokaza ka njoj, "a sad znam šta sve ona može izvesti. Lemurova rulja nema ništa ni upola tako dobro."
<BR>&nbsp;&nbsp;&nbsp;&nbsp;&nbsp;Svila otpi još malo vode.
<BR>&nbsp;&nbsp;&nbsp;&nbsp;&nbsp;"Priča priča", progunđa Oreb. Nije bilo jasno da li time navodi Krva da još nešto kaže, ili se buni zbog suvišne priče.
<BR>&nbsp;&nbsp;&nbsp;&nbsp;&nbsp;"A evo šta tražim od tebe, Kalde. Nikakve pare, samo tri stvari. Prvo, da svu ostalu moju imovinu zadržim. To znači nekretnine, moje fondove u fisku i ostalo. Drugo, da ostanem u poslu. Ne tražim da ga učiniš legalnim, čak to i ne želim, samo mi nemoj zatvarati kuće. Najzad, da nikom ništa ne moram plaćati preko iznosa redovnog poreza. Otvoriću ti moje poslovne knjige, ali neću davati nikakve pare na mutno, kao mito. Razumeš ti mene?"
<BR>&nbsp;&nbsp;&nbsp;&nbsp;&nbsp;Krv se nasloni na prozorski okvir. "Osmotri stvari, pa ćeš videti da ti nudim nešto što se samo poželeti može. Dajem ti punu, neograničenu podršku, plus izvesnu vrednu imovinu, a samo tražim da me ostaviš na miru. Da zadržim ono što je moje, i da zarađujem za život, i da se ne obrušavaš na mene jače nego na ma koga drugog. Šta veliš?"
<BR>&nbsp;&nbsp;&nbsp;&nbsp;&nbsp;Svila još nekoliko sekundi nije rekao ništa. Trupkanje teških metalnih nogu sa gumenim đonovima dopiralo je, tiho, iz predsoblja, s one strane vrata od rezbarenog lešnikovog drveta, povremeno prekidano Potovim oštrim tonovima; čipkane zavese su se blago pomicale i šaputale u prohladnom povetarcu sa prozora.
<BR>&nbsp;&nbsp;&nbsp;&nbsp;&nbsp;"Očekivao sam da ću biti stavljen na probu", reče Svila, bacajući pogled na svoju čašu. Iznenadio se videći da je popio već više od pola vode. "Da će me Izvanaš testirati. On je oprobavao i moje telesne moći; bio sam siguran da će uskoro oprobati i moju moralnu čvrstinu. Kad si počeo govoriti, rekoh sebi: to je to. Ali ova nedoumica tako je laka!"
<BR>&nbsp;&nbsp;&nbsp;&nbsp;&nbsp;Lav diže glavu i pogleda ga upitno, onda ustade, proteže se i priđe nečujno, na svojim jastučastim šapama, Svili; protrlja mišićavo, gipko telo o Svilina kolena.
<BR>&nbsp;&nbsp;&nbsp;&nbsp;&nbsp;Mejtera Mermer prstom pripreti sinu. "Ono što si do sada radio veoma je nevaljalo, Krvavi. Prodaješ rđu, tačno? Dabome. To sam i mislila."
<BR>&nbsp;&nbsp;&nbsp;&nbsp;&nbsp;"Kao prvo", reče Svila Krvu, "moraš mi predati moj mantejon - a to ćeš i učiniti, ovog trenutka. Ako nisi doneo kupoprodajni ugovor, iskoči kroz prozor i donesi ga. Čekaću."
<BR>&nbsp;&nbsp;&nbsp;&nbsp;&nbsp;"Doneo sam", priznade Krv. Izvuče iz jednog od unutrašnjih džepova tunike jednu ispresavijanu hartiju.
<BR>&nbsp;&nbsp;&nbsp;&nbsp;&nbsp;"Dobro. Moj majtejon, za tri karte."
<BR>&nbsp;&nbsp;&nbsp;&nbsp;&nbsp;Krv ode do pisaćeg stočića koji je bio načinjen od drveta sa intarzijama. Posle nekog vremena, Gljiva takođe ustade. Njena su usta nečujno radila, kao da izgovaraju mukotrpne, škriputave poteze Krvovog pera.
<BR>&nbsp;&nbsp;&nbsp;&nbsp;&nbsp;"Nisam neki mnogo školovan", reče Krv posle dužeg vremena, "ali, evo, Patera, to ti je. Morao sam da potpišem Mošusovo ime, al ne bi trebalo da bude problema s tim. On je meni dao punomoćje da ga mogu potpisati uvek i svuda."
<BR>&nbsp;&nbsp;&nbsp;&nbsp;&nbsp;Mastilo još nije bilo suvo; Svila je, čitajući, blago mahao papirom. "Lepo, lepo." Uze iz džepa tri od Ustavicinih zlatnih kartica i dade ih Krvu.
<BR>&nbsp;&nbsp;&nbsp;&nbsp;&nbsp;"Učinićeš sve što je u tvojoj moći da borbe prestanu bez ikakvog daljeg gubitka ljudskih života", reče on Krvu. "Tako ću isto i ja, naravno. Ako budem Kalde kad se ovo završi, što ti, očigledno, očekuješ, biće podignuta optužnica protiv tebe za sve zločine koje si, eventualno, počinio. Radiće se po zakonu. Neće se ni na koji način iskorišćavati tvoj poseban položaj, da se od tebe nešto iznudi; ovo što sam maločas iznudio, poslednji je takav slučaj. To ti je veliki ustupak, ali ja ga činim. Upozoravam te, međutim, da se ni na jednu tvoju krivicu neće zažmuriti. Ako se nađe da si za nešto kriv, a ja očekujem da će se naći, zamoliću sud da uzme u obzir i svu pomoć koju si dao našem gradu u ovom presudnom vremenu. Jesam li jasan?"
<BR>&nbsp;&nbsp;&nbsp;&nbsp;&nbsp;Krv je besno zurio u njega. "Iznudio si tu nekretninu od mene, lažno se predstavljajući."
<BR>&nbsp;&nbsp;&nbsp;&nbsp;&nbsp;"Jesam." Svila klimnu glavom. "Počinio sam krivično delo da bih ispravio jednu nepravdu koja je narodu mog kvarta naneta jednim ranijim krivičnim delom. Zašto bi ljudi kao što si ti imali slobodu da čine šta god i kad god hoće, uz jemstvo da sami nikad neće biti ničije žrtve? Ako budeš hteo, možeš uložiti žalbu na moj postupak, kad mir bude ponovo uspostavljen. Imaš svedoka, naime, tvoju majku."
<BR>&nbsp;&nbsp;&nbsp;&nbsp;&nbsp;Još jednom je potapšao linksa, a onda ga odgurnuo. "Međutim, ne bih ti preporučio da kao svedoka pozivaš tvoju usvojenu kćer. Ona nije sposobna da nastupa kao svedok, a mogla bi reći sudu i kako su rođeni ovi tvoji kućni ljubimci."
<BR>&nbsp;&nbsp;&nbsp;&nbsp;&nbsp;"Bolje da ne izvodiš ni mene na svedočenje, Krvavi", reče mu Mermera. "Morala bih reći sudu da si pokušao da potkupiš našeg Kaldea."
<BR>&nbsp;&nbsp;&nbsp;&nbsp;&nbsp;"Dolaze", saopšti Gljiva Svili. "Savetnik Loris je završio razgovor sa Savetnikom Tarsierom kroz staklo. Odlučili su da te ubiju i da pošalju tvoje telo buntovnicima. Da ga odnese ova žena koja je ubila Mošusa."
<BR>&nbsp;&nbsp;&nbsp;&nbsp;&nbsp;Svila se skameni, očiju uprtih u Krva.
<BR>&nbsp;&nbsp;&nbsp;&nbsp;&nbsp;Oreb graknu: "Pazi!"
<BR>&nbsp;&nbsp;&nbsp;&nbsp;&nbsp;Mejtera Mermer, nagonski, posegnu rukom ka sinu, pokretom koji je značio molbu za oproštaj i razumevanje.
<BR>&nbsp;&nbsp;&nbsp;&nbsp;&nbsp;Njegov stisak oko drške azofa se steže; treperavi užas azofnog sečiva predvoji vasionu, ostavljajući Mejteru Mermer sa jedne strane, a njenu pruženu ruku sa druge strane. Ruka pade na pod, a užasavajući diskontinuitet pojuri, istim zamahom, gore i zasu ih kišom gipsa i pokidanog građevinskog drveta i trske. Svila uzviknu upozorenje, ali prekasno; i pokuša, nerazumno, da zaštiti Mejteru, Ksipiasovim štapom, od sečiva koje se počelo spuštati ka njoj.
<BR>&nbsp;&nbsp;&nbsp;&nbsp;&nbsp;Tanka trščana cev odmah se rasprsla, pretvorivši se u razbuktalo iverje; ali sečivo azofa odskoči od dvoseklog čeličnog sečiva skrivenog unutra. Na čeliku se, međutim, pojavi udubljenje, do polovine, i više od polovine, ukupne širine njegove.
<BR>&nbsp;&nbsp;&nbsp;&nbsp;&nbsp;Svili se tad učini da mu ruka sama leti napred - da je on najobičniji posmatrač, užasnut koliko i Mejtera i jednako razdvojen od sopstvene desnice. Vrata se, sa gromkim treskom o levi i o desni zid, širom otvoriše, a ruka ubode tim oštećenim mačem.
<BR>&nbsp;&nbsp;&nbsp;&nbsp;&nbsp;Iza narednika Peska i još jednog vojnika, jednako krupnog, nastupao je Poto, koji viknu: "Ubij ga!"
<BR>&nbsp;&nbsp;&nbsp;&nbsp;&nbsp;Mač je klizio napred, napred, kroz Krvovo grlo, sa jednakom lakoćom kao mantejonski žrtveni nož u grlo ovna.
<BR>&nbsp;&nbsp;&nbsp;&nbsp;&nbsp;"Da ubijem Kaldea?" reče Pesak, spustivši šaku na pištolj drugog vojnika.
<BR>&nbsp;&nbsp;&nbsp;&nbsp;&nbsp;Krvu nestade svetlo iz očiju, a kolena popustiše. Tanki dvosekli mač, sada obojen, do na domak oštećenog mesta, grimizno, Krvovom krvlju, kliznu nazad i izvuče se iz grla.
<BR>&nbsp;&nbsp;&nbsp;&nbsp;&nbsp;"Da, Kaldea!"
<BR>&nbsp;&nbsp;&nbsp;&nbsp;&nbsp;U jednom trenutku Svili se činilo da bi Mejtera Mermer trebalo da klekne, da bi hvatala Krvovu krv u neku posudu; možda se i njoj učinilo tako nešto, jer ona čučnu, pruživši preostalu ruku ka sinu dok je padao.
<BR>&nbsp;&nbsp;&nbsp;&nbsp;&nbsp;Svila se okrete, sa mačem u ruci. Peskov pištolj sa debelom municijom više nije bio uperen u njega, ako je ikad i bio. Pesak opali; drugi vojnik takođe, samo delić sekunde kasnije. Poto se sruči na pod; njegovo lice bilo je otromboljeno od zaprepašćenja.
<BR>&nbsp;&nbsp;&nbsp;&nbsp;&nbsp;"Drži ovo, Patera", govorila je Mejtera Mermer, gurajući mu azof u šaku. "Uzmi dok te nisam posekla njime."
<BR>&nbsp;&nbsp;&nbsp;&nbsp;&nbsp;On prihvati azof, a dade joj Ksipiasov upropašćeni mač koji ona postavi uspravno; dršku stisnu između svojih malih crnih cipela, a sečivo obrisa velikom maramicom koju istrese iz jednog rukava.
<BR>&nbsp;&nbsp;&nbsp;&nbsp;&nbsp;Oštro sudaranje peta, zveket oružja podignutog na pozdrav: Pesak i vojnik pored njega su salutirali. Vojnici i ljudi iza njih počeše takođe da zauzimaju stav mirno sa oružjem na pozdrav, gledajući pravo u Svilu. Svila im odgovori klimanjem glave, a onda, pošto mu se činilo da to nije dovoljno, iscrta u vazduhu i znak sabiranja.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
