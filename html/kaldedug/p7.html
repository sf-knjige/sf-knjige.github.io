<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. SLEPI BOG
<P>&nbsp;&nbsp;&nbsp;&nbsp;&nbsp;Oreb je, sa puno nade, odmeravao Kederov leš koji je Urus bacio na pod tunela. Pošto je to uradio, Urus je, brzo se okrenuvši, počeo da viče na Hamerstona. "Što mora ga nađemo? Aj kaži! Aj kaži mi, i ja ću ga tražim i četvoronoške, i puzećke..."
<BR>&nbsp;&nbsp;&nbsp;&nbsp;&nbsp;"Diži to, ti." Ne skidajući pogled sa Urusa, Hamerston se obrati Inkusu. "Patera, je li u redu da ja ovoga ubijem? Ali posle neću moći da nosim obojicu i istovremeno da pucam."
<BR>&nbsp;&nbsp;&nbsp;&nbsp;&nbsp;Inkus odmahnu glavom. "On je u nečemu u pravu, sine moj, zato, daj da to razmotrimo. Da li bi, doista, trebalo, a on to i pita, da nastavimo potragu za našim prijateljem Njorkom?"
<BR>&nbsp;&nbsp;&nbsp;&nbsp;&nbsp;"To ću ja prepustiti tebi, Patera. Pametniji si nego svi mi ostali, pametniji nego što bi bio sav ostatak grada kad ti u njemu ne bi živeo. Ja ću uraditi kako god ti kažeš i obezbediću da te i ovi biološki ljudi poslušaju."
<BR>&nbsp;&nbsp;&nbsp;&nbsp;&nbsp;"Hvala ti onoliko, sine moj." Inkus, koji je već bio silno umoran, sa zahvalnošću klonu na pod tunela. "Sedite svi. Da popričamo o ovome."
<BR>&nbsp;&nbsp;&nbsp;&nbsp;&nbsp;"Ne vidim zašto bismo", reče Šenila, i sama premorena, spustivši na tlo bacač protivoklopnih raketa. "Kamenko radi sve što mu kažeš, mogao bi da spljeska mene i Urusa kao dve muve. Ti naredi, mi ćemo izvršiti, jer moramo."
<BR>&nbsp;&nbsp;&nbsp;&nbsp;&nbsp;"Sedi, sedi. Kćeri moja, zar ne vidiš koliko ti je to nelogično? Tvrdiš da ste prisiljeni da izvršavate sve što ja kažem, a nećeš da ispuniš ni najjednostavniji zahtev."
<BR>&nbsp;&nbsp;&nbsp;&nbsp;&nbsp;"Ma, dobro, ajd." Ona sede; a Hamerston, spustivši tešku šaku Urusu na rame, prisili i njega da sedne.
<BR>&nbsp;&nbsp;&nbsp;&nbsp;&nbsp;"Gde Njor-ka?" Oreb je optimistički skakutao po vlažnom, sivom brodskom kamenu. "Gde Njor-ka?" Iako nije mogao uneti osećanja u te dve reči, Oreb je slutio da je, družeći se sa Njorkom, bliže Svili nego kad je u bilo kom drugom društvu. I crvena devojka je bliska Svili, ali ona ga je jednom prilikom gađala čašom, a Oreb to nije zaboravio.
<BR>&nbsp;&nbsp;&nbsp;&nbsp;&nbsp;"Doista, gde je?" Inkus uzdahnu. "Kćeri moja, ti me pozivaš da budem despot, ali istinito je ono što kažeš. Ja bih se mogao postaviti kao gospodar u odnosu na vas dvoje, ako bih se odlučio na tako nešto. Nije potrebno da se namećem našem prijatelju, koji me uvek posluša, jer je takva njegova volja, kao što ste se uverili. Ali ja nisam, po naklonosti, školovanju ili urođenom karakteru, blizak despotizmu. Uloga svetog augura jeste da vodi i savetuje, da svetovna lica usmerava ka bogatim poljima i nepresušnim izvorima, ako se mogu izraziti tako poetično.
<BR>&nbsp;&nbsp;&nbsp;&nbsp;&nbsp;Zato, razmotrimo gde smo i posavetujmo se jedni s drugima. Onda ću povesti molitvu, u kojoj ćemo svi učestvovati; gorljiva i odana nek bude, za svih Devetoro, da od njih usmerenje tražimo."
<BR>&nbsp;&nbsp;&nbsp;&nbsp;&nbsp;"I posle toga odlučimo?" upita Urus žustro.
<BR>&nbsp;&nbsp;&nbsp;&nbsp;&nbsp;"Posle toga ću ja odlučiti, sine moj." Uloživši dodatni napor, Inkus sede uspravnije. "Ali dozvolite da, kao prvo, uklonim izvesne netačnosti koje su se potkrale u našim razmatranjima." Obrati se Šenili. "Ti bi, kćeri moja, da me optužiš za despotizam. To je neučtivo, ali i sama učtivost ponekad mora ustuknuti pred svetom dužnošću ispravljanja. Mogu li te podsetiti na to da si ti, tokom skoro dva dana, tiranisala sve nas u onoj bednoj brodici? Tiranisala ponajviše mene, i to zloupotrebljavajući snagu našeg zlosrećnog prijatelja, za kojim sada gotovo pola dana tragamo?"
<BR>&nbsp;&nbsp;&nbsp;&nbsp;&nbsp;"Ne kažem ja da treba da odustanemo, Patera. To on kaže." Šenila prstom pokaza Urusa. "Ja sam za da ga nađemo."
<BR>&nbsp;&nbsp;&nbsp;&nbsp;&nbsp;"Tišina, kćeri moja. Nisam još završio sa tobom. Preći ćemo na njega dovoljno brzo. Zašto si nas, pitam, onako zlostavljala? Kažem..."
<BR>&nbsp;&nbsp;&nbsp;&nbsp;&nbsp;"Bila sam posednuta! Scila je bila u meni. Vi to znate."
<BR>&nbsp;&nbsp;&nbsp;&nbsp;&nbsp;"Ne, ne, kćeri moja. Neće to moći tako da prođe. Tvrdila si ti to isto, već mnogo sati, istim argumentom si otklanjala svu našu kritiku tvog ponašanja, zapravo argumentom veoma traljavim. Neće ti više vredeti. Bila si nametljiva, opresivna i okrutna. Zar su to osobine naše Scile Talasne? Tvrdim da nisu. Tokom ovog našeg zlehudog pešačenja, razmatrao sam sve što postoji zapisano o njoj, u Hrazmološkim spisima, ali i u našim predanjima. Da li je vladarski nastrojena? S time se možemo samo složiti. Plahovita, ponekad, možda. Ali nikada okrutna, nikada opresivna i nikada nametljiva." Inkus opet uzdahnu, skide cipele i poče milovati stopala puna plikova.
<BR>&nbsp;&nbsp;&nbsp;&nbsp;&nbsp;"Te zle crte, kćeri moja, nisu mogle biti Sciline. Bile su prisutne u tebi kad je ona došla, i tako duboko ukorenjene da je ona, usuđujem se reći, našla da je sasvim nemoguće da ih poništi. Ima nekih muškaraca, ili sam bar čuo da ima, koji uistinu više vole da žena preovlađuje, ali to su nesrećnici koje je priroda izobličila toliko da su napustili upravo ono što je prirodno. Naš jadni prijatelj Njorka, iako obdaren vrlo uočljivim vrlinama snage i muževne hrabrosti, jedan je od takvih nesrećnika, čini se. Ja to nisam, kćeri moja, i zahvaljujem Slatkoj Scili što nisam! Shvati da, što se tiče mene, a i mog visokog prijatelja koji je ovde prisutan, i u čije ime se usuđujem govoriti, mi ne tragamo za Njorkom tebe radi, nego isključivo njega samog radi."
<BR>&nbsp;&nbsp;&nbsp;&nbsp;&nbsp;"Pri-ča. Priča, priča", progunđa Oreb.
<BR>&nbsp;&nbsp;&nbsp;&nbsp;&nbsp;"Što se tiče tebe", reče Inkus, prenevši pažnju na Urusa, "ti, izgleda, zamišljaš da me slušaš samo zato što je pokraj nas moj prijatelj Hamerston. Zar nije tako?"
<BR>&nbsp;&nbsp;&nbsp;&nbsp;&nbsp;Urus je zlovoljno piljio u tunelski zid, levo od Inkusovog lica.
<BR>&nbsp;&nbsp;&nbsp;&nbsp;&nbsp;"Ćutiš, ćutiš", nastavi Inkus. "Pričamo, mnogo pričamo, žali se naš mali pernati prijatelj, i opet samo pričamo i pričamo. Nije nemoguće da si i ti takvog mišljenja. Ali zavaravaš se, sine moj, kao što si se zavaravao tokom celog svog života koji je, uveren sam, morao biti do krajnosti nesrećan." Inkus izvuče Njorkin igličar i uperi ga na utihlog Urusa. "Nije meni mnogo potreban moj prijatelj Hamerston, ako je reč o tebi, a ako je ova naša beskrajna pričancija na koju se žališ dospela svome svršetku, moglo bi se desiti da ono što će nastupiti iza nje bude manje nego ikad prijatno. Pozivam da mi na ovo bude odgovoreno."
<BR>&nbsp;&nbsp;&nbsp;&nbsp;&nbsp;Urus odmahnu glavom. Hamerston steže pesnice, očito jedva čekajući priliku da ga premlati do besvesti.
<BR>&nbsp;&nbsp;&nbsp;&nbsp;&nbsp;"Ništa? U tom slučaju, sine moj, iskoristiću priliku da ti ispričam nešto o meni samome, jer sam razmatrao i to, kao i mnoge druge stvari, dok smo pešačili, a biće u vezi sa onim što nameravam učiniti, kao što ćeš videti.
<BR>&nbsp;&nbsp;&nbsp;&nbsp;&nbsp;Rođen sam od roditelja sirotih, ali uspravnih, kao njihovo peto i poslednje dete. U vreme njihovog venčanja, svečano su se zarekli Ehidni da će dati besmrtnim bogovima jednog augura ili sibilu, najzreliji plod njihove veze i najsavršeniji mogući dar zahvalnosti koji se može ponuditi. O mojoj starijoj braći i sestrama neću kazati ništa. Ništa, naime, osim toga da se od njih nije ni moglo očekivati da išta postignu. U smislu, da se svete pobožnosti nije moglo u njima pronaći ništa više nego u onim grozomornim beštijama koje si ti, sine moj, natutkao da kidišu na nas. Rođen sam nekih sedam godina posle najstarijeg od moje braće, a taj je Butnjača, zvani i Femur. Da dočaraš sebi oduševljenje mojih roditelja, pozivam te, kad je proticanjem dana, tedana, meseci, pa i godina, postajalo tim jasnije da sam predodređen da se posvetim životu svete kontemplacije, obožavanja i obreda, daleko od iznudica koje zamajavaju većinu muškaraca. Shola me je, ako smem kazati, širom raširenih ruku prihvatila u zagrljaj. Njena toplina nije bila ništa manja od one sa kojom sam ja njoj, žurno, pristupio. Bio sam jednovremeno pobožan i brilijantan, a to je spoj koji se ne sreće često. Tako obdaren i opremljen, zadobio sam prijateljstvo starijih ljudi čiji su ukusi bili slični mom i koji su neštedimice uložili trud da mi pomognu u ostvarivanju mojih nauma.
<BR>&nbsp;&nbsp;&nbsp;&nbsp;&nbsp;Stiglo mi je obaveštenje, a ti možeš zamisliti moje oduševljenje, moj zanos sreće, da je koadjutor lično, ništa manje, dao pristanak da mu budem protonotar. Svim srcem sam prionuo na svoje dužnosti, na sastavljanje i sažimanja pisama i pismenih predstavki, vođenje delovodnog protokola, pečaćenje, arhiviranje i vađenje iz arhiva, rukovođenje kalendarom njegovih zakazanih obaveza i stotinu sličnih zadataka."
<BR>&nbsp;&nbsp;&nbsp;&nbsp;&nbsp;Inkus zaćuta. Posle nekog vremena, Šenila reče: "Tako mi Telksiepeje, nedelju dana bih mogla da spavam!" Naslonila se na tunelski zid i sklopila oči.
<BR>&nbsp;&nbsp;&nbsp;&nbsp;&nbsp;"Gde Njor-ka?" upita Oreb. Niko na to ne obrati ni najmanje pažnje.
<BR>&nbsp;&nbsp;&nbsp;&nbsp;&nbsp;"Svi smo mi do srži iscrpljeni, kćeri moja. Ja, ništa manje nego ti, ali možda sa više razloga nego ti, jer moje noge nisu tako dugačke, niti sam tako mlad, u čemu postoji razlika od deset ili više godina između nas, a nisam ni tako dobro uhranjen."
<BR>&nbsp;&nbsp;&nbsp;&nbsp;&nbsp;"Ja nisam nimalo dobro uhranjena danas, Patera", reče Šenila, ne otvorivši oči. "A ni ma ko od nas. Još od pre beskrajno dugo vremena nisam dobila ništa osim vode."
<BR>&nbsp;&nbsp;&nbsp;&nbsp;&nbsp;"Dok bejasmo na onom zlehudom brodiću, prisvajala si sebi hranu kako god ti se htelo, i koliko god ti se htelo, kćeri moja. Prepustila si Njorki i Kederu, pa čak i meni, miropomazanom auguru, samo one deliće hrane za koje si smatrala da su tvog prezira dostojni. Međutim, to si zaboravila, kažeš ti. Kamo sreće da i ja to mogu zaboraviti."
<BR>&nbsp;&nbsp;&nbsp;&nbsp;&nbsp;"Riba gla-va?"
<BR>&nbsp;&nbsp;&nbsp;&nbsp;&nbsp;Šenila slegnu ramenima, očiju i sad sklopljenih. "Dobro, Patera, izvinjavam se. Ne verujem da ćemo ovde, dole, ikada naći išta za jelo, ali ako nađemo, ili kad se vratimo kući, daću ti da prvi biraš parčiće koje voliš."
<BR>&nbsp;&nbsp;&nbsp;&nbsp;&nbsp;"Ja bih to odbio, kćeri moja. To je upravo poenta koju se trudim izvesti. Postadoh protonotar Njegove eminencije, kao što napomenuh. Uđoh u Palatu Prolokutorsku, ne kao posetilac sav zgromljen strahopoštovanjem, nego kao žitelj. Svako jutro prinosih na žrtvu po jednog malog goluba, goluždravca, u privatnoj kapeli ispod sale za prijem, pevajući svoje molitve praznim sedištima. Posle, u toj istoj ptici uživah kao u jelu - naime, za ručak. Svakog meseca ispovedah Pateru Bika, koji je protonotar Njegove svesnosti, a on mene. To je bio celokupni obim mojih augurskih dužnosti.
<BR>&nbsp;&nbsp;&nbsp;&nbsp;&nbsp;Ali s vremena na vreme Njegova eminencija mi je poveravao i izvesne zadatke koji su se imali obavljati u gradu - erande - i to one za koje je smatrao, ili se pravio da smatra, da su preteški za dečaka. Jedan takav erand doveo me je u ubogu selendru Limnu, kao što znaš. Sastojao se u tome da tragam za tobom, kćeri moja, a moja potraga je, na moju nesreću, bila uspešna. Ti si živela jednim životom koji je bio, ja neću reći pustolovan, ali buran. Zar ne?"
<BR>&nbsp;&nbsp;&nbsp;&nbsp;&nbsp;"Pa, bilo je malo gore-dole", reče Šenila.
<BR>&nbsp;&nbsp;&nbsp;&nbsp;&nbsp;"U mom životu nije, sa ishodom da sam za samog sebe zaključio da sam nesposoban. A da me je neko božanstvo obavestilo", Inkus zastade da gurne Njorkin igličar opet pod opasač, "da ću biti prinuđen da služim kao celokupna posada jedne ribarske lađe, da izbacujem vodu kofom, da rukujem jedrima, vezujem konopce i tako dalje, i et cetera, i to sve za vreme jedne od najžešćih oluja koje je Svitak ikada video, nazvao bih to savršeno nemogućim i izneo bez ustručavanja uverenje da bih od takvih naprezanja umro za manje od jednog sata. Ujedno bih obavestio pomenuto božanstvo da sam ja intelektualac, čovek koji sada u velikoj meri samo glumi da je sklon molitvama, jer je moja rana pobožnost ustupila, odavno, svoje mesto skeptičnosti. Da je tada taj bog nagovestio da ću postati čovek od akcije, ja bih proglasio da je to ispod mog nivoa, i još bih smatrao da sam dostigao znatne dubine mudrosti."
<BR>&nbsp;&nbsp;&nbsp;&nbsp;&nbsp;Urus reče: "More, da nije tebi toliki igličar i taj veliki hem, videli bismo mi."
<BR>&nbsp;&nbsp;&nbsp;&nbsp;&nbsp;Inkus klimnu glavom; njegovo okruglo, debeljušno, malo lice bilo je ozbiljno, a zubi, iskrivljeni prema napred, davali su mu izgled donekle sličan prugastoj veverici. "Naravno, naravno. Iz tog razloga ja ću tebe ubiti, sine moj, ili narediti Hamerstonu da te ubije, čim zapreti opasnost da izgubim bilo jedno, bilo drugo."
<BR>&nbsp;&nbsp;&nbsp;&nbsp;&nbsp;"Loš mali!" Nije bilo jasno da li Oreb ovo kaže o Inkusu ili o Urusu.
<BR>&nbsp;&nbsp;&nbsp;&nbsp;&nbsp;Šenila reče: "Ne misliš ti to ozbiljno, Patera."
<BR>&nbsp;&nbsp;&nbsp;&nbsp;&nbsp;"Oh, ali mislim najozbiljnije, kćeri moja. Reci im, kaplare. Da li ja mislim ono što kažem?"
<BR>&nbsp;&nbsp;&nbsp;&nbsp;&nbsp;"Naravno, Patera. Vidi. Šenila, Patera je biološki čovek, kao i ti, a biološke, kao što ste vas dvoje, zaista je lako ubiti. Zato ni ti ni on ne smete ništa rizikovati. Imate zarobljenika, i on mora u svakom trenutku da se ponaša besprekorno. Ako mu pružite makar i najmanju priliku, gotovo je, ubiće vas. Kad bih se ja pitao, ubio bih ga ovog časa, da se ne bi, ni slučajno, nešto desilo Pateri."
<BR>&nbsp;&nbsp;&nbsp;&nbsp;&nbsp;"On nam je potreban da nam pokaže kako se stiže do jame Alambrere, kao i do onih vrata od podruma Juzgada."
<BR>&nbsp;&nbsp;&nbsp;&nbsp;&nbsp;"Ali mi sad ne idemo ni ka jednom od ta dva odredišta, zar ne?" nastavi vojnik. "Što se tiče Juzgada, ja znam gde je i lako bih ga našao kad bih mogao odrediti gde smo. Prema tome, zašto ne bih ućutkao ovoga?" Hamerstonov pištolj sa debelom municijom okrenuo se, kao slučajno, ka Urusu; prst se, nekako, našao na obaraču.
<BR>&nbsp;&nbsp;&nbsp;&nbsp;&nbsp;"Srećan sam što mogu reći da nismo išli ka Alambreri", reče im Inkus. "Njorka je taj koji je želeo da ide tamo, iako za to, koliko sam ja mogao shvatiti, nije bilo nijednog dobrog razloga. Na žalost, nismo pošli ni ka Juzgadu, iako nam je Scila Talasna tako rekla. Moguće je da sam ja jedina ovde prisutna osoba koja pamti njena uputstva; uveravam vas da je rekla da idemo upravo u Juzgado."
<BR>&nbsp;&nbsp;&nbsp;&nbsp;&nbsp;"Ma, dobro", reče Šenila umorno. "Ja ti verujem."
<BR>&nbsp;&nbsp;&nbsp;&nbsp;&nbsp;"I treba da mi veruješ, kćeri moja, jer Scila je kroz tvoja usta govorila. Što me dovodi do druge teme. Ona je proglasila Njorku, mene i Kedera za svoje proroke i odredila da ću ja, posle sadašnje Njegove svesnosti, biti prolokutor. Keder je otišao iz ovoga Svitka, koji je prisustvom zla tako grozno zaražen, u bogatiji život Glavnog procesora. Možda bi ga Scila Hraniteljka mogla pozvati nazad, ako bi htela. Ja to ne mogu. Ako će naša potraga za Njorkom biti prekinuta, ili bar odložena, a priznajem da po mom mišljenju te dve mogućnosti imaju mnogo dobrih strana, onda od Scilinih troje ostajem samo ja.
<BR>&nbsp;&nbsp;&nbsp;&nbsp;&nbsp;Ranije sam se, ometan mnogim prekidanjima, trudio da objasnim svoj položaj. Pošto vas dvoje nemate strpljenja za moja obrazloženja, iako bi ona potrajala samo nekoliko trenutaka, iskazaću odmah zaključak. Ali da dobro slušate, oboje."
<BR>&nbsp;&nbsp;&nbsp;&nbsp;&nbsp;Inkusov glas postade jači. "Dokučio sam sebe, i kao čoveka i kao augura. Kao slugu Čoveka, možemo reći. Ali i kao slugu bogova, naročito. Ovde ste troje. Jedan me voli, dvoje mrze, čega nisam nesvestan."
<BR>&nbsp;&nbsp;&nbsp;&nbsp;&nbsp;"Ne mrzim ja tebe", pobuni se Šenila. "Dao si mi ovo da obučem kad mi je postalo hladno. Ne mrzi te ni Njorka. To ti samo misliš."
<BR>&nbsp;&nbsp;&nbsp;&nbsp;&nbsp;"Hvala ti, kćeri moja. Upravo htedoh reći da, po onome što su mi govorili moja braća auguri o stavu naroda koji dolazi u mantejone, i tamo najčešće važi upravo taj odnos koji pomenuh u vezi sa našom daleko malobrojnijom kongregacijom. Narode moj dobri, prihvatam je; u redu; prihvatam je. Svejedno i uprkos, činiću ja najbolje što mogu za svakoga od vas, uzdajući se u nagradu sa istoka."
<BR>&nbsp;&nbsp;&nbsp;&nbsp;&nbsp;"Vidiš?" Hamerston blago podgurnu Šenilu. "Šta sam ti rekao? Najplemenitiji čovek ukrcan na 'Svitak'."
<BR>&nbsp;&nbsp;&nbsp;&nbsp;&nbsp;Oreb nagnu glavu i pogleda Inkusa. "Gde Njor-ka?"
<BR>&nbsp;&nbsp;&nbsp;&nbsp;&nbsp;"Nije nigde u onom blistavom gradu koji nazivamo Razumom, bojim se", reče im Inkus napola šaljivo. "Počeo je da priča sa nekim. Gledao sam ga kako se obraća nekome, iako oko njega nije bilo nikog. Kad se oprostio od tog nevidljivog bića, odjurio je. Naš dobri kaplar ga je jurio, kao što ste videli, ali ga je u ovoj pomrčini izgubio."
<BR>&nbsp;&nbsp;&nbsp;&nbsp;&nbsp;"Ova zelena svetla ne rade onako kao što ljudi misle, znaš, Šenila", reče Hamerston. "Ljudi misle da ona samo tako puze, na bilo koju stranu, i da im je svejedno gde su. Međutim, nije tako. Ako je s jedne strane prostor bolje osvetljen, a s druge mračniji, svetla će puziti ka mraku, vidiš? Vrlo sporo; ali to je njihov način. Zato se uvek raspoređuju ravnomerno."
<BR>&nbsp;&nbsp;&nbsp;&nbsp;&nbsp;Šenila klimnu glavom. "Urus je rekao nešto o tome."
<BR>&nbsp;&nbsp;&nbsp;&nbsp;&nbsp;"Ako je prostor mali, rasporede se posle nekog vremena na najbolji način, pokriju sve, i više se i ne kreću mnogo, osim ako tokom dana puze sa željom da se udalje od prozora. Ali u velikim prostorima kao što je ovaj, idu na sve strane, jedino ne nadole, jer bi ih onda neko brzo pregazio i polomio."
<BR>&nbsp;&nbsp;&nbsp;&nbsp;&nbsp;"Mnogi od ovih tunela idu baš nadole", reče Šenila, "a ja sam i u njima videla svetla."
<BR>&nbsp;&nbsp;&nbsp;&nbsp;&nbsp;"Zavisi koliko je mračno dole i koliko je strm nagib. Ako je veoma strm, neće da silaze uopšte."
<BR>&nbsp;&nbsp;&nbsp;&nbsp;&nbsp;"Bilo je prilično strmo", reče Šenila, "a silazili smo baš dugo, ali smo kasnije krenuli jednim tunelom uzbrdo, sećaš se? Nije bio tako strm kao onaj nizbrdo; imao je svetla. Njime smo išli vrlo dugo."
<BR>&nbsp;&nbsp;&nbsp;&nbsp;&nbsp;"Ja mislim, kćeri moja..."
<BR>&nbsp;&nbsp;&nbsp;&nbsp;&nbsp;"Zato sam se zapitala da li bi Njorka pošao nagore, kao mi? Naime, on se malo otkačio."
<BR>&nbsp;&nbsp;&nbsp;&nbsp;&nbsp;"On je pretrpeo mentalni poremećaj", saopšti Inkus sa čvrstim uverenjem. "Ja bih se nadao da mu to neće trajno ostati, nego da će biti samo privremeno; ali, privremeno ili ne, on je izgubio sposobnost razumnog ponašanja."
<BR>&nbsp;&nbsp;&nbsp;&nbsp;&nbsp;"A-ha, a mi smo pošli tunelom nagore, kao što sam rekla, Patera. Nismo ludi, a znamo da treba ne samo naći Njorku, nego i izići na površinu. Ali ako je Njorka lud... Iskreno da ti kažem, svi vi muški izgledate meni ludi, ili gotovo svi, zato i ne obraćam mnogo pažnje na takve stvari. Ali ako je Njorka lud, možda je jurio samo nadole, jer je tako lakše. Trčao je, a to je mnogo lakše nizbrdo."
<BR>&nbsp;&nbsp;&nbsp;&nbsp;&nbsp;"Može biti neke istine u tome što govoriš, kćeri moja. Moramo to, dakle, imati na umu, ako naša rasprava dovede do zaključka da treba nastaviti potragu.
<BR>&nbsp;&nbsp;&nbsp;&nbsp;&nbsp;Mogu li sada svesti stvar? Pitanje je da li da nastavimo potragu ili da je obustavimo, bar privremeno, i pokušamo da se vratimo na površinu. Dopustite mi, molim vas, da izložim razloge za obe te mogućnosti. Nastojaću da budem sažet. Ako neko od vas bude imao nešto da doda, slobodno kažite kad ja završim.
<BR>&nbsp;&nbsp;&nbsp;&nbsp;&nbsp;Meni bi se činilo da postoji samo jedan razuman razlog za nastavljanje potrage, a to je onaj koji već pomenuh. Naime, Njorka je deo trojedne celine proroka, koju je Scila vaspostavila. Kao prorok, on je teodidakt, pa time i neprocenjivo vredan, kao što je i Keder bio. Iz tog, i samo iz tog razloga, dadoh uputstvo Hamerstonu da juri za njim, posle onog njegovog naglog odlaska. Isključivo iz razloga tog, produžih i traganje ovoliko. Jer prorok sam i ja. Jedini preostali, kao što rekoh."
<BR>&nbsp;&nbsp;&nbsp;&nbsp;&nbsp;"On je jedan od nas", reče Šenila. "Bila sam s njim u Limni pre nego što me je Scila posela, a pamtim, pomalo, i kako je izgledao u brodici. Ne možemo tek tako otići i ostaviti ga."
<BR>&nbsp;&nbsp;&nbsp;&nbsp;&nbsp;"Ne predlažem ni ja to, kćeri moja. Čuj me, molim te. Iscrpljeni smo i pregladneli. Kad se vratimo na površinu, sa Scilinim porukama, da njenu volju ispunjavamo, moći ćemo pribaviti hranu i odmoriti se. Štaviše, možemo povesti druge, koji će se pridružiti potrazi. Mi ćemo..."
<BR>&nbsp;&nbsp;&nbsp;&nbsp;&nbsp;Urus mu upade u reč. "Ej, jesi reko da mož i mi nešto kažemo? Mogu ja? Oće me pustiš il će kažeš ovom velikom hemu da me spuca?"
<BR>&nbsp;&nbsp;&nbsp;&nbsp;&nbsp;Inkus se osmehnu blago. "Moraš razumeti, sine moj, da ja, kao tvoj duhovni vođa, volim i tebe, ništa manje nego druge. Pretio sam tvome životu samo u onom smislu kako i zakon to čini, što će reći, samo u službi vaspitno-popravnog delovanja. Govori."
<BR>&nbsp;&nbsp;&nbsp;&nbsp;&nbsp;"Dobro, ja Njora ne volim nešto mnogo, al ako već misliš ga tražiš, pogrešan ti je način, reko bi ja. On je hteo da idemo do jame, pamtiš? Znači ako je otišo sam, mož bude tamo. Mož i mi odemo tamo, a ima tamo mnogi momci koji znaju ove tunele isto kolko ja; onda, što im ne kažemo šta je bilo pa da ga traže i oni?"
<BR>&nbsp;&nbsp;&nbsp;&nbsp;&nbsp;Inkus, lica zamišljenog, klimnu glavom. "To je doista predlog vredan razmatranja."
<BR>&nbsp;&nbsp;&nbsp;&nbsp;&nbsp;"Oni bi nas pojeli", reče Šenila.
<BR>&nbsp;&nbsp;&nbsp;&nbsp;&nbsp;"Riba glava?" Oreb doleprša na njeno rame.
<BR>&nbsp;&nbsp;&nbsp;&nbsp;&nbsp;"Da, kao što bi ti jeo riblje glave, Orebe. A mi bismo stvarno morali riblje glave imati, da bismo bili toliko ludi da tamo odemo."
<BR>&nbsp;&nbsp;&nbsp;&nbsp;&nbsp;"Ne bi pojeli mene", reče joj Hamerston. "Niti ma koga za koga ja kažem da se ne sme pojesti, dok sam ja prisutan."
<BR>&nbsp;&nbsp;&nbsp;&nbsp;&nbsp;"A sad, da se molimo." Inkus se spusti na kolena, a šake sastavi iza leđa. "Da se molbeno obratimo besmrtnim bogovima, a Scili posebno, da spasu i Njorku i nas, i da nas usmere ka putevima kojima žele da idemo."
<BR>&nbsp;&nbsp;&nbsp;&nbsp;&nbsp;"Ja mislio ti više ne padaš na te fazone."
<BR>&nbsp;&nbsp;&nbsp;&nbsp;&nbsp;"Ja sam susreo Scilu", reče Inkus Urusu svečano. "Video sam, svojim očima, veličanstvenost i moć te veoma velike boginje. Kako bi mi mogla sada vera popustiti?" Zagledao se u šuplji krst koji je visio sa njegovih brojanica: osmatrao ga je zamišljeno, kao da ga nikad pre toga nije video. "Patio sam i ja na onoj bednoj brodici i u ovim odvratnim tunelima. Za svoj život sam strahovao. Upravo glad i strah nas ka bogovima usmeravaju, sine moj. Doznao sam to, pa se čudim da se ti, očito paćenik, nisi odavno ka njima okrenuo."
<BR>&nbsp;&nbsp;&nbsp;&nbsp;&nbsp;"Kako znaš da nisam, a?" reče Urus. "Ne znaš ti niš o meni. Mož sam ja svetiji nego ti."
<BR>&nbsp;&nbsp;&nbsp;&nbsp;&nbsp;Iako umorna, Šenila se zakikota.
<BR>&nbsp;&nbsp;&nbsp;&nbsp;&nbsp;Inkus odmahnu glavom. "Ne, sine moj. Neće to uspeti. Ja sam možda glup. Nema sumnje da sam se neretko poneo kao budala. Ali nisam toliko glup." Nešto jačim glasom dodade: "Na kolena, svi. Pognite glave."
<BR>&nbsp;&nbsp;&nbsp;&nbsp;&nbsp;"Tica moli! Moli Svi-la!"
<BR>&nbsp;&nbsp;&nbsp;&nbsp;&nbsp;Inkus je prenebregao Orebovu promuklu upadicu; držeći šuplji krst u desnoj ruci, iscrtavao je u vazduhu znak sabiranja. "Pogledaj nas, Divna Scilo, divna na vodama. Vidi našu ljubav i našu potrebu za tobom. Pročisti nas, o Scilo!" Duboko je udahnuo; taj udisaj se jasno čuo u šaputavoj tišini. "Tvoj prorok je u zabuni i neprilici, o Scilo. Molim te da i očima mojim, kao i duhu, doneseš bistrinu i vidnost. Vodi me kroz ovu smutnju mračnih prolaza i i nejasnih dužnosti." On diže glavu i još jednom reče: "Pročisti nas, o Scilo."
<BR>&nbsp;&nbsp;&nbsp;&nbsp;&nbsp;Šenila, Hamerston, pa čak i Urus, savesno ponoviše: "Pročisti nas, o Scilo."
<BR>&nbsp;&nbsp;&nbsp;&nbsp;&nbsp;Orebu je bilo dosadno. On uzlete do jedne grube izbočine u kamenu, koju steže kvrgavim prstima. Mogao je dopreti pogledom, kroz žutozeleni sumrak kojim je tunel bio ispunjen, dalje nego čak i Hamerston, a sad je imao i višu osmatračnicu, maltene pod samim vrhom svoda; ali koliko god se trudio da gleda, nije video ni Njorku ni Svilu. Ptican napusti to osmatranje i zapilji se gladno u Kederov leš; Kederove poluotvorene oči dovodile su ga u iskušenje, iako je pouzdano znao da bi ga oterali kad bi nešto pokušao.
<BR>&nbsp;&nbsp;&nbsp;&nbsp;&nbsp;Ispod njega, crno ljudsko biće nastavljalo je jednoličnim zujanjem: "Pogledaj nas, lepa Fejo, gospodarice ostave. Vidi našu ljubav i našu potrebu za tobom. Nahrani nas, o Fejo! Pregladneli se potucamo ovim stazama, tvoje nege potrebiti." Sva ljudska bića ponoviše, graktanjem uglas: "Nahrani nas, o Fejo!"
<BR>&nbsp;&nbsp;&nbsp;&nbsp;&nbsp;"Priča priča", progunđa Oreb sam za sebe; mogao bi on da priča jednako kitnjasto kao oni, ali mu se čini da u ovakvim prilikama od priče nema mnogo koristi.
<BR>&nbsp;&nbsp;&nbsp;&nbsp;&nbsp;"Pogledaj nas, žestoka Sfikso, ženo rata. Vidi našu ljubav i našu potrebu za tobom. Vodi nas, o Sfikso! Izgubljeni smo i pometeni, o Sfikso, odasvud pogibeljima natisnuti. Vodi nas, da znamo kako dalje da idemo." Onda sva ljudska bića uglas: "Vodi nas, o Sfikso!"
<BR>&nbsp;&nbsp;&nbsp;&nbsp;&nbsp;Crni reče: "A sad, glava pognutih, u ličnu vezu da stupimo sa svih Devetoro." On i zeleni i crvena gledaju dole, a prljavi ustaje, prekoračuje mrtvog i tihim, lakim trkom se udaljava.
<BR>&nbsp;&nbsp;&nbsp;&nbsp;&nbsp;"Čovek ide", gunđa Oreb, i čestita samome sebi što je pogodio prave reči; pa, pošto voli da oglašava razne stvari, ponavlja glasnije: "Čovek ide!"
<BR>&nbsp;&nbsp;&nbsp;&nbsp;&nbsp;Ishod prija. Zeleni skače na noge i juri svom snagom za prljavim. Crni ciči i juri, sav nešto lepršajući, za zelenim, a crvena trči za njima svima, pri čemu neki njeni delovi mlataraju gore-dole. Ona prestiže crnog, ali je sporija od prve dvojice. Oreb provodi izvesno vreme - otprilike koliko bi bilo potrebno jednom njegovom peru da padne na pod - razmišljajući o značaju ovih događaja i gladeći svoje perje.
<BR>&nbsp;&nbsp;&nbsp;&nbsp;&nbsp;Njemu se dopadao Njorka. On je imao osećaj da ako bude ostao uz Njorku, Njorka će ga odvesti do Svile. Ali nema Njorke, a ovi ostali Njorku više i ne traže.
<BR>&nbsp;&nbsp;&nbsp;&nbsp;&nbsp;Oreb slete na mesto baš zgodno za stajanje: Kederovo lice. Poče se hraniti, ali ne zaboravljajući da budno motri na sve strane. Nikad se ne zna. Iz rđavih stvari bude i nešto dobro, a iz dobrih stvari bude i nešto rđavo. Ljudska bića su i dobra i rđava, i do krajnosti su promenljiva. Spavaju danju, a ipak hvataju ribu i najbolje delove velikodušno daju drugima.
<BR>&nbsp;&nbsp;&nbsp;&nbsp;&nbsp;I tako dalje. Sit, Oreb poče meditirati o ovim pitanjima, čisteći sada nogama kljun, čija je crvena boja maločas dobila novu, svežu blistavost.
<BR>&nbsp;&nbsp;&nbsp;&nbsp;&nbsp;Ovaj mrtvac bio je dobar. Tu nema sumnje. Prijateljski nastrojen prema Orebu, na način koji Oreb, kod mrtvaca, najviše voli: ukusni delovi, još pomalo živi. Ima tamo pozadi još jedan takav, ali Oreb više nije gladan. Vreme je da stvarno nađe Svilu. Ne samo da traga za njim, nego da ga nađe. Da ostavi ovu zelenu rupu i sva ova živa i mrtva ljudska bića u njoj.
<BR>&nbsp;&nbsp;&nbsp;&nbsp;&nbsp;Nejasno se poče prisećati noćnog neba, svetlucave, naopačke prevrnute zemlje iznad sebe i zemlje kako-treba, ispod.
<BR>&nbsp;&nbsp;&nbsp;&nbsp;&nbsp;Vetar u drveću. Ploviš sa njim i razgledaš, ima li dole nešto zanimljivo. Tamo će Svila biti, tamo se može naći. Tamo gde ptica može da uzleti visoko, vidi sve i nađe Svilu.
<BR>&nbsp;&nbsp;&nbsp;&nbsp;&nbsp;Letenje nije tako lako kao stajanje na raketnom oružju crvene, ali ako letiš kroz tunel, niz vazdušno strujanje; povremeno je moguće samo jedriti, raširenih krila, ali bez mahanja. Povremeno ga jedno krilo zaboli, podseti ga na onu plavu stvar koja mu je bila, neko vreme, pričvršćena preko tog mesta. On nikada nije shvatio šta je to bilo i kako se držalo da ne otpadne.
<BR>&nbsp;&nbsp;&nbsp;&nbsp;&nbsp;Za vazdušnim strujanjima, kroz ovu rupu, pa kroz onu, pa kroz jednu malu (on prvo slete i obazrivo zaviri unutra, pa tek onda uskoči) i najzad u jednu veliku rupu gde prljava ljudska bića leže opružena po zemlji ili se šunjaju kao mačke, a na toj rupi je poklopac, kao na loncu, poklopac koji se sastoji od onog, dobro zapamćenog, noćnog neba.
<BR>
<BR>&nbsp;&nbsp;&nbsp;&nbsp;&nbsp;Sa mačem u ruci, majstor Ksipias je stajao na prozoru, posmatrajući mračnu, praznu ulicu. Idi kući. To su mu rekli.
<BR>&nbsp;&nbsp;&nbsp;&nbsp;&nbsp;Idi kući, mada ne baš tako grubim rečima. Onaj tupoglavi Bizon. Tupan koji ne ume ni da drži mač ispravno! Glupi Bizon, koji, izgleda, upravlja svim što se dešava; naišao je dok se on, Ksipias, raspravljao sa onim maloumnom Krljuštom. Koji se smeškao prijateljski, razgledao njegov mač sa divljenjem i samo glumio - glumio! - da mu veruje kad je Ksipias rekao (ne da bi se hvalio; naprosto je dao jasan i glasan odgovor na pitanje, na nezatraženo pitanje) da je ubio petoricu gardista, onih sa oklopom, u Kaveznoj ulici.
<BR>&nbsp;&nbsp;&nbsp;&nbsp;&nbsp;Onda je Bizon zinuo kao šaran - stari majstor mačevalaštva se na tu pomisao zlobno nasmeši - kad mu je on, Ksipias, jednim zamahom mača presekao nekakav konopac, palac debeo, koji je sa Bizonovog šačnog zgloba visio. Posle se divio njegovom maču i mahao njime uokolo kao mladi neznalica, što i jeste; naposletku je našao u sebi dovoljno drskosti da kaže, pomoću mnogih, slatkih reči, idi kući kao što ti je Krljušt i rekao, matori. Ne trebaš nam, starče, noćas. Idi kući, matori, i jedi. Idi kući i spavaj. Odmori se, stari, ovo je bio tvoj veliki dan.
<BR>&nbsp;&nbsp;&nbsp;&nbsp;&nbsp;Bizonova slatkorečivost je izbledela i vetar ju je odneo, jer te su reči bile lakše i krhkije nego ovo suvo lišće koje se vrtloži praznom ulicom. Ali značenje, gorko kao žuč, ono je ostalo. On se borio - bio je slavan borac - dok je Bizon još bio u pelenama. Borio se pre nego što je Krljuštova mater pobegla iz svoje štenare da se sudara zadnjicom sa nekim odvratno prljavim džukcem što ždere đubre.
<BR>&nbsp;&nbsp;&nbsp;&nbsp;&nbsp;Ksipias okrete leđa prozoru i sede na prozorski prag; mač ostavi uz noge, a glavu zagnjuri u šake. Možda on više nije ono što je bio pre trideset godina. Nije ono što je bio pre gubitka noge. Ali ne postoji u ovom gradu čovek - nijedan! - koji bi se usudio da sa njim ukrsti mač.
<BR>&nbsp;&nbsp;&nbsp;&nbsp;&nbsp;Kucanje na ulaznim vratima zgrade: doplovilo je uzanim stepeništem odozdo, iz prizemlja.
<BR>&nbsp;&nbsp;&nbsp;&nbsp;&nbsp;Ne može biti nikakvih učenika noćas; svi njegovi učenici sada se, sigurno, bore na jednoj ili na drugoj strani. Ipak, neko želi da ga vidi. Možda je Bizon uvideo težinu svoje greške, pa se vraća da ga moli da prihvati neki težak, maltene samoubilački zadatak. Pristaće on, ali, tako mu Hieraksa Visokog, oni će morati prvo da ga mole - i preklinju!
<BR>&nbsp;&nbsp;&nbsp;&nbsp;&nbsp;Podiže mač da ga okači na uobičajeno mesto na zidu, onda se predomisli. U ovakvim vremenima...
<BR>&nbsp;&nbsp;&nbsp;&nbsp;&nbsp;Još jedno kucanje.
<BR>&nbsp;&nbsp;&nbsp;&nbsp;&nbsp;Da, bio je neko. Jedan novi student bio je predviđen za noćas, onaj koji je došao sa Njorkom; visok, levak. A taj je već studirao kod nekog drugog, samo neće da prizna. Ali dobar je. Nadaren! Nadaren, zaista. Nije valjda došao na čas? Pa ne bi mogao doći na nastavu, sad kad je grad u ovakvom stanju?
<BR>&nbsp;&nbsp;&nbsp;&nbsp;&nbsp;Treće kucanje, maltene kao da je uzgredno. Ksipias se vrati prozoru i virnu napolje.
<BR>
<BR>&nbsp;&nbsp;&nbsp;&nbsp;&nbsp;Svila uzdahnu. Kuća - zamračena; kad je prošli put bio ovde, drugi sprat je bleštao od svetlosti. Glupo je bilo što je očekivao da će stari biti kod kuće.
<BR>&nbsp;&nbsp;&nbsp;&nbsp;&nbsp;Pokucao je poslednji put i okrenuo se da ode, kada je čuo naglo otvaranje prozora iznad sebe. "To si ti! Dobro! Dobro!" Prozor se spusti sa treskom. Brzinom gotovo komičnom, vrata se širom otvoriše. "Ulazi! Ulazi! Zamandali, hoćeš li? Je li ti ono ptica? Kućni ljubimac, a? Na sprat!" Ksipias pokaza, širokim razmahom sablje, nagore; njegova senka polete skokovima pored njega. Raskuštrana noćnim vetrom, divlja seda kosa kao da mu je posedovala neki svoj sopstveni život.
<BR>&nbsp;&nbsp;&nbsp;&nbsp;&nbsp;"Majstore Ksipiase, potrebna mi je tvoja pomoć."
<BR>&nbsp;&nbsp;&nbsp;&nbsp;&nbsp;"Dobar mali?" graknu Oreb.
<BR>&nbsp;&nbsp;&nbsp;&nbsp;&nbsp;"Veoma dobar čovek", reče mu Svila tonom pouzdanja, u sebi se nadajući da je to, što je rekao, zaista tako. Kad mu je taj dobar čovek okrenuo leđa, Svila ga uhvati za mišicu ruke. "Znam da je trebalo da dođem na drugi čas noćas, majstore Ksipiase. Ali nisam. I ne mogu; ali su mi potrebni tvoji saveti."
<BR>&nbsp;&nbsp;&nbsp;&nbsp;&nbsp;"Pozvali te? Regrutovan za borbu? Šta sam ti rekao? Koje oružje?"
<BR>&nbsp;&nbsp;&nbsp;&nbsp;&nbsp;"Veoma sam umoran. Ima li ovde gde da se sedne?"
<BR>&nbsp;&nbsp;&nbsp;&nbsp;&nbsp;"Na sprat!" Starac je grabio uz stepenice isto kao u sfigdan uveče. Svila se umorno vukao za njim.
<BR>&nbsp;&nbsp;&nbsp;&nbsp;&nbsp;"Prvo čas!" Svetla se upališe na zvuk starčevog glasa i pojačaše kad on poče pljeskati jednim rapirom po zidu.
<BR>&nbsp;&nbsp;&nbsp;&nbsp;&nbsp;Putna torba sad je sadržala samo žutu tuniku; ipak, činilo se da je jednako teška kao kad je bila puna. Svila je odbaci u ugao. "Majstore Ksipiase..."
<BR>&nbsp;&nbsp;&nbsp;&nbsp;&nbsp;Ksipias dograbi drugi rapir i poše i njime šibati po zidu. "Ratovao si?"
<BR>&nbsp;&nbsp;&nbsp;&nbsp;&nbsp;"Ne stvarno. Mada, u nekom smislu reči, i jesam, valjda."
<BR>&nbsp;&nbsp;&nbsp;&nbsp;&nbsp;"I ja!" Ksipias dobaci drugi rapir Svili. "Ubio petoricu. Ratovanje upropašćuje! Kvari čoveku tehniku!"
<BR>&nbsp;&nbsp;&nbsp;&nbsp;&nbsp;Oreb zakrešta: "Pazi!" i polete, a Svila se izmače.
<BR>&nbsp;&nbsp;&nbsp;&nbsp;&nbsp;"Šta se grčiš tu!" Još jedan zasek rapirom zazvižda ka njemu i sruči se na bambusovo sečivo Svilinog 'mača'. "Šta ti je potrebno, momče?"
<BR>&nbsp;&nbsp;&nbsp;&nbsp;&nbsp;"Mesto da sednem." Bio je umoran, na smrt umoran; u plućima mu je pulsiralo, skočni zglob ga je boleo. Parirao je i parirao Ksipiasovim sve novim udarcima, zgađen uviđanjem da ovog ludog starca može samo na jedan način naterati da sluša - naime, tako što će ga potući ili biti od njega potučen; ali izgubiti noćas (to kao da mu je neki bog šaputao u uši), značilo bi umreti: ono nešto u njemu, što ga je održavalo u životu i omogućavalo mu da dejstvuje od trenutka kad je pogođen iz igličara, umrlo bi od tog poraza, a ubrzo potom umro bi i on.
<BR>&nbsp;&nbsp;&nbsp;&nbsp;&nbsp;Svila se poče boriti za život, fintama i pravim napadima, a sve to mačem od bambusa.
<BR>&nbsp;&nbsp;&nbsp;&nbsp;&nbsp;Drška mača bila je taman dovoljno dugačka da je on uhvati obema rukama; tako i učini. Sekao je nadesno, nalevo, i opet nadesno, i svaki put obarao starčev gard. Ipak je bio jači od ma kog starca, ma koliko taj bio jak i bodar; poče ga potiskivati, odgurivati, saletati mahnito brzim zasecima i ubodima.
<BR>&nbsp;&nbsp;&nbsp;&nbsp;&nbsp;"Gde si naučio taj dvoruki ubod, momče? Zar nisi levak?"
<BR>&nbsp;&nbsp;&nbsp;&nbsp;&nbsp;Mošusov igličar ispade sa svoga mesta pod opasačem i nađe se na asuri. Svila ga ritnu u stranu, dograbi i drugi bambusov rapir sa zida i poče naizmenično parirati i napadati jednim, pa drugim, slobodnim zamasima, sleva, zdesna, sleva, zdesna, jedan okomiti zasek i odjednom je Ksipiasova noga na njegovom desnom rapiru, a tupi kraj Ksipiasovog rapira udara u njegovu ranu, donoseći užasan bol.
<BR>&nbsp;&nbsp;&nbsp;&nbsp;&nbsp;"Koliko ćeš mi naplatiti, mladiću? Za ovu nastavu?"
<BR>&nbsp;&nbsp;&nbsp;&nbsp;&nbsp;Svila slegnu ramenima, nastojeći da sakrije agoniju koju je zbog tog vrlo blagog udarca po rani osećao. "Pa, trebalo bi ja tebi da platim, majstore. Uostalom, ti si pobedio."
<BR>&nbsp;&nbsp;&nbsp;&nbsp;&nbsp;"Svila po-be-dio!" proglasi Oreb sa drške jednog jatagana.
<BR>&nbsp;&nbsp;&nbsp;&nbsp;&nbsp;Svila umire, pomisli on. Pa, neka bude i to.
<BR>&nbsp;&nbsp;&nbsp;&nbsp;&nbsp;"Ja sam učio, momče! Znaš koliko je davno to bilo da mi dođe student od koga mogu nešto naučiti? Plaćam, plaćam! Hranom? Gladan?"
<BR>&nbsp;&nbsp;&nbsp;&nbsp;&nbsp;"Mislim da jesam." Svila se nasloni na svoj rapir; na isti način kako su mu lica iz njegovog detinjstva ponekad uplovljavala u svest, on se priseti da je nekada imao štap za šetnju, sa izrezbarenom glavom lavice na dršci - da se upravo na taj štap oslanjao poslednji put kad je bio ovde; ali, evo, ne može da se seti kako je pribavio taj predmet niti kako ga je izgubio.
<BR>&nbsp;&nbsp;&nbsp;&nbsp;&nbsp;"Hleb, sir? Vino?"
<BR>&nbsp;&nbsp;&nbsp;&nbsp;&nbsp;"Divno." On uze putnu torbu i pođe za starcem niz stepenice.
<BR>&nbsp;&nbsp;&nbsp;&nbsp;&nbsp;Kuhinja je bila u isti mah i u neredu i čista; čaše, tanjiri i lonci bili su posvuda, kašike i kutlače takođe, a na stolici koju mu Ksipias ponudi već je 'sedeo' jedan tiganj za pečenje hleba, kao da s punim pravom očekuje da se uključi u razgovor. Sledećeg trenutka tiganj je bio prognan na sanduk za drva. Dve čaše, različite, tresnuše o sto tako žestoko, da je Svila na trenutak bio siguran da su se morale slomiti.
<BR>&nbsp;&nbsp;&nbsp;&nbsp;&nbsp;"Uzmi! Crveno vino iz vena junaka! Hoćeš?" Vino je već klokotalo u Svilinu čašu. "Dobio ga od jednog studenta! Nego šta! Platio vinom! Ikad čuo tako nešto? Zakleo se da je cela količina dobra. A nije bila! Šta misliš?"
<BR>&nbsp;&nbsp;&nbsp;&nbsp;&nbsp;Svila je otpio malo, onda potegao i popio pola čaše, ispunjen osećanjem da zaista pije iz one boce koja je nedavno visila na stubu njegovog kreveta; da pije novi život.
<BR>&nbsp;&nbsp;&nbsp;&nbsp;&nbsp;"Tica pi-je?"
<BR>&nbsp;&nbsp;&nbsp;&nbsp;&nbsp;On klimnu glavom. Pošto nije uspeo pronaći nikakvu salvetu, otapka usta maramicom. "Da li bismo te mogli zamoliti za čašu vode, majstore Ksipiase, za Oreba, ovde prisutnog?"
<BR>&nbsp;&nbsp;&nbsp;&nbsp;&nbsp;Pumpa pokraj sudopere poče se škripavo kretati. "Izlazio si? Opšta uzbuna u gradu! Bežanje! Bacanje kamenja! Nisam bacio kamen od kad sam detence bio! Tad imao praćku! A ti? Bolje naoružan sam tad bio!" Kristalna voda tekla je poput starčevih reči i najzad ispunila olupani kotlić. "Taj novi tip, Svila! Pokazaće on njima! Videćemo... Borba, borba! Bacao kamenje, bežao, vikao! Petoricu mačem. Rekoh ti? Znaš da napraviš praćku?"
<BR>&nbsp;&nbsp;&nbsp;&nbsp;&nbsp;Svila klimnu glavom. Pouzdano je znao da ovaj čovek pokušava na jeftin način da pridobije njegovo poverenje i da ga obrlati za nešto; ali zbog toga nije osećao ni najmanje nezadovoljstvo.
<BR>&nbsp;&nbsp;&nbsp;&nbsp;&nbsp;"I ja! Dobro gađao!" Kotlić stiže na sto, a sa njim i naprsli zeleni tanjir i na njemu bezoblična grudva sira sa belom korom, samo malo manja od Sviline glave. "Pazi ovo!" Bačen preko cele kuhinje, veliki kasapski nož zari se duboko u grudvu sira.
<BR>&nbsp;&nbsp;&nbsp;&nbsp;&nbsp;"Pitao si jesam li mnogo boravio napolju, noćas."
<BR>&nbsp;&nbsp;&nbsp;&nbsp;&nbsp;"Misliš da sad ima ikakve stvarne borbe?" Ksipias uvide da je najednom počeo govoriti kao Bizon. "Ništa! Baš ništa! Snajperisti pucaju na senke da ne bi zaspali." On zaćuta; lice mu je najednom postalo zamišljeno. "U mraku se ne vidi gde je sečivo protivnika, a? Zanimljivo. Za-nimljivo! Moram probati! Sasvim novo polje! Šta misliš?"
<BR>&nbsp;&nbsp;&nbsp;&nbsp;&nbsp;Prizor, ali i bogati, pomalo 'smrdljivi' miris sira pred njim, probudiše Svilin apetit. "Mislim da ću uzeti parče", reče on, iznenada odlučan. Umreće, u redu - ali nijedan bog ga nije osudio da umre gladan. "Orebe, znam da i ti voliš sir. To je jedna od prvih stvari koje si mi rekao, sećaš se?"
<BR>&nbsp;&nbsp;&nbsp;&nbsp;&nbsp;"Hoćeš tanjir?" Stiže tanjir za Svilu, ali se na stolu pojavi i jedna stara daska nebrojeno puta zasečena nožem; na njoj, četvrtina vekne hleba koja je, kad je bila cela, morala biti gargantuanski velika, i nož za hleb, veliki maltene kao Njorkin kratki mač. "Sve što imam! Jedeš sigurno u restoranima, najčešće? Ja tako! Sad ne valja, svi zatvoreni!"
<BR>&nbsp;&nbsp;&nbsp;&nbsp;&nbsp;Svila proguta. "Ovo je izvrstan sir, a vino je predivno. Za oba se zahvaljujem tebi, majstore Ksipiase, i Feji Gozbenoj." Ove poslednje reči izletele su mu same od sebe, iz navike, pre nego što je uvideo da u njih nimalo ne veruje.
<BR>&nbsp;&nbsp;&nbsp;&nbsp;&nbsp;"Za nauk koji sam dobio!" Stari čovek se sruči u stolicu. "Umeš ti da bacaš, momče? Noževe i drugo? Kao ja maločas?"
<BR>&nbsp;&nbsp;&nbsp;&nbsp;&nbsp;"Ne verujem. Nikad nisam pokušao."
<BR>&nbsp;&nbsp;&nbsp;&nbsp;&nbsp;"Hoćeš te naučim? Augur si?"
<BR>&nbsp;&nbsp;&nbsp;&nbsp;&nbsp;Svila, sekući hleb, ponovo klimnu glavom.
<BR>&nbsp;&nbsp;&nbsp;&nbsp;&nbsp;"Isto kao taj Svila! Znaš Bizona? On mi rekao! Svima nama!" Ksipias diže čašu, onda ustanovi da ju je zaboravio napuniti, pa to uradi. "Smešno, a? Augur! Čuo si o njemu? I on je augur!"
<BR>&nbsp;&nbsp;&nbsp;&nbsp;&nbsp;Iako mu je išla voda na usta da što pre zagrize u hleb, Svila uspe da kaže: "Tako pričaju."
<BR>&nbsp;&nbsp;&nbsp;&nbsp;&nbsp;"Sad je ovde! Sad je onde! Svako ga poznaje! Niko ne zna gde je on! Srušiće Gardu! Pola Garde već na njegovoj strani! Jesi ikad u svom veku čuo takve gluposti? Ukinuće poreze, a kopaće kanale!" Majstor Ksipias načini nepristojan zvuk. "Pese i ostali! A je l' bi oni mogli ispuniti, do sutra, sve što narod želi? Znaš da ne bi!"
<BR>&nbsp;&nbsp;&nbsp;&nbsp;&nbsp;Oreb opet naskoči na Svilino rame. "Dobro pi-je."
<BR>&nbsp;&nbsp;&nbsp;&nbsp;&nbsp;Svila je žvakao i gutao. "Trebalo bi i ti da probaš ovaj sir, Orebe. Čudesan je."
<BR>&nbsp;&nbsp;&nbsp;&nbsp;&nbsp;"Tica sit."
<BR>&nbsp;&nbsp;&nbsp;&nbsp;&nbsp;Ksipias frknu i nasmeja se. "Sit sam i ja, Orebe. To mu je ime? Jeo sam kad sam došao kući! Znaš šta je šout? Onoliko mesa, pola hleba, dve jabuke! Zašto si izlazio?"
<BR>&nbsp;&nbsp;&nbsp;&nbsp;&nbsp;Svila otapka usne. "O tome dođoh da s tobom razgovaram, majstore Ksipiase. Bio sam na Istočnoj Ivici..."
<BR>&nbsp;&nbsp;&nbsp;&nbsp;&nbsp;"Pešice?"
<BR>&nbsp;&nbsp;&nbsp;&nbsp;&nbsp;"Pešačio sam, i trčao, da."
<BR>&nbsp;&nbsp;&nbsp;&nbsp;&nbsp;"Nije čudo da hramaš! Hteo si da sedneš, malopre, a? Pamtim."
<BR>&nbsp;&nbsp;&nbsp;&nbsp;&nbsp;"Jedino tako sam se mogao nadati da stignem do Palatina", objasni Svila. "Ali gardisti su bili duž cele jedne strane Ulice kutija, a pobunjenici - ljudi Generalice Nane - imali su tri puta više ljudi sa druge strane, uglavnom mlade muškarce, ali i mnogo žena, pa čak i dece, mada su deca većim delom već spavala. Nije mi bilo lako da se probijem dovde."
<BR>&nbsp;&nbsp;&nbsp;&nbsp;&nbsp;"Kladio bih se da nije!"
<BR>&nbsp;&nbsp;&nbsp;&nbsp;&nbsp;"Ljudi Mejt... Generalice Nane hteli su da me povedu do nje kad su saznali ko sam. Jedva sam se izvukao od njih, a morao sam. Imam zakazan jedan susret kod Ermine."
<BR>&nbsp;&nbsp;&nbsp;&nbsp;&nbsp;"Na Palatinu? Onda je trebalo da ostaneš kod Garde! Tamo ima hiljade njih. Znaš Zelembaća? On je krenuo na Palatin, otprilike u vreme ručka. Razbili ga! Dve brigade! Sa talusima!"
<BR>&nbsp;&nbsp;&nbsp;&nbsp;&nbsp;Svila ostade uporan. "Ali ja moram tamo stići; ako je moguće, bez borbe. Moram biti kod Ermine." Pre nego što je stigao da zaustavi jezik, on dodade: "Možda me ona tamo stvarno čeka."
<BR>&nbsp;&nbsp;&nbsp;&nbsp;&nbsp;"Da vidiš žensku, a, momče?" Ksipiasova neuredna brada se prerasporedila u osmeh. "A ako ja kažem onom starom, kako se zvaše? U purpurnoj mantiji?"
<BR>&nbsp;&nbsp;&nbsp;&nbsp;&nbsp;"Pa, nadao sam se..."
<BR>&nbsp;&nbsp;&nbsp;&nbsp;&nbsp;"Neću! Neću! Ja sve ionako zaboravim, zar ne? Pitaj koga hoćeš! Idemo sutra? Treba da prespavaš negde?"
<BR>&nbsp;&nbsp;&nbsp;&nbsp;&nbsp;"Dan spava", posavetova Oreb.
<BR>&nbsp;&nbsp;&nbsp;&nbsp;&nbsp;"Noćas", reče Svila starcu pokunjeno, "i to samo ja, niko sa mnom. Ali mora biti noćas. Veruj mi, odložio bih ja to za sutra, kad bih mogao."
<BR>&nbsp;&nbsp;&nbsp;&nbsp;&nbsp;"Vina piti? Mi više ne." Ksipias zabi čep u bocu i ostavi je na pod pokraj stolice. "Čuvaj svoju pticu! Čuvaj i uči. Zna više nego ti, momče!"
<BR>&nbsp;&nbsp;&nbsp;&nbsp;&nbsp;"Tica pame-tan!"
<BR>&nbsp;&nbsp;&nbsp;&nbsp;&nbsp;"Jesi čuo? Eto ti." Ksipias iskoči iz stolice. "Hoćeš jabuku? Zaboravio ih! Ima još nekoliko." On otvori vrata pećnice, pa ih odmah i zalupi. "Nisu ovde! Morao premestim - pekao meso. Gde je Njorka?"
<BR>&nbsp;&nbsp;&nbsp;&nbsp;&nbsp;"Na žalost, o tome ništa ne znam." Svila odseče sebi i drugo, manje parče sira. "Nadam se da je kod kuće, u postelji. Kad ti nađeš tu jabuku, mogu li je staviti u džep? Veoma je cenim, ali moram poći. Hteo sam te pitati da li znaš neku putanju do Palatina koja bi mogla biti bezbednija od glavnih ulica..."
<BR>&nbsp;&nbsp;&nbsp;&nbsp;&nbsp;"Da, momče! Znam, znam!" Ksipias likujući podiže blistavocrvenu jabuku koju je ugrabio iz sanduka za krompir.
<BR>&nbsp;&nbsp;&nbsp;&nbsp;&nbsp;"Dobar mali!"
<BR>&nbsp;&nbsp;&nbsp;&nbsp;&nbsp;"I da li me možeš naučiti nekom triku koji bi me provukao pored boraca i jedne i druge strane. Znam da mora biti takvih stvari, a Njorka bi ih sigurno znao; ali dalek je put do Orile, a nisam ni siguran da ću ga tamo naći. Palo mi je na um da je on takve stvari verovatno učio od nekog drugog, i da je to lako moglo biti od tebe."
<BR>&nbsp;&nbsp;&nbsp;&nbsp;&nbsp;"Treba ti nastavnik? Da, treba ti! Drago mi je što to znaš! Gde ti je igličar, momče?"
<BR>&nbsp;&nbsp;&nbsp;&nbsp;&nbsp;Za trenutak Svila ostade sasvim zbunjen. "Ig...? Pa, evo mi ga u džepu." Podiže ga u vazduh, gotovo isto kao Ksipias maločas jabuku. "On, međutim, nije stvarno moj. Pripada mladoj ženi s kojom treba da se sretnem kod Ermine."
<BR>&nbsp;&nbsp;&nbsp;&nbsp;&nbsp;"Onaj veliki! Video sam! Ispao ti iz pantalona. Ostavio si ga gore! Hoćeš da ti donesem? Jedi taj sir!"
<BR>&nbsp;&nbsp;&nbsp;&nbsp;&nbsp;Ksipias hitro zamače kroz vrata kuhinje; Svila začu njegovo bučno pentranje uz stepenice. "Moramo poći, Orebe." Ustade i ubaci jabuku u džep mantije. "On bi hteo da pođe s nama, a ja to ne mogu dozvoliti." Tokom jedne sekunde u glavi mu se zavrtelo; zidovi kuhinje zatresli su se kao da su od želea, zavrteli kao vrteška, onda oštro i naglo složili na svoja mesta.
<BR>&nbsp;&nbsp;&nbsp;&nbsp;&nbsp;Mračan, mali hodnik u koji se iz kuhinje izlazilo vodio je do zavojitog stepeništa, ali i do ulaznih vrata zgrade. On se nasloni na srednji stepenišni stub da povrati ravnotežu; napola se nadao da će čuti staroga na spratu, ili da će čak videti njegov silazak, ali kuća nije mogla biti tiša ni da su on i Oreb bili u njoj sami; to ga je zbunjivalo dok se nije setio asura kojima je pod na spratu bio prekriven.
<BR>&nbsp;&nbsp;&nbsp;&nbsp;&nbsp;Odmandali vrata i iskorači na ulicu, praznu, samo nebom osvetljenu. Oni tuneli kroz koje je svojevremeno gazio, tokom mnogih umornih sati, verovatno se prostiru i ispod Palatina; čini se da su ispod svega. Ali u njima će, gotovo sigurno, biti patrole vojnika, koji će svi biti nalik onome od koga je jednom pobegao. Ionako nije znao nijedan ulaz osim onog u Scilinom svetilištu na obali jezera; u ovom času bilo mu je drago što ne zna. Velika rupa, rekao je Oreb. Da li je moguće da je i Oreb neko vreme lutao kroz te tunele ispunjene stravom?
<BR>&nbsp;&nbsp;&nbsp;&nbsp;&nbsp;Stresao se od uspomena koje je sam probudio. Pođe ka Palatinu, laganim korakom, hramljući, ali pun nove odlučnosti; reče sebi da ga skočni zglob ne boli ni upola onoliko koliko se to njemu čini. Pogled je spustio na ulicu, točkovima izrovanu, jer je znao da bi uganuće tog zgloba značilo kraj hodanja - bez obzira na to šta bi on, tada, sebi govorio. Uprkos svoj samodisciplini kojom je sebe pritegao, misli mu se počeše opet spuštati u tunele; držeći se sa Mameltom za ruke, on uđe u to čudnovato zdanje (donekle slično kuli, ali kuli koja je utisnuta u tlo umesto da se diže u visinu) koje je ona nazvala brodom, i opet vide, ispod 'broda', prazninu mračniju od svake noći, i one blistave tačke svetlosti za koje je Izvanaš - pri njegovom prosvetljenju! - nagovestio da su svitkovi, svitkovi izvan svitka, ali takvi u koje ni mrtvi Pes, ni besmrtna Ehidna, Scila, ni njihove sestre, ni braća nikad nisu prodrli.
<BR>
<BR>&nbsp;&nbsp;&nbsp;&nbsp;&nbsp;Reko si da će me izvučeš. Obećo si.
<BR>&nbsp;&nbsp;&nbsp;&nbsp;&nbsp;Njorka sad nije mogao baš videti Geladu, ali je čuo njegovo ječanje u vetru kojim se tunel, mračan kao katran, ispunio. A suze Geladine kaplju sa kamena, odozgo. Čizme, dve kartice su koštale, uvek ih je dobro mazao mašću, a gle sad kako su mokre, namočene već iznad članaka. "Dropljane?" pozva on, sa puno nade. "Dropljane?"
<BR>&nbsp;&nbsp;&nbsp;&nbsp;&nbsp;Dropljan nije odgovorio.
<BR>&nbsp;&nbsp;&nbsp;&nbsp;&nbsp;Reko si da znaš pravu reč. Izvuci me odavde. "Vido sam te onaj put, onako, sa strane." Ne uspevši da se seti kada je i gde to poslednji put kazao, Njorka reče još jednom: "Imam ja oči kao mačka."
<BR>&nbsp;&nbsp;&nbsp;&nbsp;&nbsp;To nije bilo baš istina, jer je Gelada iščezao čim je on okrenuo glavu na tu stranu; ipak, činilo se da je dobro pričati tako. Gelada će ga možda zaobići, i to na daleko, ako bude verovao da on, Njorka, motri na njega.
<BR>&nbsp;&nbsp;&nbsp;&nbsp;&nbsp;Njorka? To ti ime? Njorka? "Pa naravno. Pa reko sam ti." Gde je Juzgado, Njorka? Ima ovde mnogo vrata. Koja su prava, Njorka? "Ne znam. Možda ista reč otvara sva."
<BR>&nbsp;&nbsp;&nbsp;&nbsp;&nbsp;Ovo je najširi tunel koji je dosad video, bez obzira na to što ga uopšte i ne vidi. Zidovi sa obe strane izgubljeni su u mraku, on možda hoda nizbrdo ili uzbrdo, svakim sledećim korakom mogao bi naleteti iskosa na neki zid. Povremeno zamlatara rukama, ali ne dodirne ništa. Negde ispred njega leprša Oreb, ili je to slepi miš, ili ništa.
<BR>&nbsp;&nbsp;&nbsp;&nbsp;&nbsp;(Negde daleko, jedan ženski glas doziva: "Njorka? Njorka?")
<BR>&nbsp;&nbsp;&nbsp;&nbsp;&nbsp;Sad zid tunela kao da je prožet nekim zračenjem, ali još je mračan; mračan, ali daje neobično osećanje svetlosti - to je svetleća tama. Vrh jedne čizme naleteo je na nešto tvrdo, ali prsti ne uspevaju da napipaju ništa.
<BR>&nbsp;&nbsp;&nbsp;&nbsp;&nbsp;"Njorka, noktolateru moj, jesi li se izgubio?"
<BR>&nbsp;&nbsp;&nbsp;&nbsp;&nbsp;Glas blizu, ali ipak daleko, muški, dubok, bremenit tugom.
<BR>&nbsp;&nbsp;&nbsp;&nbsp;&nbsp;"Ne ja. Ko pita?"
<BR>&nbsp;&nbsp;&nbsp;&nbsp;&nbsp;"Kudi si krenuo, Njorka? Istinu."
<BR>&nbsp;&nbsp;&nbsp;&nbsp;&nbsp;"Tražim Dropljana." Njorka je čekao sledeće pitanje, ali ono ne dođe. To na šta je naleteo nogom, ravno je sa gornje strane, nije mnogo više od njegovih kolena, široko je i daje osećaj stamenosti. On seda na to, licem okrenut ka sjajnoj tami, privlači noge gore, razvezuje pertle na čizmama. "Dropljan je moj brat, stariji. Sad je mrtav, pofrkao se sa dva zelembaća, a oni ga ubili. Al ovde dole, već prilično dugo je sa mnom, daje mi savete i kaže mi što-šta, a ja mislim da je to zato što je ovo ispod zemlje, pa on tu živi, zato što je mrtav."
<BR>&nbsp;&nbsp;&nbsp;&nbsp;&nbsp;"Ostavio te."
<BR>&nbsp;&nbsp;&nbsp;&nbsp;&nbsp;"Jest. Njegov je običaj da me ostavi čim počnem da pričam s nekim drugim." Njorka izu desnu čizmu; imao je osećaj da mu je stopalo hladnije nego što je Keder postao kad ga je Gelada ubio. "Šta je to 'noktolater'?"
<BR>&nbsp;&nbsp;&nbsp;&nbsp;&nbsp;"Onaj ko obožava noću, kao, na primer, ti mene."
<BR>&nbsp;&nbsp;&nbsp;&nbsp;&nbsp;Njorka, trgnut, diže pogled. "Ti si bog?"
<BR>&nbsp;&nbsp;&nbsp;&nbsp;&nbsp;"Ja sam Tartaros, Njorka, bog mraka. Čuo sam te mnogo puta kako me prizivaš, i to uvek noću."
<BR>&nbsp;&nbsp;&nbsp;&nbsp;&nbsp;Njorka iscrta u vazduhu znak sabiranja. "Je l' ti to stojiš tamo u mraku i pričaš sa mnom?"
<BR>&nbsp;&nbsp;&nbsp;&nbsp;&nbsp;"Uvek je mrak tamo gde ja stojim, Njorka. Ja sam slep."
<BR>&nbsp;&nbsp;&nbsp;&nbsp;&nbsp;"Nisam to znao." Crni ovnovi i crna jagnjad, sivi ovan kad je Patera Svila uspeo bezbedno da se vrati kući, jednom prilikom crni jarac, a pre svega toga bila su dva slepa miša koja je on lično uhvatio: iznenadio ih je po danu na mračnom, prašnjavom tavanu palestre i doneo ih Pateri Štuki. Sve za ovog slepog boga. "Ti si bog. Zar ne možeš udesiš da progledaš?"
<BR>&nbsp;&nbsp;&nbsp;&nbsp;&nbsp;"Ne." Ova beznadna reč ispuni ceo tunel i ostade da visi u vazduhu još dugo posle zamiranja zvuka. "Ja sam na silu bog, Njorka. Jedini bog koji to nije hteo da bude. Otac me je naterao. Da sam, kao bog, mogao sebe izlečiti, uveren sam da bih sa puno volje pristao na očev predlog."
<BR>&nbsp;&nbsp;&nbsp;&nbsp;&nbsp;"Pitao sam moju majku... pitao sam Mejteru da dovede jednog boga ovde dole da ide s nama. Izgleda da je dovela tebe."
<BR>&nbsp;&nbsp;&nbsp;&nbsp;&nbsp;"Ne", reče Tartaros opet. "Silazim ja često do ovog mesta, Njorka. To je naš najstariji oltar."
<BR>&nbsp;&nbsp;&nbsp;&nbsp;&nbsp;"Ovo na čemu sedim? Silazim, evo, silazim."
<BR>&nbsp;&nbsp;&nbsp;&nbsp;&nbsp;(Opet ženski glas: "Njorka? Njorka?")
<BR>&nbsp;&nbsp;&nbsp;&nbsp;&nbsp;"Samo ti sedi. Ja sam takođe jedini skroman bog, Njorka. Ili maltene jedini."
<BR>&nbsp;&nbsp;&nbsp;&nbsp;&nbsp;"Ako je ovo sveto..."
<BR>&nbsp;&nbsp;&nbsp;&nbsp;&nbsp;"Tu je nagomilavano drvo, a preko drveta lešine životinja. Ti ne skrnaviš taj oltar ništa više nego oni koji su to radili. Kad su došli prvi ljudi, Njorka, pokazano im je na koji način želimo da budemo obožavani. Uskoro je učinjeno da oni to zaborave. Zaboravili jesu, ali pošto su videli ono što su videli, deo njih je pamtio, pa kad su pronašli oltare na unutrašnjoj površini, počeli su prinositi žrtve, baš kao što smo ih mi učili. Prvo ovde."
<BR>&nbsp;&nbsp;&nbsp;&nbsp;&nbsp;"Nemam ništa", objasni Njorka. "Imao sam jednog pticana, ali nema ga sad. Učinilo mi se maločas da čujem šišmiša. Pokušaću da uhvatim jednog, ako bi ti se to dopalo."
<BR>&nbsp;&nbsp;&nbsp;&nbsp;&nbsp;"Ti misliš da sam krvožedan kao moja sestra Scila."
<BR>&nbsp;&nbsp;&nbsp;&nbsp;&nbsp;"Izgleda. Bio sam neko vreme s njom." Njorka pokuša da se priseti kad je to bilo; međutim, iako se sećao pojedinačnih događaja - kako ju je video nagu na beloj steni, kako je kuvao ribu za nju - dani i minuti su isklizavali, izmicali.
<BR>&nbsp;&nbsp;&nbsp;&nbsp;&nbsp;"Šta želiš, Njorka?"
<BR>&nbsp;&nbsp;&nbsp;&nbsp;&nbsp;Najednom ga obuze strah. "Zapravo, ništa, Strašni Tartarose."
<BR>&nbsp;&nbsp;&nbsp;&nbsp;&nbsp;"Znam, Njorka."
<BR>&nbsp;&nbsp;&nbsp;&nbsp;&nbsp;"Oni koji nam prinose žrtve, uvek nešto hoće, Njorka. Neretko se dešava da su njihove želje mnogobrojne. Da pada kiša, na primer, u ovom i u mnogim drugim gradovima."
<BR>&nbsp;&nbsp;&nbsp;&nbsp;&nbsp;"Ovde dole već sad pada kiša, Strašni Tartarose."
<BR>&nbsp;&nbsp;&nbsp;&nbsp;&nbsp;"Znam, Njorka."
<BR>&nbsp;&nbsp;&nbsp;&nbsp;&nbsp;"A slep si...?"
<BR>&nbsp;&nbsp;&nbsp;&nbsp;&nbsp;"Možeš li je ti videti, Njorka?"
<BR>&nbsp;&nbsp;&nbsp;&nbsp;&nbsp;On odmahnu glavom. "Suviše je prokleto mračno."
<BR>&nbsp;&nbsp;&nbsp;&nbsp;&nbsp;"Ali je čuješ. Čuješ kad kap koja lagano stiže odozgo poljubi one kapi koje su već ranije pale."
<BR>&nbsp;&nbsp;&nbsp;&nbsp;&nbsp;"Ma, i osećam je ja", reče Njorka bogu. "Malo, malo, pa mi poneka padne za vrat."
<BR>&nbsp;&nbsp;&nbsp;&nbsp;&nbsp;"Šta želiš, Njorka?"
<BR>&nbsp;&nbsp;&nbsp;&nbsp;&nbsp;"Ništa, Strašni Tartarose." Drhteći, Njorka se umota u sopstvene ruke.
<BR>&nbsp;&nbsp;&nbsp;&nbsp;&nbsp;"Svi ljudi nešto žele, Njorka. A najviše žele oni koji kažu da ništa ne žele."
<BR>&nbsp;&nbsp;&nbsp;&nbsp;&nbsp;"Ja ne, Strašni Tartarose. Samo, ako ti hoćeš, poželeću nešto, tebe radi. Evo: želeo bih nešto za jelo."
<BR>&nbsp;&nbsp;&nbsp;&nbsp;&nbsp;Odgovori mu tišina.
<BR>&nbsp;&nbsp;&nbsp;&nbsp;&nbsp;"Tartarose? Slušaj, ako ja ovo sedim na oltaru, a ti razgovaraš sa mnom, zar ne bi trebalo da ima Sveti prozor tu negde?"
<BR>&nbsp;&nbsp;&nbsp;&nbsp;&nbsp;"Postoji on, Njorka. Ti mu se obraćaš. Ja sam ovde, u njemu."
<BR>&nbsp;&nbsp;&nbsp;&nbsp;&nbsp;Njorka izu levu čizmu. "Mora o tome razmislim."
<BR>&nbsp;&nbsp;&nbsp;&nbsp;&nbsp;Mejtera Nana ga je naučila svemu što treba da se zna o bogovima, ali njemu se sad činilo da postoje dve vrste bogova: oni bogovi o kojima ti neko priča i koje je imao u svojoj slikovnici za bojadisanje, i oni pravi, recimo Scila dok je bila u Šenili i ovaj Tartaros sad. Pravi su mnogo veći, ali oni u njegovoj svesci-crtanki bili su bolji i nekako jači, iako ne stvarni.
<BR>&nbsp;&nbsp;&nbsp;&nbsp;&nbsp;"Strašni Tartarose?"
<BR>&nbsp;&nbsp;&nbsp;&nbsp;&nbsp;"Da, Njorka, noktolateru moj, šta je to što ti želiš?"
<BR>&nbsp;&nbsp;&nbsp;&nbsp;&nbsp;"Odgovore na dva-tri pitanja, ako može. Mnogo puta bogovi odgovaraju augurima na pitanja. Znam da augur nisam. Onda, je li u redu da ja pitam, iako augura ovde nemam?"
<BR>&nbsp;&nbsp;&nbsp;&nbsp;&nbsp;Tišina, narušena samo sveprisutnim pljuskanjem pojedinačnih kapljica i onim ženskim glasom, tužnim, promuklim i veoma udaljenim.
<BR>&nbsp;&nbsp;&nbsp;&nbsp;&nbsp;"Kako to da ja tvoj Prozor ne vidim, Strašni Tartarose? To bi bilo moje prvo pitanje, ako može. Mislim, Prozori su obično, kao, sivi, ali u mraku svetle. Da li to znači da sam i ja slep?"
<BR>&nbsp;&nbsp;&nbsp;&nbsp;&nbsp;Opet se spustila tišina. Njorka je rukama grubo trljao stopala, koja su se smrzavala. Te ruke su, nedavno, blistale kao rastopljeno zlato; sad nisu bile čak ni tople.
<BR>&nbsp;&nbsp;&nbsp;&nbsp;&nbsp;"Pretpostavljam da čekaš drugo pitanje? Pa, evo, hteo bih znati kako to da čujem sve ovo, sve reči? U onoj palestri gde sam ja išao, Mejtera nam je govorila da, kad porastemo, nećemo više moći da razumemo reči boga, čak i ako neki dođe u naš Sveti prozor, nego ćemo, kao, samo znati šta je mislio i uhvatiti po dve-tri reči povremeno. Kad je Kipris došla, stvarno, bilo je tako kako je Mejtera rekla da će biti. Ponekad mi se činilo da praktično mogu da je vidim, zamalo. A i neke reči njene sam čuo baš dibidus jasno, Strašni Tartarose. Rekla je ljubav i rekla je pljačka, obe te reči sam znao. Znao sam obe. I znao sam da nam ona govori da će dobro biti, da nas ona voli i štiti, al samo ako verujemo u nju. A ti kad pričaš, to je kao da čovek stoji ispred mene, neko kao ja ili Dropljan, i priča."
<BR>&nbsp;&nbsp;&nbsp;&nbsp;&nbsp;Nikakvog odgovora. Njorka šumno ispusti dah, zavuče šake, i to naročito vrhove prstiju koji su mu se smrzavali, pod miške, a posle nekoliko trenutaka ih izvuče i pristupi novom poslu. Sad je, uvrtanjem, cedio čarape.
<BR>&nbsp;&nbsp;&nbsp;&nbsp;&nbsp;"Ti, lično, nisi nikad video boga u Prozoru, noktolateru moj?"
<BR>&nbsp;&nbsp;&nbsp;&nbsp;&nbsp;Njorka odmahnu glavom. "Pa, ne stvarno jasno, Strašni Tartarose. Kipris sam, otprilike, video, samo malo, ali meni je i toliko bilo dovoljno."
<BR>&nbsp;&nbsp;&nbsp;&nbsp;&nbsp;"Ova skromnost ti lepo stoji, Njorka."
<BR>&nbsp;&nbsp;&nbsp;&nbsp;&nbsp;"Hvala." Zagubljen u misli, Njorka poče razmatrati svoj život i karakter; jedna mlitava čarapa ostala mu je u ruci. Posle dužeg vremena, reče: "Samo, nisam ja od poniznosti nikad imao neke velike koristi, Strašni Tartarose, a i nisam bio nešto mnogo ponizan."
<BR>&nbsp;&nbsp;&nbsp;&nbsp;&nbsp;"Ako augur vidi lice i čuje reči boga, Njorka, on vidi i čuje zato što nikad nije znao Ženu. Sibila, takođe, može videti i čuti boga, pod uslovom da nikad nije znala Muškarca. Takođe nas mogu videti deca, koja nisu znala ni jedno ni drugo od ta dva. To je zakon, a donela ga je moja majka; to je cena koja je morala biti plaćena da bi ona prihvatila dar koji je moj otac ponudio. Iako njen zakon ne dejstvuje baš u svakom pojedinačnom slučaju savršeno, u većini slučajeva dejstvuje dovoljno dobro."
<BR>&nbsp;&nbsp;&nbsp;&nbsp;&nbsp;"U redu", reče Njorka.
<BR>&nbsp;&nbsp;&nbsp;&nbsp;&nbsp;"Lica koja smo mi, kao smrtnici, imali, satrunula su u prah, a glasovi koje smo nekada imali zamukli su pre hiljadu godina. Nijedan augur, a ni sibila, u brodu 'Svitak' nisu ih nikada videli ni čuli. Ono što vaši auguri i sibile vide, ako uopšte išta vide, jeste slika koju onaj bog, koji odluči da bude viđen, ima o samome sebi. Kažeš da si zamalo uspeo razaznati lice naložnice moga oca. To lice koje si zamalo video, jeste njena slika o samoj sebi: tako ona sama zamišlja da izgleda. Uveren sam da je to bilo neko lepo lice. Nikad nisam upoznao ženu čvršće uglavljenu u sopstvenu taštinu. Takođe i zvučimo u skladu s onim kako ko od nas zamišlja, za sebe, da zvuči. Jesam li ti jasan, Njorka?"
<BR>&nbsp;&nbsp;&nbsp;&nbsp;&nbsp;"Nisi, Strašni Tartarose, ne vidim te ni sad."
<BR>&nbsp;&nbsp;&nbsp;&nbsp;&nbsp;"Ono što vidiš, Njorka, jeste onaj deo mene koji može biti viđen. Naime, ništa. Izišao sam slep iz materice, Njorka, i usled toga sam nesposoban da obrazujem vizuelne sadržine za tebe, Njorka. Ne mogu ti pokazati ni Svete prelive, koje su misli moje braće i sestara pre zgušnjavanja. Ne mogu ti prikazati nikakvo lice, ni divno ni strašno. Ti vidiš ono lice koje ja zamišljam kad o sebi samome razmišljam. Naime, ništa ne vidiš. A kad odem, videćeš, još jednom, ono svetlo sivilo koje si pomenuo."
<BR>&nbsp;&nbsp;&nbsp;&nbsp;&nbsp;"Ja bih radije da ti ostaneš još neko vreme tu, Strašni Tartarose. Ako se Dropljan neće vratiti, onda bih ja voleo da ostaneš uz mene." Njorka obliznu usne. "A ovo sledeće verovatno ne bi trebalo da kažem, ali nije ništa sa zlom namerom."
<BR>&nbsp;&nbsp;&nbsp;&nbsp;&nbsp;"Govori, Njorka, noktolateru moj."
<BR>&nbsp;&nbsp;&nbsp;&nbsp;&nbsp;"Dakle: kad bih mogao da smislim neku šemu da ti pomognem, odma bih je primenio."
<BR>&nbsp;&nbsp;&nbsp;&nbsp;&nbsp;Ponovo tišina, koja potraja toliko dugo da se Njorka poče plašiti da se bog vratio u Glavni procesor; nije se više čuo ni glas one daleke žene.
<BR>&nbsp;&nbsp;&nbsp;&nbsp;&nbsp;"Pitao si koja je sila učinila da moje reči čuješ kao reči, Njorka, noktolateru moj."
<BR>&nbsp;&nbsp;&nbsp;&nbsp;&nbsp;On odahnu. "A, da, valjda jesam."
<BR>&nbsp;&nbsp;&nbsp;&nbsp;&nbsp;"Nije to retko. Zakon moje majke izgubio je svoju moć nad tobom, zato što se u tvom umu nešto poremetilo."
<BR>&nbsp;&nbsp;&nbsp;&nbsp;&nbsp;Njorka klimnu glavom. "Da, znam. Pao sam sa našeg visokog magarca kad ga je tresnula raketa, i to sam, izgleda, pao na glavu. Eto, šta reći, ne smeta mi što Dropljan koji je mrtav dolazi i priča ovde sa mnom. A znam da bi mi smetalo u starim vremenima. Ne brinem se više ni za Sifonku ko što bi trebo. Ja nju volim, a onaj ker Urus možda ovog trenutka pokušava da skoči na nju, al šta ima veze, ona je ionako kurva." Njorka slegnu ramenima. "Samo se nadam da je on neće povrediti."
<BR>&nbsp;&nbsp;&nbsp;&nbsp;&nbsp;"Ne možeš ti živeti u ovim tunelima, Njorka, noktolateru moj. Nema ovde hrane za tebe."
<BR>&nbsp;&nbsp;&nbsp;&nbsp;&nbsp;"Ja i Dropljan pokušaćemo da se izvučemo odavde, čim ga nađem", obeća Njorka.
<BR>&nbsp;&nbsp;&nbsp;&nbsp;&nbsp;"Kad bih te poseo, možda bih te mogao isceliti, Njorka."
<BR>&nbsp;&nbsp;&nbsp;&nbsp;&nbsp;"Pa, ajde."
<BR>&nbsp;&nbsp;&nbsp;&nbsp;&nbsp;"Bili bismo slepi, Njorka. Slepi kao ja. Pošto nikad nisam imao oči, ne bih ni kroz tvoje mogao da gledam. Ali, ići ću s tobom, i vodiću te, i iskoristiću tvoje telo da te izlečim, ako mogu. Pogledaj me, Njorka."
<BR>&nbsp;&nbsp;&nbsp;&nbsp;&nbsp;"Al nema šta da se vidi."
<BR>&nbsp;&nbsp;&nbsp;&nbsp;&nbsp;Međutim, imalo je šta da se vidi: svetlost, mucava, ali toliko puna nade i zadovoljstva da bi Njorka rado pristao da nikad više ne vidi ništa drugo, samo kad bi nju mogao gledati večito.
<BR>
<BR>&nbsp;&nbsp;&nbsp;&nbsp;&nbsp;"Ako si ti stvarno Patera Svila", reče mu mlada žena na barikadi, "oni će te ubiti onog trena kad se pojaviš tamo, ispred."
<BR>&nbsp;&nbsp;&nbsp;&nbsp;&nbsp;"Ne ide", progunđa Oreb. "Ne ide."
<BR>&nbsp;&nbsp;&nbsp;&nbsp;&nbsp;"To je vrlo moguće", priznade Svila. "Istina je da će me gotovo sigurno ubiti - osim ako si ti voljna da pomogneš."
<BR>&nbsp;&nbsp;&nbsp;&nbsp;&nbsp;"Da si Svila, ne bi morao ništa da moliš, ni mene ni moje ljude." Nelagodno je posmatrala mršavo, asketsko lice koje je blistava nebeska svetlost otkrivala njenim očima. "Ako si Svila, onda si naš komandant, pa čak i Generalica Nana mora slušati tvoje zapovesti. Bilo bi dovoljno da nam samo kažeš, pa bismo mi morali sve izvršiti."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Jesam Svila, ali to ne mogu ovde dokazati. Ti bi morala naći nekoga u koga imaš poverenja, a ko poznaje mene i može me prepoznati, a to bi oduzelo više vremena nego što ja imam; zato te samo molim. Pretpostavi - mada se kunem da je to suprotno činjenicama - da nisam Svila. Da sam - ovo je, naravno, čista izmišljotina - da sam siromašni, mladi augur kome je hitno potrebna tvoja pomoć. Ako mi nećeš pomoći radi mene, niti radi onog boga kome ja služim, pomozi mi bar radi sebe same, molim te."
<BR>&nbsp;&nbsp;&nbsp;&nbsp;&nbsp;"Ne mogu krenuti u napad bez naređenja brigadnog generala Bizona."
<BR>&nbsp;&nbsp;&nbsp;&nbsp;&nbsp;"Ne treba da kreneš u taj napad", reče joj Svila, "ni ako dobiješ takvo naređenje. Iza onih vreća sa peskom nalazi se oklopna lebdelica. Vidim da viri njena kupola, iznad vreća. Ako bi tvoji ljudi napali, išli bi pravo u vatru te lebdelice, a ja sam video šta baz-mitraljez može da učini."
<BR>&nbsp;&nbsp;&nbsp;&nbsp;&nbsp;Mlada žena se uspravi do svoje pune visine, a to je bilo pedalj i po manje od njegove visine. "Napašćemo ako nam bude naređeno, Kalde."
<BR>&nbsp;&nbsp;&nbsp;&nbsp;&nbsp;Oreb klimanjem glave izrazi odobravanje. "Dobra mala!"
<BR>&nbsp;&nbsp;&nbsp;&nbsp;&nbsp;Osvrćući se i gledajući zaspale prilike iza barikade, decu od petnaest i četrnaest godina, trinaest, čak i dvanaest, Svila odmahnu glavom.
<BR>&nbsp;&nbsp;&nbsp;&nbsp;&nbsp;"Prilično su mladi." (I sama ta mlada žena nije mogla imati više od dvadeset godina.) "Ali boriće se ako ih neko povede, a ja ću ih povesti." Pošto Svila ništa ne reče, ona dodade: "To nije sve. Imam i nekoliko muškaraca, kao i nekoliko pištolja sa debelom municijom. Većina žena - drugih žena, osim mene, trebalo bi da kažem - rade u vatrogasnim grupama. Ti si se iznenadio kad si video da ja komandujem, ali Generalica Nana takođe je žena."
<BR>&nbsp;&nbsp;&nbsp;&nbsp;&nbsp;"Pa, i to me je iznenadilo."
<BR>&nbsp;&nbsp;&nbsp;&nbsp;&nbsp;"Muškarci su skloni da prkose oficiru muškarcu. Osim toga, žene Trivigauntea su borci, da ne kažem - borkinje; štaviše, one su se kao borci proslavile. A mi, žene vironske, nismo ni u čemu lošije od njih!"
<BR>&nbsp;&nbsp;&nbsp;&nbsp;&nbsp;Sećajući se doktora Ždrala, Svila reče: "Voleo bih verovati da su i naši muškarci jednako hrabri kao njihovi."
<BR>&nbsp;&nbsp;&nbsp;&nbsp;&nbsp;Mlada žena je bila šokirana. "Oni su robovi!"
<BR>&nbsp;&nbsp;&nbsp;&nbsp;&nbsp;"Jesi li bila tamo?"
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;"Nisam ni ja. Onda je svakako beskorisno da raspravljamo o njihovim običajima. Maločas si me Kaldeom nazvala. Da li si to ozbiljno mislila..."
<BR>&nbsp;&nbsp;&nbsp;&nbsp;&nbsp;"Poručnik. Sad sam poručnik Lijana. Upotrebila sam tu titulu samo iz učtivosti, ništa više. Ako me pitaš za mišljenje, smatram da jesi onaj koji kažeš da jesi. Augur ne bi lagao o takvom nečem, a tu je i ptica. Pričaju da imaš pticu miljenicu."
<BR>&nbsp;&nbsp;&nbsp;&nbsp;&nbsp;"Svila ovo", obavesti je Oreb.
<BR>&nbsp;&nbsp;&nbsp;&nbsp;&nbsp;"Ako je tako, čini što ti kažem. Imaš li belu zastavu?"
<BR>&nbsp;&nbsp;&nbsp;&nbsp;&nbsp;"Za kapitulaciju?" Lijana je bila uvređena. "Svakako ne!"
<BR>&nbsp;&nbsp;&nbsp;&nbsp;&nbsp;"Da signališemo primirje. Možeš je napraviti, tako što ćeš privezati belu krpu za štap. Zahtevam da njome mašeš, i da im dovikneš da je ovde jedan augur koji je donosio Pesov oproštaj našim ranjenicima. To je, kao što znaš, čista istina. Kaži da on hoće da pređe na njihovu stranu i da isto čini za njihove ranjenike."
<BR>&nbsp;&nbsp;&nbsp;&nbsp;&nbsp;Lijana provuče prste kroz raščupanu kosu; bio je to isti onaj pokret kojim se i Svila služio kad bi ga obuzela neodlučnost. "Zašto ja? Ne, Kalde, ne mogu te pustiti da rizikuješ svoj život."
<BR>&nbsp;&nbsp;&nbsp;&nbsp;&nbsp;"Možeš", reče joj on. "Ono što ne možeš, to je da održiš taj tvoj stav, a da u njemu ostane makar i privid logike. Ili sam Kalde, ili nisam. Ako jesam, tvoja je dužnost da izvršiš svako moje naređenje. Ako nisam, nije u opasnosti život Kaldea."
<BR>&nbsp;&nbsp;&nbsp;&nbsp;&nbsp;Nekoliko minuta kasnije, dok su mu Lijana i jedan mladi po imenu Linsang pomagali da se popne uz barikadu, Svila se zapita da li je bilo mudro pozivati se na logiku. Logika je osuđivala kao nerazumno sve ono što je on činio od trenutka kad mu je Usik uručio Zumbulino pismo. Kad je Zumbula pisala, u gradu je vladao mir, bar srazmeran. Ona je nesumnjivo očekivala da će ići kroz prodavnice na Palatinu, prenoćiti kod Ermine, i vratiti se...
<BR>&nbsp;&nbsp;&nbsp;&nbsp;&nbsp;"Ne pad", upozori ga Oreb.
<BR>&nbsp;&nbsp;&nbsp;&nbsp;&nbsp;Nastojao je da ne padne. Barikada je bila sklepana od svega i svačega: od ruševina, radnih stolova, tezgi iz prodavnica, kreveta, buradi i bala; sve je to bilo natrpano jedno preko drugog, bez ikakvog plana koji bi Svila razabrao.
<BR>&nbsp;&nbsp;&nbsp;&nbsp;&nbsp;Stao je na vrhu, čekajući pucanj. Gardistima iza bedema od vreća sa peskom rečeno je da je on augur; moguće je da su već saznali za prolokutorovo pismo. Kad vide Oreba, mogli bi se dosetiti koji je to augur pred njima.
<BR>&nbsp;&nbsp;&nbsp;&nbsp;&nbsp;I mogli bi pucati. Ako pripucaju, možda je najbolje pasti unatrag, na leđa, ka Lijani i Linsengu; ako promaše, svakako je najbolje skočiti na tu stranu.
<BR>&nbsp;&nbsp;&nbsp;&nbsp;&nbsp;Pucanj nije došao; on poče oprezno da silazi. Putna torba mu je smetala, ali ne mnogo. Usik ga nije ubio zato što je gledao stvari dugoročno, više kao političar nego kao vojnik, što svaki visoki oficir, zapravo, i mora činiti. Oficir na gardijskoj prvoj liniji biće mlađi i spremniji da izvršava naređenja Ajuntamienta bespogovorno.
<BR>&nbsp;&nbsp;&nbsp;&nbsp;&nbsp;Ipak, on je ovde.
<BR>&nbsp;&nbsp;&nbsp;&nbsp;&nbsp;Prizivanje logike je kao prizivanje boga. Možeš ga moliti da se pojavi na Prozoru; ali, ako se stvarno pojavi, ne možeš mu reći da sad ide, niti možeš ma koju od njegovih poruka čovečanstvu prenebreći, prikriti ili osporavati. On je pozvao logiku, a logika mu kaže da bi sad morao biti u postelji, u onoj kući koja Usiku noćas služi kao privremeni štab - i da bi trebalo da se odmara i dobije negu, koja mu je veoma potrebna.
<BR>&nbsp;&nbsp;&nbsp;&nbsp;&nbsp;"Znao je on da ću ja otići, Orebe." Nešto mu steže grlo; on se zakašlja i ispljunu meku grudvu koja je mogla biti, ali nije bila, sluz. "Pročitao je njeno pismo pre nego što je ušao. A ranije ju je i viđao." Svila nađe da ne može, ni sad, naterati sebe da kaže da je Usik ležao sa Zumbulom. "Znao je da ću otići i poneti njegov problem sa sobom."
<BR>&nbsp;&nbsp;&nbsp;&nbsp;&nbsp;"Mali gle-da", obavesti ga Oreb.
<BR>&nbsp;&nbsp;&nbsp;&nbsp;&nbsp;On opet zastade i osmotri zid od vreća sa peskom. Međutim, nije mogao, na toj daljini, razlikovati obline vreća od glava sa šlemovima. "Samo da ne pucaju", progunđa.
<BR>&nbsp;&nbsp;&nbsp;&nbsp;&nbsp;"Ne puca."
<BR>&nbsp;&nbsp;&nbsp;&nbsp;&nbsp;Ovaj deo Zlatne ulice nekada je bio načičkan juvelirskim radnjama; bile su to najveće i najbogatije prodavnice u neposrednoj blizini Palatina. Najbogatije među njima grčevito su se držale za podnožje samog tog brda, da bi kupci mogli posle da se hvališu da su svoje đinđuve kupili 'na brdu'. Većina tih prodavnica sada je bila prazna; njihove rešetke i šipke bile su otrgnute udruženom snagom hiljada ruku, njihovu opustošenu unutrašnjost sada su čuvali samo oni koji su poginuli braneći ih od pljačkaša ili pljačkajući ih. Iza reduta Garde čekale su druge prodavnice, još bogatije, nedirnute. Svila pokuša, ali ne uspe, da zamisli kako deca, čija je usnula tela maločas prekoračivao, pljačkaju i te prodavnice. Naravno da se to ne bi ostvarilo. Deca bi jurišala, borila se, i vrlo brzo izginula, po Lijaninom naređenju, a i Lijana s njima. Pljačkaši bi naišli tek posle toga - ako bi napad uspeo. Ovo telo (Svila čučnu da ga osmotri) bilo je telo dečaka od nekih trinaest godina; metak mu je odneo jednu polovinu lica.
<BR>&nbsp;&nbsp;&nbsp;&nbsp;&nbsp;Svila je retko zalazio u Zlatnu ulicu; ipak, sad je bio siguran da nikad ranije nije bila ovoliko dugačka, nikad ni upola ovoliko široka.
<BR>&nbsp;&nbsp;&nbsp;&nbsp;&nbsp;Evo gde leži borac, gardista, a pored njega neki čovek robusnog izgleda, koji bi mogao biti jedan od onih koji su mu postavljali pitanja posle Kiprisine teofanije; leže naporedo, jedan drugom zarili noževe u rebra.
<BR>&nbsp;&nbsp;&nbsp;&nbsp;&nbsp;"Patera!" Onaj hrapavi glas koji se odazvao kad je Lijana vikala.
<BR>&nbsp;&nbsp;&nbsp;&nbsp;&nbsp;"Šta je, sine moj?"
<BR>&nbsp;&nbsp;&nbsp;&nbsp;&nbsp;"Pa, požuri više već jednom!"
<BR>&nbsp;&nbsp;&nbsp;&nbsp;&nbsp;On pređe u laki trk, što nije prošlo bez protivljenja iz njegovog skočnog zgloba. Dok se plašio da će svakog trenutka grunuti pucanj, ova prva i najniža od palatinskih uzbrdica izgledala je veoma strma; sad je bio jedva svestan da je to uopšte uzbrdica.
<BR>&nbsp;&nbsp;&nbsp;&nbsp;&nbsp;"Ovamo. Drži me za ruku."
<BR>&nbsp;&nbsp;&nbsp;&nbsp;&nbsp;Gardin redut bio je upola niži od buntovničke barikade, ali (što Svila vide tek kad se pope na vrh) nešto deblji. S prednje strane bio je sasvim strm, a sa zadnje stepenast, pogodan za gardiste koji će pucati sa njega.
<BR>&nbsp;&nbsp;&nbsp;&nbsp;&nbsp;Onaj koji mu je pomogao da se popne, reče mu: "Hajde. Ne znam koliko će još on izdržati."
<BR>&nbsp;&nbsp;&nbsp;&nbsp;&nbsp;Svila klimnu glavom, zadihan od penjanja; plašio se da je pokidao šavove kojima je njegovo levo plućno krilo bilo zašiveno. "Povedi me do njega."
<BR>&nbsp;&nbsp;&nbsp;&nbsp;&nbsp;Borac skoči sa poslednjeg 'stepenika' od vreća sa peskom; Svila, za njim, siđe kudikamo obazrivije. I ovde je bilo spavača, dvadesetak Gardista u oklopima. Ležali su na ulici, umotani u ćebad koja su verovatno bila zelena, ali su pri nebeskoj svetlosti izgledala crna.
<BR>&nbsp;&nbsp;&nbsp;&nbsp;&nbsp;"Oće oni tamo da jurišaju na nas?" upita borac.
<BR>&nbsp;&nbsp;&nbsp;&nbsp;&nbsp;"Neće. Bar ne noćas. Ja bih rekao - sutra ujutro, možda."
<BR>&nbsp;&nbsp;&nbsp;&nbsp;&nbsp;Borac othuknu. "Kuršumi prolaze kroz dobar deo tog njihovog utvrđenja. Gledao sam ja, to je uglavnom nameštaj. Smeće, daske ne deblje od palca. Ja sam narednik Eft."
<BR>&nbsp;&nbsp;&nbsp;&nbsp;&nbsp;Rukovali su se. Svila reče: "Tačno to isto sam i ja pomišljao dok sam se peo preko barikade, naredniče. Doduše, ima tamo i težih stvari. Uostalom, čak i stolice, i tome slično, sigurno ti zaklanjaju vidik."
<BR>&nbsp;&nbsp;&nbsp;&nbsp;&nbsp;Eft prezrivo frknu. "Nemaju oni ništa što bih ja želeo da vidim."
<BR>&nbsp;&nbsp;&nbsp;&nbsp;&nbsp;To se nije moglo reći za Gardu, kao što Svila uvide bacivši pogled pored lebdelice. Stotinak koraka uzbrdo, na raskrsnici, bio je postavljen jedan talus; njegova velika glava sa kljovama (toliko nalik na glavu onog koga je ubio ispod Sculinog svetilišta, da je mogao lako poverovati da su dva brata) okretala se ravnomerno u krug, da zaviri u svaku od četiri ulice, redom. Lijana bi bila zainteresovana za ovo, pomisli on; možda već i zna.
<BR>&nbsp;&nbsp;&nbsp;&nbsp;&nbsp;"Ovamo uđi." Eft otvori vrata jedne od zamračenih prodavnica; od njegovog glasa i od lupanja vrata pojača se svetlo unutra, gde su borci, sa kojih su bili skinuti pojedini delovi oklopa, ležali manje ili više uvijeni u zavoje, na ćebadima položenim po teraco-podu. Jedan zaječa, probuđen bukom ili svetlošću; za dvojicu se činilo da ne dišu. Svila kleknu pored bližeg od te dvojice i pokuša da mu opipa puls.
<BR>&nbsp;&nbsp;&nbsp;&nbsp;&nbsp;"Nije taj. Onaj tamo preko."
<BR>&nbsp;&nbsp;&nbsp;&nbsp;&nbsp;"Svima njima", reče Svila. "Preneću Pesov oproštaj svima njima, ali ne svima odjednom, u masi. Nema opravdanja za to."
<BR>&nbsp;&nbsp;&nbsp;&nbsp;&nbsp;"Većina su već dobili. Taj tu je dobio."
<BR>&nbsp;&nbsp;&nbsp;&nbsp;&nbsp;Svila diže pogled ka naredniku, ali nije bilo moguće proceniti, po tom tvrdom licu koje nije imalo mnogo sreće u životu, istinitost ili lažnost izrečenog. Svila ustade. "Uveren sam da je ovaj čovek mrtav."
<BR>&nbsp;&nbsp;&nbsp;&nbsp;&nbsp;"Dobro, iznećemo ga odavde. Nego, dođi ti ovamo. Ovaj nije mrtav." Eft je stao pored onog koji je ječao.
<BR>&nbsp;&nbsp;&nbsp;&nbsp;&nbsp;Svila opet kleknu. Ranjenikova koža bila je, pod njegovim dodirom, hladna. "Niste mu obezbedili dovoljno toplote, naredniče."
<BR>&nbsp;&nbsp;&nbsp;&nbsp;&nbsp;"A ti si i doktor?"
<BR>&nbsp;&nbsp;&nbsp;&nbsp;&nbsp;"Ne, ali znam nešto o nezi ranjenika. Augur to mora znati."
<BR>&nbsp;&nbsp;&nbsp;&nbsp;&nbsp;"Ne rana", reče Oreb i preskoči sa Svilinog ramena na prsa ranjenika. "Ne krv."
<BR>&nbsp;&nbsp;&nbsp;&nbsp;&nbsp;"Ostavi ga na miru, ptičurino jedna smešna."
<BR>&nbsp;&nbsp;&nbsp;&nbsp;&nbsp;"Ne rana." Oreb zazvižda. "Ne krv!"
<BR>&nbsp;&nbsp;&nbsp;&nbsp;&nbsp;Jedan ćelavi čovek ne viši od Lijane iskorači iza jedne od praznih polica. U ruci je držao pištolj sa debelom municijom, ali nije bio u oklopu, pa čak ni u uniformi. "On - i nije, Patera. Ranjen, nije. Bar ne - nisam ništa pronašao. Mislim da mora biti srce."
<BR>&nbsp;&nbsp;&nbsp;&nbsp;&nbsp;"Nađi neko ćebe", reče Svila Eftu. "Dva ćebeta. Odmah!"
<BR>&nbsp;&nbsp;&nbsp;&nbsp;&nbsp;"Ne primam ja naređenja ni od kakvog prokletog kasapina."
<BR>&nbsp;&nbsp;&nbsp;&nbsp;&nbsp;"Onda će njegova smrt pasti na tvoju glavu, naredniče." Svila izvadi brojanice iz džepa. "Donesi dva ćebeta. Ni tri ne bi bilo suviše. Oni koji motre na pobunjenike sigurno mogu bez ćebadi. Tri ćebeta i čistu vodu."
<BR>&nbsp;&nbsp;&nbsp;&nbsp;&nbsp;Nagnuo se nad ranjenika. Brojanice je pustio da vise na propisani način iz desne ruke. "U ime svih bogova, oprošteno ti je zauvek, sine moj. Govorim ovde u ime Pesa Velikoga, Ehidne Božanske, Scile Pržeće, Molpe Čudesne..."
<BR>&nbsp;&nbsp;&nbsp;&nbsp;&nbsp;Imena su mu silazila sa jezika, svako praćeno po jednim zvučnim počasnim pridevom, imena prazna, ili natovarena užasom. Pes, čiji je plan Izvanaš prihvatio i potvrdio, mrtav je; Ehidna je čudovište. Novi duh poče sada pohoditi Svilu, ne duh doktora Ždrala, nego onog zgodnog, ali surovog hemijskog čoveka koji je verovao da je Savetnik Lemur."
<BR>&nbsp;&nbsp;&nbsp;&nbsp;&nbsp;"Monarh je želeo da ga nasledi jedan od sinova", bejahu, svojevremeno, reči lažnog Lemura. "Scila je ispala jednako zadrta kao sam monarh, ali žensko, naravno. Otac joj je dozvolio, ipak, da osnuje ovaj naš grad, a i mnoge druge gradove. Osnovala je ona i tvoje Udruženje, parodiju državne religije iz njenog sopstvenog svitka. Drugo koje mu je kraljica rodila bilo je još gore: fina plesačica i muzičarka, ali žensko! Žensko! Osim toga, podložna povremenim napadima ludila. Zovemo je Molpe, ili Molpa. Njihovo treće dete bilo je muško, ali ništa bolje od prvo dvoje, jer se rodilo slepo. Postalo je taj Tartaros kome si se ti preporučivao, Patera. Ti zamišljaš da on može videti bez svetlosti. Istina je da ne može videti ništa, ni usred bela dana. Ehidna opet zatrudnela, i rodila još jednog muškića, dečka koji je nasledio od svog oca mužastvenu ravnodušnost prema fizičkim osećajima drugih, ali u mnogo izraženijem stepenu - do manije. Mi ga sad nazivamo Hieraksom..."
<BR>&nbsp;&nbsp;&nbsp;&nbsp;&nbsp;A ovaj mladić, nad kojim je on sad nagnut i nad kojim iscrtava znak sabiranja ponovo i ponovo, nadomak je smrti. Moguće je - nije sasvim isključeno - da bi iz liturgije mogao dobiti neku utehu, ili čak nešto snage. Bogovi koje je obožavao možda su nedostojni njegovog, ili ma čijeg, obožavanja; ali obožavanje, samo po sebi, možda na neki način pomaže, meri se na nekoj vagi negde, mora biti da je tako. Mora biti, inače je Svitak lud.
<BR>&nbsp;&nbsp;&nbsp;&nbsp;&nbsp;"Takođe ti oprašta Izvanaš, sine moj, jer ja ovde govorim i u njegovo ime." Konačni znak sabiranja, i kraj. Svila uzdahnu, strese se i skloni brojanice u džep.
<BR>&nbsp;&nbsp;&nbsp;&nbsp;&nbsp;"Onaj drugi to nije kazao", reče mu civil sa pištoljem. "Onaj pre tebe."
<BR>&nbsp;&nbsp;&nbsp;&nbsp;&nbsp;Svila je toliko vremena proveo čekajući da mu ta primedba bude izrečena, da sad oseti maltene olakšanje. "Mnogi auguri računaju da je Izvanaš jedan od manjih bogova", objasni on, "ali ja ne. Njegovo srce, kažeš? Pa mlad je on za srčane probleme."
<BR>&nbsp;&nbsp;&nbsp;&nbsp;&nbsp;"Zove se zastavnik Matak. Njegov otac je mušterija kod mene." Mali draguljar se nagnu bliže. "Ovaj narednik je ubio onog pre tebe."
<BR>&nbsp;&nbsp;&nbsp;&nbsp;&nbsp;"Drugog...?"
<BR>&nbsp;&nbsp;&nbsp;&nbsp;&nbsp;"Pateru Moreja. Rekao mi je Patera svoje ime. Pošto je izgovorio Pesove molitve, popričali smo, i ja... i ja... ja..." Suze su kao poplava naišle u juvelirove oči, nagle i neočekivane kao da je voda pljusnula iz polomljenog krčaga. On izvadi jednu plavu maramicu i izduva nos.
<BR>&nbsp;&nbsp;&nbsp;&nbsp;&nbsp;Svila se opet nagnuo nad zastavnika, tragajući za ranom.
<BR>&nbsp;&nbsp;&nbsp;&nbsp;&nbsp;"Rekao sam da ću mu dati vrč. Da uhvati krv, znaš na šta mislim?"
<BR>&nbsp;&nbsp;&nbsp;&nbsp;&nbsp;"Da", reče Svila rasejano. "Znam zašta su ti vrčevi."
<BR>&nbsp;&nbsp;&nbsp;&nbsp;&nbsp;"Rekao je da je njihov vrč od žute keramike, a ja sam rekao... rekao..."
<BR>&nbsp;&nbsp;&nbsp;&nbsp;&nbsp;Svila ustade i podiže svoju malu putnu torbu. "Gde je njegovo telo? Jesi li siguran da je mrtav?" Oreb mu opet doleprša na rame.
<BR>&nbsp;&nbsp;&nbsp;&nbsp;&nbsp;Juvelir obrisa oči i nos. "Je li mrtav? Sveti Hierakse! Da si ga video, ne bi pitao. Napolju je, u uličici. Taj narednik je došao dok smo pričali i upucao ga. U mojoj radnji, mojoj! Posle ga je izvukao tamo, napolje."
<BR>&nbsp;&nbsp;&nbsp;&nbsp;&nbsp;"Pokaži mi tog sveštenika, molim te. On je doneo Pesov oproštaj svima ostalima ovde? Je li tako?"
<BR>&nbsp;&nbsp;&nbsp;&nbsp;&nbsp;Vodeći Svilu pored praznih vitrina, ka zadnjem delu radnje, Juvelir klimnu glavom.
<BR>&nbsp;&nbsp;&nbsp;&nbsp;&nbsp;"A zastavnik Matak je ranjen posle toga?"
<BR>&nbsp;&nbsp;&nbsp;&nbsp;&nbsp;"Tako je." Draguljar odgurnu u stranu jednu crnu somotnu zavesu, otkrivši uzani hodnik. Prođoše pored jednih gvozdenih vrata zatvorenih katancem, pa pored drugih, koja su bila zaštićena teškim rezama. "Ja sam rekao: kad se ovo sve završi i kad se stvari smire, daću ti zlatni vrč. Ja sam, vidiš, još praznio moje vitrine, kad je on ušao i počeo im prenositi oproštaj. Rekao mi je da nikad nije video toliko zlata. Takođe je rekao da oni, u mantejonu, štede i prikupljaju pare za pravi zlatni vrč. Imali su jedan u mantejonu pre njegovog dolaska, rekao je, ali su ga morali prodati."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Juvelir skide i drugu rezu sa tih vrata i položi je uspravno uz zid. "Zato sam to rekao: kad se ovo sve završi, daću ti ja zlatni vrč, da po njemu pamtiš ovu noć. Već oko godinu dana imam jedan lep, obično zlato, ali ne izgleda obično, znaš na šta mislim? Kad sam to rekao, on se osmehnuo."
<BR>&nbsp;&nbsp;&nbsp;&nbsp;&nbsp;Gvozdena vrata se otvoriše, uz škripanje suvih šarki, što Svilu bolno podseti na baštensku kapiju njegovog mantejona.
<BR>&nbsp;&nbsp;&nbsp;&nbsp;&nbsp;"Rekao sam mu: dođi sa mnom u trezor, Patera, pa ću ti ga pokazati. Onda mi je stavio ruku na rame i rekao: sine moj, ne smatraj da si stekao neku obavezu u tom smislu. Nisi se još ni u jednog boga zakleo, prema tome..."
<BR>&nbsp;&nbsp;&nbsp;&nbsp;&nbsp;"Da ga vidim ja." Svila iziđe na uličicu iza radnje.
<BR>&nbsp;&nbsp;&nbsp;&nbsp;&nbsp;"A onda je ušao narednik i ubio ga", završi juvelir. "Zato se ti, Patera, nemoj vraćati unutra."
<BR>&nbsp;&nbsp;&nbsp;&nbsp;&nbsp;U ledenom mraku koji je mirisao na zlo, neko je mrmljao molitvu, istu onu koju je Svila maločas dovršio. Svila uhvati imena Feje i Sfikse, a potom uobičajen završni deo. Bio je to glas nekog starca; tokom jednog avetinjskog trenutka, Svila je verovao da je glas Patere Štuke.
<BR>&nbsp;&nbsp;&nbsp;&nbsp;&nbsp;Oči su mu se već prilagodile na mrak uličice. Ta prilika koja je klečala sad ustade. "U strašnoj si opasnosti ovde", reče Svila, i u poslednji čas se zadrža da ne izgovori titulu onoga kome se obratio.
<BR>&nbsp;&nbsp;&nbsp;&nbsp;&nbsp;"I ti si, Patera", reče mu Kvecal.
<BR>&nbsp;&nbsp;&nbsp;&nbsp;&nbsp;Svila se okrete juveliru. "Uđi i zamandali vrata, molim te. Moram razgovarati sa - mojim kolegom augurom. Da ga upozorim."
<BR>&nbsp;&nbsp;&nbsp;&nbsp;&nbsp;Draguljar klimnu glavom. Gvozdena vrata se zalupiše sa treskom, ostavivši uličicu u još dubljem mraku.
<BR>&nbsp;&nbsp;&nbsp;&nbsp;&nbsp;Tokom sledećih nekoliko sekundi, Svila je pretpostavljao da je, u mraku, naprosto izgubio Kvecvala iz vida; ali Kvecal više nije bio tu. Patera Morej - čovek čije se godine, visina i težina nisu mogli približnije oceniti bez više svetla - ležao je na leđima u prljavštini i blatu uličice, sa brojanicama u rukama, a rukama uredno prekrštenim preko raskidanih prsa, sam u konačnoj samoći smrti.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
