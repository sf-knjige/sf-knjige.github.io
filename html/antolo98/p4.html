<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Džejms Patrik Keli: MISLITI KAO DINOSAURUS
<P>&nbsp;&nbsp;&nbsp;&nbsp;&nbsp;Kamala Šastri se vratila na ovaj svet kako je i otišla iz njega - naga. Isteturala je iz asemblera, pokušavajući da uspostavi ravnotežu pri slaboj gravitaciji stanice Tulen. Prihvatio sam je, jednim potezom je zavio u ogrtač i pažljivo je smestio u brod. Tri godine na drugoj planeti preobrazilo je Kamalu. Sada je bila mršavija i mišićavija. Na nogama je imala nokte dugačke nekoliko centimetara, a na levom obrazu četiri uporedna ožiljka, po svoj prilici ishod neke gendijske predstave o ulepšavanju. Ali ono što je na mene ostavilo najjači utisak bilo je nešto neobično u njenom pogledu. Ovo mesto, meni tako blisko, nju je bezmalo šokiralo. Kao da nije imala poverenja u zidove i kao da je bila sumnjičava prema vazduhu. Naučila je da misli kao vanzemaljac.
<BR>&nbsp;&nbsp;&nbsp;&nbsp;&nbsp;"Dobro došla." Idući hodnikom čuo sam kako se lagano brujanje broda pretvara u šištanje.
<BR>&nbsp;&nbsp;&nbsp;&nbsp;&nbsp;Progutala je knedlu. Pomislio sam da bi mogla zaplakati. Pre tri godine to bi i uradila. Mnogi migratori osećaju se izgubljeno kada iziđu iz asemblera. To se dešava zbog trenutnog prenosa: samo nekoliko sekundi ranije Kamala se nalazila na Gendu, četvrtoj planeti u sistemu zvezde koju smo zvali Ipsilon Lio, a sada je, evo, ovde, na Mesečevoj orbiti. Gotovo da je na svome. Njena velika životna pustolovina je završena.
<BR>&nbsp;&nbsp;&nbsp;&nbsp;&nbsp;"Metju?" rekla je.
<BR>&nbsp;&nbsp;&nbsp;&nbsp;&nbsp;"Majkl." Nisam mogao da ne budem zadovoljan što me se još seća. Konačno, ona mi je izmenila život.
<BR>&nbsp;&nbsp;&nbsp;&nbsp;&nbsp;Od kada sam prvi put došao na Tulen da bih proučavao dinosauruse, vodio sam možda tri stotine migracija - i dolaske i odlaske. Kamala Šastri je jedini kvantni sken koga sam ikada plagirao. Sumnjam da to dinosaurusima smeta. Pretpostavljam da oni sebi povremeno dopuštaju takvu vrstu prestupa. O Kamali znam više nego o sebi - barem o onoj od pre tri godine. Kada su je dinosaurusi poslali na Gend, bila je teška 50.391,72 grama i imala 4,81 miliona crvenih krvnih zrnaca. Umela je da svira nagasvaram, vrstu flaute od bambusa. Otac joj je došao iz Tane, blizu Bombaja, a najviše je volela žvakaću gumu sa ukusom lubenice. Imala je ukupno pet ljubavnika, a u jedanaestoj godina želela je da bude gimnastičarka. Međutim, postala je inženjer za biomaterijale, te se u dvadeset devetoj godini prijavila za dobrovoljan pohod na zvezde, da bi proučavala uzgajanje veštačkih očiju. Za dve godine prošla je kroz obuku za migratore. Znala je da bi se u svakom trenutku mogla vratiti, sve do časa kada je Siloin prevela u supersvetlosni signal. Shvatila je šta znači uravnotežiti stanje.
<BR>&nbsp;&nbsp;&nbsp;&nbsp;&nbsp;Prvi put sam je sreo 22. juna 2069. godine. Sa Luneksove stanice L1 stigla je posredstvom naše vazdušne baze tačno u 10:15 sitna, okruglasta žena zalizane crne kose, sa razdeljkom na sredini. Kožu su joj potamnili ultraljubičasti zraci Ipsilon Lioa, te je imala neku tamnoplavu, gotovo crnu boju sumraka. Nosila je prugasto pripijeno odelo i patike sa đonom od čičak-trake koje su joj omogućavale lakše kretanje za ono kratko vreme dok je boravila u našoj slaboj gravitaciji.
<BR>&nbsp;&nbsp;&nbsp;&nbsp;&nbsp;"Dobro došla u stanicu Tulen." Osmehnuo sam se i pružio joj ruku. "Zovem se Majkl." Rukovali smo se. "Trebalo bi da sam nekakav sapientolog, ali ovde tezgarim kao lokalni vodič."
<BR>&nbsp;&nbsp;&nbsp;&nbsp;&nbsp;"Vodič", klimnula je rasejano, "dobro." Provirivala je iza mene, kao da očekuje još nekoga.
<BR>&nbsp;&nbsp;&nbsp;&nbsp;&nbsp;"Oh, ne brini", rekao sam. "Dinosaurusi su u kavezima."
<BR>&nbsp;&nbsp;&nbsp;&nbsp;&nbsp;Razrogačila je oči, pustivši da joj ruka isklizne iz moje. "Vi Hanene zovete dinosaurusi?"
<BR>&nbsp;&nbsp;&nbsp;&nbsp;&nbsp;"Što da ne?" Nasmejao sam se. "Oni nas nazivaju bebe, cmizdravci i još koje kako."
<BR>&nbsp;&nbsp;&nbsp;&nbsp;&nbsp;Vrtela je glavom u čudu. Ljudi koji nikada nisu sreli dinosaurusa skloni su da ih romantizuju: pametni i plemeniti reptili koji su ovladali superluminalnom fizikom i upoznali Zemlju sa čudima međugalaktičke civilizacije. Pitao sam se da li je Kamala ikad videla dinosaurusa kako igra poker. Da li je čula kako zečevi skiče dok ih dinosaurusi proždiru? Sem toga nije imala prilike da se raspravlja sa Linom, koja i dalje nije uverena da su ljudi bili psihički spremni da se otisnu među zvezde.
<BR>&nbsp;&nbsp;&nbsp;&nbsp;&nbsp;"Jesi li jela?" Pokazao sam niz hodnik prema sobama za prijem.
<BR>&nbsp;&nbsp;&nbsp;&nbsp;&nbsp;"Jesam... hoću reći - nisam." Nije se pomerala. "Nisam gladna."
<BR>&nbsp;&nbsp;&nbsp;&nbsp;&nbsp;"Dozvoli da pogodim. Previše si nervozna da bi jela. Čak si isuviše nervozna i da bi razgovarala. Samo bi htela da konačno umuknem, da te stavim u mermer i teleportujem. Da završimo već jednom s ovim, zar ne?"
<BR>&nbsp;&nbsp;&nbsp;&nbsp;&nbsp;"Zapravo, razgovor mi ne smeta."
<BR>&nbsp;&nbsp;&nbsp;&nbsp;&nbsp;"Vrlo dobro. Dakle, Kamala, moja je svečana obaveza da te obavestim da na Gendu nema maslaca od kikirikija, ni sendviča sa želeom. I ni traga od piletine u ljutom kari-sosu. Onda, da ponovimo - kako se ja zovem?"
<BR>&nbsp;&nbsp;&nbsp;&nbsp;&nbsp;"Majkl?"
<BR>&nbsp;&nbsp;&nbsp;&nbsp;&nbsp;"Eto, vidiš, nisi baš toliko nervozna da ne bi mogla da pojedeš jedan toko ili parče pice sa plavim paradajzom. Ovo ti je poslednja prilika da jedeš kao čovek."
<BR>&nbsp;&nbsp;&nbsp;&nbsp;&nbsp;"U redu." Nije se nasmejala - bila je obuzeta svojom hrabrošću. Ipak joj je zaigrao ugao usana. "U stvari, rado bih popila šolju čaja."
<BR>&nbsp;&nbsp;&nbsp;&nbsp;&nbsp;"Dobro, čaja imaju." Dopustila mi je da je povedem prema prijemnoj komori D. Patike su joj se urezivale u bodljikavi tepih. "Naravno, kuvaju ga od pokošene trave."
<BR>&nbsp;&nbsp;&nbsp;&nbsp;&nbsp;"Gendijci ne gaje travu. Oni žive pod zemljom."
<BR>&nbsp;&nbsp;&nbsp;&nbsp;&nbsp;"Oči si mi otvorila!" Prebacio sam joj ruku preko ramena. Ispod tesnog odela napipao sam čvrste mišiće. "Da li su žitelji Genda vretice <EM>Mali, polupripitomljeni, domaći tvorovi, koriste se u lovu na zečeve - prim. prev.</EM> ili spodobe sa narandžastim čvorugama?"
<BR>&nbsp;&nbsp;&nbsp;&nbsp;&nbsp;"Uopšte ne liče na vretice."
<BR>&nbsp;&nbsp;&nbsp;&nbsp;&nbsp;Kroz mehurasta vrata upali smo u prijemnu komoru D, skučen pravougaoni prostor opremljen retkim komadima niskog nameštaja zaobljenih ivica. Na jednom kraju prostorije nalazila se kuhinja, a na drugom kupatilo sa vakuumskim nužnikom. Čitavom dužinom zida pružao se živi pogled na reku Čarls i horizont Bostona nad kojim se razlivalo sunce poznog juna, a tavanica je predstavljala vedro nebo. Kamala je nedavno doktorirala na Tehnološkom Institutu Masačusets.
<BR>&nbsp;&nbsp;&nbsp;&nbsp;&nbsp;Zatamnio sam vrata. Ona se spustila na ivicu kauča kao ptičica, spremna da odleti svakog časa.
<BR>&nbsp;&nbsp;&nbsp;&nbsp;&nbsp;Dok sam joj spremao čaj, zasvetleo je ekran ugrađen u moj nokat. Odgovorio sam na poziv. Majušna Siloin se diskretno javila, ne gledajući u mene - bila je prezauzeta posmatranjem rasporeda u kontrolnoj sobi. * Problem * zujao mi je u uhu njen glas, * vrlo sitan, zaista. Ali, moraćemo da skinemo poslednja dva migratora sa današnjeg rasporeda i da ih zadržimo na Luneksu do sutrašnje prve smene. Može li se ovaj ovde zadržati jedan sat? *
<BR>&nbsp;&nbsp;&nbsp;&nbsp;&nbsp;"Naravno", rekao sam. "Kamala, da li bi htela da upoznaš jednog Hanena?" Siloin se pojavila na prozoru prilagođenom veličini dinosaurusa. "Siloin, ovo je Kamala Šastri. U stvari, Siloin je ovde glavna. Ja sam samo vratar."
<BR>&nbsp;&nbsp;&nbsp;&nbsp;&nbsp;Siloin je gledala u sobu okom bližim prozoru, a onda se zavrtela u krug i drugim okom gvirila u Kamalu. Bila je niska za dinosaurusa, jedva nešto preko metar, ali je imala ogromnu glavu koja se klatila na vratu, kao lubenica na grejpfrutu. Mora da se upravo nauljila, pošto joj se srebrna krljušt veoma sijala. * Kamala, prihvataš li moje najbolje namere? * Podigla je levu ruku, i raširila kožaste prste, pokazujući tamne mesečeve srpove kožnih nabora između prstiju.
<BR>&nbsp;&nbsp;&nbsp;&nbsp;&nbsp;"Naravno, ja..."
<BR>&nbsp;&nbsp;&nbsp;&nbsp;&nbsp;* I dozvolićeš nam da te teleportujemo? *
<BR>&nbsp;&nbsp;&nbsp;&nbsp;&nbsp;"Da", odgovorila je, sada već sabrana.
<BR>&nbsp;&nbsp;&nbsp;&nbsp;&nbsp;* Imaš li pitanja? *
<BR>&nbsp;&nbsp;&nbsp;&nbsp;&nbsp;Siguran sam da ih je imala nekoliko stotina, ali je u ovom času verovatno bila previše uplašena da bi ih postavila. Dok se ona i dalje ustezala, umešao sam se u razgovor. "Šta je prvo - gušter ili jaje?"
<BR>&nbsp;&nbsp;&nbsp;&nbsp;&nbsp;Siloin me je prenebregla. * Za vas bi bilo najbolje da počnemo - samo recite kada? *
<BR>&nbsp;&nbsp;&nbsp;&nbsp;&nbsp;"Ona upravo pije čaj", odgovorio sam, gurnuvši joj šoljicu u ruke. "Dovešću je čim završi. Recimo za jedan sat?"
<BR>&nbsp;&nbsp;&nbsp;&nbsp;&nbsp;Kamala se uzvrpoljila na kauču. "Ne, ne treba mi toliko..."
<BR>&nbsp;&nbsp;&nbsp;&nbsp;&nbsp;* Tako bi bilo najbolje, Majkl * rekla je Siloin, otkrivši zube, od kojih su neki bili dugački kao klavirske dirke. Zatim je otišla. Na mestu gde je do maločas bio prozor leteo je galeb.
<BR>&nbsp;&nbsp;&nbsp;&nbsp;&nbsp;"Zašto si to uradio?" pitala je oštrim glasom.
<BR>&nbsp;&nbsp;&nbsp;&nbsp;&nbsp;"Zato što je rečeno da moraš da sačekaš svoj red. Nisi jedini migrator koga šaljemo ovog jutra." Naravno, lagao sam. Morali smo da smanjimo raspored jer je Džodi Letčou, drugi sapientolog dodeljen Tulenu, bila na Univerzitetu Hiperčus gde je podnosila naš referat o hanenskom poimanju identiteta. "Ne brini, postaraću se da ti vreme proleti."
<BR>&nbsp;&nbsp;&nbsp;&nbsp;&nbsp;Na trenutak su nam se sreli pogledi. Jedan sat sam mogao da protraćim na blebetanje - uradio sam to već puno puta. Ili sam mogao da od nje izvučem razloge zbog kojih se odlučila na sve ovo. Sigurno je imala slepu baku ili sestru od tetke koja je samo čekala da joj Kamala donese veštačke oči, a da ne pominjem sporedne proizvode sa Genda koji bi mogli povoljno delovati na tuberkulozu, glad, prevremenu ejakulaciju, bla.... bla.... bla... Ili, mogao sam jednostavno da je ostavim samu u sobi da sedi i gleda u zidove. Veština je bila pogoditi koliko je, zapravo, uplašena.
<BR>&nbsp;&nbsp;&nbsp;&nbsp;&nbsp;"Otkri mi jednu tajnu", rekao sam.
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Tajnu, znaš, nešto što niko sem tebe ne zna."
<BR>&nbsp;&nbsp;&nbsp;&nbsp;&nbsp;Zurila je u mene kao da sam upravo pao s Marsa.
<BR>&nbsp;&nbsp;&nbsp;&nbsp;&nbsp;"Gledaj, još samo malo i otići ćeš na neko mesto koje je... šta... koje je udaljeno tri stotine deset svetlosnih godina. Po rasporedu ćeš tamo ostati tri godine. Kada se budeš vratila, ja ću po svoj prilici već biti bogat, slavan i ko zna šta još. Verovatno se nikada više nećemo sresti. U tom slučaju, šta možeš da izgubiš? A ja obećavam da ću čuvati tajnu."
<BR>&nbsp;&nbsp;&nbsp;&nbsp;&nbsp;Zavalila se na kauč sa šoljicom u krilu.
<BR>&nbsp;&nbsp;&nbsp;&nbsp;&nbsp;"Ovo je još jedan test, je li tako? Posle svega kroz šta sam prošla, još nisu odlučili hoće li me poslati ili ne."
<BR>&nbsp;&nbsp;&nbsp;&nbsp;&nbsp;"Ma, ne! To je samo moja brbljivost! Za par sati ćeš krckati orahe sa vreticama u nekoj mračnoj jazbini na Gendu."
<BR>&nbsp;&nbsp;&nbsp;&nbsp;&nbsp;"Ti si blesav."
<BR>&nbsp;&nbsp;&nbsp;&nbsp;&nbsp;"U stvari, tehnički izraz za to je logomanijak, od grčkih reči logos - što znači reč, i mania - što znači dvesta u minuti. Jednostavno, volim da ćaskam. Slušaj, evo ja ću prvi da pričam. Ako moja tajna ne bude bila dovoljno sočna - ti svoju ne moraš ni da otkriješ."
<BR>&nbsp;&nbsp;&nbsp;&nbsp;&nbsp;Žmirkala je, srkćući čaj. O čemu god da je tog trenutka brinula, bio sam sasvim siguran da nije mislila na to kako će je progutati veliki, plavi mermer.
<BR>&nbsp;&nbsp;&nbsp;&nbsp;&nbsp;"Vaspitan sam kao katolik", rekao sam, smeštajući se na stolicu ispred nje. "Ali više nisam vernik, što i nije neka tajna. Roditelji su me poslali u Bogorodicu Mariju, srednju školu koju smo mi zvali Mugu. Njome je upravljao par starih sveštenika, otac Tomas i njegova supruga, majka Dženifer. Otac Tomas je predavao fiziku iz koje sam imao slabu ocenu, najviše zbog toga što je govorio kao da ima orah u ustima. Majka Dženifer nas je učila teologiji i bila je topla kao mermerna klupa u crkvenoj porti. Nadimak joj je bio mama Mugu.
<BR>&nbsp;&nbsp;&nbsp;&nbsp;&nbsp;Jedne noći, samo dve nedelje pre mature, otac Tom i mama Mugu krenuli su po sladoled svojim malim Ševroletom. U povratku mama Mugu je prošla kroz žuto i skrenula sa puta mimoilazeći se s ambulantnim kolima. Kao što sam rekao, bila je vrlo stara, imala je oko sto dvadeset godina i verovatno je trebalo da joj oduzmu dozvolu još u pedesetim. Ostala je na mestu mrtva. Otac Tom je umro u bolnici.
<BR>&nbsp;&nbsp;&nbsp;&nbsp;&nbsp;Naravno, svi smo pretpostavljali da bi bio red da ih žalimo. Čini mi se čak da sam i bio pomalo tužan. Ipak, nikada mi se nije sviđalo nijedno od njih i nerviralo me je što je njihova smrt zeznula moja predavanja.
<BR>&nbsp;&nbsp;&nbsp;&nbsp;&nbsp;Dakle, više sam bio besan nego žalostan, ali, opet, proganjao me je osećaj krivice zbog pomanjkanja ljubavi prema bližnjima. Verovatno bi trebalo da si odgajana kao katolik da bi to razumela. Bilo kako bilo, dan posle njihove pogibije sazvan je zbor u gimnastičkoj sali i svi smo bili tamo, vrpoljeći se na tribinama, a lično je kardinal posredstvom holovizije prisustvovao ceremoniji. Neprestano je pokušavao da nas uteši, kao da su nam, u najmanju ruku, pomrli roditelji. Uhvatili su me kada sam se sa klincem do sebe našalio na račun toga. Poslednju nedelju poslednje godine škole proveo sam pod zabranom pohađanja nastave."
<BR>&nbsp;&nbsp;&nbsp;&nbsp;&nbsp;Kamala je popila čaj. Gurnula je praznu šoljicu u jedan od držača ugrađenih u sto.
<BR>&nbsp;&nbsp;&nbsp;&nbsp;&nbsp;"Hoćeš još?"
<BR>&nbsp;&nbsp;&nbsp;&nbsp;&nbsp;Uzvrpoljila se. "Zašto mi sve ovo pričaš?"
<BR>&nbsp;&nbsp;&nbsp;&nbsp;&nbsp;"To je deo tajne." Nagnuo sam se prema njoj. "Vidiš, moja porodica je živela u ulici koja vodi pored groblja Svetog Duha. Da bih uhvatio autobus na aveniji Mek Kinli, morao sam da prolazim preko groblja. Ovo što ću ti sada ispričati dogodilo se par dana posle moje nezgode na komemoraciji. Bilo je oko ponoći kada sam se vraćao sa maturske proslave na kojoj sam imao par svetlih trenutaka, tako da sam se osećao veoma pametno. Idući grobljem, spotakao sam se na dve blatnjave humke koje su ležale tik jedna pored druge. Prvo sam pomislio da su to cvetne leje, ali sam onda spazio drvene krstove. Sveži grobovi - tu su ležali otac Tom i mama Mugu. Krstovi su bili veoma jednostavni, samo dve ukrštene, belo obojene letve nabijene u zemlju. Imena su bila ispisana rukom. Smatrao sam da su postavljeni da obeleže grobove dok ne budu isporučeni pravi nadgrobni spomenici. Nije mi bila potrebna velika pamet da shvatim kako se ovakva prilika pruža samo jedanput u životu. Ako bih isčupao krstove koji bi izgledi bile da bilo ko pronađe grobove? Lako su iskliznuli iz rupa. Otresao sam blato s ruku, a zatim pojurio kao lud."
<BR>&nbsp;&nbsp;&nbsp;&nbsp;&nbsp;Do tog trenutka izgledala je zbunjena mojom pričom i kao da mi je čak bila pomalo naklonjena. Sada su joj oči uznemireno zaiskrile. "Užasno je to što si uradio", rekla je.
<BR>&nbsp;&nbsp;&nbsp;&nbsp;&nbsp;"Svakako, iako dinosaurusi smatraju da je čitava ta stvar sa ukopavanjem tela i njihovim obeležavanjem isklesanim kamenim pločama krajnje srceparajuća. Oni kažu da mrtvo meso nema identitet i ne vide razlog za toliku sentimentalnost. Lina se stalno pita kako to da i na sopstvena govna ne postavljamo oznake. Ali ni ovo što sam ti do sada ispričao nije tajna. Vidiš, ta noć je bila topla, što je i prirodno s obzirom na to da je bila polovina juna. Međutim, dok sam trčao, vazduh je postajao sve hladniji. Smrzavajući se, mogao sam da vidim kako mi iz usta izbija para. Cipele su mi bivale sve teže i teže, kao da su se pretvorile u kamen. Kako sam se primicao stražnjoj kapiji, sve više sam osećao da se borim sa jakim vetrom. Jedino što odeća na meni uopšte nije lepršala. Usporio sam korak. Znao sam da bih mogao sve to da izguram, ali mi je srce ipak udaralo kao ludo. I tada sam začuo šapat, nalik na šum koji čuješ kada prisloniš školjku na uho. Uspaničio sam se. Dakle, prava tajna je da sam kukavica. Vratio sam krstove natrag i nikada više nisam prošao ni blizu groblja. Zapravo, kada sam porastao, otišao sam odatle što sam dalje mogao", završio sam priču, pokazujući glavom u pravcu zidova prijemne komore D na stanici Tulen.
<BR>&nbsp;&nbsp;&nbsp;&nbsp;&nbsp;Zavalio sam se u stolicu. Gledala me je netremice. "Istinita priča", rekao sam i podigao desnu ruku u znak zakletve. Delovala je tako zaprepašćeno da sam počeo da se smejem. Osmeh koji se razlio preko njenog tamnog lica ubrzo se pretvorio u kikot. Bio je to mek, nekako tečan zvuk, kao žubor potoka što se kotrlja preko glatkih oblutaka, koji me je naterao na još jači smeh. Imala je pune usne i veoma bele zube.
<BR>&nbsp;&nbsp;&nbsp;&nbsp;&nbsp;"Na tebe je red", konačno sam progovorio.
<BR>&nbsp;&nbsp;&nbsp;&nbsp;&nbsp;"Oh, ne, ne mogu." Odmahnula je rukom. "Nemam nijednu tako dobru priču..." Zastala je, a onda se namrštila. "Jesi li ovo već nekome ispričao?"
<BR>&nbsp;&nbsp;&nbsp;&nbsp;&nbsp;"Jednom", rekao sam. "Hanenu, za vreme psihoskrininga, kada je trebalo da budem primljen na ovaj posao. Samo im nisam ispričao kraj. Znam kako dinosaurusi razmišljaju, tako da sam završio sa onim kako sam iščupao krstove. Po njima bi sve ostalo bilo čista detinjarija." Zapretio sam joj prstom. "Ne zaboravi, obećala si da ćeš čuvati tajnu."
<BR>&nbsp;&nbsp;&nbsp;&nbsp;&nbsp;"Jesam li?"
<BR>&nbsp;&nbsp;&nbsp;&nbsp;&nbsp;"Pričaj mi o svojoj mladosti. Gde si odrasla?"
<BR>&nbsp;&nbsp;&nbsp;&nbsp;&nbsp;"U Torontu." Pogledala me je podozrivo. "Ima, u stvari, nešto, ali nije smešno. Tužno je."
<BR>&nbsp;&nbsp;&nbsp;&nbsp;&nbsp;Klimnuo sam glavom, hrabreći je, i izmenio zidnu projekciju. Sada se mogao videti horizont Toronta kojim su dominirali CN toranj, Gradska uprava, Trgovački centar i Kraljevski obelisk.
<BR>&nbsp;&nbsp;&nbsp;&nbsp;&nbsp;Okrenula se ka slici i nastavila da govori preko ramena. "Kada mi je bilo deset godina, preselili smo se u stan u ulici Blur, da bi majka bila bliže radnom mestu." Pokazala je mesto na zidu, a onda se okrenula prema meni. "Bila je knjigovođa, a otac dizajner zidnih tapeta za Imadžinering. Zgrada je bila ogromna. Činilo se da u liftu uvek srećemo deset novih suseda za koje nismo ni znali da postoje. Jednog dana sam se vraćala iz škole kada me je u hodniku zaustavila starica.'Devojčice', obratila mi se, 'da li bi htela da zaradiš deset dolara?' Roditelji su me upozorili da se ne upuštam u razgovor sa nepoznatima, ali bilo je očigledno da ona tu stanuje. Sem toga, oslanjala se na dve stare štake, tako da sam znala da bih joj mogla pobeći ukoliko bude bilo potrebno. Zamolila me je da umesto nje odem u prodavnicu i dala mi spisak namirnica i karticu za podizanje gotovine. Rekla je da sve mogu doneti gore, u njen stan broj 10 W. Trebalo je da budem podozrivija, jer sve su bakalnice u centru grada imale službu za kućnu dostavu. Medjutim, kao što sam ubrzo otkrila, njoj je, zapravo, bio potreban neko sa kim bi mogla da razgovara. Bila je spremna da to i plati, pet ili deset dolara, zavisno od toga koliko bih dugo ostala s njom. Uskoro sam navraćala skoro svakog dana posle škole. Mislim da bi mi roditelji zabranili da to radim, samo da su znali. Bili su veoma strogi. Ne bi im se dopalo što od nje uzimam novac. Ali nijedno od njih nije se vraćalo kući pre šest, tako da sam mogla da sačuvam svoju tajnu."
<BR>&nbsp;&nbsp;&nbsp;&nbsp;&nbsp;"Ko je bila ona? O čemu ste pričale?"
<BR>&nbsp;&nbsp;&nbsp;&nbsp;&nbsp;"Zvala se Margaret Eiz. Imala je devedeset sedam godina i rekla bih da je bila nekakav savetnik. Suprug i kćer su joj umrli, tako da je živela potpuno sama. Nisam mnogo saznala o njoj - uvek me je navodila da ja više govorim. Ispitivala bi me o drugovima, o onome šta smo učili u školi i o mojoj porodici. Takve stvari..."
<BR>&nbsp;&nbsp;&nbsp;&nbsp;&nbsp;Glas joj je do mene dopirao kao iz daljine, čim mi je zasvetlucao ekran na noktu. Odgovorio sam na poziv.
<BR>&nbsp;&nbsp;&nbsp;&nbsp;&nbsp;* Majkl, drago mi je da te mogu pozvati da dođeš * Siloin glas mi je zujao u uhu. Javila se skoro dvadeset minuta pre vremena ugovorenog rasporedom.
<BR>&nbsp;&nbsp;&nbsp;&nbsp;&nbsp;"Vidiš, kazao sam ti da će nam vreme proleteti." Ustao sam. Kamala je raširila zenice. "Ako si spremna, pođimo."
<BR>&nbsp;&nbsp;&nbsp;&nbsp;&nbsp;Pružio sam joj ruku. Prihvatila ju je i dozvolila mi da joj pomognem da ustane. Kolebala se za minut i osetio sam kako je krhka bila njena rešenost. Objumio sam je oko struka i poveo prema hodniku. Usled veoma slabe gravitacije na stanici Tulen već se osećala nematerijalna, kao uspomena. "Dakle, kaži mi, šta se to tako tužno dogodilo?"
<BR>&nbsp;&nbsp;&nbsp;&nbsp;&nbsp;Najpre sam pomislio da me nije čula. Vukla se pored mene, ne govoreći ništa.
<BR>&nbsp;&nbsp;&nbsp;&nbsp;&nbsp;"Ej, Kamala, nemoj me držati u neizvesnosti! Treba da završiš priču."
<BR>&nbsp;&nbsp;&nbsp;&nbsp;&nbsp;"Ne", rekla je, "mislim da neću."
<BR>&nbsp;&nbsp;&nbsp;&nbsp;&nbsp;Nisam to primio lično. Moj jedini pravi interes bio je da joj razgovorom skrenem misli. Njena stvar ako to ne želi. Neki migratori ne prestaju da govore sve do trenutka dok ne skliznu u veliki plavi mermer, a drugi, opet, zaćute još mnogo ranije. Izmene se u duši. Tako je i ona u mislima možda već na Gendu, žmirkajući na zaslepljujuće beloj svetlosti.
<BR>&nbsp;&nbsp;&nbsp;&nbsp;&nbsp;Stigli smo u sken-centar, najprostranije mesto na stanici Tulen. Neposredno ispred nas nalazio se mermer, barijera za mnoštvo kvantnih nedemolantnih senzora. Bio je mlečnoplave boje glečera i veliki kao dva slona. Gornja polulopta bila je podignuta, a sto za skeniranje štrčao je kao nekakav svetlucav, siv jezik. Kamala se približila mermeru, dodirnuvši njegov odraz koji se prelamao preko uglačane površine. Sa desne strane nalazili su se tapacirana klupa, komora i toalet. Pogledao sam levo, kroz prozor kontrolne sobe. Siloin je stajala, posmatrajući nas, a njena neverovatna glava bila je nagnuta u stranu.
<BR>&nbsp;&nbsp;&nbsp;&nbsp;&nbsp;* Mirna je? * zazujala mi je opet u uhu.
<BR>&nbsp;&nbsp;&nbsp;&nbsp;&nbsp;Podigao sam ruku pokazavši joj stisnute palčeve.
<BR>&nbsp;&nbsp;&nbsp;&nbsp;&nbsp;* Dobro došla, Kamala Šastri. * obratila joj se Siloin preko mikrofona blagim, umirujućim šapatom. * Da li si spremna da počnemo sa teleportom? *
<BR>&nbsp;&nbsp;&nbsp;&nbsp;&nbsp;Kamala je potvrdno klimnula glavom u pravcu prozora. "Ovde treba da se svučem?"
<BR>&nbsp;&nbsp;&nbsp;&nbsp;&nbsp;* Da, ako ti ne smeta. *
<BR>&nbsp;&nbsp;&nbsp;&nbsp;&nbsp;Okrznula me je, idući prema klupi. Ponašala se kao da sam prestao da postojim - sve ovo sada ticalo se samo nje i dinosaurusa. Brzo se svukla, uredno složila odelo, a patike zavukla ispod klupe. Krajičkom oka mogao sam videti majušna stopala, čvrste butine i tamnu, glatku kožu njene zadnjice. Zakoračila je u komoru i zatvorila vrata za sobom.
<BR>&nbsp;&nbsp;&nbsp;&nbsp;&nbsp;"Spremna", javila se.
<BR>&nbsp;&nbsp;&nbsp;&nbsp;&nbsp;Iz kontrolne sobe Siloin je zatvorila kolo koje je punilo komoru gustim oblakom nanosočiva što su se zabadala u Kamalu i razvijala se, prekrivajući joj celo telo. Disanjem ih je unosila kroz pluća u krvotok. Zakašljala se samo dvaput - bila je zaista dobro uvežbana. Pošto je isteklo osam minuta, Siloin je pročistila vazduh u komori. Kamala se pojavila. I dalje me prenebregavajući, ponovo se okrenula prema kontrolnoj sobi.
<BR>&nbsp;&nbsp;&nbsp;&nbsp;&nbsp;* Sada se moraš smestiti na sto za skeniranje i dopustiti Majklu da te pričvrsti. *
<BR>&nbsp;&nbsp;&nbsp;&nbsp;&nbsp;Prišla je mermeru bez oklevanja, popela se na kran koji ju je podigao do stola i mirno legla.
<BR>&nbsp;&nbsp;&nbsp;&nbsp;&nbsp;"Jesi li sigurna da nećeš da mi ispričaš nastavak tajne?" Bio sam uporan. Netremice je zurila u tavanicu.
<BR>&nbsp;&nbsp;&nbsp;&nbsp;&nbsp;"Dobro, onda." Uzeo sam kanticu i izvadio varničar iz torbice koja mi je visila o pojasu. "Sve će se dešavati baš kao na tvojim vežbama." Upotrebivši kanticu, poprskao sam joj tabane nanosočivima. Posmatrao sam kako joj se trbuh diže i spušta, diže i spušta. Potpuno se predala vežbi disanja. "Zapamti, dok si u skeneru nema preskakanja konopca ni zviždukanja."
<BR>&nbsp;&nbsp;&nbsp;&nbsp;&nbsp;Nije odgovorila. "Sada diši duboko.", rekao sam i varničarom dodirnuo njen nožni palac. Začulo se kratko pucketanje dok joj se celom površinom tela stvarala mreža nanosočiva koja se zatim ukrutila, onemogućavajući joj bilo kakvo pokretanje. "Zalaj na vretice jednom za mene!" Pokupio sam svoju opremu, spustio se kranom i potom ga odgurao natrag do zida.
<BR>&nbsp;&nbsp;&nbsp;&nbsp;&nbsp;Veliki plavi mermer uvukao je svoj jezik tiho škripućući. Posmatrao sam kako se gornja polulopta zatvara, gutajući Kamalu Šastri, a onda sam se pridružio Siloin u kontrolnoj sobi.
<BR>&nbsp;&nbsp;&nbsp;&nbsp;&nbsp;Nisam od onih koji smatraju da dinosaurusi smrde, i to je još jedan razlog zbog koga sam odlučio da ih proučavam izbliza. Parikal, recimo, nema baš nikakav miris. Siloin obično ima blag, ali ne neprijatan zadah, kao što je miris bljutavog vina. Kada je uznemirena ili pod stresom, miris joj postaje kiselkast i opor. Mora da joj je ovo jutro bilo veoma burno. Dišući na usta, seo sam na svoje mesto.
<BR>&nbsp;&nbsp;&nbsp;&nbsp;&nbsp;Radila je brzo, tako da je mermer već bio zaptiven. Uprkos mnogobrojnim vežbama, migratori brzo postaju klaustofobični. Na kraju krajeva, oni leže u potpunom mraku, zarobljeni nanomrežom, čekajući da budu teleportovani. Čekanje. Simulator u središtu za obuku u Singapuru pravi izvesnu buku podražavajući skener. Taj zvuk se obično poredi sa blagim dobovanjem kiše po mermeru, premda nekima više liči na tihu, loše odabranu radio-stanicu. Dokle god čuju dobovanje, migratori misle da su bezbedni. Iako skenovanje traje svega tri sekunde i potpuno je bešumno, dok su u našem mermeru mi im taj zvuk reprodukujemo. Iz mog položaja sam mogao da vidim da su sagitalan, aksialan i koronaran prozor prestali da trepere, što je ukazivalo na završeno prikupljanje podataka. Siloin je uposleno mrmljala sebi u bradu, ne hajući da mi objasni o čemu je reč. Nije govorila ništa što bi beba Majkl trebalo da zna. Glava joj se brzo klatila levo-desno dok je pregledala gomilu listi sa podacima koje je kompjuter izbacivao. Kandže su joj pucketale, dodirujući ekrane koji su svetleli žuto i narandžasto.
<BR>&nbsp;&nbsp;&nbsp;&nbsp;&nbsp;Ispred mene nalazio se jedino ekran za migracioni status i jedno belo dugme.
<BR>&nbsp;&nbsp;&nbsp;&nbsp;&nbsp;Nisam lagao kada sam rekao da sam samo vratar. Moja oblast je sapientologija, ne kvantna fizika. Šta god da je tog jutra krenulo naopako sa Kamalinom migracijom, ništa nisam mogao da učinim. Dinosaurusi su mi kazali da je kvantni nedemolantni senzor sposoban da izbegne Hajzenbergovo načelo neodređenosti merenjem malih količina kosmičkog vremena, bez pada dvojstva talas/čestica. Koliko to malih? Rekli su da niko ne može 'videti' nešto što ima samo 1,62 x 10 na -33 cm, jer na toj veličini prostor i vreme se raščlanjuju. Vreme prestaje da postoji, a prostor se pretvara u penu slučajne verovatnoće, u nešto kao kvantni ispljuvak. Mi, ljudi, to nazivamo Plank-Vilerovom dužina. Takođe postoji i Plank-Vilerovo vreme: 10 stepeni-45 sekunde. Ukoliko se događaju dve radnje odvojene vremenskim intervalom od tačno 10 stepeni-45 sekunde, nije moguće reći koja je prva. Dinosauruska posla - za mene je to bilo samo skeniranje. Haneni koriste različite tehnike za pravljenje veštačkih 'crvotočina'. Drže ih otvorene elektromagnetnom vakuumskom fluktuacijom dok kroz njih prolazi superluminalni signal, da bi na odredištu migrator bio ponovo sastavljen od elementarnih čestica.
<BR>&nbsp;&nbsp;&nbsp;&nbsp;&nbsp;Na svom ekranu mogao sam videti signal koji je potvrđivao da je Kamala Šastri već bila razgrađena, da je prošla kroz 'crvotočinu'. Trebalo je samo sačekati da nam sa Genda potvrde dostavu. Kada nam službeno saopšte da je stigla, moj posao bio bi da uravnotežim stanje.
<BR>&nbsp;&nbsp;&nbsp;&nbsp;&nbsp;Tap-tap, tap-tap....
<BR>&nbsp;&nbsp;&nbsp;&nbsp;&nbsp;Haneni imaju neke veoma moćne tehnologije kojima mogu da izmene stvarnost. Neki fanatični putnik kroz vreme bi mogao upotrebiti 'crvotočine' da promeni istoriju. Zatim, pomoću asemblera može se stvoriti milijarda Siloin ili milijarda Majkla Bursa. Prastara stvarnost, nezagađena takvim anomalijama, imala je ono što dinosaurusi nazivaju harmonija. Da bi se bilo koje razumno biće priključilo galaktičkom klubu mora najpre dokazati potpunu predanost čuvanju harmonije.
<BR>&nbsp;&nbsp;&nbsp;&nbsp;&nbsp;Od kako sam došao na Tulen da proučavam dinosauruse, belo dugme pritisnuo sam više od dve stotine puta. To je sve što je trebalo da radim da bih sačuvao svoj posao. Pritiskom na dugme šalje se smrtonosni impuls jonizujućeg zračenja kroz koru velikog mozga migratorovog duplikata, te samim tim nepotrebnog tela. Nema mozga, nema bola. Smrt je trenutna. Dobro, prvih nekoliko puta za mene je zaista bilo traumatično. Kasnije, samo neugodno. Ali to je bila cena karte do zvezda. Ukoliko neki neobični ljudi, kao Kamala Šastri, odluče da je plate, smatrajući je razumnom, to je njihov izbor, a ne moj.
<BR>&nbsp;&nbsp;&nbsp;&nbsp;&nbsp;* Nismo baš najsrećnije prošli, Majkl. * Siloin mi se obratila prvi put od kako sam ušao u kontrolnu sobu. * Neslaganja su sve veća. * Posmatrao sam na svom ekranu kako program za pretraživanje grešaka rutinski počinje da izdvaja podatke.
<BR>&nbsp;&nbsp;&nbsp;&nbsp;&nbsp;"Da li je problem ovde kod nas?" Osetio sam kako mi se utroba vezuje u čvor. "Ili kod njih?" Ako skener potvrdi da se original nalazi kod nas, sve što bi Siloin tada trebalo da uradi jeste da ga ponovo pošalje na Gend.
<BR>&nbsp;&nbsp;&nbsp;&nbsp;&nbsp;Usledilo je dugo, ljutito ćutanje. Siloin se s pažnjom usredsredila na komandnu tablu, kao da će tamo videti svog prvoizleglog potomka kako upravo probija ljusku jajeta. Respirator između njenih ramena naduvavao se dvostruko više nego obično. Meni je ekran pokazivao da se Kamala nalazila u mermeru više od četiri minuta.
<BR>&nbsp;&nbsp;&nbsp;&nbsp;&nbsp;* Biće sreća ukoliko je potrebno samo rekalibrisati skener i početi sve ispočetka. *
<BR>&nbsp;&nbsp;&nbsp;&nbsp;&nbsp;"Sranje." Lupio sam pesnicom o zid tako jako da su mi se trnci razlili sve do lakta. "Mislio sam da si ga popravila." Kada program za pretraživanje grešaka otkrije problem, rešenje je gotovo uvek bila ponovna transmisija. "Siloin, jesi li sigurna? Ova je bila krajnje nervozna kada sam je ugurao unutra!" Prezrivo mi se osmehnula, treskajući malom koščatom šakom po tasterima za očitavanje grešaka, kao da će ih tako naterati da negiraju problem i pokažu redovno stanje. Kao Lina i ostali dinosaurusi, i Siloin je imala veoma malo strpljenja za naš cmizdravi strah od migracije. Ipak, za razliku od Line, bila je uverena da ćemo jednog dana, kada dovoljno dugo budemo koristili tehnologiju Hanena, naučiti da mislimo kao dinosaurusi. Možda je u pravu. Pošto se stotinama godina budemo ubrizgavali u 'crvotočine', možda ćemo s radošću odbacivati svoja nepotrebna tela. Kada dinosaurusi i ostala razumna bića migriraju, oni ubijaju ono šta im više nije potrebno - vrlo harmonično. Pokušali su to i sa ljudima, ali im nije uvek uspevalo. Zato sam ja ovde. * Stvar je jasna. Potrajaće oko trideset minuta * rekla je Siloin.
<BR>&nbsp;&nbsp;&nbsp;&nbsp;&nbsp;Kamala je bila sama u mraku već skoro šest minuta, duže nego ijedan migrator koga sam ikada vodio. "Pusti mi da čujem šta se dešava u mermeru."
<BR>&nbsp;&nbsp;&nbsp;&nbsp;&nbsp;Kontrolna soba se ispunila Kamalinim vrištanjem. Zvučalo je neljudski i podsećalo me je na škripanje automobilskih guma pre sudara.
<BR>&nbsp;&nbsp;&nbsp;&nbsp;&nbsp;"Moramo da je izvadimo odande."
<BR>&nbsp;&nbsp;&nbsp;&nbsp;&nbsp;* To je bebasto razmišljanje, Majkl. *
<BR>&nbsp;&nbsp;&nbsp;&nbsp;&nbsp;"E, pa, ona je beba, do đavola!" Znao sam da iznošenje migratora iz mermera predstavlja veliki problem. Mogao sam da zamolim Siloin da isključi interfon i da nastavim da sedim ovde potpuno mirno dok Kamala pati. Bila je to stvar moje odluke.
<BR>&nbsp;&nbsp;&nbsp;&nbsp;&nbsp;"Ne otvaraj mermer dok ne postavim kran!" Trčao sam prema vratima. "I ne isključuj zvučni signal!"
<BR>&nbsp;&nbsp;&nbsp;&nbsp;&nbsp;Zaurlala je čim je prva traka svetla prodrla u mermer. Gornja polulopta se podizala kao na usporenom filmu. Unutra, u mermeru, Kamala se branila od nanosočiva. I baš kada sam bio siguran da ne može - zavrištala je još glasnije. Siloin i ja smo postigli nešto izuzetno: potpuno smo rasturili hrabrog inženjera za biomaterijale i umesto njega dobili prestravljenu životinju.
<BR>&nbsp;&nbsp;&nbsp;&nbsp;&nbsp;"Kamala, to sam ja, Majkl!"
<BR>&nbsp;&nbsp;&nbsp;&nbsp;&nbsp;Njene izbezumljene krike povezivao sam u reči: "Prestanite... nemoj... oh, Bože, neka mi neko pomogne!" Da sam mogao, uskočio bih u mermer i oslobodio je, ali senzori su veoma osetljivi i nisam hteo da rizikujem. Možda bih izazvao još više problema. Oboje smo morali da sačekamo dok se gornja polulopta potpuno ne otvori. Tek tada sam mogao neometano da priđem jadnoj Kamali koja je ležala na stolu za skeniranje.
<BR>&nbsp;&nbsp;&nbsp;&nbsp;&nbsp;"U redu je. Ništa se neće desiti, u redu? Iznećemo te napolje i to je sve. Sve je u redu."
<BR>&nbsp;&nbsp;&nbsp;&nbsp;&nbsp;Kada sam je oslobodio uz pomoć varničara, poletela je na mene. Zaneli smo se unazad i gotovo srušili niz stepenice. Stezala me je tako čvrsto da nisam mogao da dišem.
<BR>&nbsp;&nbsp;&nbsp;&nbsp;&nbsp;"Nemojte me ubiti, nemojte, molim vas, nemojte!"
<BR>&nbsp;&nbsp;&nbsp;&nbsp;&nbsp;U svom tom gušanju našao sam se povrh nje. "Kamala!" Nekako sam izvukao jednu ruku i, oslanjajući se o nju, oslobodio se stiska. Poleteo sam do najviše stepenice. Klatila se prema meni, nespretno posrćući usled mikrogravitacije. Njeni nokti ostavili su mi na nadlanici krvave brazde. "Kamala, prestani!" Nisam hteo da se ponovo rvem s njom. Povlačio sam se stepenicama.
<BR>&nbsp;&nbsp;&nbsp;&nbsp;&nbsp;"Bitange! Šta pokušavate da mi uradite, govnari?" Udahnula je nekoliko puta, grcajući, i počela da jeca.
<BR>&nbsp;&nbsp;&nbsp;&nbsp;&nbsp;"Skener se pokvario. Siloin radi na otklanjanju kvara."
<BR>&nbsp;&nbsp;&nbsp;&nbsp;&nbsp;* Smetnja je nepoznata * javila se Siloin iz kontrolne sobe.
<BR>&nbsp;&nbsp;&nbsp;&nbsp;&nbsp;"Ali to nema veze sa tobom." Išao sam natraške prema klupi.
<BR>&nbsp;&nbsp;&nbsp;&nbsp;&nbsp;"Lagali su", mrmljala je. Presamitila se tako da je izgledalo da u njoj nema kostiju, ni mišića, samo prazna koža. "Rekli su da neću ništa osetiti... znaš li kako je to... to je kao..."
<BR>&nbsp;&nbsp;&nbsp;&nbsp;&nbsp;Nespretno sam premetao po rukama njeno odelo. "Vidi, evo tvoje odeće. Što se ne obučeš? Izvešćemo te odavde."
<BR>&nbsp;&nbsp;&nbsp;&nbsp;&nbsp;"Bitange", ponavljala je praznim glasom.
<BR>&nbsp;&nbsp;&nbsp;&nbsp;&nbsp;Dopustila mi je da je nagovorim da siđe s krana. Brojao sam tačkice na zidu dok se nespretno uvlačila u odelo. Bile su veličine novčića koje je nekada sakupljao moj deda i sijale su nežnom, zlatnom svetlošću. Stigao sam do četrdeset sedam kada je bila obučena i spremna za povratak u prijemnu komoru D. Stropoštala se na kauč na koji je pre nekog vremena sela lagano, puna iščekivanja. "I šta sad", pitala je.
<BR>&nbsp;&nbsp;&nbsp;&nbsp;&nbsp;"Ne znam." Otišao sam do kuhinje i uzeo bocu iz destilatora. "Šta sad, Siloin?" Sipao sam vodu preko ruke ne bih li sprao krv. Peklo me je. Siloin nije odgovarala. "Pretpostavljam da ćemo sačekati", konačno sam progovorio.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Da popravi..."
<BR>&nbsp;&nbsp;&nbsp;&nbsp;&nbsp;"Ja se tamo ne vraćam."
<BR>&nbsp;&nbsp;&nbsp;&nbsp;&nbsp;Nisam hteo da joj protivurečim. Bilo je prerano da se sada raspravljam s njom o tome, mada, kada Siloin jednom bude rekalibrisala skener, imaće vrlo malo vremena da se predomisli. "Želiš li nešto iz kuhinje? Još jednu šolju čaja, možda?"
<BR>&nbsp;&nbsp;&nbsp;&nbsp;&nbsp;"A šta kažeš na džin-tonik - bez tonika?" Pogledala me je ispod oka. "Ili nekoliko stotina mililitara seretola?"
<BR>&nbsp;&nbsp;&nbsp;&nbsp;&nbsp;Pokušao sam da se napravim da sam shvatio njenu šalu. "Znaš da nam dinosaurusi ne daju da otvaramo bar migratorima. Skener bi mogao pogrešno da iščita hemijske impulse mozga i tvoja poseta Gendu bi se pretvorila u trogodišnje pijanstvo."
<BR>&nbsp;&nbsp;&nbsp;&nbsp;&nbsp;"Zar ne shvataš?" Ponovo je bila na ivici histerije. "Ja ne idem!" Zaista je ne krivim zbog načina na koji je reagovola. Ali u tom trenutku jedino sam želeo da se otarasim Kamale Šastri. Nije me bilo briga hoće li na Gend, ili natrag na Luneks, ili preko duge sve do Oza, samo ako ne moram da budem u istoj prostoriji sa tim jadnim bićem koje je pokušavalo da me natera da se osećam kriv zbog nezgode sa kojom uopšte nisam imao veze.
<BR>&nbsp;&nbsp;&nbsp;&nbsp;&nbsp;"Mislila sam da ću moći." Pokrila je uši rukama, kao da ne želi da čuje glas sopstvenog očaja. "Protraćila sam poslednje dve godine uveravajući sebe da ću moći jednostavno da ležim tamo, ne razmišljajući ni o čemu. i da ću onda iznenada biti negde daleko. Da ću otići na neko divno i nepoznato mesto." Ponovo se zagrcnula i ruke su joj klonule u krilo. "Htela sam da pomognem ljudima da vide."
<BR>&nbsp;&nbsp;&nbsp;&nbsp;&nbsp;"Učinila si sve, Kamala. Sve što smo tražili."
<BR>&nbsp;&nbsp;&nbsp;&nbsp;&nbsp;Odmahnula je glavom. "Nisam mogla da ne mislim. To je bio problem. A onda se pojavila ona, pokušavajući da me dodirne. U mraku. Nisam mislila o njoj sve dok... Ti si kriv što si me podsetio na to."
<BR>&nbsp;&nbsp;&nbsp;&nbsp;&nbsp;"Misliš na svoju tajnu prijateljicu?"
<BR>&nbsp;&nbsp;&nbsp;&nbsp;&nbsp;"Prijateljicu?" Kamala je izgledala zbunjena tom reči. "Ne, ne bih rekla da mi je bila prijateljica. Zapravo, uvek sam je se pomalo plašila, jer nikada nisam bila sasvim sigurna šta, zapravo, hoće od mene." Zastala je. "Jednog dana, posle škole sam otišla u njen stan. Sedela je u naslonjači, okrenuta leđima, zureći niz ulicu Bler. Rekla sam: 'Zdravo, gospođo Eiz'. Krenula sam da joj pokažem duha iz svetiljke koga sam nacrtala, ali ona nije progovarala. Stala sam ispred nje. Koža joj je bila siva, poput pepela. Uzela sam je za ruku. Osetila sam kao da dodirujem plastiku. Potpuno se ukočila - više nije bila ljudsko biće. Postala je stvar, kao pero ili kost. Potrčala sam. Morala sam da pobegnem odatle. Otišla sam kući i sakrila se od nje."
<BR>&nbsp;&nbsp;&nbsp;&nbsp;&nbsp;Prisećajući se svega, zaškiljila je očima, kao da sudi o postupku sebe-devojčice kroz sočivo vremena.
<BR>&nbsp;&nbsp;&nbsp;&nbsp;&nbsp;"Mislim da znam šta je želela. Čini mi se da je znala da umire. Verovatno je htela da budem pored nje kada dođe kraj, ili, naposletku, da naknadno pronađem njeno telo i obavestim nekoga o tome. Ali nisam to mogla. Da sam bilo kome rekla da je umrla, moji roditelji bi sve saznali. Možda bi me neko osumnjičio da sam joj nešto uradila - ne znam. Mogla sam da pozovem obezbeđenje, ali imala sam samo deset godina i bojala sam se da bi nekako mogli otkriti ko je zvao. Prošlo je nekoliko nedelja. Još je niko nije pronašao, a tada je već postalo prekasno da bilo šta kažem. Svi bi me krivili što sam toliko dugo ćutala. Noću sam zamišljala kako je pocrnela i kako truli u onoj stolici, kao banana. Od toga mi je bilo muka. Više nisam mogla ni da jedem ni da spavam. Morali su da me smeste u bolnicu, zato što sam je dodirnula... Dodirnula sam smrt."
<BR>&nbsp;&nbsp;&nbsp;&nbsp;&nbsp;* Majkl * prošaputala je Siloin, a da se prethodno nije upalila svetiljkica koja bi me upozorila da želi da mi se obrati. * Stvorena je neravnoteža. *
<BR>&nbsp;&nbsp;&nbsp;&nbsp;&nbsp;"Čim sam izišla iz te zgrade, počela sam da se oporavljam. Onda su je pronašli. Kada sam se vratila kući, veoma sam se trudila da zaboravim gospođu Eiz. I upravo sada bila je ponovo sa mnom, unutra, u mermeru... Nisam mogla da je vidim, ali sam nekako znala da je tu i da pokušava da me dohvati."
<BR>&nbsp;&nbsp;&nbsp;&nbsp;&nbsp;* Majkl, Parikal je ovde sa Linom. *
<BR>&nbsp;&nbsp;&nbsp;&nbsp;&nbsp;"Zar ne shvataš?" Gorko se nasmejala. "Kako mogu da idem na Gend? Ja haluciniram."
<BR>&nbsp;&nbsp;&nbsp;&nbsp;&nbsp;* Prekinuta je harmonija. Pridruži nam se, ali sam. *
<BR>&nbsp;&nbsp;&nbsp;&nbsp;&nbsp;Bio sam u iskušenju da spljeskam to dosadno zujanje u uhu.
<BR>&nbsp;&nbsp;&nbsp;&nbsp;&nbsp;"Znaš, ovo nisam ispričala nikome do sada."
<BR>&nbsp;&nbsp;&nbsp;&nbsp;&nbsp;"Pa, možda će na kraju sve ispasti dobro." Potapšao sam je po kolenu. "Izvini me za minut." Izgledala je iznenađena što ću je ostaviti. Ušunjao sam se u hodnik i zaptio mehurasta vrata, ostavivši je unutra, zaključanu.
<BR>&nbsp;&nbsp;&nbsp;&nbsp;&nbsp;"Kakva neravnoteža?" pitao sam, uputivši se prema kontrolnoj sobi.
<BR>&nbsp;&nbsp;&nbsp;&nbsp;&nbsp;* Da li je raspoložena da ponovo uđe u skener? *
<BR>&nbsp;&nbsp;&nbsp;&nbsp;&nbsp;"Nije raspoložena uopšte. Pre izgleda namrtvo preplašena."
<BR>&nbsp;&nbsp;&nbsp;&nbsp;&nbsp;* Govori Parikal. * Slušalica u mom uhu prevodila je njegovo piskutanje prožeto nervoznim cvrčanjem koje je ličilo na zvuk prženja slanine. * Zbrka je bila stvorena drugde. Nijedna nezgoda se ne može dovesti u vezu sa našom stanicom. *
<BR>&nbsp;&nbsp;&nbsp;&nbsp;&nbsp;Gurnuo sam mehurasta vrata i ušao u sken-centar. Kroz prozor kontrolne sobe mogao sam videti tri dinosaurusa. Besno su klatili glavama. "Kaži", rekao sam.
<BR>&nbsp;&nbsp;&nbsp;&nbsp;&nbsp;* Naša komunikacija sa Gendom bila je ometena privremenom greškom. Kamala Šastri je tamo primljena i rekonstruisana. * rekla je Siloin.
<BR>&nbsp;&nbsp;&nbsp;&nbsp;&nbsp;"Migrirala je?" Osetio sam kako gubim tlo pod nogama. "A šta će onda biti sa ovom ovde?"
<BR>&nbsp;&nbsp;&nbsp;&nbsp;&nbsp;* Jednostavno. Ubaciti višak u skener i završiti. *
<BR>&nbsp;&nbsp;&nbsp;&nbsp;&nbsp;"Imam novosti za vas. Ona neće više ni da se približi mermeru."
<BR>&nbsp;&nbsp;&nbsp;&nbsp;&nbsp;* Stanje je neuravnoteženo * prvi put je progovorila Lina. Ona nije bila konkretno odgovorna za stanicu Tulen, pre je bila nešto kao stariji partner. Parikal i Siloin su je do tada nadglasavali - bar sam ja tako mislio.
<BR>&nbsp;&nbsp;&nbsp;&nbsp;&nbsp;"Šta očekujete da uradim? Da joj zavrnem vrat?"
<BR>&nbsp;&nbsp;&nbsp;&nbsp;&nbsp;Usledio je trenutak tišine koji me nije rastrojio onoliko koliko to što sam ih video kako kroz prozor sobe gledaju u mene, uopšte ne pomerajući glave.
<BR>&nbsp;&nbsp;&nbsp;&nbsp;&nbsp;"Ne", rekao sam.
<BR>&nbsp;&nbsp;&nbsp;&nbsp;&nbsp;Dinosaurusi su zapiskutali među sobom. Opet su klatili glavama, podizali ih i spuštali. Najpre su me isključili, a onda mi je iznenada zapucketalo u uhu i mogao sam da čujem njihovu raspravu.
<BR>&nbsp;&nbsp;&nbsp;&nbsp;&nbsp;* Baš kao što sam tvrdila * kazala je Lina. * Ova stvorenja ne razumeju harmoniju. Pogrešno je što ih puštamo na mnoge svetove. *
<BR>&nbsp;&nbsp;&nbsp;&nbsp;&nbsp;* Možda si u pravu * rekao je Parikal, * ali o tome ćemo raspravljati kasnije. Sada je porebno uravnotežiti stanje. *
<BR>&nbsp;&nbsp;&nbsp;&nbsp;&nbsp;* Nema vremena. Moraćemo sami da odbacimo višak. *
<BR>&nbsp;&nbsp;&nbsp;&nbsp;&nbsp;Siloin je otkrila svoje dugačke, smeđe zube. Ne bi joj trebalo više od pet sekundi da Kamali iščupa grkljan. I mada nam je ona bila najsimpatičniji dinosaurus, nisam sumnjao da bi joj bilo zadovoljstvo da ubije.
<BR>&nbsp;&nbsp;&nbsp;&nbsp;&nbsp;* Ja ću se zalagati za obustavu migracije ljudskih bića dok se ovaj svet ponovo ne razmotri * javila se Lina.
<BR>&nbsp;&nbsp;&nbsp;&nbsp;&nbsp;Bilo je to ponašanje tipično za dinosauruse. Čak i kada su se pretvarali da se međusobno raspravljaju, zapravo su se obraćali meni, obrazlažući problem tako da bi to shvatila čak i beba-sapient. Obavestili su me da ugrožavam budućnost ljudske vrste u svemiru. Da je Kamala, koja se nalazi u prijemnok komori D, mrtva, svidelo se to meni ili ne. Da stanje mora biti uravnoteženo i da se to mora učiniti odmah.
<BR>&nbsp;&nbsp;&nbsp;&nbsp;&nbsp;"Čekajte, možda bih mogao da je nagovorim da se vrati u skener." Morao sam da odem odatle, od njih. Izvadio sam slušalicu iz uha i stavio je u džep. Tako sam žurio da pobegnem da sam se spotakao, napuštajući sken-centar. Morao sam da se zaustavim na hodniku i da se izduvam. Za trenutak sam stao, zureći u svoju ruku koja je pritiskala pregradu. Izgledalo mi je kao da gledam raširene prste kroz pogrešnu stranu teleskopa. Bio sam dalek sebi samom.
<BR>&nbsp;&nbsp;&nbsp;&nbsp;&nbsp;Kamala se sklupčala na kauču, obujmivši kolena rukama, kao da je pokušavala da se skupi tako da je niko ne bi primetio.
<BR>&nbsp;&nbsp;&nbsp;&nbsp;&nbsp;"Sve smo popravili", rekao sam živahnim glasom. "Bićeš u mermeru za manje od minut, zajemčeno."
<BR>&nbsp;&nbsp;&nbsp;&nbsp;&nbsp;"Ne, Majkl."
<BR>&nbsp;&nbsp;&nbsp;&nbsp;&nbsp;Već sam video kako gubim posao na stanici Tulen. "Kamala, ti upravo odbacuješ ogroman deo svog života."
<BR>&nbsp;&nbsp;&nbsp;&nbsp;&nbsp;"To je moje pravo." Oči su joj sijale.
<BR>&nbsp;&nbsp;&nbsp;&nbsp;&nbsp;Ne, to nije bilo njeno pravo. Bila je višak, nije imala nikakvih prava. Šta beše rekla o onoj starici? Da je postala stvar, kao kost.
<BR>&nbsp;&nbsp;&nbsp;&nbsp;&nbsp;"Onda, dobro, idemo."
<BR>&nbsp;&nbsp;&nbsp;&nbsp;&nbsp;Kažiprstom sam je oštro bocnuo u rame. Ustuknula je.
<BR>&nbsp;&nbsp;&nbsp;&nbsp;&nbsp;"Gde idemo?"
<BR>&nbsp;&nbsp;&nbsp;&nbsp;&nbsp;"Natrag na Luneks. Zadržao sam za tebe jedan brod. Otpao je sa popodnevnog spiska i trebalo bi da im se tamo nađem, umesto što se ovde s tobom raspravljam."
<BR>&nbsp;&nbsp;&nbsp;&nbsp;&nbsp;Polako se ispravila.
<BR>&nbsp;&nbsp;&nbsp;&nbsp;&nbsp;"Hajde." Grubo sam je povukao za stopalo. "Dinosaurusi žele da odeš sa Tulena što pre, ja takođe." Postao sam veoma hladan. Više nisam mogao da gledam Kamalu Šastri.
<BR>&nbsp;&nbsp;&nbsp;&nbsp;&nbsp;Klimnula je glavom i dopustila da je provedem kroz mehurasta vrata.
<BR>&nbsp;&nbsp;&nbsp;&nbsp;&nbsp;"I ćuti ako bilo koga sretnemo u hodniku."
<BR>&nbsp;&nbsp;&nbsp;&nbsp;&nbsp;"Postao si tako zao", prošaputala je nerazgovetno.
<BR>&nbsp;&nbsp;&nbsp;&nbsp;&nbsp;"A ti si postala prava bebica."
<BR>&nbsp;&nbsp;&nbsp;&nbsp;&nbsp;Kada su se otvorila unutrašnja vrata, odmah je shvatila da nije postavljen tunel koji vodi do šatla. Pokušala je da mi se otme, ali sam je snažno udario ramenom. Poletela je preko vazdušne komore, lupila u spoljna vrata i tresnula na leđa. Čim sam pritisnuo prekidač za zatvaranje vrata, došao sam sebi. Ja, Majkl Burs, radio sam ovu užasnu stvar. Nisam mogao da se savladam. Zakikotao sam se. Kada sam je poslednji put video, Kamala je grebala preko palube prema meni, ali za nju je bilo prekasno. Iznenadilo me je da nije ponovo vrištala. Čuo sam samo njeno divlje disanje.
<BR>&nbsp;&nbsp;&nbsp;&nbsp;&nbsp;Čim su se zatvorila unutrašnja, otvorio sam spoljašnja vrata. Najzad, koliko ima načina da ubiješ nekog na svemirskoj stanici? Nije bilo revolvera. Neko drugi bi možda mogao da je izbode nečim ili zadavi, ali ja ne. Otrov? Kako? Sem toga, nisam razmišljao, očajnički sam pokušavao da ne razmišljam o onome što radim. Bio sam sapientolog, ne lekar. Oduvek sam mislio da izlaganje bezgraničnom svemirskom prostoru znači trenutnu smrt. Eksplozivna dekompresija ili nešto slično. Nisam želeo da pati. Pokušao sam da to obavim brzo. Bezbolno.
<BR>&nbsp;&nbsp;&nbsp;&nbsp;&nbsp;Začulo se jedno hvuš od ispuštanja vazduha i pomislio sam da je to - to. Telo je izbačeno u svemir. Zapravo, već sam se okrenuo da pođem kada su se začuli udarci, izbezumljeni, kao ubrzano lupanje srca. Mora da je pronašla nešto za šta se uhvatila. Tup, tup, tup. To je bilo previše. Naslonio sam se leđima uz unutrašnja vrata - tup, tup - skliznuo sam niz njih, smejući se. Ukoliko se isprazne pluća moguće je preživeti u svemiru najviše minut, dva. Smatrao sam da je to zabavno. Tup. Smešno, u stvari veselo. Učinio sam za nju najbolje što sam mogao - rizikovao svoju karijeru - i evo kako mi vraća. Prislonio sam obraz uz vrata. Udarci su počeli da jenjavaju. Odvajalo nas je svega par centimetara i to je bila razlika između života i smrti. Ona sada zna šta je ravnoteža stanja. Smejao sam se tako silovito da sam jedva disao. Iza tih vrata bila je samo meso. Crkni već jednom, ti cmizdrava kučko!
<BR>&nbsp;&nbsp;&nbsp;&nbsp;&nbsp;Ne znam koliko je potrajalo. Tapkanje se usporilo. Prestalo. A onda sam ja bio heroj. Sačuvao sam harmoniju, zadržao našu vezu sa zvezdama. Ponosno su me tapšali - mogao sam da mislim kao dinosaurus.
<BR>
<BR>&nbsp;&nbsp;&nbsp;&nbsp;&nbsp;Ušao sam u prijemnu komoru D kroz mehurasta vrata. "Vreme je da se ukrcaš na brod."
<BR>&nbsp;&nbsp;&nbsp;&nbsp;&nbsp;Kamala je obukla odelo i patike sa đonom od čičak trake. Najmanje deset prozora bilo je otvoreno i soba se ispunila žagorom. Prijatelji i rođaci bili su obavešteni - njihova voljena se bezbedno vratila, živa i zdrava. "Moram da idem", rekla je prema zidu. "Javiću vam se kada se prizemljim."
<BR>&nbsp;&nbsp;&nbsp;&nbsp;&nbsp;Osmehnula mi se usiljeno. "Želela bih da ti se još jednom zahvalim, Majkl." Pitao sam se koliko je dugo potrebno migratorima da se naviknu da ponovo budu ljudi. "Ti si mi toliko pomagao, a ja sam bila takva... Nisam bila svoja." Preletela je pogledom po komori poslednji put i stresla se. "Stvarno sam se uplašila."
<BR>&nbsp;&nbsp;&nbsp;&nbsp;&nbsp;"Jesi."
<BR>&nbsp;&nbsp;&nbsp;&nbsp;&nbsp;Zavrtela je glavom. "Zar je bilo baš toliko loše?"
<BR>&nbsp;&nbsp;&nbsp;&nbsp;&nbsp;Slegnuo sam ramenima i poveo je napolje.
<BR>&nbsp;&nbsp;&nbsp;&nbsp;&nbsp;"Sada se osećam tako glupo. Hoću reći, bila sam u mermeru manje od minut, a onda..." pucnula je prstima, "onda sam se stvorila na Gendu baš kao što si rekao." Dok smo hodali, nekoliko puta se očešala o mene. Ispod odela sam osećao njeno čvrsto telo. "U svakom slučaju, drago mi je što imamo priliku da porazgovaramo. Stvarno sam mislila da te potražim kada se vratim. Nisam očekivala da ću te zateći ovde."
<BR>&nbsp;&nbsp;&nbsp;&nbsp;&nbsp;"Odlučio sam da ostanem." Unutrašnja vrata vazdušne komore otvorila su se skliznuvši. "To je posao koji te obuzme." Kada se izjednačio pritisak između stanice Tulen i broda, postavljen je tunel za prolazak.
<BR>&nbsp;&nbsp;&nbsp;&nbsp;&nbsp;"Treba da sačekaš migratore", rekla je.
<BR>&nbsp;&nbsp;&nbsp;&nbsp;&nbsp;"Dvoje."
<BR>&nbsp;&nbsp;&nbsp;&nbsp;&nbsp;"Zavidim im." Okrenula se prema meni. "Jesi li ikada razmišljao da i sam odeš na zvezde?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;Kamala mi je rukom dodirnula lice. "To sve menja." Mogao sam da osetim čvrstinu njenih dugačkih noktiju. Za trenutak sam pomislio da će me ogrebati po obrazu kao onda kada je bila uplašena.
<BR>&nbsp;&nbsp;&nbsp;&nbsp;&nbsp;"Znam", odgovorio sam.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
