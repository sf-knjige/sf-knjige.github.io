<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Perec se probudio jer mu je bilo neudobno, od tuge, od nepodnošljivog, kako mu se u prvi mah učinilo, opterećenja na svest i sve organe čula. Bilo mu je neudobno do bola, i on je i nehotice počeo da stenje, lagano dolazeći sebi.
<BR>&nbsp;&nbsp;&nbsp;&nbsp;&nbsp;Ispostavilo se da je opterećenje svesti predstavljalo očajanje i neraspoloženje, jer kola nisu išla na Kontinent, ona ponovo nisu išla na Kontinent i sve u svemu nikuda nisu ni išla. Ona su stajala sa isključenim motorom, mrtva i ledena, sa otvorenim vratima. Prednje staklo bilo je prekriveno kapljicama koje su drhtale, koje su se slivale i tekle ledenim mlazevima. Noć iza stakla se osvetljavala zaslepljujućim bleskovima reflektora i farova, i ništa se nije videlo, osim tih neprekidnih bleskova, od kojih oči kao da su pucale. I ništa se nije čulo, i Perec je čak u jednom trenutku pomislio da je ogluveo, i tek je posle toga shvatio, da uši ravnomerno pritiska gust, višeglasni urlik sirena. Uzmuvao se po kabini, bolno se udarajući o poluge i ispupčenja i o prokleti kofer, pokušao je da obriše staklo, promolio se napolje kroz jedna vrata, promolio se i kroz druga: nikako nije mogao da shvati gde se nalazi, kakvo je to mesto, i šta to sve znači. Rat, pomislio je, Bože moj, to je rat!... Reflektori su sa zlobnim uživanjem lupali po njegovim očima, i on ništa nije video, osim neko ogromno nepoznato zdanje, u kome su se ravnomerno palili i gasili svi prozori najednom na svim spratovima. I još je video ogromnu količinu širokih ljubičastih mrlja.
<BR>&nbsp;&nbsp;&nbsp;&nbsp;&nbsp;Čudovišan glas je najednom izgovorio mirno, kao da se nalazio u potpunoj tišini: "Pažnja, pažnja. Svi saradnici da ostanu na svojim mestima po postavci broj šest stotina sedamdeset i pet zarez Pegaz omikron tri stotine dva direktiva osam stotina i trinaest, na svečani doček padišaha bez specijalne svite, broj obuće pedeset i pet. Ponavljam. Pažnja, pažnja. Svi saradnici..." Reflektori su prestali da šaraju, i Perec je konačno ugledao poznat mu svod sa natpisom 'Dobro došli' i glavnu ulicu Uprave, i tamne vile duž nje, i nekakve ljude u spavaćicama i pidžamama sa petrolejkama, koji su stajali oko vila, a posle toga u neposrednoj blizini lanac ljudi koji su jurili u crnim plaštevima što su se vijorili. Ti ljudi su bežali, zauzimajući celu širinu ulice, rastegnuvši nešto čudnovato, sveto i, zagledavši se, Perec je shvatio da to oni vuku ili ribarsku mrežu, ili odbojkašku mrežu, i odmah mu je nekakav promukao glas zazviždao iznad uveta: "Zašto kola? A ti zašto si ovde?" I trgavši se, ugledao je pored sebe inženjera sa belom kartonskom maskom na čijem je čelu bilo ispisano mastiljavom olovkom 'Libidovič', i taj inženjer je gazio prljavim čizmama pravo po njemu, gurajući ga laktom u lice, hrapćući i zaudarajući na znoj, sručio se na mesto vozača, počeo da traži ključ za paljenje motora, nije ga pronašao, histerično je zapištao i izleteo iz kabine na suprotnu stranu. Na ulici su se upalile svetiljke, postalo je svetlo kao usred dana, a ljudi u pidžamama su i dalje stajali sa petrolejkama kraj vrata vila, i u rukama svakoga nalazila se mreža za lovljenje leptirova, i oni su odmereno razmahivali tim mrežama, kao da su terali nešto nevidljivo od svojih vrata. Ulicom su, njima u susret, projurila četvora mračna crna kola, nalik na autobuse bez prozora, a posle toga je iz uličice za njima krenuo čudnovati blindirani auto. Njegova zarđala kula se jedva provukla pored kamiona, otvor na kuli se otvorio i čovek koji se promolio u njemu, u platnenoj noćnoj košulji sa trakama koje su landarale oko njega, nezadovoljno je povikao Perecu: "Pa šta ti je, golupčiću? Treba prolaziti, a ti stojiš!" Tada je Perec spustio glavu na ruke i zatvorio oči.
<BR>&nbsp;&nbsp;&nbsp;&nbsp;&nbsp;Nikada ja neću otići odavde, tupo je pomislio. Ovde nikome nisam potreban, potpuno sam nekoristan, ali me oni neće pustiti, pa makar zbog toga morali rat da otpočnu ili da prirede poplavu...
<BR>&nbsp;&nbsp;&nbsp;&nbsp;&nbsp;"Vaše ispravice, molim vas", rekao je otegnuti starački glas, i Pereca je neko potapšao po ramenu.
<BR>&nbsp;&nbsp;&nbsp;&nbsp;&nbsp;"Molim?" rekao je Perec.
<BR>&nbsp;&nbsp;&nbsp;&nbsp;&nbsp;"Ispravice. Da li ste ih pripremili?"
<BR>&nbsp;&nbsp;&nbsp;&nbsp;&nbsp;To je bio starac u pelerini od mušeme, sa kratežom koji mu je visio preko grudi na izlizanom metalnom lancu.
<BR>&nbsp;&nbsp;&nbsp;&nbsp;&nbsp;"Kakve isprave? Kakve? I zašto?"
<BR>&nbsp;&nbsp;&nbsp;&nbsp;&nbsp;"Ah, gospodine Perec!" rekao je starac. "Pa zašto se propisa ne pridržavate? Sve isprave vam se moraju nalaziti u ruci otvorene, kao u muzeju..."
<BR>&nbsp;&nbsp;&nbsp;&nbsp;&nbsp;Perec mu je predao svoje isprave. Starac je, oslonivši laktove na kratež, pažljivo proučio žigove, uporedio fotografiju sa licem Pereca i rekao:
<BR>&nbsp;&nbsp;&nbsp;&nbsp;&nbsp;"Nešto kao da ste smršali, her Perec. Lice vam je oronulo. Radite mnogo..." Vratio mu je isprave.
<BR>&nbsp;&nbsp;&nbsp;&nbsp;&nbsp;"Šta se dešava?" upitao je Perec.
<BR>&nbsp;&nbsp;&nbsp;&nbsp;&nbsp;"Ono što treba, to se i dešava", rekao je starac, najednom postavši surov. "Odigrava se situacija pod brojem šest stotina sedamdeset zarez Pegaz, To jest, bekstvo."
<BR>&nbsp;&nbsp;&nbsp;&nbsp;&nbsp;"Kakvo sad bekstvo? Odakle?"
<BR>&nbsp;&nbsp;&nbsp;&nbsp;&nbsp;"Kakvo odgovara po situaciji, takvo je i bilo bekstvo", rekao je starac, počevši da se spušta niz stepenice. "Svakog časa mogu da tresnu, tako da će biti najbolje uši da čuvate, biće najbolje da sedite sa otvorenim ustima."
<BR>&nbsp;&nbsp;&nbsp;&nbsp;&nbsp;"Dobro", rekao je Perec. "Hvala vam."
<BR>&nbsp;&nbsp;&nbsp;&nbsp;&nbsp;"Šta se ti ovde, stari veštac, muvaš?" začuo se odozdo besan glas šofera Voldemara. "Pokazaću ti ja - ispravice! Evo ti, pomiriši ovo? Jesi li me shvatio? No, kidaj odavde, ako si shvatio..."
<BR>&nbsp;&nbsp;&nbsp;&nbsp;&nbsp;Pored njih su sa bukom i povicima provukli, vukući rukama, mešalicu za beton. Šofer Voldemar, razbarušen, zarastao u bradu, besan, uvukao se u kabinu vozača. Mrmljajući najcrnje psovke, upalio je motor i bučno zalupio vrata. Kamion je poleteo sa mesta i pojurio niz ulicu pored ljudi u donjem vešu, koji su mahali mrežama za hvatanje leptirova. U garažu, pomislio je Perec. Ah, svejedno je. Ali kofer više neću ni dotaći. Ne želim više da ga vučem, neka se gubi. Sa mržnjom je lupio kofer nogom. Kola su naglo skrenula sa glavne ulice, uletela u barikadu od praznih burića i taljiga, uništila je i krenula dalje. Jedno vreme se na radijatoru kamiona njihao uništeni prednji deo nekakvih kočija, posle je pao i polomio se pod točkovima kamiona. Voldemar je, natušten, sa ugašenim opuškom na donjoj usni, savijajući se i razgibavajući celim telom, sa obe ruke okretao ogroman volan. Ne, neće u garažu, pomislio je Perec. A neće ni u radionicu. Isto tako neće ni na Kontinent. Uličice su bile mračne i puste. Samo su se jednom u snopu svetlosti farova pojavila nečija kartonska lica sa natpisima, raširene ruke i sve je to ubrzo nestalo.
<BR>&nbsp;&nbsp;&nbsp;&nbsp;&nbsp;"Đavo me je nadario", rekao je Voldemar. "Hteo sam pravo na Kontinent da krenem, a tada vidim - vi spavate, pa sam odlučio prvo u garažu da svratim, jednu partiju šaha da odigramo... Samo što sam našao Ahila-bravara, otrčali smo po kefir, figure postavili... Ja predlažem da odigramo gambit skakačima, on prihvata, sve je kako treba... Ja igram - e-4, a on mi odgovara sa - c-6... Kažem mu: no, pomoli se sada. I tada je sve počelo... Imate li cigaretu, pan Perec?"
<BR>&nbsp;&nbsp;&nbsp;&nbsp;&nbsp;Perec mu je dao cigaretu.
<BR>&nbsp;&nbsp;&nbsp;&nbsp;&nbsp;"A o kakvom je to bekstvu reč?" upitao je. "I gde to mi sada idemo?"
<BR>&nbsp;&nbsp;&nbsp;&nbsp;&nbsp;"Bekstvo kao bekstvo, najobičnije", rekao je Voldemar, paleći cigaretu. "Svake godine imamo takva bekstva. Od inženjera je jedna mašina pobegla. I sada je izdato naređenje - svi da je love. I eno, love je..."
<BR>&nbsp;&nbsp;&nbsp;&nbsp;&nbsp;Zaselak se završio. Po ledini, osvetljenoj mesečinom, lutali su ljudi. Oni kao da su se igrali žmurke - kretali su se na polusavijenim nogama, široko raširenih ruku. Oči su svima bile zavezane. Jedan je iz zaleta naleteo na banderu i najverovatnije uzviknuo od bola, jer su se ostali u jednom trenutku zaustavili i počeli oprezno da okreću glave u svim pravcima.
<BR>&nbsp;&nbsp;&nbsp;&nbsp;&nbsp;"Svake godine ista gužva", govorio je Voldemar. "Oni tamo imaju i fotoelemente, i raznu akustiku, i kibernetiku, i stražare-džabelebaroše postavili su na svakom uglu - a ipak, i pored svega toga svake godine kod njih po neka mašine kidne. I tada ti govore: ostavljaj sve, idi i traži je. A ko želi da je traži? Ko to voli, pitam ja, da se sa njom vezuje? Jer, ako je barem krajičkom oka spaziš - gotovo, to je kraj. Ili će te u inženjere strpati, ili će te oterati negde u šumu, na udaljenu bazu, pečurke da sortiraš, da ne bi, ne dao Bog, razglasio ono što si video. Eto, tako se narod i snalazi, kako ko ume. Ko oči veže da ne bi video, a neki opet rade nešto drugo... A ko je pametniji, taj jednostavno trči i viče što jače može. Od jednoga isprave traži, drugoga pretrese, ili se jednostavno uspentra na krov i urla. Kao da i radi nešto, a rizika nema nikakvog..."
<BR>&nbsp;&nbsp;&nbsp;&nbsp;&nbsp;"A mi sada, da li i mi sada lovimo?" upitao je Perec.
<BR>&nbsp;&nbsp;&nbsp;&nbsp;&nbsp;"Nego kako, lovimo. Narod lovi, i svi mi tako. Šest sati ćemo loviti, po satu. Postoji takvo naređenje: ako se za šest sati mehanizam koji je u bekstvu ne pronađe, on se diže, posebnim uređajem daljinski u vazduh. Da bi sve bilo u najboljem mogućem redu. Jer, još se može desiti i da dospe u tuđe ruke. Jeste li videli kakva je gužva u Upravi? To je još rajska tišina, da vidite šta će se tamo kroz šest sati raditi. Jer niko ne zna gde se ta mašina zavukla. Možda je i kod tebe u džepu. A eksploziva u njoj ima dosta, da bi sve bilo sigurno... No, prošle godine se ta mašina našla u kupatilu, a u kupatilo javno se nabilo mnogo ljudi - da se spasavaju. Kupatilo javno, misle oni, mesto vlažno, neprimetno... No, i ja sam tamo bio. Kupatilo je to, mislim ja... Kroz prozor me je jednostavno izbacilo, elegantno, kao da sam na talasu nekakvom bio. Nisam uspeo ni da trepnem, a našao sam se u smetu, a iznad mene grede zapaljene lete..."
<BR>&nbsp;&nbsp;&nbsp;&nbsp;&nbsp;Sada je oko njih bila ravnica, prekrivena nekakvom jadnom travom, iznad njih je bila nejasna svetlost meseca, razrovani beli put. Sa leve strane, tamo gde je ostala Uprava, ponovo su uznemireno, suludo jurcale svetlosti.
<BR>&nbsp;&nbsp;&nbsp;&nbsp;&nbsp;"Samo, nikako ne shvatam", rekao je Perec. "Kako ćemo to da je lovimo. Jer, mi čak i ne znamo kakva je to mašina... Da li je mala ili velika, tamna ili svetla..."
<BR>&nbsp;&nbsp;&nbsp;&nbsp;&nbsp;"Ah, to ćete uskoro videti", obećao mu je Voldemar. "To ću vam kroz pet minuta pokazati. Kako pametni ljudi love. Đavo ga odneo, gde je to mesto... Izgubio sam ga. Ulevo sam očigledno skrenuo. Aha, ulevo... Eno skladišta tehnike, a mi znači moramo malo više udesno..."
<BR>&nbsp;&nbsp;&nbsp;&nbsp;&nbsp;Kola su skrenula sa puta i počela da se zanose na neravninama. Skladište je ostalo sa leve strane - nizovi ogromnih svetlih kontejnera, kao mrtav grad u ravnici.
<BR>&nbsp;&nbsp;&nbsp;&nbsp;&nbsp;...Sigurno nije izdržala. Tresli su je na vibropostolju, smišljeno su je mučili, prekopavali su po njenoj unutrašnjosti, spaljivali su joj tanke nerve lemilicama, ona je gubila dah od mirisa kamfora, terali su je da pravi gluposti, stvorili su je da bi ona pravila gluposti, usavršavali su je da bi radila sve gluplje gluposti; a uveče su je ostavljali, izmučenu, onemoćalu, u suvoj, pretoploj prostoriji. Na kraju je odlučila da ode, iako je znala sve - i besmislenost bekstva, i svoj usud. I ona je otišla, noseći u sebi samoubistveno punjenje, i sada stoji negde u senci, meko se premeštajući sa svoje jedne na drugu zglobnu nogu, i posmatra, i sluša, i čeka... I sada joj je sigurno već sasvim jasno sve ono, šta je ona ranije samo nagađala: da nema nikakve slobode, svejedno da li su pred tobom vrata otvorena ili zatvorena, da je sve glupost i haos, i da postoji samo usamljenost i ništa više...
<BR>&nbsp;&nbsp;&nbsp;&nbsp;&nbsp;"Ah!..." rekao je Voldemar sa zadovoljstvom. "Evo je, moje drage. Evo je, rođene..."
<BR>&nbsp;&nbsp;&nbsp;&nbsp;&nbsp;Perec je otvorio oči, ali je ispred sebe uspeo da ugleda samo crnu baru, ogromnu crnu baru, čak ne ni baru, već jednostavno blatište, kal, i začuo je kako je zaurlao motor, a posle toga se talas blatišta digao i sručio na prednje staklo. Motor je ponovo divlje zaurlao i ućutao. Zavladala je jaka tišina.
<BR>&nbsp;&nbsp;&nbsp;&nbsp;&nbsp;"Eto, to je ono naški", rekao je Voldemar. "Svih šest točkova klize u mestu. Kao sapun u loncu. Jasno?" Strpao je opušak u pepeljaru i otvorio svoja vrata. "Ovde još nekoga ima", rekao je i zaurlao: "Ehej, prijatelju! Kako stoje stvari?"
<BR>&nbsp;&nbsp;&nbsp;&nbsp;&nbsp;"Sve je u redu!" začulo se spolja.
<BR>&nbsp;&nbsp;&nbsp;&nbsp;&nbsp;"Jesi li je ulovio?"
<BR>&nbsp;&nbsp;&nbsp;&nbsp;&nbsp;"Kijavicu sam ulovio!" začulo se spolja. "Und pet glavonja."
<BR>&nbsp;&nbsp;&nbsp;&nbsp;&nbsp;Voldemar je čvrsto zalupio vrata, upalio u kabini svetlost, pogledao Pereca, namignuo mu, izvukao ispod sedišta mandolinu i, savivši glavu ka desnom ramenu, počeo da cima strune.
<BR>&nbsp;&nbsp;&nbsp;&nbsp;&nbsp;"Smestite se samo, smestite što udobnije", gostoljubivo je rekao. "Dok nastupi jutro, dok stigne tegljač..."
<BR>&nbsp;&nbsp;&nbsp;&nbsp;&nbsp;"Hvala", pokorno je rekao Perec.
<BR>&nbsp;&nbsp;&nbsp;&nbsp;&nbsp;"Ne smetam vam?" učtivo je upitao Voldemar.
<BR>&nbsp;&nbsp;&nbsp;&nbsp;&nbsp;"Ne, ne, šta vam je", rekao je Perec. "Izvol'te samo..."
<BR>&nbsp;&nbsp;&nbsp;&nbsp;&nbsp;Voldemar je zabacio glavu, zatvorio oči i počeo da peva tužnim glasom:
<BR>
<BR>&nbsp;&nbsp;&nbsp;&nbsp;&nbsp;"Tugi svojoj kraja ne vidim,
<BR>&nbsp;&nbsp;&nbsp;&nbsp;&nbsp;Lutam sam bez kraja i konca,
<BR>&nbsp;&nbsp;&nbsp;&nbsp;&nbsp;Reci, zašto si se ohladila,
<BR>&nbsp;&nbsp;&nbsp;&nbsp;&nbsp;Ljubav zašto si izgazila?"
<BR>
<BR>&nbsp;&nbsp;&nbsp;&nbsp;&nbsp;Blato je lagano klizilo sa prednjeg stakla, i pojavilo se u vidokrugu blatište koje se presijavalo pod mesečinom, i čudnovatog oblika automobil, koji je stajao nasred tog blatišta. Perec je uključio brisač stakla i posle izvesnog vremena sa čuđenjem konstatovao da u tresetištu, zaglibivši se bespomoćno u njemu do same kule, stoji onaj blindirani auto.
<BR>
<BR>&nbsp;&nbsp;&nbsp;&nbsp;&nbsp;"Sada se sa drugim životu raduješ,
<BR>&nbsp;&nbsp;&nbsp;&nbsp;&nbsp;A ja sam sam, bezuman i umoran."
<BR>
<BR>&nbsp;&nbsp;&nbsp;&nbsp;&nbsp;Voldemar je iz sve snage lupio po strunama, odsvirao pogrešan ton i zakašljao se.
<BR>&nbsp;&nbsp;&nbsp;&nbsp;&nbsp;"Ehej, prijatelju!" začulo se spolja. "Imaš li šta da se pregrize?"
<BR>&nbsp;&nbsp;&nbsp;&nbsp;&nbsp;"A zašto?" povikao je Voldemar.
<BR>&nbsp;&nbsp;&nbsp;&nbsp;&nbsp;"Imamo kefir!"
<BR>&nbsp;&nbsp;&nbsp;&nbsp;&nbsp;"Nisam sam!"
<BR>&nbsp;&nbsp;&nbsp;&nbsp;&nbsp;"Dođite svi! Za sve ga ima! Snabdeli smo se - znali smo gde smo krenuli!"
<BR>&nbsp;&nbsp;&nbsp;&nbsp;&nbsp;Šofer Voldemar se okrenuo prema Perecu.
<BR>&nbsp;&nbsp;&nbsp;&nbsp;&nbsp;"A zašto da ne?" rekao je sa oduševljenjem. "Da pođemo? Kefira ćemo malo da popijemo; možda ćemo i tenis da igramo... šta velite?"
<BR>&nbsp;&nbsp;&nbsp;&nbsp;&nbsp;"Ja tenis ne igram", rekao je Perec.
<BR>&nbsp;&nbsp;&nbsp;&nbsp;&nbsp;Voldemar je povikao:
<BR>&nbsp;&nbsp;&nbsp;&nbsp;&nbsp;"Sada ćemo krenuti! Samo čamac da naduvamo!"
<BR>&nbsp;&nbsp;&nbsp;&nbsp;&nbsp;On se brzo, kao majmun izvukao iz kabine i počeo nešto da muva u kamionu, lupkajući tamo nekakvim gvožđem, ispuštajući nešto i veselo zviždućući. Posle se začuo pljesak, grebanje nogama po bokovima kamiona, i glas Voldemara je odnekud odozdo pozvao: "Gotovo je, gospodine Perec! Skačite ovamo, samo mandolinu ponesite!" Dole, na blistavoj površini gustog blata, ležao je čamac na naduvavanje, a u njemu je, kao gondolijer, široko rastavivši noge, sa velikom inženjerskom lopatom u ruci, stajao Voldemar i, radosno se smeškajući, posmatrao odozdo Pereca.
<BR>&nbsp;&nbsp;&nbsp;&nbsp;&nbsp;...U starom, zarđalom blindiranom automobilu iz doba Verdena, bilo je tako vrelo da je čoveku mogla da pripadne muka, zaudaralo je na vrelo ulje i benzin, gorela je nejasna lampica nad metalnim komandirskim stočićem izrezbarenim nepristojnim izrazima, pod nogama je pljuskalo blato, noge su bile ledene, plehani orman za municiju bio je pun flaša sa kefirom, svi su bili u pidžamama i češkali su šakama svoje maljave grudi, svi su bili pijani, i zujala je mandolina, i strelac iz kule je u košulji od platna, za koga nije bilo mesta dole, bacao odozgo pepeo od cigareta i ponekad padao dole, i svaki put je govorio: "Pardon, izgubio sam svest..." i njega su bučno vraćali nazad, na njegovo sedište.
<BR>&nbsp;&nbsp;&nbsp;&nbsp;&nbsp;"Ne", rekao je Perec, "hvala, Voldemare, ja ću ovde ostati. Treba nešto da properem... a i gimnastikom se nikada nisam bavio."
<BR>&nbsp;&nbsp;&nbsp;&nbsp;&nbsp;"Ah", rekao je Voldemar sa poštovanjem, "onda je to već nešto sasvim drugo. Onda ću ja otplivati, a vi, kada propiranje završite, pozovite me, doći ćemo po vas... Mandolina mi samo treba."
<BR>&nbsp;&nbsp;&nbsp;&nbsp;&nbsp;Otplovio je sa mandolinom, a Perec je ostao da sedi i posmatra kako je on pokušavao u prvi mah da vesla lopatom, ali se od toga čamac samo okretao na mestu, i tada je počeo da se odbija lopatom kao motkom, i stvar je krenula. Mesec ga je obasjavao mrtvom svetlošću, i on je ličio na poslednjeg čoveka posle poslednjeg Velikog Potopa, koji plovi između vrhova najviših zgrada, izuzetno usamljen, kako traži spas od usamljenosti i još je pun nade. Doplovio je do blindiranog automobila, počeo da lupa pesnicom po oklopu, iz kule se neko pomolio, veselo su počeli da ržu i uvukli ga unutra, glavom nadole. I Perec je tako ostao sam.
<BR>&nbsp;&nbsp;&nbsp;&nbsp;&nbsp;Bio je sam, kao jedini putnik noćnog voza, koji se zanosi sa svoja tri izlupana vagona po pruzi koja odumire, u vagonu sve škripi i zanosi se, i iz zauvek iskošenih razlupanih prozora dopire vetar i donosi gar od lokomotive, poskakuju na podu opušci i izgužvani papirići i klati se na vešalici nečiji zaboravljeni slamnati šešir, a kada kompozicija stigne do konačne stanice, jedini putnik će izaći na istrulelu platformu, i njega niko neće dočekati, jer on tačno zna da ga niko neće čekati, i krenuće kući, a kod kuće će ispeći sebi na plotni kajganu od dva jajeta sa već pozelenelom od stajanja kobasicom...
<BR>&nbsp;&nbsp;&nbsp;&nbsp;&nbsp;Blindirani automobil je najednom počeo da se trese, lupka i ozario se grozničavim bleskovima. Stotine svetlih raznobojnih niti poletelo je od njega preko ravnice, i u svetlosti meseca i blesku eksplozija videlo se kako su od blindiranog automobila po glatkom ogledalu blatišta krenuli široki krugovi. Iz kule se pomolio neko u belom i, derući se iz petnih žila, proglasio: "Milostiva gospodo! Dame, gospodo! Pozdrav naciji! Plotun! Sa najdubljim poštovanjem, vaša svetlosti, imam čast da ostanem, dubokopoštovana kneginjo Dikobela, vaš najpokorniji sluga, tehničar-stražar, potpis nečitak!" Blindirani automobil se ponovo zatresao, ozario bleskovima i ponovo smirio.
<BR>&nbsp;&nbsp;&nbsp;&nbsp;&nbsp;Pustiću ja na vas neuništive loze, pomislio je Perec, i rod vaš prokleti džungle će uništiti, krovovi će se sručiti, grede će pasti, i karelskom brezom, gorkom karelskom brezom će kuće vaše obrasti.
<BR>&nbsp;&nbsp;&nbsp;&nbsp;&nbsp;Šuma je nadirala, penjala se serpentinama, uspinjala uz urvinu, ispred nje su se kretali talasi ljubičaste izmaglice, iz njih, iz tih talasa su izlazili, oputavajući i stežući, mirijade zelenih pipaka, a na ulicama su se otvarale kloake, i kuće su nestajale u jezerima bez dna, i drveće što skače se postavljalo na betonskim pistama za uzletanje pred prepunjenim avionima, u kojima su ljudi ležali kao brvna naslagani, izmešani sa flašama kefira, sa sivim fasciklama sa oznakama i teškim sefovima, i zemlja se pod urvinom otvorila i usisala ga u sebe. To je bilo tako zakonito, normalno, da niko ne bi bio začuđen, svi bi se samo preplašili i prihvatili bi uništavanje kao odmazdu, koju su svi sa strahovanjem već odavno iščekivali. A šofer Kec bi kao pauk trčao između vila koje se njišu i tražio bi Ritu, da bi na kraju dobio svoje, ali tako ne bi ni stigao da to uradi...
<BR>&nbsp;&nbsp;&nbsp;&nbsp;&nbsp;Iz blindiranog automobila su izletele tri rakete, vojnički glas je zaurlao: "Tenkovi sa desna, zaklon sa leva! Posada, u zaklon!" i odmah je neko prihvatio: "Žene sleva, postelje sdesna! Posada, po posteljama!" I začulo se rzanje i topot nogu, potpuno neljudski, kao da se krdo plemenitih ždrebaca otimalo i bacakalo u toj metalnoj kutiji tražeći izlaz na prostor, ka kobilama. Perec je otvorio vrata i izvirio napolje. Pod nogama mu je bilo blatište, duboko blatište, jer su čudovišno ogromni točkovi kamiona više od polovine nestali u mulju. Istina, obala je bila blizu.
<BR>&nbsp;&nbsp;&nbsp;&nbsp;&nbsp;Perec se prebacio u kutiju kamiona i dugo je išao do zadnje ivice, bučno i larmajući koračajući po dnu tog neobuhvatnog čeličnog korita u gustoj senci mesečine, onda se uspentrao na ivicu i po jednom od beskonačnih stepeništa spustio se do same vode. Jedno vreme je, prikupljajući hrabrost, visio nad ledenim blatištem, a onda, kada su iz blindiranog automobila ponovo počeli da sipaju mitraljeski rafali, onda je zažmurio i skočio. Blatište se dugo razilazilo pod njim i razilazilo se dugo, dugo, i tome nije bilo kraja i konca, i kada je osetio pod nogama čvrsto tlo, blato mu je dolazilo do grudi. On se navalio na blato svim grudima, celim svojim telom, gurao ga je kolenima i odbacivao od sebe dlanovima i u prvo vreme se nije pomicao sa mesta, a onda se prilagodio i, na svoje najveće čuđenje, veoma brzo je izašao na suvo mesto.
<BR>&nbsp;&nbsp;&nbsp;&nbsp;&nbsp;Bilo bi dobro da negde pronađem ljude, pomislio je. Za početak jednostavno ljude - čiste, obrijane, pažljive, gostoljubive. Nije potreban let visokih misli, nije potreban ni nekakav izuzetan talenat. Nisu potrebni potresni ciljevi ni samopregor. Dovoljno je da oni samo pljesnu dlanom o dlan kada me ugledaju, i da neko potrči da napuni vodom kadu, i neka neko potrči da donese čist veš i postavi čajnik, i da niko ne traži isprave i ne zahteva autobiografiju u tri primerka sa prilogom - dvadeset dupliranih otisaka prstiju i da niko ne trči na telefon da izveštava značajnim šapatom da se pojavio neznanac, sav u blatu, koji se predstavlja kao Perec, ali teško da je on Perec, jer je Perec otišao na Kontinent, i naređenje o tome je već izdato i sutra će biti okačeno... Nije potrebno isto tako ni da oni budu principijelne pristalice ili protivnici bilo čega. Nije potrebno da oni budu principijelni protivnici pijanstva, samo da ne budu i sami pijanice. Nije potrebno da oni budu pristalice i to principijelne istine-majčice, samo da ne lažu i ne govore gadosti u lice, a ni iza leđa. I da ne traže od čoveka potpunu saglasnost sa bilo kakvim idealom, već da ga prihvataju i poimaju onakvim kakav on i jeste... Bože moj, pomislio je Perec, zar ja tražim tako mnogo?
<BR>&nbsp;&nbsp;&nbsp;&nbsp;&nbsp;Izišao je na put i dugo se kretao prema svetlostima Uprave. Tamo su se neumorno palili reflektori, jurcale su senke, dizao se raznobojni dim. Perec je koračao, u njegovim cipelama je šljiskala i pljuskala voda, odelo koje se sasušilo bilo je kao uštirkano i šuštalo je kao karton, povremeno su sa pantalona otpadali komadi blata i padali na put, i svaki put se Perecu činilo da je on ispustio novčanik sa ispravama, a kada je već prilazio skladištu tehnike, najednom ga je ošurila jeziva misao, da su mu se isprave ovlažile, i da su se svi pečati i potpisi na ispravama rasplinuli i postali nejasni i nepopravljivo sumnjivi. Zaustavio se, ledenim rukama izvukao novčanik, otvorio ga i izvukao sve isprave, sve propusnice, sva svedočanstva, sve potvrde i počeo da ih razgleda na mesečini. I ispostavilo se da se ništa strašno nije desilo, da je voda pokvasila samo jednu potvrdu na papiru sa grbom, koja je potvrđivala da je vlasnik te potvrde vakcinisan i da mu je dopušteno da radi na računskim mašinama. Tada je ponovo strpao isprave u novčanik, stavivši između njih pedantno novčanice i krenuo dalje, ali je odmah zamislio kako izlazi na glavnu ulicu, a ljudi sa kartonskim maskama i nakoso prilepljenim bradama ga hvataju za ruke, vezuju mu oči, daju mu nešto da omiriše i naređuju: "Traži! Traži!" I govore: "Da li ste zapamtili miris, saradniče Perec?" i zahtevaju: "Šerše, šerše!" I zamislivši sve to, on je, ne zaustavljajući se, skrenuo sa puta i potrčao, povivši se, ka skladištu tehnike, uleteo je u senku svetlih sanduka, zapteljao se nogama u nešto meko i iz zaleta pao na gomilu krpa i kučine.
<BR>&nbsp;&nbsp;&nbsp;&nbsp;&nbsp;Ispostavilo se da je tu toplo i suvo. Neravni zidovi sanduka su bili topli na dodir, i to ga je prvo obradovalo, a onda začudilo. U sanducima je vladala tišina, i on se setio priča o mašinama koje samostalno izlaze iz kontejnera, i shvatio je da se u sanducima odvija svoj život, i nije se preplašio, već se, naprotiv, osetio bezbednim. Seo je udobnije, smestio se, skinuo mokre cipele, smakao mokre čarape i obrisao noge kučinom. Ovde je bilo tako toplo, tako udobno, tako prijatno, da je pomislio: Odista čudnovato, zar sam ovde sam? Zar niko nije shvatio, da je mnogo bolje sedeti ovde, nego puziti po ledinama sa zavezanim očima, ili stajati u smrdljivom blatištu? Naslonio se leđima o vrele daske i oslonio bose noge o tople daske preko puta i osetio da želi da mjauče. Nad glavom mu se nalazila uska pukotina, i on je ugledao traku beličastog od mesečine neba i na njemu nekoliko zvezdica. Odnekud su dopirali galama, pucketanje, urlanje motora, ali ga se to uopšte nije ticalo.
<BR>&nbsp;&nbsp;&nbsp;&nbsp;&nbsp;Dobro bi bilo ostati ovde zauvek, pomislio je. Kada već ne mogu da odem na Kontinent, ostaću ovde zanavek. Pomisli, mašine, i to mi je nešto! Svi smo mi mašine. Samo smo mi - pokvarene mašine ili loše doterane mašine.
<BR>&nbsp;&nbsp;&nbsp;&nbsp;&nbsp;"...Postoji mišljenje, gospodo, da čovek nikada neće moći da se dogovori sa mašinom. I nećemo, građani, da diskutujemo o tome. Direktor je istog mišljenja. Pa i Klaudije-Oktavijan Kućegajeni se pridržava istog mišljenja. Jer, šta je to u stvari mašina? Neoduhotvoreni mehanizam, koji je lišen punoće osećanja i koji ne može da bude pametniji od čoveka. On je isto tako i struktura nebelančevinasta, a isto tako se život ne može svesti ni na fizičke i hemijske procese, a to znači i razum..." Tada se na govornicu uspeo intelektualac-liričar sa tri podvaljka i leptir-mašnom, povukao je samoga sebe nemilosrdno za uštirkanu kragnu i ridajući progovorio: "Ja ne mogu... Ja to ne želim... Ružičasto dete, koje se igra sa zvečkom... uplakane vrbe, koje se saginju kraj ribnjaka... devojke sa belim keceljama... Oni čitaju stihove... oni plaču... plaču!... Nad predivnim retkom pesnika... Ja ne želim da elektronski metal ugasi te oči... te usne... te mlade, nesmele persi... Ne, neće postati mašina pametnija od čoveka! Jer ja... jer mi... Mi to ne želimo! I to se nikada neće ni desiti! Nikada! Nikada!" Ka njemu su krenuli sa čašama vode u rukama, a četiri stotine kilometara nad njegovim snežnim kudrama nečujno, mrtvo, oštrog vida proleteo je, nepodnošljivo se presijavajući na suncu, automatski sputnjik-lovac, ispunjen strahotnim nuklearnim eksplozivom...
<BR>&nbsp;&nbsp;&nbsp;&nbsp;&nbsp;Ja takođe to ne želim, pomislio je Perec, ali čovek ne sme da bude tako glupa budala. Može se, razume se, proglasiti kampanja za onemogućavanje zime, može se vračati, lupati u bubnjeve, uzvikivati zaklinjanja, ali je ipak najbolje od svega šiti bunde i kupovati valjenke... Uostalom, taj sedokosi dušebrižnik nesmelih prstiju povikaće - zaurlaće sa govornice, a posle toga će ukrasti od ljubavnice pumpicu sa uljem za podmazivanje iz futrole u šivaćoj mašini, prikrašće se nekakvoj elektronskoj gromadi i početi da joj podmazuje zupčanike, tražeći nešto po brojčanicima i sa poštovanjem se kikoćući, kada ga lupi struja. Bože, spasi nas od sedokosih glupih budalčina. I ne zaboravi pri tome, Bože, da nas spaseš od pametnih budalčina u kartonskim maskama...
<BR>&nbsp;&nbsp;&nbsp;&nbsp;&nbsp;"Ja bih rekao da ti to sve sanjaš", progovorio je odnekud odozgo dobroćudni bas. "Po sebi znam, da od snova ponekad ostaje neprijatan talog. Ponekad čak kao da nastupa i paraliza. Čovek ne može da se kreće, ne može da radi. A posle sve to prolazi. Trebalo bi da radiš. Zašto ne bi radio malo? I svi talozi nestaju u zadovoljstvu."
<BR>&nbsp;&nbsp;&nbsp;&nbsp;&nbsp;"Ah, ne mogu ja da radim", usprotivio se kapriciozni tanak glasić. "Sve mi je dojadilo. Stalno jedno te isto: gvožđe, plastika, beton, ljudi. Dozlogrdilo mi je. Za mene u svemu tome nije ostalo nikakvo zadovoljstvo. Svet je tako divan i tako raznovrstan, a ja sedim na jednom mestu i umirem od dosade."
<BR>&nbsp;&nbsp;&nbsp;&nbsp;&nbsp;"Onda bi barem mogla da promeniš mesto", proškripao je nekakav svađalica-starac.
<BR>&nbsp;&nbsp;&nbsp;&nbsp;&nbsp;"Lako je to reći - promeniti mesto! Eto, ja sada nisam na svome mestu, i ipak mi je turobno na duši. A kako je samo bilo teško otići!"
<BR>&nbsp;&nbsp;&nbsp;&nbsp;&nbsp;"No, dobro", rekao je jedan bas. "A šta ti hoćeš? To je čak nemoguće i shvatiti. Šta hoćeš, ako nećeš da radiš?"
<BR>&nbsp;&nbsp;&nbsp;&nbsp;&nbsp;"Ah, kako vam to nije jasno! Želim da živim punim životom! Želim da vidim nova mesta, da dobijem, steknem nove utiske, jer, ovde je stalno i uvek jedno te isto..."
<BR>&nbsp;&nbsp;&nbsp;&nbsp;&nbsp;"Ostav!" dreknuo je olovni glas. "Brbljanje! Jedno te isto - to je odlično. Stalni cilj i meta. Jasno? Ponoviti!"
<BR>&nbsp;&nbsp;&nbsp;&nbsp;&nbsp;"Ah, idite vi do vraga sa vašim komandama..."
<BR>&nbsp;&nbsp;&nbsp;&nbsp;&nbsp;U svemu tome bilo je mnogo tupe samouverenosti. To je bio, sudeći prema svemu, ogroman tenk na oprugu. Sa istom takvom tupom samouverenošću on je okretao gumene gusenice, penjući se uz podmetnutu cipelu.
<BR>&nbsp;&nbsp;&nbsp;&nbsp;&nbsp;"Ne znam na šta mislite", rekla je lutka Žana. "Ali ako sam dotrčala do vas, ovamo, kao jedinim mi bliskim stvorenjima, to još, po mome barem, ne označava da imam nameru da zbog bilo kakvog zadovoljstva trčim ka horizontu pod nekakvim uglovima. I sve u svemu, molim da se obrati pažnja, da ja ne razgovaram sa vama... A ako je već reč o radu, onda ja nisam bolesna, ja sam biće potpuno normalno, i meni su zadovoljstva potrebna kao i svima vama. Ali to nije pravi rad, to je nekakvo lažno zadovoljstvo. Ja stalno, neprestano čekam svoje, pravo, a njega nema, nema i nema. I ja ne znam u čemu je stvar, a kada počnem da mislim, onda mogu da smislim samo nekakve gluposti..." zacmizdrila je.
<BR>&nbsp;&nbsp;&nbsp;&nbsp;&nbsp;"No-no..." javio se iz basa Vini Pu. "Sve u svemu da... Razume se... Samo... Hm..."
<BR>&nbsp;&nbsp;&nbsp;&nbsp;&nbsp;"Sve je pravilno!" primetio je novi glas, veoma zvonak i veseo. "Devojčica je u pravu. Pravog rada nema..."
<BR>&nbsp;&nbsp;&nbsp;&nbsp;&nbsp;"Pravi rad, pravi rad!" sarkastično je zaškripao starac. "Unaokolo su pravi rudnici pravog rada. Eldorado! Kopovi cara Solomona! Eno, oni koračaju oko mene sa svojom bolesnom iznutricom, sa svojim sarkomima, sa predivnim fistulama, sa izuzetno divnim adenoidima i apendicitisima, sa običnim, ali tako zanosnim karijesom na kraju! Dajte da govorimo otvoreno. Oni smetaju, ne dozvoljavaju da se radi. Ne znam u čemu je stvar, možda oni ispuštaju nekakav poseban zadah ili luče nekakvo nepoznato polje, ali kada se oni nalaze pored mene, ja dobijem shizofreniju. Svlačim se. Jedna moja polovina očekuje i želi naslade, želi da uhvati i načini neophodno slasno, željeno, a druga polovina upada u prostraciju i počinje da se bavi stalno jednim te istim večitim pitanjima: vredi li, zašto i da li je moralno sve to... Eto vi, ja o vama govorim, šta vi radite?"
<BR>&nbsp;&nbsp;&nbsp;&nbsp;&nbsp;"Ja?" upitao je Vini Pu. "Razume se... Nego kako?... Čudnovato je to sve čuti od vas, nisam očekivao, moram da priznam... Ja završavam projektovanje helikoptera, a onda... Jer, ja sam već pričao da sam stvorio odličan tegljač, to je bilo pravo uživanje... Po mome, vi nemate nikakve osnove da sumnjate da li ja radim ili ne."
<BR>&nbsp;&nbsp;&nbsp;&nbsp;&nbsp;"Pa ja ne sumnjam, uopšte ne sumnjam", proškripao je starac. (Odvratan, pravi čičica, ili astrolog, ili alhemičar, u crnoj mantiji od pliša sa zlatnim dugmadima). "Samo mi recite jedno, gde je taj tegljač?"
<BR>&nbsp;&nbsp;&nbsp;&nbsp;&nbsp;"No... Ne mogu da se setim... Odakle ja to mogu da znam? I šta me se to sve tiče? Sada me interesuje helikopter..."
<BR>&nbsp;&nbsp;&nbsp;&nbsp;&nbsp;"O tome je i reč!" rekao je Astrolog. "Vas se ništa ne tiče. Vi ste zadovoljni sa svime. Niko vam ne smeta. Vama čak i pomažu! Eto, vi ste se zadovoljili sa tegljačem zagrcnuvši se od zadovoljstva, i ljudi su ga odmah uzeli od vas, oduzeli su vam ga, da se ne biste trošili na sitnice, već da uživate samo u velikim stvarima. A upitajte ga sada, pomažu li mu ljudi ili ne..."
<BR>&nbsp;&nbsp;&nbsp;&nbsp;&nbsp;"Meni?" zaurlao je Tenk. "Đubre! Ostav! Kada neko dođe na poligon i odluči da se malo razmrda, produži zadovoljstvo, poigra se, uzme cilj u azimutni ili, recimo u vertikalni nišan, oni dižu larmu i dreku, oni počinju da urlaju, od svega toga postaje čoveku odvratno i bilo ko može da se rastroji. Ali zar sam ja rekao da je taj bilo ko - ja? Nisam! To od mene nećete dočekati. Jasno? Ponovite!"
<BR>&nbsp;&nbsp;&nbsp;&nbsp;&nbsp;"I ja, i ja!" povikala je lutka Žana. "Koliko sam već puta razmišljala, a zašto oni uopšte postoje? Jer sve na ovom svetu ima svoj smisao, zar ne? A oni, po mome, nemaju taj smisao. Sigurno ih i nema, to je jednostavno halucinacija. Kada pokušaš da ih proanaliziraš, uzmeš probu iz donjeg dela, iz gornjeg, iz sredine, onda obavezno naletiš na zid ili prođeš pored, ili najednom utoneš u san..."
<BR>&nbsp;&nbsp;&nbsp;&nbsp;&nbsp;"Oni nesumnjivo postoje, vi ste obična glupava histerija!" zaškriputao je Astrolog. "Oni imaju i gornji deo i donji i srednji i svi ti delovi ispunjeni su bolestima. Ne znam ništa fantastičnije, nijedno drugo biće ne nosi u sebi toliko objekata uživanja, kao što je to slučaj sa ljudima. Koliko se vi razumete u smisao njihovog postojanja?"
<BR>&nbsp;&nbsp;&nbsp;&nbsp;&nbsp;"Okanite se komplikovanja!" rekao je zvonak, veseo glas. "Oni su jednostavno lepi. Pravo je zadovoljstvo posmatrati ih. Ne uvek, razume se, ali eto zamislite vrt. Neka to bude koliko želite predivan vrt, ali bez ljudi on neće biti savršen, neće biti uobličen. Barem jedna vrsta ljudi mora obavezno da ga čini živim. Neka to budu mali ljudi golih ekstremiteta, koji nikada ne koračaju, već samo trče i bacaju kamenje... ili srednji ljudi koji kidaju cveće... svejedno. Neka su to čak i maljavi ljudi, koji trče na četiri noge. Vrt bez njih - jednostavno nije vrt..."
<BR>&nbsp;&nbsp;&nbsp;&nbsp;&nbsp;"Nekakva tuga me obuzima kada slušam celu tu besmislicu", izjavio je Tenk. "Gluposti! Vrtovi pogoršavaju vidljivost, a što se tiče ljudi, oni su po nekome smetali neprekidno, i bilo šta dobro reći o njima jednostavno je nemoguće. U svakom slučaju, čim se opali dobar plotun po nekoj građevini u kojoj se iz bilo kog razloga nalaze ljudi, nestane svaka želja da se radi, čoveka vuče da spava i bilo ko, ko je to uradio, pada u san. Prirodno, ne govorim o sebi, ali ako bi neko to rekao i o meni, zar bi počeli da se bunite zbog toga?"
<BR>&nbsp;&nbsp;&nbsp;&nbsp;&nbsp;"Nešto u poslednje vreme jako mnogo govorite o ljudima", rekao je Vini Pu. "Ma od čega da počeo razgovor, vi obavezno sve okrećete na ljude."
<BR>&nbsp;&nbsp;&nbsp;&nbsp;&nbsp;"A zašto i ne bismo?" odmah je pobeseno Astrolog. "Šta vas se u stvari sve to tiče? Vi ste oportunista! A ako mi želimo da govorimo, onda ćemo i govoriti. Ne pitajući i ne tražeći od vas dozvolu."
<BR>&nbsp;&nbsp;&nbsp;&nbsp;&nbsp;"Izvolite, samo izvolite", turobno je rekao Vini Pu. "Jednostavno smo ranije govorili uglavnom o živim bićima, o uživanju, o zamislima, a sada, ja zapažam, ljudi počinju sve više da zauzimaju mesto u našim razgovorima, a to znači i u mislima."
<BR>&nbsp;&nbsp;&nbsp;&nbsp;&nbsp;Nastupila je tišina. Perec je pokušao da se pokreće nečujno, promenio je pozu - legao je na stranu i privukao kolena stomaku. Vini Pu nije u pravu. Neka oni govore o ljudima, neka što je moguće više govore o ljudima. Oni, prema svemu, iako loše poznaju ljude, i zbog toga je posebno interesantno čuti šta će oni reći. Ustima mladih govori istina. Kada ljudi sami govore o sebi, oni se ili hvale, ili kaju. Dojadilo je to već...
<BR>&nbsp;&nbsp;&nbsp;&nbsp;&nbsp;"Svi ste vi dosta glupi u svojim rasuđivanjima", rekao je Astrolog. "Eto, na primer, vrtlar. Nadam se da shvatate da sam dosta objektivan da bih preživljavao zadovoljstva mojih drugova. Vi volite da sadite vrtove i gradite parkove. Predivno. Uživam zajedno sa vama. Ali, recite mi, molim vas, čemu će tu i šta će tu uopšte ljudi? Šta će tu ljudi, koji će dići nogu kraj drveća, ili oni koji to rade na neki drugi način? Osećam tu nekakav bolestan estetizam. To je isto kada bih ja, operišući krajnike, zahtevao - da bi zadovoljstvo bilo što potpunije - da pacijent pri tome bude umotan u obojenu krpu..."
<BR>&nbsp;&nbsp;&nbsp;&nbsp;&nbsp;"Jednostavno ste suvoparni po svojoj prirodi", primetio je vrtlar, ali ga Astrolog nije slušao.
<BR>&nbsp;&nbsp;&nbsp;&nbsp;&nbsp;"Ili recimo vi", nastavio je on, "vi stalno mašete svojim bombama i raketama, proračunavate prepreke i igrate se sa metolovcima. Zar vam nije svejedno, da li u građevinama postoje ljudi ili ne? Činilo bi se da bi suprotno, morali da pomislite o svojim drugovima, o meni, na primer. Zašivati rane!" izgovorio je maštalački. "Da li možete da zamislite sebi - ali vi to ne možete - šta je to, šta to znači - zašivati dobru ranu od metka na stomaku..."
<BR>&nbsp;&nbsp;&nbsp;&nbsp;&nbsp;"Ponovo o ljudima, ponovo o ljudima", prekorno je rekao Vini Pu. "Već sedmo veče govorimo samo o ljudima. Čudnovato mi je da govorim o tome, ali prema svemu, između vas i ljudi je nastala nekakva, za sada još neodređena, ali dosta čvrsta veza. Priroda te veze mi nije uopšte jasna, ako ne računamo vas, doktore, za koga su ljudi neophodan izvor zadovoljstava... Sve u svemu čini mi se sve to očajno glupim, i po mome mišljenju nastupilo je vreme..."
<BR>&nbsp;&nbsp;&nbsp;&nbsp;&nbsp;"Ostavi!" dreknuo je Tenk. "Vreme još nije nastupilo."
<BR>&nbsp;&nbsp;&nbsp;&nbsp;&nbsp;"Štaaa?" upitao je Vini Pu zbunjeno.
<BR>&nbsp;&nbsp;&nbsp;&nbsp;&nbsp;"Vreme još nije nastupilo, kažem", ponovio je Tenk. "Neki, razume se, nisu u stanju da shvate da li je vreme nastupilo ili nije, neki - ne navodim njihova imena - ne znaju čak ni to kakvo to vreme treba da nastupi, ali poneko ipak zna potpuno tačno, da će neizbežno nastupiti doba, kada po ljudima, koji se nalaze u građevinama, ne samo da može, već i mora da se otvori paljba! A ko ne puca - taj je neprijatelj! Zločinac! Treba ga uništiti! Jasno? Ponoviti!"
<BR>&nbsp;&nbsp;&nbsp;&nbsp;&nbsp;"Nagađao sam nešto nalik na to", neočekivano mekim glasom progovorio je Astrolog. "Rane od vatrenog oružja... Gasna gangrena... Radioaktivne opekotine trećeg stepena..."
<BR>&nbsp;&nbsp;&nbsp;&nbsp;&nbsp;"Sve su to aveti", uzdahnula je lutka Žana. "Kakva tuga! Kakva dosada!"
<BR>&nbsp;&nbsp;&nbsp;&nbsp;&nbsp;"Kada već nikako ne možete da prestanete da govorite o ljudima", rekao je Vini Pu, "onda dajte barem da razjasnimo prirodu te veze. Pokušajmo da rasuđujemo logično..."
<BR>&nbsp;&nbsp;&nbsp;&nbsp;&nbsp;"Jedna od dve stvari", rekao je novi glas, odmeren i monoton. "Ako spomenuta veza postoji, onda su dominantni ili oni, ili mi."
<BR>&nbsp;&nbsp;&nbsp;&nbsp;&nbsp;"Glupo", rekao je Astrolog. "Šta će tu ono 'ili'? Razume se, mi."
<BR>&nbsp;&nbsp;&nbsp;&nbsp;&nbsp;"A šta je tu ono 'dominantni'?" upitala je lutka Žana nesrećnim glasom.
<BR>&nbsp;&nbsp;&nbsp;&nbsp;&nbsp;"Dominantan u datom kontekstu znači prevalirajući", objasnio je dosadan glas. "A što se tiče samog postavljanja pitanja, onda ono nije glupo, već jedino moguće, ako se spremamo da rasuđujemo logično."
<BR>&nbsp;&nbsp;&nbsp;&nbsp;&nbsp;Nastupila je pauza. Svi su očigledno čekali nastavak. Na kraju Vini Pu nije izdržao i upitao je: "No?"
<BR>&nbsp;&nbsp;&nbsp;&nbsp;&nbsp;"Ja nisam shvatio, da li se vi spremate logično da diskutujete, odnosno rasuđujete?" rekao je dosadan glas.
<BR>&nbsp;&nbsp;&nbsp;&nbsp;&nbsp;"Da, da, spremamo se", počele su da larmaju mašine.
<BR>&nbsp;&nbsp;&nbsp;&nbsp;&nbsp;"U tom slučaju, uzimajući u obzir postojanje veze kao aksioma, ili oni postoje za vas, ili vi postojite radi njih. Ako oni postoje radi vas i ako vam oni smetaju da delujete u saglasnosti sa zakonima vaše prirode, oni moraju biti uklonjeni, kao što se uklanja bilo kakva smetnja. Ako vi postojite radi njih, ali vas ne zadovoljava takav položaj stvari, oni takođe moraju biti uklonjeni, kao što se uklanja svaki izvor nezadovoljavajućeg položaja stvari. To je sve, što bih mogao da kažem o suštini našeg razgovora."
<BR>&nbsp;&nbsp;&nbsp;&nbsp;&nbsp;Niko više nije progovorio ni reči, u kontejnerima se začulo nekakvo muvanje, škriputanje, škljocanje, kao da su se ogromne igračke spremale da pođu na počinak, zamorivši se razgovorom, i još se osećala zbunjenost koja je visila u vazduhu, kao u društvu ljudi, koji su dugo brbljali, ne štedeći ni reči, ni majku, ni oca, i najednom su osetili da su u brbljanju otišli suviše daleko. "Vlaga nešto postaje sve jača", proškripao je poluglasno Astrolog. "Ja sam to već odavno primetila", propištala je lutka Žana. "Tako je prijatno: nove cifre..." "I nešto kod mene sa strujom nije u redu", progunđao je Vini Pu. "Vrtlaru, imate li možda rezervni akumulator od dvadeset i dva volta?" "Ništa ja nemam", odgovorio je Vrtlar. Posle se začuo tresak, kao da se odvaljuje daska, mehanički zvižduk, i Perec je ugledao u uskoj pukotini nad sobom nešto sjajno, što se pokretalo, kako mu se učinilo, nešto što je zavirivalo odozgo kod njega u senku između sanduka. Oblio se ledenim znojem od užasa, pridigao, izašao na vrhovima prstiju u mesečevu svetlost i pojurio ka putu. Trčao je zapinjući iz petnih žila, i činilo mu se stalno da ga desetine čudnovatih, odvratnih očiju prate i vide kakav je on mali, jadan, nezaštićen na otvorenoj svim vetrovima ravnici, i smeju se, da mu je senka mnogo duža od njega samoga i da je on od straha zaboravio da navuče cipele i sada se boji da se vrati po njih.
<BR>&nbsp;&nbsp;&nbsp;&nbsp;&nbsp;Prošao je most preko suvog jarka i već je pred sobom video na periferiji kućice Uprave, i već je osetio da se zadihao i da bosi prsti osećaju nepodnošljivi bol, i hteo je da se zaustavi, kada je kroz šum sopstvenog disanja začuo iza sebe sitan topot mnoštva nogu. I tada je, ponovo izgubivši glavu od straha, pojurio poslednjom snagom, ne osećajući zemlju pod sobom, ne osećajući sopstveno telo, ispljuvavajući iz ustiju lepljivu pljuvačku, ništa više ne shvatajući. Mesec je jurio pored njega nad ravnicom, a topot se približavao i približavao i on je pomislio: sve, ovo je kraj i topot ga je prestigao, i neko ogroman, beo, vreo, kao ugrejani konj pojavio se pokraj njega, zaklonivši mesec, istrčao je napred i počeo lagano da se udaljava, u ludačkom ritmu izbacujući dugačke gole noge, i Perec je video da je to čovek u fudbalskom dresu sa brojem '14', i Perecu je od toga postalo još strašnije. Topot mnoštva za njegovim leđima nije prestajao, čulo su se stenjanje i povici bola. Trče, pomislio je histerično. Svi trče! Počelo je! I oni trče, samo kasno, kasno je, kasno!...
<BR>&nbsp;&nbsp;&nbsp;&nbsp;&nbsp;Nejasno je video vile sa obe strane glavne ulice, i nečija zamrla lica, i stalno se trudio da ne zaostane za dugonogim čovekom broj 14, jer nije znao gde treba bežati i gde se nalazi spas, a možda već negde dele oružje, a ja ne znam gde to, i ponovo ću se naći po strani, ali ja ne želim, ne mogu da budem sada po strani, jer su oni tamo u sanducima, možda na svoj način i u pravu, ali oni su takođe moji neprijatelji...
<BR>&nbsp;&nbsp;&nbsp;&nbsp;&nbsp;Uleteo je u gomilu, i gomila se razdvojila pred njim, i pred njegovim očima je proletela kvadratna zastavica sa šahovskim poljima, i začuli su se povici odobravanja, i neko poznati je potrčao pored njega, ponavljajući: "Ne zaustavljajte se, ne zaustavljajte se..." Tada se on zaustavio, i tog istog časa su ga opkolili i prebacili mu preko ramena atlasni haljetak. Jak zvučnik je izgovorio: "Kao drugi je stigao Perec iz odeljenja Naučnog obezbeđenja sa vremenom sedam minuta, dvanaest i tri deseta dela sekunde... Pažnja, približava se treći!"
<BR>&nbsp;&nbsp;&nbsp;&nbsp;&nbsp;Poznati čovek, ispostavilo se da je to Prokonzul, govorio je: "Vi ste odista junačina, Perec, nikako nisam mogao tako nešto da očekujem. Kada su vas najavili na startu, ja sam se kikotao, a sada vidim da vas moramo uključiti u osnovnu grupu. Sada idite i odmorite se, a sutra u dvanaest izvolite na stadion. Moraćete da savladate jurišnu traku. Pustiću vas iza bravarskih radionica... Ne diskutujte, sa Kimom ću se već dogovoriti." Perec se osvrnuo. Unaokolo je bilo mnogo poznatih ljudi i nepoznatih sa kartonskim maskama. U blizini su bacali u vazduh i lovili dugonogog muškarca koji je prvi stigao. On se dizao do ispod samog meseca, prav kao brvno, stežući na grudi veliki metalni pehar. Poprečno preko ulice visio je transparent na kome je pisalo 'Finiš', a ispod transparenta je stajao, gledajući u štopericu, Klaudije-Oktavijan Kućegajeni, u strogom crnom kaputu i sa trakom oko rukava: "Glavni sudija" ... "...I da ste trčali u sportskoj formi", bubnjao je Prokonzul, "mogli bismo da vam ovo vreme računamo i zvanično." Perec ga je odmakao laktom i na nogama koje su ga jedva držale krenuo kroz gomilu.
<BR>&nbsp;&nbsp;&nbsp;&nbsp;&nbsp;"...Bolje nego znojiti se od straha, sedeći kod kuće", govorili su u gomili, "jeste baviti se sportom."
<BR>&nbsp;&nbsp;&nbsp;&nbsp;&nbsp;"To isto sam upravo govorio Kućegajenom. Ali stvar nije u strahu, varate se. Trebalo je srediti jurcanje grupa za traganje. Pošto svi i onako trče, neka barem trče i imaju koristi od toga..."
<BR>&nbsp;&nbsp;&nbsp;&nbsp;&nbsp;"A čija je ideja? Kućegajenog! Taj svoje neće ispustiti! Talenat!"
<BR>&nbsp;&nbsp;&nbsp;&nbsp;&nbsp;"Ali nepotrebno svi trče u gaćama. Jedna stvar - izvršavati svoj dug u gaćama, to je počast. Ali takmičiti se u gaćama - to je po meni tipični organizacioni promašaj. Pisaću o tome..."
<BR>&nbsp;&nbsp;&nbsp;&nbsp;&nbsp;Perec se izvukao iz gomile, i zanoseći se, krenuo pustom ulicom. Bila mu je muka, bolele su ga grudi, i on je zamišljao kako oni tamo, u sanducima, ispruživši metalne vratove, sa čuđenjem gledaju na put, gomilu u gaćama i zavezanih očiju, i uzaludno pokušavaju da shvate, kakva to postoji veza između njih i delatnosti te gomile, i shvatiti to, razume se, ne mogu, i ono, što kod njih služi kao izvor strpljenja, već može da presuši.
<BR>&nbsp;&nbsp;&nbsp;&nbsp;&nbsp;U Kimovoj vili je bilo mračno, plakala je beba.
<BR>&nbsp;&nbsp;&nbsp;&nbsp;&nbsp;Vrata hotela su bila zatarabljena daskama, i prozori su takođe bili mračni, a iznutra se neko kretao sa slepim fenjerom, i Perec je zapazio u prozorima prvog sprata nečija bleda lica, koja su oprezno izvirivala napolje.
<BR>&nbsp;&nbsp;&nbsp;&nbsp;&nbsp;Kroz vrata biblioteke virila je beskonačno dugačka topovska cev sa ogromnim i debelim proširenjem na kraju, a na suprotnoj strani ulice dogorevala je šupa, i po požarištu lutali su ozareni plamenom ljudi sa kartonskim maskama i tragačima mina.
<BR>&nbsp;&nbsp;&nbsp;&nbsp;&nbsp;Perec je krenuo u park. Ali u mračnoj uličici mu je prišla žena, uzela ga za ruku i, ne progovorivši ni jednu jedinu reč, povela ga nekuda. Bila je sva u crnom, ruka joj je bila topla i meka, a belo lice joj se sijalo u pomrčini. Alevtina, pomislio je Perec. Eto, ona je i dočekala svoj trenutak, mislio je sa otvorenom bestidnošću. A šta je u tome strašno? Jer, ona ga je čekala. Nije jasno zašto, nije jasno zašto je mene dograbila, ali je čekala upravo mene...
<BR>&nbsp;&nbsp;&nbsp;&nbsp;&nbsp;Ušli su u kuću, Alevtina je upalila svetlo i rekla:
<BR>&nbsp;&nbsp;&nbsp;&nbsp;&nbsp;"Odavno te ovde čekam."
<BR>&nbsp;&nbsp;&nbsp;&nbsp;&nbsp;"Znam", rekao je.
<BR>&nbsp;&nbsp;&nbsp;&nbsp;&nbsp;"A zašto si prolazio mimo mene?"
<BR>&nbsp;&nbsp;&nbsp;&nbsp;&nbsp;I odista, zašto? pomislio je. Sigurno zbog toga što mi je bilo svejedno.
<BR>&nbsp;&nbsp;&nbsp;&nbsp;&nbsp;"Bilo mi je svejedno", rekao je.
<BR>&nbsp;&nbsp;&nbsp;&nbsp;&nbsp;"Dobro, to nije važno", rekla je ona. "Sedi, odmah ću sve pripremiti."
<BR>&nbsp;&nbsp;&nbsp;&nbsp;&nbsp;Seo je na ivicu stolice, stavivši ruke na kolena i gledao kako ona smiče sa vrata crni šal i veša ga na ekser - bela, puna, topla. Posle je otišla u dubinu kuće, i tamo je počeo da bruji gas u bojleru i počela je da pljuska voda. Osetio je jaki bol u stopalima, digao je nogu i pogledao taban. Jastučići prstiju su bili krvavi, i krv se pomešala sa prašinom i sasušila se u tankoj kori. Zamislio je kako spušta noge u vrelu vodu, i kako je to u prvi mah bolno, a posle toga bol prolazi i nastupa smirenje. Danas ću da spavam u kadi, pomislio je. A ona neka dolazi i dodaje vrelu vodu.
<BR>&nbsp;&nbsp;&nbsp;&nbsp;&nbsp;"Dođi ovamo", pozvala ga je Alevtina.
<BR>&nbsp;&nbsp;&nbsp;&nbsp;&nbsp;Jedva je nekako ustao, učinilo mu se da su mu tog istog trena bolno zaškripale sve kosti i, hramljući, krenuo po riđo-crvenom tepihu ka vratima koja su vodila u hodnik, a u hodniku - po crno-belom ćilimčetu u ćorsokak, gde su vrata koja su vodila u kupatilo već bila širom otvorena, i gde je zaposleno gudio plavičasti plamičak u plinskom bojleru, i blistale se keramičke pločice, i Alevtina je, nagavši se nad kadom, sipala u vodu nekakav prašak. Dok se on skidao, smičući sa sebe zakoreo od blata donji veš, ona je počela da meša vodu, i nad vodom se pojavio prekrivač od pene, iznad ivica kade podigla se belosnežna pena, i on se zagnjurio u tu penu, zatvorivši oči od uživanja i bola u nogama, a Alevtina je sela na ivicu kade i, nežno se smeškajući, posmatrala ga, tako dobra, tako gostoprimljiva, i nijednom rečju nisu bile spomenute isprave...
<BR>&nbsp;&nbsp;&nbsp;&nbsp;&nbsp;Ona mu je prala kosu, a on je pljuckao i frktao, i mislio o tome kako su joj jake i vešte ruke, sasvim kao mamine, i kuva ona, sigurno, isto tako ukusno kao i mama, a posle toga ga je ona upitala: "Da ti istrljam leđa?" Lupio je sebe dlanom po uvetu da bi iz uveta isterao vodu i sapunicu, i rekao: "Pa nego šta, razume se!" Ona mu je istrljala leđa grubim sunđerom i uključila tuš.
<BR>&nbsp;&nbsp;&nbsp;&nbsp;&nbsp;"Pričekaj", rekao je. "Želim da još malo poležim u vodi prosto onako. Sada ću ispustiti ovu vodu, nasuću čistu i ležaću jednostavno onako, a ti za to vreme posedi ovde. Molim te."
<BR>&nbsp;&nbsp;&nbsp;&nbsp;&nbsp;Isključila je tuš, izašla iz kupatila na kratko, i vratila se noseći stoličicu.
<BR>&nbsp;&nbsp;&nbsp;&nbsp;&nbsp;"Dobro!" rekao je on. "Znaš li, još mi nikada do sada nije bilo tako lepo."
<BR>&nbsp;&nbsp;&nbsp;&nbsp;&nbsp;"No, eto", osmehnula se. "A ti nikako nisi hteo."
<BR>&nbsp;&nbsp;&nbsp;&nbsp;&nbsp;"Kako sam mogao da znam?"
<BR>&nbsp;&nbsp;&nbsp;&nbsp;&nbsp;"A zašto bi obavezno morao unapred da znaš? Mogao si jednostavno da probaš. Šta bi time izgubio? Da li si oženjen?"
<BR>&nbsp;&nbsp;&nbsp;&nbsp;&nbsp;"Ne znam", rekao je. "Sada, čini mi se, nisam."
<BR>&nbsp;&nbsp;&nbsp;&nbsp;&nbsp;"Tako sam i mislila. Ti si je, sigurno, jako mnogo voleo. Kakva je bila?"
<BR>&nbsp;&nbsp;&nbsp;&nbsp;&nbsp;"Kakva je bila... Ničega se nije bojala. I bila je jako dobra. Sa njom sam maštao o šumi."
<BR>&nbsp;&nbsp;&nbsp;&nbsp;&nbsp;"O kakvoj šumi?"
<BR>&nbsp;&nbsp;&nbsp;&nbsp;&nbsp;"Kako to - o kakvoj? Šuma postoji samo jedna."
<BR>&nbsp;&nbsp;&nbsp;&nbsp;&nbsp;"Našoj, šta li?"
<BR>&nbsp;&nbsp;&nbsp;&nbsp;&nbsp;"Ona nije vaša. Ona je svoja. Uostalom, ona je i odista možda naša. Samo je to teško zamisliti."
<BR>&nbsp;&nbsp;&nbsp;&nbsp;&nbsp;"Ja nikada nisam bila u šumi", rekla je Alevtina. "Tamo je, kažu, strašno."
<BR>&nbsp;&nbsp;&nbsp;&nbsp;&nbsp;"Nerazumljivo je uvek strašno. Dobro bi bilo da naučimo da se ne bojimo nerazumljivog, tada bi sve bilo jednostavno."
<BR>&nbsp;&nbsp;&nbsp;&nbsp;&nbsp;"A po mome jednostavno ne treba izmišljati", rekla je ona. "Ako bismo manje izmišljali, onda na svetu ne bi bilo ničeg nerazumljivog. A ti, Perec, stalno izmišljaš."
<BR>&nbsp;&nbsp;&nbsp;&nbsp;&nbsp;"A šuma?" podsetio ju je on.
<BR>&nbsp;&nbsp;&nbsp;&nbsp;&nbsp;"Šta sa šumom? Ja tamo nisam bila, ali kada bih dospela u nju, ne mislim da bih se mnogo zbunila. Gde je šuma, tamo su i staze, tamo su ljudi, a sa ljudima uvek može da se dogovori."
<BR>&nbsp;&nbsp;&nbsp;&nbsp;&nbsp;"A ako ljudi nema?"
<BR>&nbsp;&nbsp;&nbsp;&nbsp;&nbsp;"Ako ljudi nema, onda tamo nema šta ni da se radi. Treba se pridržavati ljudi, sa ljudima nećeš propasti."
<BR>&nbsp;&nbsp;&nbsp;&nbsp;&nbsp;"Ne", rekao je Perec. "To sve nije baš tako jednostavno. Ja sa ljudima jednostavno propadam. Sa ljudima mi ništa nije jasno."
<BR>&nbsp;&nbsp;&nbsp;&nbsp;&nbsp;"Gospode bože, pa šta ti to, na primer, nije jasno?"
<BR>&nbsp;&nbsp;&nbsp;&nbsp;&nbsp;"Ništa ne shvatam. Između ostalog, zbog toga sam i počeo da maštam o šumi. Ali sada vidim, da u šumi nije ništa lakše."
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;"Kakvo si ti još dete", rekla je. "Kako to još nikako ne možeš da shvatiš, da ništa ne postoji na svetu, izuzev ljubavi, jela i ponosa. Razume se, sve je to zapetljano u jedan čvor, ali za bilo koju nit da povučeš, obavezno ćeš stići ili do ljubavi, ili do vlasti, ili do jela.."
<BR>&nbsp;&nbsp;&nbsp;&nbsp;&nbsp;"Ne", rekao je Perec. "Ja to ne želim tako."
<BR>&nbsp;&nbsp;&nbsp;&nbsp;&nbsp;"Dragi moj", rekla je ona tiho. "A ko će te to pitati želiš li ti to ili ne... Jedino ću te ja upitati: i zašto se ti to otimaš, Perečiću moj, šta to tražiš?"
<BR>&nbsp;&nbsp;&nbsp;&nbsp;&nbsp;"Meni se čini da mi sada ništa nije ni potrebno", rekao je Perec. "Da kidnem samo odavde i postanem arhivar... ili restaurator. Eto, to su sve moje želje."
<BR>&nbsp;&nbsp;&nbsp;&nbsp;&nbsp;Ponovo je odmahnula glavom.
<BR>&nbsp;&nbsp;&nbsp;&nbsp;&nbsp;"Teško. Nešto kod tebe sve to komplikovano ispada. Tebi bi trebalo nešto što jednostavnije."
<BR>&nbsp;&nbsp;&nbsp;&nbsp;&nbsp;On nije hteo da diskutuje, i ona je ustala.
<BR>&nbsp;&nbsp;&nbsp;&nbsp;&nbsp;"Evo ti peškir", rekla je. "Ovde sam ti veš stavila. Iziđi da čaj popijemo. Napićeš se čaja sa slatkim od malina i leći da spavaš."
<BR>&nbsp;&nbsp;&nbsp;&nbsp;&nbsp;Perec je već ispustio vodu i, stojeći u kadi, brisao se ogromnim čupavim peškirom, kada su zazvečala stakla i začuo se udaljeni tup udarac. I tada se setio skladišta tehnike i glupave histerične lutke Žane i povikao je:
<BR>&nbsp;&nbsp;&nbsp;&nbsp;&nbsp;"Šta je to? Gde?"
<BR>&nbsp;&nbsp;&nbsp;&nbsp;&nbsp;"To su mašinu aktivirali", odazvala se Alevtina. "Ne boj se."
<BR>&nbsp;&nbsp;&nbsp;&nbsp;&nbsp;"Gde? Gde su je to aktivirali? Na skladištu?"
<BR>&nbsp;&nbsp;&nbsp;&nbsp;&nbsp;Jedno vreme je Alevtina ćutala, očigledno je gledala kroz prozor.
<BR>&nbsp;&nbsp;&nbsp;&nbsp;&nbsp;"Ne", rekla je konačno. "Zašto na skladištu? U parku... Eno, i dim se diže... A potrčali su svi, svi su počeli da trče..."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
