<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;"Porodica Bišop će predvoditi bočni napad", dramatično je rekao Njegova Vrhovnost.
<BR>&nbsp;&nbsp;&nbsp;&nbsp;&nbsp;Jutarnje sunce kao da je upiralo o izbledele zidove velikog šatora. Danas će u planini biti vrućina, ali šator je još zadržao noćnu svežinu. Kapetani i podoficiri okupljenih Porodica stajali su postrojeni pred Njegovom Vrhovnošću, koji je koračao gore-dole.
<BR>&nbsp;&nbsp;&nbsp;&nbsp;&nbsp;Kilin se setio velikog pisaćeg stola za kojim je sedeo Njegova Vrhovnost kad ga je prvi put video. Svakako ga je kolona za snabdevanje ostavila uz put. Čak ni oteti transporteri maški nisu mogli da ga vuku uzbrdo, a ljudi nisu u stanju da ga guraju tako visoko. Još je manja bila mogućnost da nekoga nagovore da pokuša.
<BR>&nbsp;&nbsp;&nbsp;&nbsp;&nbsp;"Ja ću, razume se, upravljati glavnom skupinom. Pošto Bišopovi privuku pažnju neprijatelja, zadaću poslednji, smrtonosni udarac." Čovečuljak je zastao, trupnuo nogama i ispitivački pogledao oficire. "Jasno?"
<BR>&nbsp;&nbsp;&nbsp;&nbsp;&nbsp;Odgovorila je Džoslin, koja je stajala kraj Kilina. "Mi Bišopovi počastvovani smo što nam je data prilika da prvi udarimo na neprijatelja."
<BR>&nbsp;&nbsp;&nbsp;&nbsp;&nbsp;Lice Njegove Vrhovnosti, namršteno od koncentracije, sada se opustilo. "Dobili ste priliku da iskupite svoje žalosno učešće u poslednjoj akciji."
<BR>&nbsp;&nbsp;&nbsp;&nbsp;&nbsp;"Budite uvereni da ćemo biti dobri", odgovorila je Džoslin, ovlaš pognuvši glavu.
<BR>&nbsp;&nbsp;&nbsp;&nbsp;&nbsp;U pogledu Njegove Vrhovnosti videlo se zadovoljstvo. Potom su mu oči postale prazne i ushićeno je nastavio. "Ovo je prilika koju smo čekali. Zli demoni, Kiberi, okupljaju se u prostranoj dolini na istoku, javili su naši izviđači. Ako im pažnja bude usmerena niz dolinu, svakako će se okupiti da bi napali Bišopove. Tog trenutka ćemo grupisati svoju vatru. Čim izvedemo proboj, čitavo Pleme će moći da prođe. Bišopovi onda mogu da se povuku i pridruže nam se u susednoj dolini, iza istočnog prevoja."
<BR>&nbsp;&nbsp;&nbsp;&nbsp;&nbsp;"Kako da znamo da ćemo moći dovoljno da ih pogodimo?" upitala je Kapetan Sermica. "Tamo će biti puno Kibera, i mi bismo..."
<BR>&nbsp;&nbsp;&nbsp;&nbsp;&nbsp;"Što više, to bolje", silovito je odgovorio Njegova Vrhovnost. "Biće gusto zbijeni i osetljivi na usmerenu vatru. Još lakše ćemo ih gađati dok se budemo spuštali sa planine."
<BR>&nbsp;&nbsp;&nbsp;&nbsp;&nbsp;"Dabre!" uzviknuo je drugi Kapetan. "Što ih više pogodimo, manje ćemo morati da se borimo sa njima kasnije."
<BR>&nbsp;&nbsp;&nbsp;&nbsp;&nbsp;Čitav šator se zanjihao od uzvika odobravanja ostalih oficira. Njegova Vrhovnost samo je klimnuo i nagradio ih bledim osmehom. "Ne znamo im broj, ali znamo da je naša stvar sveta. Pobedićemo ih!"
<BR>&nbsp;&nbsp;&nbsp;&nbsp;&nbsp;Kilin nije mogao da oćuti. "Ima ih dvadeset osam."
<BR>&nbsp;&nbsp;&nbsp;&nbsp;&nbsp;Potpuna tišina. Njegova Vrhovnost je podigao obrve. "O? Ispitivao si dolinu?"
<BR>&nbsp;&nbsp;&nbsp;&nbsp;&nbsp;"Nebre. Ali... mogu da kažem koliko ih je."
<BR>&nbsp;&nbsp;&nbsp;&nbsp;&nbsp;"Saopšteno ti je voljom Božjom?" Njegova Vrhovnost kao da je pitao običnu stvar, kao da je to uobičajen izvor saznanja.
<BR>&nbsp;&nbsp;&nbsp;&nbsp;&nbsp;Kilin je uhvatio značajan pogled žene sa kukastim nosom, Kapetana Sermica. Jedva primetno je odmahnula glavom.
<BR>&nbsp;&nbsp;&nbsp;&nbsp;&nbsp;"Ne, prebrojao sam ih osmatrajući dolinu."
<BR>&nbsp;&nbsp;&nbsp;&nbsp;&nbsp;Video je prazan pogled u očima Njegove Vrhovnosti i znao je zašto. Pa da - ovaj čovek veruje da je on Bog, tako da bi svaka osoba koja tvrdi da je u vezi sa beskonačnošću odmah postala njegov suparnik. Kilin je pomislio na muškarce i žene razapete i ostavljene na suncu. Možda je neko od njih, na svoju nesreću, tvrdio da ima naročitu ulogu.
<BR>&nbsp;&nbsp;&nbsp;&nbsp;&nbsp;"Vrlo dobro. Ali mislim da čak i osoba sa tako malo iskustva kao što si ti, bez bojnih veština, mora biti svesna koliko je ta izjava pogrešna. Brojao si samo neprijatelje koji su se pokazali. Znamo da se demoni često ukopavaju pod zemlju, prema doktrini, pošto su izaslanici donjeg sveta. Zato si izbrojao samo njihov mali deo."
<BR>&nbsp;&nbsp;&nbsp;&nbsp;&nbsp;"Oh, dabre, Vaša Vrhovnosti", složio se Kilin.
<BR>&nbsp;&nbsp;&nbsp;&nbsp;&nbsp;"Izvinjavam se zbog ispada ovog oficira", ubacila se Džoslin.
<BR>&nbsp;&nbsp;&nbsp;&nbsp;&nbsp;"Razumemo", velikodušno je rekao Njegova Vrhovnost.
<BR>&nbsp;&nbsp;&nbsp;&nbsp;&nbsp;"Budite uvereni, Vrhovnosti, da ćemo mi Bišopovi da se borimo čvrsto i odlučno", dodala je Džoslin.
<BR>&nbsp;&nbsp;&nbsp;&nbsp;&nbsp;"Vrlo dobro. Nema potrebe da ostanemo ovde, opkoljeni demonima. Nebeski Sejač se neće uskoro vratiti na ovu planinu, kažu mi moji računski Aspekti. On širi svoje sveto bogatstvo duž čitave planete, spuštajući se po stotinu puta u jednom danu. Pošto smo se okrepili, vreme je da ispunimo naš sveti cilj."
<BR>&nbsp;&nbsp;&nbsp;&nbsp;&nbsp;Govorio je kao da se obraća deci, zagledan u krov šatora.
<BR>&nbsp;&nbsp;&nbsp;&nbsp;&nbsp;"Vrhovnosti, želimo vaš blagoslov pred bitku", rekao je Kapetan Devetaka, što je bio znak za kraj.
<BR>&nbsp;&nbsp;&nbsp;&nbsp;&nbsp;Kilin je sa ostalima kleknuo kako bi saslušao prazan, naduvan govor. Pominjale su se davno izgubljene bitke i pali gradovi, njemu, razume se, beznačajni ali puni iste tužne istine koju je slušao kao dečak u Citadeli Bišop. Nije čudno što se ovo Pleme tako grčevito drži ovog manijačkog čovečuljka - njihova patnja je možda čak i veća nego onih na Snegobaru. Ovde su ljudi doživeli da pobede maške, da zaista unište njihove gradove - a odmah potom su stigli još opasniji Kiberi da završe posao umesto njih. Biti uzdignut pa ponovo oboren mnogo je gore nego ne dizati se. Možda je i razumljivo što su našli utočište u veri, i u Starešini tiraninu.
<BR>&nbsp;&nbsp;&nbsp;&nbsp;&nbsp;Dok je izlazio iz šatora, Kilin je primetio da ga ostali gledaju ispod oka i shvatio je da se izvukao za dlaku. Njegova Vrhovnost ne trpi takmace.
<BR>&nbsp;&nbsp;&nbsp;&nbsp;&nbsp;Osetio je potrebu da im objasni kako ga sada već neprekidno progone čudna opažanja. Kao da ga je progutao vlažan, sluzav oblak. Stalno je pred sobom video poluproziran predeo. Veliki Kiberi su brzo promicali, sa svetlucavom kožom punom odsjaja. Neki čudan, stakato jezik stalno mu je odzvanjao u ušima.
<BR>&nbsp;&nbsp;&nbsp;&nbsp;&nbsp;Kilin je poznavao dolinu preko koje će preći, poznavao ju je duboko, kao da mu se zavukla pod kožu. I sada bi mogao da zatvori oči i oseti ukus Kibera koji se kreću po njoj. Ali kako to?
<BR>&nbsp;&nbsp;&nbsp;&nbsp;&nbsp;Činilo mu se da zna. Ipak, nije mogao da pogodi šta bi odgovor mogao da znači.
<BR>&nbsp;&nbsp;&nbsp;&nbsp;&nbsp;Da je o tome govorio pod šatorom, Njegova Vrhovnost bi svakako znao da dobro protumači njegove reči. Božansko otkrovenje, razume se. Kilin bi do sada već stenjao razapet naglavce na ovoj goloj planini.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
