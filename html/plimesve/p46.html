<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Ponovo je zalazilo sunce kada su prešli poslednje uzvisine i dokopali se same planine.
<BR>&nbsp;&nbsp;&nbsp;&nbsp;&nbsp;Kilin je gledao crvenkasto sunce kako tone iza narednog vrha u planinskom lancu koji se protezao ka jugu. Presporo je podešavao čula na ovu planetu, koja je imala godišnja doba blaža nego na Snegobaru. Manja gravitacija i duži dani poremetili su mu ritmove. To se videlo na svima, pomislio je dok je posmatrao zaštitnicu Bišopovih kako polako napreduje uz padinu od crnog granita. Posle noćašnje kiše došao je ledeni vetar, otežavajući marširanje. Kad im je voda prodrla u obuću, ništa nije išlo kako treba - trebalo bi negde da se zaustave i podese opremu. A za to nije bilo vremena. Kilin ih je ubeđivao, naređivao i ćuškao, održavajući Bišopove u pokretu kroz klizavo blato i uništene šume.
<BR>&nbsp;&nbsp;&nbsp;&nbsp;&nbsp;Opet se osvrnuo, tražeći poteru Kibera. Stopala su mu čeznula za izuvanjem, i pristao je da sedne na stenu i popusti kopče na skočičizmama. Najradije bi uzdahnuo od olakšanja, ali baš je prolazio Cermo a Kilinovo osećanje discipline nateralo ga je da oćuti.
<BR>&nbsp;&nbsp;&nbsp;&nbsp;&nbsp;Zemljotresi su preoblikovali čitav predeo. Reka u dubini vredno je kopala novo korito, pošto je bila izbačena iz starog. Geologija izgleda da je silno ubrzala tempo, kao da se plašila novih katastrofa. Kiša je ispunila bezbroj novih potoka blatom, pa su se širili preko ravnice kao ruke sa zmijolikim prstima, puneći smeđa jezera. Potopljene grupice bodljikavog drveća virile su iz vode, a sunce je bacalo iskošene zrake na krošnje osuđene na smrt.
<BR>&nbsp;&nbsp;&nbsp;&nbsp;&nbsp;Nalazimo se blizu ekvatora, tako da bar nismo osetili hlađenje koje izaziva kosmička nit. Izgleda da je uklonila deo atmosfere, te je smanjena izolacija od hladnoće svemira.
<BR>&nbsp;&nbsp;&nbsp;&nbsp;&nbsp;"Mislio sam da će urušavanje zemlje zagrejati stvari", rekao je Aspektu Arturu.
<BR>&nbsp;&nbsp;&nbsp;&nbsp;&nbsp;Gubitak vazduha ima veći trenutni efekat. Duboka toplota mora da se širi iz unutrašnjosti. Ipak, uskoro možemo očekivati nova izvlačenja iz jezgra. Pogledaj kako struna pulsira od sveže energije.
<BR>&nbsp;&nbsp;&nbsp;&nbsp;&nbsp;Kilin je začkiljio u sve tamnije nebo i ugledao oštricu linije na pozadini prigušenh boja međuzvezdanih oblaka. Bila je nepomična na nebu čitavog dana, što je značilo da je Kiberi pomeraju zajedno sa planetom. Ako počne da se okreće, moraće da se pripreme na zemljotrese, ili i nešto gore.
<BR>&nbsp;&nbsp;&nbsp;&nbsp;&nbsp;Zemljotresi su opasnost samo za stanovnike Citadela ili gradova. Na otvorenom će najveći rizik biti klizišta, a mislim da je većina slobodnog tla već stresena.
<BR>&nbsp;&nbsp;&nbsp;&nbsp;&nbsp;"Možbit, sem ako čitava ova planina odluči da će joj biti bolje u dolini."
<BR>&nbsp;&nbsp;&nbsp;&nbsp;&nbsp;Čuo je šljunak kako se kotrlja niz obližnju padinu, kao upozorenje, i okrenuo se taman da vidi Šibo kako pristiže iz prethodnice.
<BR>&nbsp;&nbsp;&nbsp;&nbsp;&nbsp;"Pleme je pravo pred nama", izvestila je. Nisu koristili kom otkako su izbili na planinu, jer bi pravolinijski predajnici mogli izdaleka da ih primete. To je značilo znatno usporavanje toka podataka, ali Kilin se i bez toga osećao dovoljno izloženo. Svaki kamičak može biti predajnik Kibera, koji čeka da ga neko nagazi ili makar okrzne.
<BR>&nbsp;&nbsp;&nbsp;&nbsp;&nbsp;"Puni poredak", naredio je. "Nek nas vide kako marširamo u pravoj formaciji, sa opremom na mestu."
<BR>&nbsp;&nbsp;&nbsp;&nbsp;&nbsp;Bio je ponosan na Bišopove dok su prolazili duž strojeva Plemena, uputivši se ka vrhu planine. Porodice su bile raspoređene na neravnim pločama srebrnastog granita ispod vrha, ali Kilin se nije zaustavio da podigne logor. Poveo je Bišopove pravo u središte, gde je već bio podignut veliki šator, lepršajući na hladnom vetru. Kilin je dao znak poručnicima da ga prate i nije usporio korak sve dok nisu stigli do čistine pod samim vrhom, gde je šator glasno lepršao.
<BR>&nbsp;&nbsp;&nbsp;&nbsp;&nbsp;Njegova Vrhovnost je izišao da ih dočeka. Stajao je kraj svojih oficira, i dok je Kilin salutirao zurio je u njega sa kamenim izrazom lica i praznim, bezizražajnim očima.
<BR>&nbsp;&nbsp;&nbsp;&nbsp;&nbsp;"Povukao si se bez mog naređenja", rekao je, ne uzvraćajući pozdrav.
<BR>&nbsp;&nbsp;&nbsp;&nbsp;&nbsp;"Video sam da će moja Porodica biti uništena", odgovorio je Kilin.
<BR>&nbsp;&nbsp;&nbsp;&nbsp;&nbsp;"Ko može da uništi one koji tako brzo podvijaju rep?"
<BR>&nbsp;&nbsp;&nbsp;&nbsp;&nbsp;"Pretrpeli smo velike gubitke. Osam..."
<BR>&nbsp;&nbsp;&nbsp;&nbsp;&nbsp;"Sve Porodice su imale gubitke", rekao je Njegova Vrhovnost. Potom je to glasno ponovio, naglašavajući svaku reč. Ljudi su ga čuli i počeli da pristižu trkom.
<BR>&nbsp;&nbsp;&nbsp;&nbsp;&nbsp;Kilin je gledao kako ogromna masa Plemena opkoljava Bišopove. Sporemala se predstava.
<BR>&nbsp;&nbsp;&nbsp;&nbsp;&nbsp;"To je način... koji moramo da poštujemo... ako želimo da pobedimo ta čudovišta." Njegova Vrhovnost je izgovarao dugu rečenicu uživajući u njoj kao u zvuku fanfara. Izraz blaženstva mu je potpuno izmenio lice kada se obratio Kilinu. "Druge Porodice nisu cvilele nad svojim mrtvima. Jednostavno sahrane svoje junake i nastave dalje, poslušno."
<BR>&nbsp;&nbsp;&nbsp;&nbsp;&nbsp;"Mi nikog nismo sahranili", oprezno je rekao Kilin. "Ostavili smo mrtve na polju."
<BR>&nbsp;&nbsp;&nbsp;&nbsp;&nbsp;"Ha! Devetaci su doneli desetak poginulih."
<BR>&nbsp;&nbsp;&nbsp;&nbsp;&nbsp;"A koliko ih je izginulo da bi to izveli?"
<BR>&nbsp;&nbsp;&nbsp;&nbsp;&nbsp;U masi je počelo meškoljenje. Njegova Vrhovnost se namrštio.
<BR>&nbsp;&nbsp;&nbsp;&nbsp;&nbsp;"Ne smatramo da su ti gubici drugačiji. Svi padaju u ime istog plemenitog cilja."
<BR>&nbsp;&nbsp;&nbsp;&nbsp;&nbsp;"Radije bih da poginem u napadu, nego tegleći mrtvace."
<BR>&nbsp;&nbsp;&nbsp;&nbsp;&nbsp;"Ne sumnjam, Kapetane. Primetio sam da imaš vrlo malo poštovanja prema našim oprobanim metodama. Niti si uopšte svestan koliko grešiš."
<BR>&nbsp;&nbsp;&nbsp;&nbsp;&nbsp;Kilin je zaustio da odgovori, ali se uzdržao. Ovo će biti javno poniženje. Ili i gore od toga. Pokušao je da smisli način da omekša čovečuljka staklastog, opčinjenog pogleda.
<BR>&nbsp;&nbsp;&nbsp;&nbsp;&nbsp;"Osim toga, primetio sam da si stalno na ivici nepoštovanja prema Mojoj Svetosti. Sve do ovog časa bio sam dovoljno ljubazan da to pripisujem tvom čudnom poreklu sa neke daleke zvezde."
<BR>&nbsp;&nbsp;&nbsp;&nbsp;&nbsp;Kilin nije mogao da odoli. "Dabre, to je možda pravi razlog."
<BR>&nbsp;&nbsp;&nbsp;&nbsp;&nbsp;Pogled Njegove Vrhovnosti izgubio je bezizražajnost. Oči su mu potamnele i pretvorile se u uske proreze. "Možda misliš da Božja pravila ne važe za strane Porodice?"
<BR>&nbsp;&nbsp;&nbsp;&nbsp;&nbsp;Kilinu su se vilice ukočile od napora da oćuti oštar odgovor. Jedva je uspeo da progovori. "Svakako ne. Vaš jezik se razlikuje od našeg. Teško mi je da govorim njime, i možda štošta pogrešno kažem. Veoma dugo smo bili razdvojeni. Kako..." Stegao je vilice još jednom pre nego što je smogao snage da nastavi. "Kako bi iko mogao i da pomisli da ne poštujem Njegovu Vrhovnost? Taj najveći um u istoriji naše rase!"
<BR>&nbsp;&nbsp;&nbsp;&nbsp;&nbsp;Debeljuškasti čovečuljak je klimnuo kao da je taj preterani kompliment samo opštepoznata činjenica. Kilin je osetio olakšanje što se laskanje prima bez ikakve sumnjičavosti. Takav način govora verovatno je svakodnevna stvar za ovog čoveka koji misli da je Bog lično.
<BR>&nbsp;&nbsp;&nbsp;&nbsp;&nbsp;"Na čudan način pokazuješ svoje poštovanje, Kapetane. Bitka se odvijala dobro."
<BR>&nbsp;&nbsp;&nbsp;&nbsp;&nbsp;"Ubijali su nas kao muve."
<BR>&nbsp;&nbsp;&nbsp;&nbsp;&nbsp;"Svaka bitka ima cenu - u tome i jeste veličina! Samo velikim žrtvama možemo da odnesemo velike pobede. To je činjenica koja je izmicala Starešinama i Kapetanima pre mene, a otkrilo ju je Božansko prisustvo, to jest ja lično."
<BR>&nbsp;&nbsp;&nbsp;&nbsp;&nbsp;"Razumem, Vaša Vrhovnosti."
<BR>&nbsp;&nbsp;&nbsp;&nbsp;&nbsp;"Naša žestina, naš sveti gnev, naša božanska odvažnost pred smrtnim ranama, čak i pred smrću, podiže nas iznad čudovišta i demona koji su opseli naš rodni svet!"
<BR>&nbsp;&nbsp;&nbsp;&nbsp;&nbsp;To je izmamilo uzvik oduševljenja Plemena. Svima su sijale oči, kezili su se, okupljeni su bili kao začarani. Širili su nozdrve u iščekivanju. Kilin se pridružio ovacijama, kao i njegovi poručnici. Ali Njegova Vrhovnost je primetio oklevanje i brzo podigao ruke, ućutkavši gomilu.
<BR>&nbsp;&nbsp;&nbsp;&nbsp;&nbsp;"Vidim da si spor, Kapetane. Oklevaš da slediš naređenja Moje Svete Ličnosti."
<BR>&nbsp;&nbsp;&nbsp;&nbsp;&nbsp;"Nebre, ja..."
<BR>&nbsp;&nbsp;&nbsp;&nbsp;&nbsp;Čovečuljkove oči su sevnule. "Nebre?"
<BR>&nbsp;&nbsp;&nbsp;&nbsp;&nbsp;"Ovaj, ja..."
<BR>&nbsp;&nbsp;&nbsp;&nbsp;&nbsp;"Bog Svetog Gneva ne voli reč nebre. Pogotovo od Kapetana koji beži. Mislim da je isuviše često izgovaraš. Kolena!"
<BR>&nbsp;&nbsp;&nbsp;&nbsp;&nbsp;Oficiri su istog časa vešto udarili Kilina iza kolena tako da je pao na zemlju. Neko mu je stegao ruke iza leđa i podigao ih, tako da se i protiv svoje volje naklonio. Podigao je pogled ka privescima koji su se njihali sa širokog purpurnog pojasa Njegove Vrhovnosti. Jedan je bila malecka ljudska glava, sa širokim osmehom. Drugi je ličio na delić kućišta maške, izdeljan da bude nalik na dugu stabljiku sa semenkama.
<BR>&nbsp;&nbsp;&nbsp;&nbsp;&nbsp;"Shvataš li da tela ostavljena na bojištu koriste Kiberi?"
<BR>&nbsp;&nbsp;&nbsp;&nbsp;&nbsp;"Dabre." Kilin se nije usuđivao da kaže ništa više; suviše lako bi postao sarkastičan.
<BR>&nbsp;&nbsp;&nbsp;&nbsp;&nbsp;"Zagađuju naše junačke mrtve jajima. Demonskim jajima!"
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;"A ipak, iako si to znao, rešio si da ne poslušaš."
<BR>&nbsp;&nbsp;&nbsp;&nbsp;&nbsp;"Oh, mislio sam samo na bezbednost svoje Porodice."
<BR>&nbsp;&nbsp;&nbsp;&nbsp;&nbsp;"A kako ćeš se osećati kad budeš video demone kako pužu po brdima, demone rođene iz tvojih napuštenih mrtvih?"
<BR>&nbsp;&nbsp;&nbsp;&nbsp;&nbsp;Kilin nije mogao da smisli nikakav odgovor, pa je samo pognuo glavu.
<BR>&nbsp;&nbsp;&nbsp;&nbsp;&nbsp;"Deo moje božanskosti zahteva da budeš kažnjen zbog ovoga. Mogao bih da naredim da te razapnu, da ostaneš tako sve dok izopačene telesne tečnosti ne iziđu iz tebe."
<BR>&nbsp;&nbsp;&nbsp;&nbsp;&nbsp;Masa je počela da mrmlja u životinjskom iščekivanju. Kilin je primetio kako Tobi polako primiče šaku oružju. Gotovo neprimetno je odmahnuo glavom. Njegov sin je sa oklevanjem spustio ruku. Kilin je potom uhvatio Šibin pogled i primetio u njemu nešto što neće moći da umiri. Stajala je mirno i zamišljeno, na način koji je tako dobro poznavao.
<BR>&nbsp;&nbsp;&nbsp;&nbsp;&nbsp;"Mi Bišopovi", žurno je rekao, "svim srcem smo uz vas."
<BR>&nbsp;&nbsp;&nbsp;&nbsp;&nbsp;"Žestoko? Uprkos nebeskom demonu koga smo svi videli?"
<BR>&nbsp;&nbsp;&nbsp;&nbsp;&nbsp;"Srcem i dušom. Dabre, dabre." Naterao je sebe da poviče. "Pokaži nam pravednost."
<BR>&nbsp;&nbsp;&nbsp;&nbsp;&nbsp;Iz mase su se začuli glasni uzvici odobravanja.
<BR>&nbsp;&nbsp;&nbsp;&nbsp;&nbsp;Preko lica njegove Vrhovnosti preleteo je izraz zbunjenosti i oči su mu postale prazne. Usne su mu drhtale i pogledao je uvis kao da traži savet odozgo. Masa je čekala. Ledeni vetar duvao je sa planinskog vrha.
<BR>&nbsp;&nbsp;&nbsp;&nbsp;&nbsp;Njegova Vrhovnost je konačno progovorio. "Velikodušnost je ponekad mudra. Sposoban sam za milosrđe koliko i za kažnjavanje, Kapetane."
<BR>&nbsp;&nbsp;&nbsp;&nbsp;&nbsp;Masa je počela razočarano da gunđa.
<BR>&nbsp;&nbsp;&nbsp;&nbsp;&nbsp;"Ipak, ne mogu dozvoliti da Porodica pati pod vođstvom takvog Kapetana."
<BR>&nbsp;&nbsp;&nbsp;&nbsp;&nbsp;Kilin je zaustio da kaže nešto, pa se predomislio. Čovek je toliko brzo menjao rapsoloženja da nije mogao da ga prati.
<BR>&nbsp;&nbsp;&nbsp;&nbsp;&nbsp;"Tako! Odrediću novog Kapetana Bišopovih. U vremenu iskušenja - a ovo je svakako takvo - imam to pravo. Ti", pokazao je Džoslin, "ti ćeš biti novi Kapetan. Istupi!"
<BR>&nbsp;&nbsp;&nbsp;&nbsp;&nbsp;Džoslin je iskoračila i vešto salutirala.
<BR>&nbsp;&nbsp;&nbsp;&nbsp;&nbsp;Ruke su pustile Kilina i pomogle mu da ustane.
<BR>&nbsp;&nbsp;&nbsp;&nbsp;&nbsp;"Očekujem u svemu trenutnu poslušnost."
<BR>&nbsp;&nbsp;&nbsp;&nbsp;&nbsp;"Dabre!"
<BR>&nbsp;&nbsp;&nbsp;&nbsp;&nbsp;"Odmah počinjemo planiranje naredne bitke, velikog boja koji će okrenuti plimu protiv čudovišnih legija. A ovog puta će voditi Bišopovi."
<BR>&nbsp;&nbsp;&nbsp;&nbsp;&nbsp;"Vrlo dobro, Vaša Vrhovnosti", rekla je Džoslin. "Počastvovani smo."
<BR>&nbsp;&nbsp;&nbsp;&nbsp;&nbsp;"Pripremite se, Bišopovi!" povikao je Njegova Vrhovnost. "A večeras slavite sa ostalima iz Plemenom pobede koje će doći!"
<BR>&nbsp;&nbsp;&nbsp;&nbsp;&nbsp;Dao joj je znak da se povuče. Pošla je natraške, klanjajući se. Masa je s polovičnim oduševljenjem pozdravila događaj i počela da se razilazi. Bišopovi su se zgledali sa nelagodnošću.
<BR>&nbsp;&nbsp;&nbsp;&nbsp;&nbsp;Džoslin je stigla do Kilina, koji je nepokretno stajao. Tek kad je stala pred njim u stavu mirno shvatio je da treba da se vrati u stroj. Ćutke se zateturao i pošao. Iza njega je Njegova Vrhovnost nastavio objavivši proslavu nekog verskog događaja. Pomisao na svečanost te večeri, posle strašnih gubitaka u svim Porodicama, izazvao je u Kilinu gorčinu. Pripadnici Porodice, zaprepašćeni naglom promenom Kapetana, zurili su u njega dok je prolazio kraj pravilno postrojenih odreda. Poneko mu je krišom salutirao, a svi su sa poštovanjem klimali. Svet mu se činio nov i svež dok je tako hodao na bolnim tabanima.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
