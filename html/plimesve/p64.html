<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>HRONOLOGIJA LJUDSKE VRSTE
<P>&nbsp;&nbsp;&nbsp;&nbsp;&nbsp;(kičmenjaci koji sanjaju)
<BR>&nbsp;&nbsp;&nbsp;&nbsp;&nbsp;u Središtu Galaksije
<BR>
<BR>&nbsp;&nbsp;&nbsp;&nbsp;&nbsp;Ovaj pregled pripremljen je na vaš zahtev, kako bi se ljudska gledišta učinila razumljivijim. Moram priznati da je to u osnovi nemoguće čak i umovima antologijske klase kao što sam ja, a verovatno i svakoj jedinci koja ne potiče iz organskih osnova. Ipak, kad god je moguće koristiću skučene ljudske verzije njihove istorije, ma koliko to bilo neodgovarajuće ili izobličeno.
<BR>&nbsp;&nbsp;&nbsp;&nbsp;&nbsp;Ova pitanja nam nisu bila bitna sve do pojave neobičnih događaja prilikom pada Citadele Bišop (vidi dodatak 1). Izvesni napori da se shvati taj slučaj doveli su do mog bavljenja ljudima koji su izbegli uništenje pred našim snagama.
<BR>&nbsp;&nbsp;&nbsp;&nbsp;&nbsp;Preživeli su se pokazali donekle korisnim. Nedavno su napustili planetu u starom brodu koji su nekad davno izgradili ljudi. Stići će na Svet No. 1936B. Možda će njihovi napori umanjiti tamošnje destruktivne sukobe između gradova. Uređeno je da ih tamo dočekaju naši predstavnici, pod uslovom da se situacija još više ne pogorša do njihovog dolaska.
<BR>&nbsp;&nbsp;&nbsp;&nbsp;&nbsp;U svakom slučaju, kao što se vidi u dodatku 2, njihov odlazak sa Snegobara na Svet No. 1936B biće koristan i u drugom pogledu. Mada ovi ljudi ne znaju ništa o širim događajima, možda imaju načina da saznaju dodatne činjenice koje bi nam mogle biti od koristi. U svetlu našeg neznanja o tim bićima, više jedinke su odlučile da im dozvole opstanak dok god ne budu predstavljali ozbiljnu smetnju.
<BR>&nbsp;&nbsp;&nbsp;&nbsp;&nbsp;(Beleška: Ovaj odlomak izvučen je iz većih fajlova. Vreme se odnosi na obično merenje vreme-prostora, mada su se neki važni događaji odigrali u zakrivljenoj geometriji pulsarskih magnetosfera i u okolini crne rupe. Uključene su i beleške o jednom od ljudskih utočišta, planeti Snegobar.)
<BR>&nbsp;&nbsp;&nbsp;&nbsp;&nbsp;Postojeći rukopisi i datalozi dozvoljavaju do izvesnog stepena opisivanje događaja koji su doveli do ove epohe. Istorijska shema čovečanstva deli se na razdoblja koja odražavaju faze u postepenom nestajanju ljudi u Sredštu Galaksije. Po pravilu su korišćeni ljudski izrazi, čak i tamo gde su neodgovarajući ili potpuno pogrešni.
<BR>
<BR>&nbsp;&nbsp;&nbsp;&nbsp;&nbsp;VELIKA VREMENA
<BR>&nbsp;&nbsp;&nbsp;&nbsp;&nbsp;Ovo razdoblje od nekoliko hiljada godina ostalo je slabo upamćeno. Ljudi su se slobodno kretali između zbijenih zvezda u Središtu. Čak i tada morali su da se drže podalje od civilizacije maški.
<BR>&nbsp;&nbsp;&nbsp;&nbsp;&nbsp;Ljudske legende tvrde da su u Središte Galaksije stigli u nekoliko talasa.
<BR>&nbsp;&nbsp;&nbsp;&nbsp;&nbsp;Prvi talas sačinjavala je mala skupina, koja je uspela da zarobi podsvetlosni brod maški. Očito su bili neprimećeni neko vreme jer su koristili uobičajenu letelicu. To im je omogućilo da proučavaju ciljeve i načine delovanja maški. Pošto su posmatrali mašinsku civilizaciju i učili od nje, ljudi su postigli nivo sposobnosti kakav se retko sreće kod organskih oblika. Izgleda da su takođe sklopili saveze sa drugim okolnim organskim oblicima, mada se o tome ništa ne zna.
<BR>&nbsp;&nbsp;&nbsp;&nbsp;&nbsp;Razvoj velikih konfiguracija pulsara počeo je neposredno pre ovog razdoblja i to je okupiralo veliki deo energije maški. Stvaranje velikih elektronsko-pozitronskih oblaka pojačalo je ionako snažne emisije gama zraka oko pulsara. Ti gama zraci zagrevali su molekularne oblake i sprečavali zalazak ljudi u nekoliko oblasti. Nekoliko preostalih zapisa govori da je prva ekspedicija ljudi uključivala nekoliko pohoda u saradnji sa organskim civilizacijama koje su živele blizu Središta. Međutim, ti ljudi su ubrzo nestali.
<BR>&nbsp;&nbsp;&nbsp;&nbsp;&nbsp;Drugi talas istraživanja stigao je direktno sa Zemlje. Čitava flota brodova smkupljača lansirana je tokom stotinu godina posle rata koji su pokrenule maške, kada su u Zemljine okeane ubačene životne vrste iz tuđinskih mora.
<BR>&nbsp;&nbsp;&nbsp;&nbsp;&nbsp;Treća je bila velika ekspedicija koja je tražila legendarnu Galaktičku Biblioteku koja im je bila odnekud obećana. Zemlja leži na 8,63 kiloparseka od Središta Galaksije (vidi dodatak 3 radi poređenja sa univerzalnim standardima). To znači da su brodovi trećeg talasa počeli putovanje u vreme kada se Biblioteka još oglašavala. Dosta pre njihovog dolaska Biblioteka je nestala, pošto ju je odnela neka nepoznata strana. Svi napori da se pronađe ostali su bez rezultata. Biblioteka je izgleda sadržala zapise o mnogim izumrlim organskim vrstama. Potrage za njom su prestale kada su maške konačno primetile uljeze i počele da im se suprotstavljaju.
<BR>
<BR>&nbsp;&nbsp;&nbsp;&nbsp;&nbsp;RAZDOBLJE SVEĆNJAKA
<BR>&nbsp;&nbsp;&nbsp;&nbsp;&nbsp;Ovde su se ljudi okupili u velikim gradovima u svemiru radi zaštite. Preostali zapisi sa zvezdanih brodova govore da su međuzvezdana putovanja postala opasna zbog maški. Osim toga, pojačalo se i zračenje u oblasti oko crne rupe u Apsolutnom Centru (ponekad 'Pravi Centar'). To je otežalo uslove života svim okolnim organskim oblicima.
<BR>&nbsp;&nbsp;&nbsp;&nbsp;&nbsp;Naši naučinici iz tog vremena proučavali su najstarije poznate ljude u Središtu Galaksije, i od tadašnjih podrobnih istraživanja potiče dobar deo našeg znanja o davnim razdobljima. Veliki deo umetnosti i literature potiče iz stoleća koja označavaju prelaz na Svećnjake, mada je većina toga apstraktne prirode i neupotrebljivo je u istorijske svrhe.
<BR>
<BR>&nbsp;&nbsp;&nbsp;&nbsp;&nbsp;RAZDOBLJE VISOKIH ARKOLOGIJA
<BR>&nbsp;&nbsp;&nbsp;&nbsp;&nbsp;Ovo je nastupilo posle 'komadanja' (žargon) - bekstva sa Svećnjaka na površinu planeta. Taj očajnički korak bio je posledica daljih sukoba sa maškama. Ne većini svetova čovečanstvo se, zbog potrebe za zaštitom, grupisalo u velike Arkologije, gradove u jednoj jedinoj zgradi, koji su i dalje bili tehnološki napredni i zadržali mnoge odlike života na Svećnjacima.
<BR>&nbsp;&nbsp;&nbsp;&nbsp;&nbsp;Planeta Snegobar bila je izrazito plodna i zato je bilo mnogo kolonista. Dodela teritorija vršena je kao i drugde, po strukturama Porodica. Trauma 'komadanja' izazvala je versku groznicu. To se najbolje vidi po oblicima ljudske umetnosti (dodatak 4), ali mnogo šta se mora pretpostaviti da bi se taj vid izražavanja preveo u racionalne izraze.
<BR>
<BR>&nbsp;&nbsp;&nbsp;&nbsp;&nbsp;RAZDOBLJE KASNIH ARKOLOGIJA
<BR>&nbsp;&nbsp;&nbsp;&nbsp;&nbsp;Početkom ovog razdoblja napušteni su poslednji mali Svećnjaci i brodovi. Međuzvezdani letovi su prekinuti. Čak i međuplanetna putovanja i prikupljanje sirovina postali su problem zbog maški. Ranije se smatralo da vlažne, zelene planete maškama nisu zanimljive. Sada su čak i one bile ugrožene. Pošto su na takvim svetovima Arkologije najbolje uspevale, čovečanstvo je opet bilo ugroženo.
<BR>
<BR>&nbsp;&nbsp;&nbsp;&nbsp;&nbsp;RAZDOBLJE VISOKIH CITADELA
<BR>&nbsp;&nbsp;&nbsp;&nbsp;&nbsp;Zbog sve većeg pritiska maški Arkologije se više nisu mogle održati. Ubrzo je usledio slom ogromnih Arkologija, veličine planine, uglavnom zbog teškoća oko održavanja visoke tehnologije. Mnogi su se povukli u manje upadljive Citadele.
<BR>&nbsp;&nbsp;&nbsp;&nbsp;&nbsp;Maške su i dalje napadale, ali najveću štetu nanosili su sporedni efekti širenja gradova maški, koji su trošili prirodne rezerve i menjali biosferu. Mnoge Arkologije minirane su radi materijala i ruda. Ostale su Citadele, veličine manjih gradova. Maške su dotle već počele da se šire čitavim Snegobarom, ubrzavajući proces izmene klime.
<BR>&nbsp;&nbsp;&nbsp;&nbsp;&nbsp;Mnogi Aspekti što ih ljudi nose potiču iz tog vremena, očito zato što je slom infrastrukture zapretio da uništi baze podataka pohranjene u nepokretne računske centre. Pojavile su se nove veštine kad je čovečanstvo počelo da dopunjava slabačku poljoprivredu lovom i sakupljanjem, a naročito pljačkaškim pohodima na skladišta maški. Ljudi su počeli da gube svoju tehonlogiju, pa su se usmerili na preradu tehnologije maški. Više nisu bili potencijalni suparnici, nego štetočine što grickaju po uglovima.
<BR>
<BR>&nbsp;&nbsp;&nbsp;&nbsp;&nbsp;PROPAST (NA SNEGOBARU)
<BR>&nbsp;&nbsp;&nbsp;&nbsp;&nbsp;Ovim se otvara poslednje poglavlje pokoravanja Snegobara. Mada su Porodične Citadele izvesno vreme bile tolerisane, a ljudi ponekad korišćeni kao pioni u suparništvu između gradova maški, od njih nije bilo velike koristi. Svaka Citadela napadana je redom, kako su dozvoljavale raspoložive snage maški. Svaka Citadela ljudskih Porodica padala je za sebe, a preživeli su bivali izgnani u divljinu.
<BR>&nbsp;&nbsp;&nbsp;&nbsp;&nbsp;Do tada je već postalo jasno da zvezda Snegobara, Deniks, ide orbitom koja će je dovesti blizu oblasti crne rupe. Maške su to postigle uz pomoć elektrodinamičkog uparivanja molekularnih oblaka, koristeći magnetno privlačenje kako bi ostvarili ubrzanje. To je značilo da će Snegobar svakako postati nenastanjiv za organske životne oblike. Ova promena orbite izgleda ljudima nije poznata. Njihova naučna nagađanja uglavnom se odnose na događaje velikih razmera u Pravom Centru.
<BR>&nbsp;&nbsp;&nbsp;&nbsp;&nbsp;Na Snegobaru još ima nešto ljudi. Složeni događaji vezani za Propast Citadele Bišop nagoveštavaju da bi deo ljudi trebalo očuvati za slučaj da su zbog nečega važni za događaje koji su se zbili toga dana. Zasad izgleda da niko od vođa, ni kod maški ni kod ljudi, ne razabire više od delića zagonetke koja i dalje traje.
<BR>
<BR>&nbsp;&nbsp;&nbsp;&nbsp;&nbsp;Izveštaj podnet sa dubokim poštovanjem. Dodaci uskoro slede.
</P></TD></TR></TABLE>
</CENTER>
</BODY>
</HTML>
