<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Dan je bio hladan i vedar. Našao je bobice i jestivo lišće i nastavio dalje. Nejasni zvuci iz narednog uništenog grada maški naterali su ga da skrene i potraži drugi put.
<BR>&nbsp;&nbsp;&nbsp;&nbsp;&nbsp;Razoreni bedemi su ga izdaleka podsetili na poslednji pogled na Citadelu kakvu je poslednji put video, posle Propasti. Bezbroj puta je u snovima ponovo proživeo taj dan. Setio se kako je izgledalo da se i sam vazduh širi i kovitla. Talasava svetlost zapljusnula je oblake čak i pre nego što su maške napale Citadelu Bišop, upozorvši ih na neki način. Ali ni to nije bilo dovoljno, jer su maške upotrebile ogromnu silu u napadu na njih. Njegov otac bio je u središtu odbrane Citadele. Uprkos očajanju koje ih je sve obuzelo kada su stigli prvi izveštaji, svi odreda loši, Abraham je ostao miran i nastavio je bez žurbe. Kilin se našao u blizini kada su maške probile zid Citadele. Abraham je vodio efikasan bočni napad na uljeze. Kilin nije ni shvatio cilj maški, a njegov otac je već vešto odsekao vodeću skupinu i ostatak zdrobio u deliće.
<BR>&nbsp;&nbsp;&nbsp;&nbsp;&nbsp;Ali onda je izgubio oca iz vida u haosu višestrukih napada. Letelica maški bombardovala je središte Citadele i bedemi su pali.
<BR>&nbsp;&nbsp;&nbsp;&nbsp;&nbsp;Kilin je pomagao u nošenju minicije za protivvazdušne topove kada su se nebesa ispunila čudnim svetlom. Svi su osetili nevidljivo prisustvo nad bitkom.
<BR>&nbsp;&nbsp;&nbsp;&nbsp;&nbsp;Kada je Kilinova žena, Veronika, poginula, prestao je da mnogo primećuje. Osetio je njenu smrt u čulima, pošto su bili povezani. Ali potrajalo je dugo i bilo je haotično dok nije uspeo da je pronađe, da bude siguran.
<BR>&nbsp;&nbsp;&nbsp;&nbsp;&nbsp;Stajao je na dalekom brdu, zamišljeno zagledan u grad maški. Nešto u njemu uživalo je u prizoru poraza moćnih neprijatelja. Nešto drugo sećalo se Citadele, i ne samo zbog grada. Nebo u daljini počelo je da se kreće u talasima blede svetlosti, što ga je podsetilo na Propast. Svetlost je bila u samom vazduhu, nije predstavljala bledu igru boja u molekularnim oblacima. Osetio je jezu.
<BR>&nbsp;&nbsp;&nbsp;&nbsp;&nbsp;Ali setio se i kako se na Snegobaru susreo sa bićem koje je nekako govorilo preko magnetnih polja same planete. Ta stvar mu je govorila nešto nerazumljivo o Abrahamu, i o stvarima koje Kilin nije mogao da prati. Setivši se toga, upitao se da li je magnetsko biće prisustvovalo i Propasti, da li je osvetlilo nebo svojim prisustvom. Zašto bi tako ogromna stvar marila za ono što se zbivalo sa malom, nebitnom rasom? Odgovora nije bilo.
<BR>&nbsp;&nbsp;&nbsp;&nbsp;&nbsp;Kilin se konačno oslobodio mračnog raspoloženja i pošao dalje. Obujmila ga je tišina prirodnog sveta.
<BR>&nbsp;&nbsp;&nbsp;&nbsp;&nbsp;A onda mu je nozdrve ispunio oštar, sumporni zadah. Šupalj bas ton poigravao mu je na ivici čula. Trag maški?
<BR>&nbsp;&nbsp;&nbsp;&nbsp;&nbsp;Imao je i nekakav neobičan sladunjavi prizvuk, drugačiji od svih maški koje je znao. Njegova čula su elektromagnetne oznake prevodila u mirise jer je to ljudsko čulo direktno povezano sa centrima memorije; kratak udisaj neobičnog mirisa donosi odavno zakopana sećanja, često vrlo korisna.
<BR>&nbsp;&nbsp;&nbsp;&nbsp;&nbsp;Kilin je skliznuo među oborena debla drveća koja su nekako uspela da isteraju nove izdanke. Zemlja se urušavala, ali korenje se pokazalo otpornim čak i na to. Brzo se provukao kroz masu bilja i provirio napred.
<BR>&nbsp;&nbsp;&nbsp;&nbsp;&nbsp;Siiggg! - nešto je brzo proseklo vazduh blizu njega. Bacio se u isušeni potok, pokušavajući da čulima ispita put pred sobom. Prožimali su ga vreli mirisi.
<BR>&nbsp;&nbsp;&nbsp;&nbsp;&nbsp;Pošao je duž obale i brzi, tanak pisak još tri puta je rascepio tišinu. Nešto ga je gađalo, ali ne precizno. Četvrti pucanj ga je malo zakačio i uspeo je da nanjuši mikrotalasni zrak. Taj je imao sposobnost da raznese unutrašnje strukture po imenu Diode, čiju funkciju nije shvatao. Osećao je kako se njegove Diode zatvaraju, štiteći se.
<BR>&nbsp;&nbsp;&nbsp;&nbsp;&nbsp;Tišina. Diode su se polako otvarale. Čula su mu se ispunila bojama i perspektivama. Oprezno se uspentrao uz obalu i isturio optičko vlakno kako bi provirio preko.
<BR>&nbsp;&nbsp;&nbsp;&nbsp;&nbsp;Sa druge strane litice pela se usamljena maška. Debeli oklop bio je izbrazdan dubokim ožiljcima. Udari su odneli čitave komade čelika. Bila je ćoškasta, drugačija od svega što je Kilin video na Snegobaru.
<BR>&nbsp;&nbsp;&nbsp;&nbsp;&nbsp;Bez razmišljanja je naciljao i pogodio je pravo u antene. Za trenutak se zaustavila. Kilin nije video nikakvu štetu, pa je opalio ponovo. Ovog puta maška je očito blokirala udar. Elektromlaz se odbio u purpurnom plamenu koji je za trenutak osvetlio čitav prizor u sve gušćem sumraku.
<BR>&nbsp;&nbsp;&nbsp;&nbsp;&nbsp;Javio se Apsekt Ling:
<BR>&nbsp;&nbsp;&nbsp;&nbsp;&nbsp;Ovo je potpuno nepotreban rizik! Beži dok možeš.
<BR>&nbsp;&nbsp;&nbsp;&nbsp;&nbsp;"Dosta sam bežao", progunđao je Kilin.
<BR>&nbsp;&nbsp;&nbsp;&nbsp;&nbsp;Bio je nejasno svestan toga da mora da napadne nešto, bilo šta. Iznanedan susret sa maškom rasplamsao je sav suzbijeni bes u njemu.
<BR>&nbsp;&nbsp;&nbsp;&nbsp;&nbsp;Viđao je i ranije ovako preciznu odbranu. Ništa od oružja Porodice Bišop nije moglo da je probije. Maškine gusenice stigle su do vrha grebena. Zaokrenula je, kako bi projektorima na boku mogla da gađa pravo u njega.
<BR>&nbsp;&nbsp;&nbsp;&nbsp;&nbsp;Kilin se pognuo, znajući da ivica širokog mikrotalasnog polja može da ga zahvati čak i ispod grebena. Zgrčio se, čvrsto stežući zube kako bi naložio svojim podsistemima da se zatvore
<BR>&nbsp;&nbsp;&nbsp;&nbsp;&nbsp;Ali nije se desilo ništa. Do njega nije dopro čak ni šapat.
<BR>&nbsp;&nbsp;&nbsp;&nbsp;&nbsp;Rizikovao je da proviri. Maška se prevrnula i sad je gorela. Kroz uskovitlani crni dim video je kako dolazi kiborg, čije telo se sastojalo od dvostrukih spojenih šestaugaonih blokova. Debela smeđa koža nabirala se i pružala dok je napredovao iz uništene doline. Pucanj je rasporio mašku. Bočno kućište od ugljočelika raspuklo se u izuvijane latice, jasan znak da je kiborg nekako uspeo da otvori unutrašnju rezervu energije.
<BR>&nbsp;&nbsp;&nbsp;&nbsp;&nbsp;Kilin je odlučio da se krije. Kiborg je verovatno deo ekipe određene da očisti čitavo područje od preostalih maški ili ljudi. Ako pokuša da pobegne, lako bi ga stigao. Jedina mu je nada bila da kiborg možda nije registovao njegovu bednu, beskorisnu pucnjavu.
<BR>&nbsp;&nbsp;&nbsp;&nbsp;&nbsp;Opet je zatvorio sve sisteme i pošao udesno, nizbrdo, tražeći bolji zaklon. Plamteća maška bila je toliko blizu da je i bez akustičnog pojačavanja čuo pucketanje, a potom snažan prasak kad je nešto eksplodiralo. Nepomično stojeći i dašćući, učinilo mu se da čuje približavanje kiborga; šuškanje i škljocanje pri pokretanju ugljočeličnih udova.
<BR>&nbsp;&nbsp;&nbsp;&nbsp;&nbsp;Kiborgovi zvuci nadjačali su pucketanje i šištanje plamena. Mora da je sad stigao do maške. Ali zvuci nisu prestali. Umesto toga, stalni ritam kao da je išao ulevo, obilazeći plamen maške.
<BR>&nbsp;&nbsp;&nbsp;&nbsp;&nbsp;I usporavajući. Zaobilazio ga je da mu priđe odozgo.
<BR>&nbsp;&nbsp;&nbsp;&nbsp;&nbsp;Kilin se pažljivo povlačio dalje nizbrdo. Kiborg možda ne zna šta je iza grebena; biće oprezan.
<BR>&nbsp;&nbsp;&nbsp;&nbsp;&nbsp;Smeo je da se osloni samo na šunjanje. Možda će uspeti da se vrati preko grebena dok ga kiborg bude prelazio, stalno pognut kako ga protivnik ne bi primetio. Potom će imati nekoliko trenutaka za trk. Napinjao se da čuje šaputavi zvuk savijanja kiborgove debele kože.
<BR>&nbsp;&nbsp;&nbsp;&nbsp;&nbsp;Eno - upravo se penje uz poslednju kamenu strminu pre vrha grebena. Kilin se polako povlačio. Vreme kao da je stalo i čuo je svaki kiborgov korak, svako škljocanje i podešavanje oslonaca koji su tražili uporište na strmoj steni.
<BR>&nbsp;&nbsp;&nbsp;&nbsp;&nbsp;Tuđinac je sada bio blizu vrha. Klin nije mogao da proceni udaljenost. U ogromnoj tišini, prekidanoj samo pucketanjem zapaljenog ulja maške, čak i njegov urođeni sluh kao da je pojačavao svaki zvuk dajući mu duboko značenje. Negde iza grebena skotrljao se kamičak. Klin ga je čuo pre nego što je video kako se odbija od stene i seje po tlu sitne komadiće.
<BR>&nbsp;&nbsp;&nbsp;&nbsp;&nbsp;Pratio je pogledom verovatnu putanju kamena unazad do prevoja na kome je bila isturena stena. To je nekada bio prirodan vodeni tok, i pretpostavljao je da odatle vodi strmo rečno korito, šireći se sa druge strane grebena. Što je značilo da je kiborg zastao na vrhu, možda da se odmori a verovatnije da sačeka, oprezno pregledajući čitav spektar pre nego što se izloži sa druge strane.
<BR>&nbsp;&nbsp;&nbsp;&nbsp;&nbsp;Prevoj nije bio daleko. Ako je u pravu, kiborg je odmah sa druge strane. Ali nije se usuđivao da uključi čulnu mrežu kako bi to proverio.
<BR>&nbsp;&nbsp;&nbsp;&nbsp;&nbsp;Kilin se pripremio i u brzom skoku se prebacio preko najbliže stene. Prevrnuo se preko vrha i sručio u šljunak. Podigao se na noge, osećajući se izloženo i trapavo bez unutrašnjih sistema. Teturavo je potrčao nizbrdo, bolnih zglobova, tražeći zaklon.
<BR>&nbsp;&nbsp;&nbsp;&nbsp;&nbsp;Osvrnuo se. Kiborgova repna antena upravo je nestajala iza prevoja kad je ovaj krenuo nizbrdo sa druge strane. Ali neće mu mnogo biti potrebno da shvati kako stoje stvari.
<BR>&nbsp;&nbsp;&nbsp;&nbsp;&nbsp;Kilin je žurno trčao, spotičući se o kamenje; nekoliko puta zamalo da padne. Nije bilo skloništa. Grčenje planete oslobodilo je ovu padinu velikih stena, a jaruge su bile suviše plitke. Tražio je makar malu pukotinu u litici, ali ono malo pećina se urušilo. Već je protrčao kraj zapaljene maške kada mu je sinula ideja.
<BR>&nbsp;&nbsp;&nbsp;&nbsp;&nbsp;Maška je bila slomljena i spaljena, razneta unutrašnjim eksplozijama. Plamen je počeo da jenjava. Gust, mastan dim lizao je uz kamenu strminu.
<BR>&nbsp;&nbsp;&nbsp;&nbsp;&nbsp;Kilin je odabrao pukotinu u kućištu tik iznad teških gusenica. Osvrnuo se ka prevoju. Nešto se tamo kretalo, i nije želeo da gubi vreme proveravajući šta kiborg radi. Bacio se u otvoreni deo zapaljenog leša maške. Smesta se našao okružen zbrkom delova i smradom.
<BR>&nbsp;&nbsp;&nbsp;&nbsp;&nbsp;I dalje nije bilo znakova da ga je kiborg primetio. Pošto nije imao čula, uobičajeni sistemi napada maški - mikrotalasi, infracrveno zasićenje, hiper polja - neće ga ničim upozoriti pre nego što ga pogode.
<BR>&nbsp;&nbsp;&nbsp;&nbsp;&nbsp;Sakriven u smrdljivom neredu uništene maške, osećao je kako u njemu polako narasta bes. Gonili su ga, ranjavali i ponižavali, i neka bude proklet ako dozvoli da se tako nastavi. Nije mogao da čeka da kiborg ode - pod uslovom da ne reši da se svrati i završi plevljenje korisnih delova sa maške. Ali nešto ga je nateralo da proviri, željan da krupajlija iziđe na otvoreno, kako bi barem jednom mogao da ga dobro nacilja. Linga je na to obuzeo strašan bes. Kilin je smesta potisnuo Aspekta.
<BR>&nbsp;&nbsp;&nbsp;&nbsp;&nbsp;Napeto je sluškivao, ali ovako blizu plamena nije mogao ništa da razabere. Moraće da se izloži kako bi utvrdio šta se događa.
<BR>&nbsp;&nbsp;&nbsp;&nbsp;&nbsp;Kada se pažljivije zagledao u leš maške, prepoznao je kućišta, vodove i delove kakve je čupao iz uništenih maški još na Snegobaru. Spoljašnji omotač čudno je izgledao, ali bilo je očito da sve maške u galaktičkom Središtu koriste iste osnovne principe konstrukcije.
<BR>&nbsp;&nbsp;&nbsp;&nbsp;&nbsp;Oprezno je provirio. Većina maški ima vizuelne detektore koji registruju brze porete, a kiborg je izgledao dovoljno opremljen da ima i to. Primetio je pokret na prevoju. Smrdljivi dim mu je pekao oči, zamagljujući mu vid. Počeo je da se pita je li bilo baš tako pametno sakriti se tu. Kiborg je trebalo samo da priđe i prevrne mašku, pa da...
<BR>&nbsp;&nbsp;&nbsp;&nbsp;&nbsp;Bez ikakvog upozorenja, kiborg mu se pojavio u vidnom polju, razlivena slika prekrivena ljutim dimom. Vešto je prelazio neravnim tlom, njišući antenama. Ali nije išao ka njemu. Umesto toga, pošao je iznenađujućom brzinom preko isušenog rečnog korita. Parabolična antena se okrenula i Kilin je osetio u vratu tiho zujanje. Čak i sa umrtvljenim čulima, čipovi koje je nosio duž kičme primili su kiborgov pucanj.
<BR>&nbsp;&nbsp;&nbsp;&nbsp;&nbsp;Nemoguće da je tako moćan mlaz služio samo za komunikaciju. Kiborg je pucao u nešto. Nešto što ga je ozbiljno zabrinulo, jer sada je išao napred, žurno povijajući dvozglobe udove, a oslonci su mu povremeno proklizavali po nesigurnom tlu.
<BR>&nbsp;&nbsp;&nbsp;&nbsp;&nbsp;Kilin se ugrizao za usnu da se obuzda, ali bezuspešno. Duge godine obuke i nedavno ponižavajuće zarobljeništvo stopili su se i naterali ga da izvuče pušku, istu onu koju je nasledio od oca i dede, i da ubaci u nju dragocenu patronu. Oslonio se o aluminijumski patrljak i pažljivo i polako nanišanio u prednje komunikacijsko kućište kiborga. Pritisnuo je obarač. Pogodio je osnovu velike, kružne, mrežaste antene i razneo je. Kiborg se primetno zateturao.
<BR>&nbsp;&nbsp;&nbsp;&nbsp;&nbsp;Kilin je znao da u normalnim prilikama ne bi imao šansu da tako lako puca. Kiborg mora da je bio u ozbiljnoj nevolji i pre nego što mu se pojavio pred očima. Što je značilo da ga neko goni. Nove maške. Ovaj kiborg bio je dovoljno baksuzan da potpuno sam naiđe na velike snage.
<BR>&nbsp;&nbsp;&nbsp;&nbsp;&nbsp;Kilin je jedva naterao sebe da vrati pušku u pregradak na odelu. Iskalio je bes, i već mu je bilo žao. Ponekad se osećao čudno povezan se kiborgom koji ga je doneo iz orbite i na kraju ga oslobodio. Tom kiborgu je dugovao zahvalnost, možda. Ali gnev ga je ubedio da želi osvetu, po zakonu starom koliko i čovečanstvo, i sada je to i ispunio.
<BR>&nbsp;&nbsp;&nbsp;&nbsp;&nbsp;Vratio se u svoju šupljinu, nadajući se da niko nije primetio odakle je došao pucanj. Kiborg je nastavio da se tetura nizbrdo. Već mu je gotovo nestao sa vidika kada se kraj njega zario hitac, podigavši oblak smeđe prašine. Kilin je žmirnuo. Maške retko koriste balističko ouržje. Više vole čistija, lakša i preciznija elektromagnetna sredstva.
<BR>&nbsp;&nbsp;&nbsp;&nbsp;&nbsp;Drugi hitac pogodio je kiborga posred srede. To mu je izgleda preseklo osnovne mentalne funkcije, jer se dugo telo zgrčilo, trzajući se ritmično, gotovo kao u polnom žaru.
<BR>&nbsp;&nbsp;&nbsp;&nbsp;&nbsp;Kiborg se okrenuo ka progoniteljima. To je delovalo očajnički. Kilin je u njegovim pokretima osetio tvrdoglavost, gotovo fatalizam. Grčevito je pružio ruke, kao da ljutito preti sa svih šest pesnica.
<BR>&nbsp;&nbsp;&nbsp;&nbsp;&nbsp;Počeo je da puca iz svih oružja po nečemu što Kilin nije video. Ali bitka je već bila izgubljena. Okrenuo se u stranu i primio još jedan pun pogodak. Iz njega je pokuljao dim. Sitni udarci zasuli su originalno, organsko telo, ostavljajući u gruboj koži plitke crvene kratere.
<BR>&nbsp;&nbsp;&nbsp;&nbsp;&nbsp;Kilin je bez ikakvog zadovoljstva gledao kako stvorenje umire. Kiborzi su, ma koliko nemarno grubi i potpuno tuđi, zasnovani na prirodnim bićima, potiču od organskog sveta. Osećao je nekakvo čudno poštovanje prema onome koji ga je poštedeo i spustio na ovu ugroženu planetu. Nije mu bilo milo što gleda kako jednog od njihovih ubijaju maške, makar i on učestvovao u tome.
<BR>&nbsp;&nbsp;&nbsp;&nbsp;&nbsp;Kad je to pomislio začuo je tihi poziv, i isprva ga nije ni primetio. Tek kada su mu u vidno polje utrčale sitne ljudske prilike, pobedonosno mašući jadnim oružjem, počeo je da shvata.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
