<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Izraz na Džoslininom licu Kilinu je odjednom bio neizmerno smešan. Zinula je, a oči i usta su se pretvorili u tri velika O.
<BR>&nbsp;&nbsp;&nbsp;&nbsp;&nbsp;Potom su se zagrlili, a ostali Bišopi, koji su čučali oko male zaklonjene vatre poskakali su i okupili se oko njih, galameći.
<BR>&nbsp;&nbsp;&nbsp;&nbsp;&nbsp;Cermo ga je pljesnuo po turu i zagrlio ga, a ostalo se pretvorilo u niz razlivenih slika. Lica i smeh ispunili su prohladni noćni vazduh grozničavom radošću dok se vest širila, a uzvici odzvanjali između pogrbljenih prilika koje su skakale od okolnih vatri i dotrčavale, glasova podignutih od uzbuđenja, neverice i radosti. Potom se pojavio Tobi, lica izmoždenog i sivog čak i pod toplim sjajem plamena - koji je neko već pojačao, prizvavši dobrodošli nalet toplote i pucketave svetlosti - i Kilin je podigao sina uvis, okrećući ga oko sebe u naglom naletu radosti, čudeći se dečakovoj težini.
<BR>&nbsp;&nbsp;&nbsp;&nbsp;&nbsp;"Šta, zašto, kako..." pitali su glasovi, ali Kilin je odmahivao glavom, stegnutog grla i zamagljenih očiju. Tobiju objašnjenja nisu bila potrebna, samo je podvriskivao i smejao se kao pre mnogo godina, pre nego što su ga uhvatili nemiri odrastanja. Kilin se divlje smejao i okretao da vidi što više - veličanstveni skup Bišopovih, bujicu umesto očekivane barice - kako se okupljaju, probijajući se kroz poslednju dnevnu svetlost. Grlo ga je bolelo od osećanja da je ponovo u središtu svega što istinski voli - da je uvučen u Porodicu koja se sliva ka njemu iz tame. Zasipala su ga pitanja, ne kao znak radoznalosti nego kao način Porodice da ga ponovo pripoji. A onda je u svetlosti vatre, usred bezbroj reči i uzvika, ugledao nju. Držala se pozadi, ruku na leđima kako ne bi pokazala osećanja, poluzatvorenih očiju da bi se savladala, usta izvijenih od unutrašnje radosti, vlažnih očiju, Šibo.
<BR>&nbsp;&nbsp;&nbsp;&nbsp;&nbsp;Nije ga zasipala pitanjima kao ostali. Pozvala se na drevni običaj Bišopovih, prema kome žena može da odvede svog čveka od Porodice ukoliko je ranjen ili uznemiren. Kilin nikada nije čuo da se to primenjuje i na Kapetana, ali nije se protivio. Pustio je da ga Šibo povede ka četvrastom šatoru neobičnog oblika, i tamo kao da je upao u toplo, mirišljavo blato.
<BR>&nbsp;&nbsp;&nbsp;&nbsp;&nbsp;Sve ga je bolelo. Strah i bes koje je suzbijao nataložili su se u mišićima i u čulima kao granitni šljunak u sloju peska. Svaka nakupina čekala je samo popuštanje kontrole da bi objavila svoj bol. Šibo je malo govorila, samo je počela da peva blagu, lebdeću pesmu o drevnim delima, skidajući mu odeću i obavijajući toplotom njegovu štrokavu kožu. Nanela je teško namirisana ulja i počela da ih struže, koristeći kamenu oštricu. Koža mu je vrištala od takvog čišćenja, ali smesta je počela i da prijatno bridi.
<BR>&nbsp;&nbsp;&nbsp;&nbsp;&nbsp;Nagnula se nad njega, prozirna, avetinjska i laka, tako da je priča nevoljno potekla iz njega, isticući kroz njegovu kožu koja je reagovala na dodir njenih šaka. Čula su mu podrhtavala i zapetljavala se od njenog vlažnog daha, od njene brzine. Osećao je njeno očajanje u praznim danima kako se proteže kroz vazduh između njih i stapa se sa njihovom željom. Bili su zajedno na novom mestu, u zoni dokle nikada nisu dospeli jer je njihov život već godinama bio blag, miran i nesposoban da prodre dublje. Sada su se pribijali i pribijali. Tonuli su jedno u drugo, kost u kost. Kilin se ljutio na tvrdoglavo telo koje se kao mazga opiralo stapanju; rvao se sa lenjom okorelošću njihovih tela. Šibo ga je grickala, vukla i potezala, i pretvorili su se u tanke klinove zarivene jedan u drugi. Ostavili su tela za sobom. Zajedno su lebdeli u beskrajnim prostorima.
<BR>&nbsp;&nbsp;&nbsp;&nbsp;&nbsp;Nastupilo je dugo razdoblje bez otkucavanja vremena.
<BR>&nbsp;&nbsp;&nbsp;&nbsp;&nbsp;Potom je Kilin postao svestan nečijeg dalekog, tihog razgovora. Zazvonio je metal u nečijim rukama. Pucketala je vatra. Deca su se umorno kikotala.
<BR>&nbsp;&nbsp;&nbsp;&nbsp;&nbsp;Svet se ponovo pokrenuo.
<BR>&nbsp;&nbsp;&nbsp;&nbsp;&nbsp;"Ah", rekla je Šibo, polusklopljenih očiju. "Eto."
<BR>&nbsp;&nbsp;&nbsp;&nbsp;&nbsp;Ležali su zagrljeni i smejali se. Kilin je osećao nagoveštaj bola u krstima i znao je da nije izgubio prošlost, da nikada ni neće.
<BR>&nbsp;&nbsp;&nbsp;&nbsp;&nbsp;Vratili su se iz nemih prostora. Obuzeo ga je prazan, ali zahtevan pritisak.
<BR>&nbsp;&nbsp;&nbsp;&nbsp;&nbsp;Činjenice, činjenice, da. Uvek ogromna masa činjenica.
<BR>&nbsp;&nbsp;&nbsp;&nbsp;&nbsp;Bili su zarobljeni u uništenoj zemlji, okruženi sa dve vrste neprijatelja. Porodica je bila u okruženju neobične loze čovečanstva.
<BR>&nbsp;&nbsp;&nbsp;&nbsp;&nbsp;Njegovi planovi za Novi Bišop zauvek su propali. Beg je bio jedino rešenje, ali - ako je dobro shvatio lepljivo, meko vreme koje je proveo u unutrašnjosti tuđinca - 'Argo' je bio zarobljen i izgubljen.
<BR>&nbsp;&nbsp;&nbsp;&nbsp;&nbsp;Kilin se sklupčao uz Šibo i utonuo u njen miris, tražeći još jedan trenutak zaborava.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
