<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Bolnica, to tajno, neprikosnoveno sklonište. Danijel se okrete na leđa i otvori oči. Svetlost obasja sobu, ne odjednom, kao kad se upali električno osvetljenje, otvori prozorski kapak ili razmaknu neke zavese, već postepeno: kao da je bežala neka ogromna masa oblaka, otkrivajući tako sunce. To je bila dnevna svetlost, ili je na nju mnogo ličila. Danijel na trenutak zadrža pogled uperen na neobično nisku tavanicu metalne beline. Odaja je bila prostrana, no on se sam nalazio u njoj. To je pre bio neki luksuzni sanatorijum nego bolnica. No, Garišankar sigurno nije bio kao druge bolnice. Ne, to je besmisleno. Garišankar je bio deo sna koji tek što je prestao. 'Pokušajmo da vidimo jasnije', reče u sebi Danijel.
<BR>&nbsp;&nbsp;&nbsp;&nbsp;&nbsp;Bio je umoran, žedan, ali ga ništa nije bolelo i osećao se sposobnim da normalno kreće svojim udovima. On pogleda svoju desnu šaku i s olakšanjem vide da je opet dobila svoj normalan izgled. Ubogaljenost je pripadala mori, a ne stvarnosti. Da, mora biti da sam bio ranjen u glavu. To je to što hronoliza objašnjava i sve one halucinacije koje su bole oči istinom... On se napregnu da bi se prisetio i tačno vide napad pežoa 404 u dvorištu u Šoaziju, udar koji ga je prikovao za sedište dok su se pojavljivala bela priviđenja iskrsla iz hronolitičnog svemira. Sećao se sna, a bio je zaboravio stvarnost. Isto tako je bila nedirnuta u njegovom sećanju scena sa bolničkim kolima: Forestije i njegovi pratioci prerušeni u bolničare, sa prozirnim šlemovima i smrvljeni folksvagen udaljen nekoliko metara od njih. Udari gonga i tasova... Dijersane, pogledajte vaša kola! Mora biti da se udes desio negde na autoputu broj 20 - ali to je zaboravio.
<BR>&nbsp;&nbsp;&nbsp;&nbsp;&nbsp;Da bi sredio misli on zažmuri... Da li su more i halucinacije imale neki smisao? Upitao se da li je manje ili više uhvatio razgovor lekara pored njegovog ležaja i da nije iz njih crpeo materijale za svoj san. To mu se činilo verovatnim. Hronoliza je nesumnjivo pojava poznata 1966. godine, koju je jedan lekar pomenuo pred njim u vezi s njegovim stanjem. To, naravno, nije sve objašnjavalo. Vraćao mu se strah. Njegov slučaj trebalo bi da bude ozbiljniji nego što su to spoljni izgledi dozvoljavali da se pretpostavi. On je zadobio ozledu lobanje, te se nešto čudno dešavalo u njegovom mozgu. Ozledu praćenu gubitkom pamćenja, što mu je onemogućavalo da razlikuje uspomene iz sna od uspomena iz života. Ko je inženjer u iznošenom odelu? Da li je sreo Elenu ili je to uobrazio? Da li je Forestije zapovedao privatnom policijom Seaka, ili je samo pripadao carstvu fantazmagorija? A zar nije u svakom slučaju vrlo čudno ono što se obično događa u mozgu?
<BR>&nbsp;&nbsp;&nbsp;&nbsp;&nbsp;On glasno izgovori svoje ime.
<BR>&nbsp;&nbsp;&nbsp;&nbsp;&nbsp;"Ja sam Danijel Dijersan."
<BR>&nbsp;&nbsp;&nbsp;&nbsp;&nbsp;Diže ruku i zakuca savijenim prstom na zid iza sebe. Zvuk je jasno čuo. Nije bio gluv. On ispita svoje druge osećaje. Nema nikakvog bola. To je bilo ohrabrujuće i pomalo zabrinjavajuće. U ustima je imao blag ukus metala. A sem tog, ništa neobično. Da, možda: neka ukrućenost potiljka. Međutim, on je uvek naginjao ankilozi potiljačnih pršljenova. I... neka ugodnost malo mučna, kao ona koja se oseća kad se leže s velikim zamorom ili sa početkom groznice. Neodređena ugodnost ili nejasna bolest? Granica između njih izgledala je vrlo neodređena. Seti se da je nešto slično osećao u svom detinjstvu. Tad bi njegova mati rekla da ima bronhitis, boginje ili bilo šta drugo. Pretnja koju je predosećao bila je u njemu, ali joj nije mogao dati ime, niti je razumeti. On joj se čak nije mogao hladnokrvno suprotstaviti. Čim bi pokušao da usredsredi svoje misli na taj predmet, želja za snom bi uništila njegov napor. On se povlačio na granicu pospanosti, a da ipak potpuno ne utone u nesvesnost. I još se nije usuđivao da preduzme neki odlučniji pokret, na primer, da ustane i da zove. U sebi je govorio: to je smešno. Međutim, bojao se.
<BR>&nbsp;&nbsp;&nbsp;&nbsp;&nbsp;Bio je sam i nemoćan. Život mu je uvek ostavljao izvesnu iluziju moći i slobode. A toj iluziji nije više bilo mesta u jednoj bolničkoj sobi. Bolnica je mesto u kom čovek prirodno mora da se suoči sa nemoći i samoćom - poneki put sve do zbrkanosti - ali to isto tako može biti luka milosti, mirna tvrđava, mesto u kom pristajući da si samo bolesno telo, izolovano, zaštićeno sa svih strana, branjeno, ljudsko biće ponovo nalazi sigurnost materinskih grudi. No, Danijel se nije bezbedno osećao u toj prostranoj nepoznatoj odaji. Bojao se onog što se u njemu krije i bojao se sveta koji ga okružuje. Činilo mu se da se neka logična, sigurna i čvrsta veza, koja je uvek u svetu i u njemu postojala, tajanstveno prekinula. Otud i osećanje neke neposredne opasnosti.
<BR>&nbsp;&nbsp;&nbsp;&nbsp;&nbsp;Bilo mu je potrebno da nešto uradi. Bar da vidi da li je moguće uraditi. A šta da učini? Pa, eto, pošto je bio žedan, da pokuša ustati da bi pio. Kad je doneo tu odluku, iznenadna slabost obuze mu noge, kao da mu zabranjuje da je izvrši. On pomisli: to je samo strah. Ali kakav strah? Strah da se može učiniti opasna nesmotrenost? Da, bez sumnje. A isto tako strah da se može otkriti... otkriti nije znao šta... a bilo mu je milije da to ne sazna. On otvori oči i pogleda u metalizirani plafon, u širok prozor preko puta kreveta, na njegovoj levoj strani.
<BR>&nbsp;&nbsp;&nbsp;&nbsp;&nbsp;Osećao je prividnu sigurnost da taj prozor gleda na neko jezero okruženo planinama. Otkud je on to mogao znati? Bilo kako, tek on je poznavao ovo mesto. Planinsko jezero - pa to je značilo da je bio veoma daleko od Pariza. To je Centralni masiv ili su to Alpi? Ali šta je on radio na Alpima, u Centralnom masivu ili na drugom mestu? Ovakva pitanja nisu ničemu služila. On glasno uzdahnu, gotovo jauknu. Dići se i pogledati. Pre svega, bio je žedan. Činilo mu se da već vekovima umire od žedi. On se osloni na laktove, pridiže noge i oslušnu ubrzano kucanje svog srca. Trebalo je da može da stane pravo. On zbaci bledoplavi čaršav i ćebe sa četvrtastim šarama. Na sebi je imao belu pižamu sa crvenim prugama, na kojoj je uzalud tražio bilo kakav znak. Sede na krevet, spusti noge da mu vise i razgleda sobu. Bila je velika i tri četvrtine prazna, sivobelih zidova. U sobi su se nalazili jedan orman, dve stolice, jedna polica: sav ovaj nameštaj bio je metalan, prilično grubo obojen kao da je drven. Na polici su bile knjige. Na stolu - kita veštačkog cveća. Dosta rđavo napravljenog. U jednom uglu bio je malen radijator centralnog grejanja, a pored kreveta prilično širok noćni stočić sa lampom i telefonom. Prekoputa prozora kroz poluotvorena vrata videle su se keramičke pločice: kupatilo. Bolnička soba sa kupatilom i telefonom! On se nasmeši. Nalazim se u doba trideset šeste Republike. A ako se u stvari jednostavno nalazio u hotelu? Nije bio ranjen, nije imao nikakvog razloga da se nalazi u bolnici. On diže svoju nagu ruku i poče da je posmatra, na kojoj čak nije mogao razaznati uobičajenu marku ručnog časovnika. Da zna čas ne bi mu mnogo koristilo, kad već ne zna koji je datum. A i nigde se ne vidi baš nijedan kalendar. On oprezno stade i oproba čvrstinu svojih nogu. Nisu klecale. Očima potraži svoje odelo i ne ugleda ga. Svakako su ga stavili u orman? Ko su oni? On napravi dva-tri koraka i stade, neodlučno. Mogao je prići ormanu i uveriti se da mu se odelo nalazi unutra. Ili, mogao je otići u kupatilo i napiti se vode. Nešto se nije slagalo u tom uskom dekoru. Nije znao šta. Nije mu polazilo za rukom da utvrdi zbog čega. Sem telefona, koji zbilja nije bio razlog. On se predomisli i odlučno priđe prozoru. Jezero okruženo visokim planinama. Znao sam to! On se, dakle, nije varao. Tipično alpski pejzaž. A soba se nalazila na gornjem spratu prostrane zgrade koja je sasvim ličila na bolnicu. On odustade da shvati, odreče se svake opreznosti; okrete leđa prozoru i dugim koracima uđe u kupatilo. Bože, što sam žedan! Nađe jednu čašu od teške i neprovidne plastike i odvrnu desnu slavinu. Nekoliko sekundi ništa se nije događalo. Danijel okrete slavinu do kraja na levu stranu, zatim na desnu i ponovo na levu. Obuze ga neka prekomerna strepnja. Nema vode. On pokuša sa drugom slavinom, sa istim uspehom. Neka mučnina ga je čupala po želucu. Prestrašio se. Nema vode!
<BR>&nbsp;&nbsp;&nbsp;&nbsp;&nbsp;Zatim na levoj strani zašišta mlaz pare, a sa desne poče da teče tanka struja tečnosti. Danijel je morao čekati dve do tri sekunde da bi napunio čašu. Oseti kako mu se na potiljku ledi znoj. Bila mu je vrućina. On zatvori levu slavinu koja je užasno šištala. Zatim prinese čašu ustima i usisa jedan gutljaj koji je morao odmah da ispljune. Voda je bila mlaka, s jako izraženim ukusom metala. 'Bože!' reče zažmurivši. Toliko je bio žedan! On savlada svoju odvratnost, ispi četvrtinu čaše, odahnu glasno i zadrhta. Učini mu se da se u kupatilu temperatura snizila. Vrati se u sobu i pod bosim nogama oseti da je pod mlak. Još je imao utisak da žvaće gvozdenu strugotinu. Zaustavi se pred ormanom i ne ugleda ništa čime bi ga otvorio: nije bilo ni ključa ni ručice. On stavi šaku na gladak i hladan metal, tražeći neku neravninu koju bi mogao da zakači noktima i otvori vrata. Uzalud. Uostalom, nigde nije video žljeb. Moglo bi se reći da čak nije ni bilo vrata. Obeshrabren, ponovo priđe prozoru, koji isto tako nije imao ni ručice ni reze. On je bio napravljen od četiri pravougaona okna uokvirena metalom. Bilo je nemoguće otvoriti ga. Danijel pogleda jezero. Svetlost je bila bleda. Sunce, nevidljivo, trebalo je da se nalazi sa druge strane bolnice. Gotovo je sigurno bilo veče, nešto pre sumraka. U daljini su se videli snežni vrhovi. Večni snegovi? Ili je to možda bila zima? On opipa rukom radijator centralnog grejanja koje nije radilo. Logično, trebalo bi da je sredina leta, između kraja juna i početka avgusta. U okolini jezera polja su izgledala pusta. Tačno je da je prozor bio prilično osrednja osmatračnica. Danijel ostade jedan trenutak čela naslonjena na okno, u nadi da će u tom pejzažu videti neku ljudsku priliku. Bezuspešno. U podnožju zgrade bila je široka terasa, ali njom uopšte nisu prolazili ni kola ni ljudi. Ražalošćen, on se udalji od prozora i obiđe odaju, polako, dodirujući predmete. Radijator je bio hladan, a temperatura je bila niska za jednu bolničku sobu. On se zaustavi pred jednom policom sa knjigama: engleski kriminalistički romani. On otvori jedan. Lažan: obična prazna kutija od kartona. Vrati se do kreveta i sede na njega. Nigde se nije video nijedan natpis. Čak ni neki fabrički znak, niti redni broj.
<BR>&nbsp;&nbsp;&nbsp;&nbsp;&nbsp;Danijel se za trenutak izgubi u posmatranju telefona: bela slušalica na postolju bez brojčanika. Odjednom se njegova strepnja pretvori u užas. Sad je znao šta nedostaje u tom dekoru. Soba nije imala vrata. On se diže, pritrča najbližem zidu i poče cvileći da ga udara pesnicama. Bol mu je činio dobro. Prinese usnama ozleđene zglavke na prstima šake. Boli me, znači postojim. Upola svesno razmišljanje kog bi se možda odrekao, jer više nije sumnjao u svoje postojanje. Udarcima ramena ispita zidove sobe i kupatila. Neki otvor je ipak morao postojati, međutim, ništa nije otkrivalo njegovo mesto. S druge strane, prozor je bio hermetički zatvoren i na njemu se nije video nikakav otvor za provetravanje.
<BR>&nbsp;&nbsp;&nbsp;&nbsp;&nbsp;Danijel se sruči na jednu stolicu i stade da njuši. Vazduh se činio dosta svež, dosta čist, namirisan mirisom koji nije poznavao, ali za što mu je trebalo izvesno vreme da bi ga tačno odredio: miris zgnječenih zelenih jabuka. Miris koji je snažno podsećao na detinjstvo, jesen i voćnjake rodnog kraja. Zatim se pobuni. Mora biti da se vara. Zašto bi jedna bolnička soba mirisala na zelenu jabuku? A zašto da ne? Još jedno čudo spreja ER-Vika! Najzad, ma kakvi bili priroda i poreklo mirisa, u sobi je obavezno morao biti otvor za provetravanje. On se laktovima nasloni na sto i obuhvati glavu rukama, pritiskujući uši vrhovima prstiju. Jedna druga neprirodna pojedinost pogodi ga, te se naglo diže isprekidanog daha, a slepoočnice su mu bubnjale. Ta tišina! Ta strašna tišina! Posle vazduha iz rashladnog uređaja, gotovo savršeno odstranjenje zvuka. Ne, to nije bila obična bolnica. Alpski pejzaž je naravno podsećao na Švajcarsku, a u toj zemlji su nesumnjivo postojale neke tajanstvene eksperimentalne klinike. Garišankar. To ime sa neodređeno indijskim prizvukom. Mogao je takođe, strogo uzevši, biti nemački. I ova soba bez vidljivih vrata možda je pripadala nekoj istraživačkoj službi, sekciji za visoki nadzor... Ali, zašto su me ovde ugurali? Šta je sa mnom? Da nisam ranjen u glavu? On obema rukama pređe preko lobanje. Kosa mu se učini mnogo dužom no obično, a čelo naprotiv, previše bez kose. Nikakav trag ožiljka, niti neko izuzetno bolno mesto. On se ponovo diže s namerom da se ispita u ogledalu u kupatilu. Miris zelenih jabuka, taj divni miris detinjstva i sreće, na njega je uticao kao posebno umirujuće sredstvo dozirano do savršenstva. On reče u sebi: sve se dobro odvija, sve se dobro odvija. I istovremeno poče da prihvata pomisao da najgore nije isključeno. Najgore - ma šta bilo. Užas mu se na mahove vraćao i sušio mu usta. Zatim bi miris zelenih jabuka prevagnuo, brišući sve što nije bilo uspomena i nada. On se predomisli pre no što će ući u kupatilo i vrati se blizu kreveta i diže slušalicu, koja mu je tiho šaputala u uho. Na liniji se mešalo više udaljenih razgovora. Deset ili sto razgovora. Mnoštvo. Danijel zažmuri i oduševljeno osluhnu, ne razumevajući nijednu reč. Bio je spasen. Bolnica je živela. Kako je u to mogao posumnjati? On se nervozno nasmeja. Pa šta su govorili ti glasovi? Bili su suviše udaljeni, a i bilo ih je suviše. No on se osećao potpuno umiren i čak obuzet nekom dečačkom radošću. On se nije usuđivao da prekine taj neobičan koncert šaputanja, uzvika, uzdaha i poziva. Posle više minuta čekanja, on izgovori u aparat jedno stidljivo i promuklo alo. Svi glasovi naglo ućutaše. Možda je u telefonskoj bolničkoj centrali postojalo automatsko prekidanje pomoću kompjutera, ili nešto tome slično. U toj tišini Danijel ponovi gotovo molećivo:
<BR>&nbsp;&nbsp;&nbsp;&nbsp;&nbsp;"Alo! alo! alo!"
<BR>&nbsp;&nbsp;&nbsp;&nbsp;&nbsp;Ali, zaboga, zašto oni ne odgovaraju? Obuzet opet strepnjom, on dodade:
<BR>&nbsp;&nbsp;&nbsp;&nbsp;&nbsp;"Ja se zovem Danijel Dijersan. Mislim da sam bio ranjen u jednom automobilskom udesu. Zatvoren sam u jednoj sobi na... ne znam koji je sprat... izgleda veoma visoko... Ne razumem šta mi se desilo."
<BR>&nbsp;&nbsp;&nbsp;&nbsp;&nbsp;Tišina je trajala još minut ili dva, zatim glasovi počeše ponovo da ravnodušno šapuću. Danijel pozva još triput, bez ikakvog rezultata. A svakog puta smanjivala su se njegova ubeđenja i njegove nade. Na čelo mu je pao jedan pramen kose ulepljen znojem. On ga nesvesnim pokretom zabaci. Okovratnik njegove pidžame bio je mokar. Uzdrhta od hladnoće i od gađenja. Sad kao da je iz kupatila dolazilo ledeno strujanje vazduha. On ponovo ispita tu malu belu odaju, koja je bila uža i viša od sobe. Zašto viša? To je besmisleno. Isprva je mislio da je bila osvetljena samo kroz prozor u sobi. On zatvori vrata između sobe i kupatila i primeti da jedna okrugla svetiljka sija na tavanici, tačno iznad kade. Ona je svetlela svetlošću sličnoj dnevnoj. On nikad nije video osvetljenje koje je tako dobro podražavalo sunčevu svetlost.
<BR>&nbsp;&nbsp;&nbsp;&nbsp;&nbsp;Međutim, nije mogao da otkrije aparat za pročišćavanje vazduha, niti poreklo strujanja vazduha. Tad njegovu pažnju privuče jedan mali orman ugrađen u zid. Prvi put ga nije video. Vrata su se lako otvarala pritiskom na jedno dugme. Orman za lekove. Neobičnost u jednoj bolničkoj sobi. On izbroja jedno tuce lekova koje je gotovo sve znao. Sve sem jednog. Obična bočica sa dražejama i brojem 1 na majušnoj nalepnici. Ostale su poticale od Serbe, Nereka i Loran-Divernoa. Tuga za prošlošću i užas. Bili su tu D-aminagel, ekijetal, ekigin, nidopan, mebsital... Mala siva kutijica mebsitala Nerek! Ali, zaboga, zašto? Otkud ovde mebsital? On pokuša da hladnokrvno sagleda najstrahovitije pretpostavke. Recimo, ludilo. Zar neki duševni bolesnici ne prenose u svet izvesne tegobe svog uma? Međutim, on se osećao lucidno. Toliko lucidan, da sa interesovanjem, gotovo sa nadom, može razmatrati pomisao da je možda lud. A najgore možda nije bilo ludilo, već samoća. Zar on nije uvek bio sam? On pomisli na svog čudnog sadruga iz more, na inženjera u iznošenom odelu. A gde li su Larše i lepa Monika? I Elena Lomer? I ona druga Monika - Monika Gersten? Da li su sva ta bića stvarno postojala? Ni u šta nije bio siguran.
<BR>&nbsp;&nbsp;&nbsp;&nbsp;&nbsp;Odluči da se suoči s istinom - ili bar s onim što su njegova čula htela da mu prikažu kao istinito. Pogleda se u ogledalu iznad umivaonika. Lik mu se učini neprirodno vazdušast. Možda je uzrok bilo to tajanstveno osvetljenje. Ukoliko je više u to gledao, utoliko je slika bila manje jasna. Ili, možda, nešto više nije bilo u redu sa njegovim vidom ili sa njegovim mozgom. Sve u svemu, to je bilo ubedljivo: imao je dobrih razloga da bude u bolnici. No bilo je tu i gore. U ogledalu, neki nepoznati lik se smenjivao s njegovim. Zatim se oba izmešaše da bi stvorili treći. Halucinatorna psihoza, razdvajanje ličnosti na dve, ili oštećenje mozga? To je bio dovoljno užasan predznak, no Danijel je u svakom slučaju više voleo da bude bolestan u zdravom svemiru, no zdrav u bolesnom svemiru.
<BR>&nbsp;&nbsp;&nbsp;&nbsp;&nbsp;On odgurnu dug vlažan pramen kose koji mu je padao na čelo, a njegov pokret tačno ponoviše njegovi dvojnici iz ogledala. Samo je prva osoba, koja je ličila na Danijela, imala kratku kosu, a crn, krupan i ulepljen pramen preko čela pripadao je drugoj. Morao je da se složi: najgore je bilo izvesno. Patio je od dubokih duševnih tegoba zbog kojih je potpuno menjao stvarnost. Svedočanstva njegovih čula bila su bez vrednosti, jer su dolazila krivotvorena u njegov mozak, sem ako sam mozak nije taj krivotvorac. Činilo mu se da je njegova moć rasuđivanja ostala nedirnuta, ali to je nesumnjivo takođe bila varka. Jedna više. On nije mogao verovati u odmerenost svojih misli više no u tačnost svojih opažanja. Znači, bio je sasvim odsečen od sveta. Teško je zamisliti korenitiji oblik šizofrenije - i usamljenosti.
<BR>&nbsp;&nbsp;&nbsp;&nbsp;&nbsp;On se polako vrati u sobu. U sobu koja nesumnjivo nije čak ni postojala. Možda se u stvari nalazio u nekoj gadnoj i zagušljivoj dvorani. A da bi umakao toj zbrci, pronašao je ovu unutarnju tvrđavu... Priđe prozoru i pogleda u jezero. On je verovao da vidi planinski pejzaž, tamo gde je stvarno postojalo bolničko dvorište ograđeno zidom, mračno, uzano, jezivo, sa vojskom pajkana-bolničara iza prepunih kanti za smeće. Nikad niko nije dolazio na terasu, jer terasa nije ni postojala.
<BR>&nbsp;&nbsp;&nbsp;&nbsp;&nbsp;I iz istih razloga, nijedna kola nisu prošla putem oko jezera. U izvesnom smislu Danijel je sebe mogao smatrati srećnim: više je vredela tišina no galama, samoća no zbrka.
<BR>&nbsp;&nbsp;&nbsp;&nbsp;&nbsp;On poče po sobi da hoda ukrug, udarajući pokatkad pesnicom u zid, gurnuvši poneki komad nameštaja, milujući prostor rukom koja je tražila ne znajući koju istinu, što nije bila pristupačna njegovom pogledu. On ponovo diže slušalicu i osluhnu. Odjednom iz nje izroni neki glas iz večnog koncerta šaputanja. Glas pun strepnje i gotovo molećiv:
<BR>&nbsp;&nbsp;&nbsp;&nbsp;&nbsp;"Konačno, zaboga, zašto me ovde držite zarobljenikom? Pa šta hoćete od mene?"
<BR>&nbsp;&nbsp;&nbsp;&nbsp;&nbsp;Neki drugi glas, ozbiljan i udaljen, gotovo nečujan, odgovori:
<BR>&nbsp;&nbsp;&nbsp;&nbsp;&nbsp;"Vi ste zarobljenik lekara iz Garišankara koji hoće da se vama posluže za njihove opite iz hronolize. Ja predstavljam Imperijalno izvršno telo Garišankarovog neprijatelja. Pokušavamo da vam pomognemo. Pokušajte da imate poverenja u nas: to je vaša jedina šansa. Jer, vi ste u velikoj opasnosti..."
<BR>&nbsp;&nbsp;&nbsp;&nbsp;&nbsp;"Kakvo Imperijalno izvršno telo? Koja Imperija?" upita prvi glas kog su nerviranje i panika činili sve više i više piskavim.
<BR>&nbsp;&nbsp;&nbsp;&nbsp;&nbsp;"Industrijska imperija HKH. Bolnicu Garišankar stavio je van zakona Njegovo Veličanstvo Herman Kan Hinderberg III, gospodar Slobodnog Sveta. Međutim, nama je vrlo teško da postupimo protiv samostalnih bolnica, koje su veoma moćne u svojoj zoni i zaštićene Lozanskim ugovorom."
<BR>&nbsp;&nbsp;&nbsp;&nbsp;&nbsp;"Hoćete li me osloboditi?"
<BR>&nbsp;&nbsp;&nbsp;&nbsp;&nbsp;"U ovom trenutku čak pokušavamo da dođemo do vas. Nama su potrebne vaša saradnja i vaše poverenje."
<BR>&nbsp;&nbsp;&nbsp;&nbsp;&nbsp;"Šta treba da radim?"
<BR>&nbsp;&nbsp;&nbsp;&nbsp;&nbsp;"Već sad morate da se obavežete da ćete se sa nama boriti protiv ludih lekara."
<BR>&nbsp;&nbsp;&nbsp;&nbsp;&nbsp;"Koji su ludi lekari?"
<BR>&nbsp;&nbsp;&nbsp;&nbsp;&nbsp;"Psihronauti samostalnih bolnica..."
<BR>&nbsp;&nbsp;&nbsp;&nbsp;&nbsp;Danijel besno spusti slušalicu. Mora se i dalje nastavljala. Prvi glas je bio sličan njegovom, ne onakav kakav je često čuo na magnetofonu. Drugi bi trebalo da je Sartesov glas, mada je naglasak bio jedva primetan. Znači, nikad se neću izvući!
<BR>&nbsp;&nbsp;&nbsp;&nbsp;&nbsp;Zašto mu lekari - naravno oni iz stvarnog svemira - ne pomognu, umesto što su ga prepustili ovim vizijama? Nalazio se u jednoj bolničkoj sobi i neka čudovišna pojava se razvijala u njegovom mozgu. Zašto lekari ništa ne čine?
<BR>&nbsp;&nbsp;&nbsp;&nbsp;&nbsp;On požuri u kupatilo, uze iz ormana kutiju sa mebsitalom, sruči na dlan jednu malu dražeju gotovo boje slezovog cveta i sasvim odvrnu slavinu iznad umivaonika. Mlaz hladne vode ga poprska. On kliknu od srećnog iznenađenja. Bar sa te strane pošlo je nabolje. Otpušila se dovodna cev! Možda će i ostalo da se sredi. Drhteći od zadovoljstva, on žmureći, dugim gutljajima poče da pije bistru vodu, gotovo hladnu, sa blagim ukusom zelene jabuke. I sa poslednjim kapima bez oklevanja proguta jednu dražeju mebsitala. Kocka je bačena!
<BR>&nbsp;&nbsp;&nbsp;&nbsp;&nbsp;Odmah se oseti bolje, ne samo zato što je utolio žed, već i zbog toga što je ulagao mnogo nade u drogu. Već je bio manje napet, a njegova strepnja poče da se smiruje. Možda bi bolje bilo da odmah legne. Više je voleo da malo sačeka. Već će se videti. On priđe prozoru i tad ga obuze iznenadan bes. Zašto nema ni ručica, ni reza? Zašto se nije mogao otvoriti ovaj odvratni prozor, da bi se nadisao planinskog vazduha?
<BR>&nbsp;&nbsp;&nbsp;&nbsp;&nbsp;Naravno, pomisli, prozor i planine postoje samo u mojoj glavi. To je mentalna zamka - ali ipak zamka. On diže pesnicu u pravcu okna i u trenutku kad je hteo da udari, on primeti kako neka strana volja zapoveda njegovim pokretom. Volja njegovog alter ega, mornar sa crnim pramenom i ubogaljenom šakom. On htede da spusti ruku, ali mu se njegova stegnuta pesnica izmače i sruči na jedno od četiri prozorska okna.
<BR>&nbsp;&nbsp;&nbsp;&nbsp;&nbsp;Luka je ličila na ostale luke sveta. Zejtinjavo more nije obali donosilo nikakvu svežinu. Prašnjav i sladunjav vazduh zgušnjavao je pljuvačku. Pomislio bi čovek da se nalazi na Džonatanovom keju u Singapuru. Ili je to bila psihološka varka? Zar taj bljutav i sladunjav ukus koji je Renato osećao na svom jeziku nije bio ukus izmešane radosti i tuge? A vrućina? Njemu je uvek bilo vrućina čim bi mu nedostajao vetar sa pučine. U ustima je stalno imao onaj ukus nagorele zemlje. Vazduh gradova za njega nikad nije bio dovoljno čist.
<BR>&nbsp;&nbsp;&nbsp;&nbsp;&nbsp;Tek se bio definitivno iskrcao. U ruci je držao kofer, a na leđima torbu. Na sebi je imao iznošeno odelo plave boje kao petrolej. Svojim povijenim nosem južnjaka udisao je mastan gradski vazduh. Žmirkao je od umora. Dug pramen kose znojem ulepljen padao je na njegovo pomalo ogoljeno čelo. On ga je sa tri prsta svoje desne šake terao ka slepoočnici. Bilo mu je trideset pet godina. Nadao se da neće previše ličiti na iskrcanog mornara, jer se vraćao da zauvek živi među ljudima sa kopna.
<BR>&nbsp;&nbsp;&nbsp;&nbsp;&nbsp;Mrzeo je vunene bluze sa vodoravnim prugama, pljosnate kačkete, morske Vodrane, priče o burama i o brodskoj momčadi, južnjački naglasak kakav je bio i njegov, devojke iz krčmi i svoju desnu ubogaljenu šaku. A šta voli, nije mnogo znao: suviše stvari - a možda i iste. Bio je živahan, a apetit mu je zverski. Sačuvao je bolnu nežnost prema svemu što ga je podsećalo na život koji je napustio i prema svetu od kog je pobegao. Nikad ništa nije jednostavno. Filozofija stražarskih soba, lajtmotiv mirnih noćnih stražarenja kad meditiranje postaje sporazum sa vremenom i katkad partija šaha sa svemirom pod koprenom.
<BR>&nbsp;&nbsp;&nbsp;&nbsp;&nbsp;On se osvrnu i uputi palubi oproštajni pogled. Azurno plava i štrokava vizija! Dekor je podsećao na jedan stari plakat Pomorske i kolonijalne lige. Brodovi se za poslednjih dvadeset godina nisu nimalo promenili. Izgledali su kao da nisu imali ni svoje doba ni istoriju. Međutim, mnogi od njih su upoznali gotovo mitološko doba More i Kolonije i vukli svoju sipljivu slavu po poslednjim obalama Imperije, u vremena kad su još vladale nevinost i čista savest. Tad se nije čula grmljavina topovnjača. Sa blistavih paluba kontrator piljera, vesela muzika posada flote odgovarala je bubnjanju umirenih plemena, uredno postrojenih na žalu. Mršavi i golobradi mladići, koji su u sebi nosili sklonost prema doživljajima kao neki teret na trbuhu, išli su na obalu da kupe paket cigareta i odlazili na sto hiljada godina.
<BR>&nbsp;&nbsp;&nbsp;&nbsp;&nbsp;Renato Rizi je bio jedan od njih. Sa osamnaest godina, na nekoliko meseci pre rata, stupio je u mornaricu. Poreklom Italijan, rođen u Francuskoj, skoro je uvek živeo između pokrajina Dofine i Langdok. Sredozemno more mu je izgledalo kao jezero za dobru decu. Sanjao je o Snarku, o belom kitu i pobunjenicima iz Elsinera. Hteo je da vidi Rt Horn, džinovsku pticu sa planina južnog mora i lepe mulatkinje u Panami. More je u njegovoj mašti imalo dah slobode i slave. Kao mornar sa palube ili u brodskom magacinu od 1939. do 1945. godine, plovio je na dobroćudnim pacifičkim teretnim brodovima, a da mu se nikad nije ukazala prilika da postane heroj. On nije video obris oklopnjače Patjomkin, niti je bio torpedovan od neke nemačke podmornice. On nije čuo banzaj! banzaj! japanskih vojnika koji jurišaju. No ipak je naučio da mrzi rat. Kad mu je bilo dvadeset godina, već više nije želeo da bude heroj.
<BR>&nbsp;&nbsp;&nbsp;&nbsp;&nbsp;Okrznula ga je samo jedna jedina avantura, u nekom ćumezu Ablune, u licu jedne visoke plavokose devojke, ne toliko lepe ali zadivljujuće građene, koja je tvrdila da je Šveđanka i da se zove Sigrid. On se još sećao njenih bajnih grudi koje su gotovo virile iz crvene bluze utegnute vrpcom, i njenih bedara koje je suknja jedva zadržavala. Na nogama je imala duboke cipele na dugmad i molila je mladog mornara da joj pomogne da ih izuje. Majstorija stara kao svet - da bi mu pokazala da ispod svoje haljine nema ništa. No on je nju ocenio kao nešto suviše prepredeno za jednu devojku iz luke. Kasnije, kad je saznao da ona nije bila Šveđanka već Nemica, i da od savezničkih mornara izvlači obaveštenja, čestitao je sebi na toj opasci. Njemu, uostalom, nije pretila nikakva opasnost: on nije znao ni za jednu tajnu koju bi vredelo pričati ležeći na štrokavom jastuku u sobi neke krčme.
<BR>&nbsp;&nbsp;&nbsp;&nbsp;&nbsp;Preživljavao je stare slatko-gorke časove žaljenja za avanturama koje nije doživeo, za borbama u kojima nije učestvovao, za karijerom koju je možda promašio. Sem nostalgije i van žaljenja, u njemu je rastao neki potmuli bes, protiv života, sveta, ljudi. Platiće oni to meni!
<BR>&nbsp;&nbsp;&nbsp;&nbsp;&nbsp;Voleo je plavuše nemačkog ili švedskog tipa, ali se oženio jednom crnkom vrlo blede kože, Italijankom, kao što je on, koja se zvala Monika. Znao je da ga ona vara, ali svoju sudbinu nije tragično shvatao, tim pre što ga ona nikad neće moći naterati da sasvim zaboravi na razne Ingrid, Sigrid, Grete, Olge ili Moredane iz javnih kuća u svetu. Sedamnaest godina u mornarici, a uskoro deset godina sa Monikom! Vraćao se svojoj kući. Baviće se trgovinom, zemljoradnjom ili bog će znati čime.
<BR>&nbsp;&nbsp;&nbsp;&nbsp;&nbsp;Mrzeo je novac, ali je imao ušteđevinu. Svoju platu je svakog meseca slao u banku. A katkad i malo više od svoje plate. Dobro se snalazio, čak i suviše dobro. To je bio jedan od razloga zbog kojih je napustio more. Nije hteo da postane prodavačka baraba, švercer, Vodran - ili nešto slično tom. Mogao bi kupiti neku malu farmu ne zaduživši se, pod uslovom da cene od poslednjeg puta nisu suviše skočile. Zbog tog njihovog prljavog rata u Alžiru! A što se tiče nekog bara ili krčme - ako konačno bude izabrao lakši put - to bi moralo da dobro krene, uz skroman zajam.
<BR>&nbsp;&nbsp;&nbsp;&nbsp;&nbsp;Naravno, Monika je više volela bar. A i nekako je nije najbolje sagledavao kao seljanku, nju koja je toliko volela toalete koje privlače, crne čarape, visoke potpetice, čipke, veštačke ekstravagantne frizure - sve u svemu ono što se svida građanstvu gradova. Šteta. Renato je želeo da gaji ovce i konje i da stanuje u blizini neke šume u kojoj bi u jesen lovio grivce, a zimi cepao drva. More je za njega bilo simbol nepopravivog neuspeha. Više je voleo da ode i živi u unutrašnjosti, da ne bi više mislio na ono što je promašio, na ono što je izgubio; da bi zaboravio na prekomerne snove koji se nikad neće ostvariti. Bilo mu je dosta lutanja i bežanja. Neka neodoljiva sila ga je primoravala da stane, da se ustali, da pusti korenje u tle, da postane rastinje pošto je toliko dugo bio ptica-selica.
<BR>&nbsp;&nbsp;&nbsp;&nbsp;&nbsp;Stan Rizijevih nalazio se u jednoj simpatičnoj i siromašnoj četvrti Tregabe: nekoliko sivih kocki okićenih raznobojnim rubljem, nasred nekog neobrađenog zemljišta. Između kuća, igrala su se bez oduševljenja rđavo umivena deca. 'Sad je raspust', pomisli Renato. Očigledno. Bio je 30. ili 31. jul, 31 jul 1956. godine. Na stepeništu, dve vrlo mlade devojke vrebale su čoveka gledajući ga ispod čela. Imale su na sebi duge suknje pošto je moda bila takva, ali su ih diskretno na trbuhu otvorile, otkopčale možda. Bilo im je dovoljno da sednu i rašire malo noge da bi izložile široke površine kože boje mleka i lepo runo kestenjaste boje. Renato ih nije poznavao. On taj prizor primi sa prirodnom blagonaklonošću koju je imao za takve stvari.
<BR>&nbsp;&nbsp;&nbsp;&nbsp;&nbsp;"Ovde stanujem", reče. "Ja sam Monikin muž i vraćam se kući. Još ćemo se videti."
<BR>&nbsp;&nbsp;&nbsp;&nbsp;&nbsp;Treći sprat, bez lifta. Na sreću, Renatu lift nije bio potreban. Zar meni, starom pomorcu! On se nasmeši da bi sebi dao neki stav, ali grlo mu se stezalo, a usta sušila. Monika!
<BR>&nbsp;&nbsp;&nbsp;&nbsp;&nbsp;Prozori su gledali na neobrađen teren koji je manje-više bio pretvoren u javno smetlište. Kad bi se čovek malo nadneo, mogao bi videti hidroavione na jezercetu Lazar. Jevtini snovi i neosvojiv pogled na tuđu sreću!
<BR>&nbsp;&nbsp;&nbsp;&nbsp;&nbsp;Monika je bila obaveštena o pristajanju uz obalu mešovitog broda Oceanija. Ova petparačka cura mogla je doći i sačekati svog gospodara i vlasnika. Ali, eto, ona se retko uznemiravala. Na to je navikao. On spusti svoj kofer na stepenište koje je ličilo na neku kućicu, sa zadahom i sumnjivim šumovima. Učini mu se da raspoznaje žagor razgovora ili svađe koji je dopirao iz njegovog stana. Nikakvoj se diskreciji nije mogao nadati u takvom kavezu za sirotinju. Mora biti da su susedi obavešteni o svemu - a istom prilikom i policija. U hodniku se napravi da se sapleo o jednu asuru od rafije i glasno opsova, ne bi li privukao Monikinu pažnju. Glasovi ućutaše, ali niko mu ne izađe u susret.
<BR>&nbsp;&nbsp;&nbsp;&nbsp;&nbsp;"Do đavola!" dreknu. "Da nisam ušao u pogrešnu kuću, ili šta?"
<BR>&nbsp;&nbsp;&nbsp;&nbsp;&nbsp;Nije. On poče da se smeje. Bio je baš kod svoje kuće. Isuviše je dobro poznavao taj osrednji dekor. Fotografije brodova i dalekih luka, lutka nage crnkinje ispod staklenog zvona i prostirke i zavesa od rafije koji su davali slabo uverljivu egzotiku. Prosečnost - da se čoveku smuči. No to će se promeniti. On obeća sebi da će prvom prilikom sve te stvari baciti. Spusti kofer i torbu i uđe u kuhinju. Tu zastade, stisnutih pesnica, zaprepašćen. Tri čoveka u crnim uniformama opkoljavala su njegovu polunagu ženu u poderanoj haljini, koja je zadihana ležala na podu. Monika pokuša da ustane, ali je jedan od ljudi udari čizmom i ona ječeći ponovo pade. Drugi uperi u Renata revolver sa dugom cevi i reče grubo i sa stranačkim naglaskom:
<BR>&nbsp;&nbsp;&nbsp;&nbsp;&nbsp;"Ne mičite se!"
<BR>&nbsp;&nbsp;&nbsp;&nbsp;&nbsp;Staklo se ne razbi, ali naprsnu i pocepa se kao list hartije. Danijel oseti jaku hladnoću i odmah povuče ruku. Ledena struja vazduha produva kroz sobu, a okno postepeno postade mrko, zatim crno kao neka bela stranica koju su liznuli plamenovi. Prozor poče da se trese. Tri nedirnuta okna zamutiše se kao neuglačano staklo. Pejzaž se izgubi. Neki nejasan šum se začu sa druge strane stakla i promeni se u muziku istovremeno prisnu i jezivu; muziku: škripavi picikato, dobovanje doboša i luparanje tasova. Danijel zaprepašćeno pogleda svoju desnu ubogaljenu šaku i dreknu.
<BR>&nbsp;&nbsp;&nbsp;&nbsp;&nbsp;Otrča u kupatilo da bi povraćao. Ne, neću. Ja nisam Renato. Ja sam Danijel Dijersan. Imam diplomu naučnika, ne želim da postanem neki nepismen mornar! On se seti da je ovu mešavinu gađenja i užasa jednom prilikom već osetio u snu. Bio je teško ranjen, a lekari su između sebe govorili: "Daćemo mu transfuziju duše!" Probudila ga je konačno snaga njegovog revolta. Ali, možda je njemu uistinu bila potrebna transfuzija duše. Hladan znoj slivao mu se po licu, potiljku i rukama. Beznadežnost je u njemu stvarala ledenu santu. Činilo mu se da nijedna samoća nije bila ravna njegovoj: on je bio samo stvar: bolesna, ranjena, napuštena od Boga i od ljudi. Pridiže se, unezveren i zapenušen. Soba je bila gotovo sasvim mračna. Lampa iz kupatila davala je samo svetlost predvečerja, napuklu i upropašćenu mračnim senkama, kao kavernama. Hladnoća se uvlačila zajedno sa noći. Danijel se drhteći nasloni na zid. Bože, šta li sam učinio? Zažele da umre, nestane, da nikad nije ni postojao. U njegovoj svesti nastade praznina i on spazi sebe kako puzi prema svom krevetu u atmosferi nekog plesnivog podruma. Pidžama mu je bila u dronjcima, a koža pretvorena u pločice sive, česte i pomešane s krvlju. Pod se pretvarao u mrku i žilavu materiju koja se lepila za njegove ruke, trbuh, noge. Sad je vladala potpuna tama. Puzio je po mekanom podu, pošto je bio nesposoban da se drži pravo. Borio se za nešto manje od života i osećao se užasno bedno.
<BR>&nbsp;&nbsp;&nbsp;&nbsp;&nbsp;"Upomoć!" zastenjao je. "Doktore Olzače, doktore Karsone, Larše, Elena, Monika! Molim vas, pomozite mi. Pomozite mi, doktore. Zar ne vidite da sam bolestan? Zaboga, zar ne shvatate da ću crći ako mi ne pomognete?"
<BR>&nbsp;&nbsp;&nbsp;&nbsp;&nbsp;On se sudari sa noćnim stočićem, koji se zaklati, ali uspe da uhvati brojčanik telefona i sa mukom ga prinese licu.
<BR>&nbsp;&nbsp;&nbsp;&nbsp;&nbsp;"Bolnica Garišankar", reče. "Doktore Karsone, odgovorite mi!"
<BR>&nbsp;&nbsp;&nbsp;&nbsp;&nbsp;Zavlada nekoliko sekundi tišine, a zatim se začu jedan spokojan, razgovetan i jasan glas.
<BR>&nbsp;&nbsp;&nbsp;&nbsp;&nbsp;"Ovde je doktor Kelim Karson. Ko govori?"
<BR>&nbsp;&nbsp;&nbsp;&nbsp;&nbsp;"Danijel Dijersan. Molim vas, doktore, pomozite mi."
<BR>&nbsp;&nbsp;&nbsp;&nbsp;&nbsp;"Šta nije u redu?"
<BR>&nbsp;&nbsp;&nbsp;&nbsp;&nbsp;"Napustili ste me. Doktor Olzak došao je po mene da bi me odveo u bolnicu Garišankar. Zatim me napustio. Ja sam bolestan, doktore. Potrebna mi je nega. Imam utisak da se moje telo raspada, i da se raspada sve oko mene. To je vrlo teško. Mislim da sam napravio neku glupost. Probudio sam se u nekoj sobi bez vrata. I prozor se nikako ne može otvoriti. Onda sam razbio jedno okno i sve je postalo crno i hladno. A sad moje šake nisu više moje. Desna je ubogaljena. Nedostaju mi tri prsta..."
<BR>&nbsp;&nbsp;&nbsp;&nbsp;&nbsp;On prestade da govori, a ponovna tišina nastavi se, presecana mnogobrojnim šištanjem.
<BR>&nbsp;&nbsp;&nbsp;&nbsp;&nbsp;"Doktore, čujete li me? Jeste li vi zbilja doktor Karson?"
<BR>&nbsp;&nbsp;&nbsp;&nbsp;&nbsp;"Reč je o nekom pretvaranju, očigledno", reče glas.
<BR>&nbsp;&nbsp;&nbsp;&nbsp;&nbsp;"Znači, nisam u vezi sa Bolnicom Garišankar?"
<BR>&nbsp;&nbsp;&nbsp;&nbsp;&nbsp;"Jeste. Na jedan vrlo posredan način. Posredstvom doktora Lomera i fordske mreže."
<BR>&nbsp;&nbsp;&nbsp;&nbsp;&nbsp;"Doktore... mogu li vas zvati doktore? Pomozite mi. Ma ko da ste, pomozite mi."
<BR>&nbsp;&nbsp;&nbsp;&nbsp;&nbsp;"Zatvorena soba, raspadanje stvari oko vas, vašeg tela, i vaša ubogaljena šaka su klasični simptomi hronolize. Na to ćete se navići. To se stvorilo u vašem mozgu, ili u vašoj svesti, ako vam ovo više odgovara. Međutim, neka od tih stvaranja mogu dostići stupanj visoke stvarnosti. I vi ne znate kako se od nje odbraniti. Vi još imate mnogo da učite, a i sami psihronauti su često obezoružani. Moraćete prihvatiti ovaj svet i održati iluziju sna. Vi ne sanjate. I sve dok manie-više budete potajno ubeđeni da sanjate, vas će pogađati vaša lična opsena. U Određenom vremenu idealistička iluzija čini vas nesposobnim da pogledate u oči životu i istoriji. Ovde je isto tako. Materija je predstava, ali potrebno je biti materijalist... Na nesreću, okolnosti nam ne dopuštaju da vam pomognemo kako bismo hteli... Garišankar i većina autonomnih bolnica naše epohe trpe od napada kojima je poreklo u hronolitičkom svemiru. To je izgledalo više no neverovatno, ali se desilo. Ja ne odričem da i mi u toj situaciji imamo deo odgovornosti, ali ma šta bilo, mi moramo braniti Zemlju."
<BR>&nbsp;&nbsp;&nbsp;&nbsp;&nbsp;Danijel se gorko nasmeja.
<BR>&nbsp;&nbsp;&nbsp;&nbsp;&nbsp;"Dakle, moji lični problemi nemaju više nikakvog značaja!"
<BR>&nbsp;&nbsp;&nbsp;&nbsp;&nbsp;"Ne mislite tako. Pre svega, vi ste verovatno umešani u taj rat."
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Sigurno. Vi ste u mentalnoj simbiozi sa jednim psihronautom Garišankara."
<BR>&nbsp;&nbsp;&nbsp;&nbsp;&nbsp;"Zašto se ne pojavi da bi mi pomogao?"
<BR>&nbsp;&nbsp;&nbsp;&nbsp;&nbsp;"Pojavljuje se onoliko koliko može. Čak i u ovom trenutku..."
<BR>&nbsp;&nbsp;&nbsp;&nbsp;&nbsp;"Znači, to ste vi, doktore Olzače, koji mi sada govorite?"
<BR>&nbsp;&nbsp;&nbsp;&nbsp;&nbsp;"Na neki način, govori vam doktor Olzak. Ali on nije svestan. Njegova ličnost se potpuno povukla iza vaše."
<BR>&nbsp;&nbsp;&nbsp;&nbsp;&nbsp;"On se krije iza mene da bi uhodio vaše neprijatelje!"
<BR>&nbsp;&nbsp;&nbsp;&nbsp;&nbsp;"Ne, nije tako. Ne tačno tako, ne. Istina se sastoji u tome da ste vi bolje od njega naoružani da se oduprete uticaju HKH."
<BR>&nbsp;&nbsp;&nbsp;&nbsp;&nbsp;"Je li HKH vaš neprijatelj?"
<BR>&nbsp;&nbsp;&nbsp;&nbsp;&nbsp;"Vaš takođe."
<BR>&nbsp;&nbsp;&nbsp;&nbsp;&nbsp;"U to nisam siguran."
<BR>&nbsp;&nbsp;&nbsp;&nbsp;&nbsp;"Ljudi Imperije su u to sigurni."
<BR>&nbsp;&nbsp;&nbsp;&nbsp;&nbsp;"A zašto sam ja u hronolitičkom svemiru?"
<BR>&nbsp;&nbsp;&nbsp;&nbsp;&nbsp;"Mislim da ste imali udes i da ste zadobili jako oštećenje lobanje."
<BR>&nbsp;&nbsp;&nbsp;&nbsp;&nbsp;"Znači, mene nisu upecali fordovi Garišankara?"
<BR>&nbsp;&nbsp;&nbsp;&nbsp;&nbsp;"Ma ne! Kad su fordovi stupili u vezu s vama, vi ste bili u stanju duboke hronolize."
<BR>&nbsp;&nbsp;&nbsp;&nbsp;&nbsp;"To je ipak neki eksperiment... a njegov predmet sam ja."
<BR>&nbsp;&nbsp;&nbsp;&nbsp;&nbsp;"Nije eksperiment. Već intervencija... koja bi trebalo da bude blagotvorna za vas. Jer mi vam možemo pomoći."
<BR>&nbsp;&nbsp;&nbsp;&nbsp;&nbsp;"A dotle služite se sa mnom."
<BR>&nbsp;&nbsp;&nbsp;&nbsp;&nbsp;"Mi smo saveznici. Vaš instinktivni otpor dobro pokazuje da vi mrzite HKH."
<BR>&nbsp;&nbsp;&nbsp;&nbsp;&nbsp;Danijelu su se uz bes malo-pomalo vraćali njegova borbenost i njegov duh.
<BR>&nbsp;&nbsp;&nbsp;&nbsp;&nbsp;"Odgovorite na moja pitanja. Posle ćemo videti kog volim i kog mrzim... Da li sam živ ili mrtav?"
<BR>&nbsp;&nbsp;&nbsp;&nbsp;&nbsp;"Vi ste živi. Zbog toga i ne pripadate hronolitičkom svemiru. Bar ne zauvek. Međutim... nije sigurno da ćete ozdraviti. Na žalost, postoje neki izgledi da izgubite pamćenje i da budete oduzeti. Za vas bi buđenje bilo neka vrsta smrti. Želim vam da umrete u hronolizi, jer tako biste postigli subjektivnu večnost."
<BR>&nbsp;&nbsp;&nbsp;&nbsp;&nbsp;"HKH već mi je obećao subjektivnu večnost."
<BR>&nbsp;&nbsp;&nbsp;&nbsp;&nbsp;"Subjektivna večnost pomoću HKH bila bi pakao."
<BR>&nbsp;&nbsp;&nbsp;&nbsp;&nbsp;"Kako bih mogao biti siguran da mi govorite istinu?"
<BR>&nbsp;&nbsp;&nbsp;&nbsp;&nbsp;"Pa, zasad, vi morate naročito dobijati u vremenu da biste usavršili svoje poznavanje zakona ovog sveta. Uskoro ćete biti sposobni da izbegnete zamke HKH. Razumećete ko laže, a ko govori istinu... Pripremite se da se suočite sa Neodredljivim. U pitanju je vaša sudbina. Ubuduće vaš život je ovde, u Neodređenom vremenu, u kom su čovekova najbolja oružja mašta i raspoloživost. Vi dolazite iz jedne psihički siromašne epohe, u kojoj je bitisanje bilo neizdrživo, ispresecano morama, te će za vas to biti teško. No verujem da ćete se iz tog izvući. Ovaj svet je svet bez odmora, u kom su sva osećanja pojačana i razdražljiva; svet večitih borbi, zamki i patnji... ali i ludih radosti i neizmernih iskustava..."
<BR>&nbsp;&nbsp;&nbsp;&nbsp;&nbsp;"HKH mi je obećao... lude radosti, i neizmerna iskustva... ili tako nešto."
<BR>&nbsp;&nbsp;&nbsp;&nbsp;&nbsp;"...ako prihvatite borbu i ako izbegnete zamke, a naročito zamke HKH. Vaša prva pobeda biće, kad postanete potpuno vi, lično. Biće vam potrebno da prihvatite drugostepene ličnosti, koje su deo lično vas i koje izlaze iz senke zahvaljujući hronolizi, kao mornar sa ubogaljenom šakom..."
<BR>&nbsp;&nbsp;&nbsp;&nbsp;&nbsp;"Da li vi poznajete mornara s ubogaljenom šakom?"
<BR>&nbsp;&nbsp;&nbsp;&nbsp;&nbsp;"Posredstvom doktora Olzaka, podelili smo neka naša iskustva. Odbacujući ih, vi ćete sebe osloboditi i podleći ćete uticaju HKH."
<BR>&nbsp;&nbsp;&nbsp;&nbsp;&nbsp;"Doktore Karsone, vi lažete!" reče neki ozbiljan i spor glas koji je ličio na glas Velikog Zmaja.
<BR>&nbsp;&nbsp;&nbsp;&nbsp;&nbsp;"Šta se to događa?" uzviknu Danijel. "Ko govori? Doktore Karsone, odgovorite!"
<BR>&nbsp;&nbsp;&nbsp;&nbsp;&nbsp;"Danijele Dijersane, oprostite mi što sam prekinuo tobožnjeg doktora Karsona. Garišankar vas laže."
<BR>&nbsp;&nbsp;&nbsp;&nbsp;&nbsp;"Jeste li vi Sartes?"
<BR>&nbsp;&nbsp;&nbsp;&nbsp;&nbsp;"Ja sam Hauard Kenedi Hjuz iz Imperijuma."
<BR>&nbsp;&nbsp;&nbsp;&nbsp;&nbsp;"Aha... HKH! Kenedi i Hauard Hjuz: svida mi se mešavina. Šta hoćete?"
<BR>&nbsp;&nbsp;&nbsp;&nbsp;&nbsp;"U vašem je interesu, Dijersane, da se složite sa Imperijom. Kad više ne budete bili potrebni Garišankaru, on će pozvati doktora Olzaka i vi ćete se probuditi... za kratko vreme. Od hronolitičnog šoka se ne može izlečiti. Ubrzo posle toga umrećete. Zauvek. Kad vaše srce prestane da kuca, a vaš mozak prestane da misli, treba da budete u hronolizi. Tad ćete definitivno pasti u Neodredljivo, a vaši poslednji trenuci života biće neverovatno umnoženi. Oni će postati vek ili dva veka, ili hiljadugodišnji! Svidalo se to vama ili ne, mi smo na istoj strani. Vaš jedini izgled da preživite sastoji se u tome da se otrgnete od uticaja fordova Garišankara. Tad ćete prestati da budete zamorče ludih lekara i postaćete slobodan čovek u slobodnom svetu!"
<BR>&nbsp;&nbsp;&nbsp;&nbsp;&nbsp;"Ne verujem vam."
<BR>&nbsp;&nbsp;&nbsp;&nbsp;&nbsp;"Prevarili su vas!" reče pomalo grub, beznadežno iskren glas Velikog Zmaja... Hauarda Kenedija Hjuza. "Zašto mi ne verujete?"
<BR>&nbsp;&nbsp;&nbsp;&nbsp;&nbsp;"Industrijska imperija HKH bila je to što sam najviše mrzeo pre no što sam ovde došao."
<BR>&nbsp;&nbsp;&nbsp;&nbsp;&nbsp;"Industrijska imperija više ne postoji. Mi smo preživeli izgubljeni u Neodredljivom."
<BR>&nbsp;&nbsp;&nbsp;&nbsp;&nbsp;"Ko govori o Imperiji, Imperijumu, Imperijskom izvršnom veću? Ko tvrdi da hronolitički svemir pripada HKH-u? Ko laže?"
<BR>&nbsp;&nbsp;&nbsp;&nbsp;&nbsp;"Mi samo nastavljamo jednu tradiciju. No, tačno je da smo mi ovde kod svoje kuće."
<BR>&nbsp;&nbsp;&nbsp;&nbsp;&nbsp;"Ne verujte u to", iznenada se umeša doktor Karson. "On laže. HKH nije ništa drugo do laž. A mi smo čitava Zemlja, mi smo napadnuti. Rat više nije ograničen na mentalni prostor hronolitičkog svemira. Doneli su ga kod nas, u fizički prostor. Oni počinju da osvajaju naše vreme."
<BR>&nbsp;&nbsp;&nbsp;&nbsp;&nbsp;"To je smešno! Ne verujte u to, Dijersane! Mi smo vrlo jaki ovde u Neodredljivom. Međutim, mi nemamo nikakvih sredstava da bi prodrli u entropijski svemir. Ako je Zemlju neko napao, to sigurno nismo mi."
<BR>&nbsp;&nbsp;&nbsp;&nbsp;&nbsp;"Zemlju je, Dijersane, napao HKH. Sa fantomima iz Imperije! A invazija je pripremana sa najvećom pažnjom. Već odavno je HKH nametao svoju volju našim psihronautima, a da mi u to nismo posumnjali. On je od njih - od nekih - načinio svoje poslušne robove. A mentalna moć imperijalaca u mozgovima ljudi održava se vrlo dugo posle njihovog povratka u fizički svet. Naši psihronauti postali su vojnici HKH!"
<BR>&nbsp;&nbsp;&nbsp;&nbsp;&nbsp;"To je ludost!" razdra se Hauard K. Hjuz. "Oni su ludi. To su poludeli lekari."
<BR>&nbsp;&nbsp;&nbsp;&nbsp;&nbsp;"Vi ste guba svemira i vi treba da budete uništeni!"
<BR>&nbsp;&nbsp;&nbsp;&nbsp;&nbsp;"Doktore Karsone", reče Danijel, "dajte mi pojedinosti o tom ratu. Šta rade psihronauti kojima gospodari HKH?"
<BR>&nbsp;&nbsp;&nbsp;&nbsp;&nbsp;Nikakav odgovor. Ni od Garišankara, ni od predstavnika Imperijuma. Prekinuta veza. Prekinut spoj. U istom tom trenutku u Danijelovoj šaci ispari brojčanik. Očigledno on nikad nije ni postojao. Ali veza je bila stvarnost.
<BR>&nbsp;&nbsp;&nbsp;&nbsp;&nbsp;Danijel odluči da se skloni u svoju sobu u ulici Vernej, ne bi li dobio u vremenu, jer je u vremenu trebalo dobiti. On razmisli nekoliko trenutaka - čitavu večnost - pogleda gde su vrata, prozori, nameštaj, Babar, ružičasti slon, i ubedi sebe da je ležao u svom krevetu, da se tad budio, da je sve u redu. On pruži otvorenu šaku da bi pomilovao Babara i...
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
