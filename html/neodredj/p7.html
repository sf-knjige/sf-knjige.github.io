<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Ponovo se nađe za volanom svog folksvagena, negde na autoputu broj 20. Motor je ispravno brujao. Snop farova je sekao uzane delove pejzaža noći koja je bledela. Iza jednog reda sivih stabala, sjajila se ravnica obasjana sedefastim nebom punog meseca. Kazaljka na brzinomeru njihala se između devedeset i sto. Brojčanik ukupno pređene kilometraže pokazivao je 73444 kilometra. Benzinomer je pokazivao da je rezervoar pun. Danijel se začudi: samo što je uzeo benzin, tog se nije sećao. On pogleda u svoj časovnik: 11,50. 'Vrlo blizu ponoći', pomisli rasejano. Ubrzo će stići... Kako poverovati da je sve to bila varka? San su, naprotiv, bili Garišankar i hronoliza. Pa ipak, nešto se nije slagalo. Nije znao šta. On porazmisli malo, ali nije mogao tačno videti zbog čega je imao takav utisak. On omirisa nekoliko puta i oseti lak zadah benzina. Neki miris zbilja tanan, gotovo nerazgovetan - možda plod mašte. On spusti prozor i udahnu talas vazduha mirisavog, oporog, i toplog, gotovo sredozemnog. Međutim, nalazio se veoma daleko od mora. Prošao je kroz Solonju i pejzaž mu je bio vrlo poznat. Vozio je prema jugu i... nije znao koji je datum tog dana. Eto šta nije bilo u redu. Sasvim jasno je, da je leto. Neki letnji dan između 20. juna i 31. jula. Ali, zaboravio je tačan datum. To ničemu nije bilo dokaz, ali je bilo malo sumnjivo. Nešto nije bilo u redu sa njegovim pamćenjem, sa njegovim mozgom. Bog će znati šta. Nema potrebe da se uštine. Dobro je znao da ne sanja. On stisnu rukama upravljač. Folksvagen malo skrenu sa svoje putanje. Sve je to bilo istina, beznadežno istinito.
<BR>&nbsp;&nbsp;&nbsp;&nbsp;&nbsp;Usta mu se osušiše, grlo steže, a ritam srčanih otkucaja ubrza se. Ponovo ga obuze strepnja, poveza mu mišiće, u njegovo telo ubrizga kristale leda, a živce mu pretvori u drhtave strune. Bio je sam na putu. Oh, samoćo, stara drugo! Nasmeja se. Oduvek je lutao po nekoj prenaseljenoj pustinji. No ipak, to je bilo pomalo čudnovato. Po ovakvoj letnjoj noći autoput broj 20 bio bi krcat putničkim automobilima i teretnjacima. Ali, Danijel je bio gotovo siguran da se nije mimoišao ni sa kim, nikog pretekao, niti ga je iko pretekao od pre najmanje mnogo minuta, možda četvrt časa, ili više. Vozio je sam na bezizlaznom putu koji je ličio na autoput broj 20, ali koji nije bio autoput 20... Opet neki efekat hronolize? Put se uvlačio u šumu poput nekog velikog sečiva u dlakavo telo. Lišće je skrivalo mesec. Kola su jurila po tragu svetlosti, kao da su ih usisavali njegovi farovi. Stabla su postajala toliko zbijena, da su s obe strane puta obrazovala sivo platno, gotovo bez procepa. Ali na jednoj okuci naglo se razmakoše a nebo se sruči kao munja. Sa desne strane izdizao se nasip načičkan svetlećim kamenovima. Sa leve, u dnu, vrhovi drveća obrazovali su gustu masu iznad neke reke, koja se čula, ali nije videla. Verovatno neki slap. Danijel naglo ukoči i zaustavi se pred gomilom šljunka. Gušio se. Otvorenih usta izlete iz folksvagena. Dugo je udisao vazduh i gledao u nebo na kom je, uprkos mesecu, gotovo u zenitu ugledao Vegu. Pogleda na sat. Ponoć. Bože, što je kasno! Drveće je skrivalo Altair na jugu. No, mogao je da vidi Severnjaču i da se po njoj upravlja. Vega je bila nešto malo istočnije. Izuzimajući neku grešku, trebalo je da je najdalje kraj jula. On izvadi svoju lisnicu u nadi da će u njoj naći kalendar sa mesečnim menama. Ote mu se osmeh: nije se sećao da je imao toliko novca. Recimo, taj svežanj novčanica od pet stotina franaka? Šta ja radim tu na autoputu broj 20 usred noći sa pet stotina hiljada franaka u džepu?
<BR>&nbsp;&nbsp;&nbsp;&nbsp;&nbsp;On se okrete i pažnju mu privuče crveno-beli debeli levak. Ili je olupina neke benzinske pumpe, srušeni totem, jedini preživeli iz rase svojih obožavalaca. To je bio neki stari model pumpe, zarđao, ulupan, izvijen, s razbijenim prozorčićima ispred oznake količine i cene. Slabo se može objasniti njegovo prisustvo pored puta na kom se odvija gust saobraćaj. Ono, istina, pomisli Dijersan, ako je reč o saobraćaju, to je ništavilo.
<BR>&nbsp;&nbsp;&nbsp;&nbsp;&nbsp;On svoju lisnicu ponovo stavi u unutrašnji džep sakoa i trže se, jer u njemu nađe jedan koverat koji prepoznade: Nerekovo pismo. On se vrati u kola da bi ga pročitao na svetlosti svetiljke na tavanici. Najpre datum: 26. jun 1966. godine. To je bilo logično. Poče slobodnije da diše. Sad bi trebalo da je 30. jun ili 1. jul.
<BR>&nbsp;&nbsp;&nbsp;&nbsp;&nbsp;On pogleda u pismo i učini mu se da će poludeti zbog njegovog sadržaja.
<BR>
<BR>&nbsp;&nbsp;&nbsp;&nbsp;&nbsp;Laboratorija Nerek i Frobašer
<BR>&nbsp;&nbsp;&nbsp;&nbsp;&nbsp;gospodinu Danijelu Dijersanu
<BR>&nbsp;&nbsp;&nbsp;&nbsp;&nbsp;koji se nalazi na zadatku u Neodredljivom.
<BR>
<BR>&nbsp;&nbsp;&nbsp;&nbsp;&nbsp;Dragi saradniče i prijatelju,
<BR>&nbsp;&nbsp;&nbsp;&nbsp;&nbsp;Odavno smo izgubili vezu sa vama, ali se nadamo da se naše hronolitičko putovanje ostvarilo prema predviđenom planu.
<BR>&nbsp;&nbsp;&nbsp;&nbsp;&nbsp;Ovu poruku vam šaljemo po našem prijatelju Laršeu. Podsećamo vas da morate što je moguće pre da stupite u vezu sa HKH. Kao što znate, naš predstavnik u Imperijalnom izvršnom odboru je Hajnc Kurt Hofman. Vi ćete se staviti na puno i potpuno raspolaganje Imperijumu sve do vašeg opoziva u 1966. godini. Zatim ćete iskoristiti vaš položaj da bi prikupili sve korisne informacije o našim neprijateljima, psihronautima iz Garišankara.
<BR>&nbsp;&nbsp;&nbsp;&nbsp;&nbsp;Želimo vam...
<BR>
<BR>&nbsp;&nbsp;&nbsp;&nbsp;&nbsp;Danijel zgužva pismo i od njega napravi loptu i baci ga u jarak što je mogućno dalje. Da mu se izvući iz tog, bože, da mu se izvući!
<BR>&nbsp;&nbsp;&nbsp;&nbsp;&nbsp;Prizor zvezdane noći, fantastične čistote, pomože mu da savlada užas koji ga je obuzimao. Znači, on je bio u službi Nereka i Imperije!
<BR>&nbsp;&nbsp;&nbsp;&nbsp;&nbsp;Ne. Prisutnost Vege nad njegovom glavom uli mu malo sigurnosti. Pod uslovom da se pismo ne uzima u obzir, bilo bi još moguće jedno razumno razjašnjenje. Maks Rolan mu je pokazao vrata. On je svoj novac podigao iz banke, seo u folksvagen i usred noći pobegao prema jugu i slobodi. No, pre no što će otputovati, zbog zamora ili zbog prkosa, progutao je nekoliko dražeja mebsitala. I odmah je počeo da brka san i javu... Da, da, sve je to bilo prihvatljivo, uprkos neobično pustom autoputu i besmislenoj benzinskoj pumpi napuštenoj na ivici jendeka. On se ponovo vrati na sredinu puta. Ako bi se neka kola iznenada pojavila, imao bi svakako vremena da se baci u stranu. U svakom slučaju, farove bi video dosta ranije. Iz daljine se nikakva svetlost nije pojavljivala. Hodao je. Njegovi koraci jako su odzvanjali po očvrslom katranu, a šuma je kroz tišinu slala potmuli odjek. Na sebi je imao tešku obuću koju nije prepoznavao. Temperatura je bila mlaka, vazduh namirisan (uvek s onim zadahom gumenih esencija što je Danijel teško sebi objašnjavao, jer je oko sebe video samo lišće: bukve, hrast, breze...) Hodao je pet minuta i vratio se. I baš u tom trenutku i bez naročito određenog razloga, on se odreče smirujuće iluzije sna. Biti zreo znači priznati ono tragično i ludo u ljudskoj sudbini, i to prihvatiti. On priznade i prihvati. Kladio se na najluđu pretpostavku. Odricao je ono što je još moglo biti stvarnost i odlučio se da veruje u neverovatno. Uostalom, postojanje i svest sami po sebi nisu bili manje fantastični fenomeni od hronolize. On se, pognute glave, stisnutih pesnica i vilica, vrati krupnim koracima. Pokušavao je da stvori jasnu predstavu o položaju u kom se nalazio, te mu je bila potrebna sva lucidnost na svetu. I to nije bilo dovoljno, jer su mu izmicali mnogi neophodni podaci. On (to jest njegovo telo) se nalazio negde u nekom bolničkom krevetu, ili možda još u olupini svog automobila. Udarac koji je dobio u glavu zaronio ga je u neko nepoznato stanje neurofiziologije kao i psihologije iz 1966. godine, ali stanje već manje-više naslućeno od nekih naučnika: hronolizu. Jedna filozofska škola i to ne neka od najmanjih, mogla je potvrditi da je svet postojao samo kao predstava. Početkom veka je svani Bagavan Das ovako sažeo hindusističku misao: "Brama je sanjao o svemiru, o bogovima, o slonovima, o ljudima, izdvojenom ja koje je bilo mudrac. Zatim je mudrac istinski i potpunije mislio: ja sam Brama. Odmah se poništio jedan deo sna." I čika Bo, obešenjačko lice iz legendi Bornea, rekao je Bongu, prostom seljaku: "Vi postojite samo u mojoj glavi. Ako me ubijete, svi ćete nestati." I Bong mu poverova, jer čovek nikad nije bio siguran u bilo šta. Ali, trebalo je izabrati. Danijel je izabrao tu novu sudbinu, ni bolju ni goru od stare. Možda ipak malo bolju. Život koji je ranije živeo nije vredeo - s tim je bio načisto. Nikad nije imao ni najmanju vlast nad svojom sudbinom. Možda bi u Neodređenom vremenu mogao postati svoj sopstveni gospodar. Subjektivna večnost! Sem ako to nije bila greška u prenošenju ili greška telegrafiste! A stalno je lebdela pretnja nekog užasnog buđenja. No pre toga smrt je vrebala u zasedi iza svakog sekunda. Tu nije bio u gubitku.
<BR>&nbsp;&nbsp;&nbsp;&nbsp;&nbsp;Da li su lekari psihronauti Garišankara bili njegovi prijatelji, ili njegovi novi gospodari? Kakvu su ulogu igrali ljudi HKH-a, saradnici Hermana Kana Hindenburga, Hajnca Kurta Hofmana, Hauarda Kenedija Hjuza? To će se tek videti.
<BR>&nbsp;&nbsp;&nbsp;&nbsp;&nbsp;On stade da bi posmatrao šumu. Izgledala mu je mračna, uprkos mesečini. Svetlost nimalo nije prodirala ispod lišća. On se ispe na uzvišicu iznad dubokog desnog jarka. Malo se trže. Pred njim je bilje koje je raslo ispod drveća bilo crno kao... kao mora! Razrogačenih očiju, uzalud je ispitivao tamu. Šta je to, što je tu senku činilo toliko gustom, ljigavom i nezdravom? Odjednom se probudiše ledeni užasi detinjstva šćućureni u dnu njegovog pamćenja. Dobi želju da urlajući pobegne, ne bi li se sklonio ispod gradskih svetlosti. To je smešno. Tama je bila samo odblesak njegovog ličnog straha. On je isto tako mogao da se udubi u šumu: ne bi daleko otišao. Šuma je bila mamac. Našao bi se u fabrici u Šoaziju, u nekoj ulici na granici, kod Monike, kod inženjera u pohabanom odelu ili bilo gde na putu. Bolje bi bilo ispitati sadašnje stanje, ako je to moguće. Možda će konačno otkriti gde se, i kako se desio udes. Više je bio sklon pretpostavci s autoputem broj 20. Neko (Elena) mu je rekao da će njegovo istraživanje biti opasno. Dolazio je u opasnost da dopusti da bude zatvoren u nekoj uzanoj zoni bez izlaza, i da ne uzmogne da umakne ljudima HKH koji ga vrebaju. Međutim, trebalo mu je da sazna istinu. To mu je potvrdio doktor Olzak. Gde - kad - kako? Upoznati stanje svog tela. Saznati da li mu preti grubo buđenje ili da li će umreti da bi bio strmoglavljen u tu subjektivnu večnost o kojoj je govorio glavni lekar... kome je trebalo da veruje? On izvadi lisnicu iz unutrašnjeg džepa sakoa (kao petroleum plavo mornarsko odelo), izvadi iz nje Seakovu ličnu kartu koja je sad imala žig HKH.
<BR>
<BR>&nbsp;&nbsp;&nbsp;&nbsp;&nbsp;U IME HONIVELA K. HAJDRIHA
<BR>&nbsp;&nbsp;&nbsp;&nbsp;&nbsp;Propusnica
<BR>&nbsp;&nbsp;&nbsp;&nbsp;&nbsp;DANIJEL DIJERSAN NA SLUŽBENOM
<BR>&nbsp;&nbsp;&nbsp;&nbsp;&nbsp;PUTOVANJU U
<BR>&nbsp;&nbsp;&nbsp;&nbsp;&nbsp;NEODREDLJIVO
<BR>&nbsp;&nbsp;&nbsp;&nbsp;&nbsp;Veliki Zmaj HKH: Sartes
<BR>
<BR>&nbsp;&nbsp;&nbsp;&nbsp;&nbsp;On je pruži Forestijeu, ali je ovaj pocepa prezrivo i njene komadiće baci na šljunak.
<BR>&nbsp;&nbsp;&nbsp;&nbsp;&nbsp;"Šta vi, Dijersane, mislite ko sam ja? To je najgrublji falsifikat koji sam ikad video! Šta vi, prijatelju, hoćete sa tim da učinite?"
<BR>&nbsp;&nbsp;&nbsp;&nbsp;&nbsp;Danijel sleže ramenima. Ova scena je bila najtajanstvenija u hronolitičkoj mori. Mora biti da se tu na neki neobjašnjiv način mešaju izvesni elementi iz njegove prošlosti sa simboličnim predstavama i sa epizodama iz rata između HKH i Garišankara. Možda su se u toj psihodrami krili poslednji minuti pre udesa?
<BR>&nbsp;&nbsp;&nbsp;&nbsp;&nbsp;On zažmuri i osluhnu čudan šum u kom je verovao da prepoznaje znak opasnosti. Možda je, kad se sudario s drvetom po prvi put, čuo tresak tasova i dobovanje i video benzinsku pumpu i sivi 404. Ovo je ličilo na neki crnački tam-tam, katkad oštar, i katkad potmuo. Čula se i neka vrsta metalne škripe, slične buci vetra koji predskazuje oluju. I najzad, neki skakutavi i podsmešljivi picikato presecao je s vremena na vreme hladno kikotanje tasova.
<BR>&nbsp;&nbsp;&nbsp;&nbsp;&nbsp;"Ne pravite se pametni, Dijersane", reče Forestije. "Počinjemo da vas upoznajemo. Ovog puta vi nam nećete umaći!"
<BR>&nbsp;&nbsp;&nbsp;&nbsp;&nbsp;Kako izbeći da se ponovi ova scena na pokoran i glup način? Trebalo je ići napred po svaku cenu... Šef bezbednosti ga je posmatrao svojim uobičajenim izrazom besa, prezira i sumnje. Drugi čovek - takođe prerušen u bolničara Garišankara - bio je uperio u Danijela generator mikro magle. Treći se držao nepomično, udaljen nekoliko koračaja, između srušene benzinske pumpe i sivog 404... onaj 404 koji je zamenjivao bolnička kola Garišankara. Da li je ova mala pojedinost bila značajna?
<BR>&nbsp;&nbsp;&nbsp;&nbsp;&nbsp;Forestije prsnu u smeh, isturivši napred svoju ogromnu bradu.
<BR>&nbsp;&nbsp;&nbsp;&nbsp;&nbsp;"Vi, prijatelju, potcenjujete HKH. Vaši prijatelji iz Garišankara se trenutno loše provode, a ja nemam utisak da ste sposobni da se snađete sasvim sami. Pođite sa mnom!"
<BR>&nbsp;&nbsp;&nbsp;&nbsp;&nbsp;Njegova oba pratioca uzeše jednu debelu cev dugu oko metar, koja je stajala pored 404 i otvoriše je: bila su to nosila sa protivtežom, koja su se nepomično držala u prostoru na pedeset centimetara od tla. To je već video, već doživeo. Danijel je oklevao. Bio se upaničio poslednji put kad je našao svoja kola slupana. Pobegao je i promenio red stvari. Ali, bekstvo nije bilo rešenje.
<BR>&nbsp;&nbsp;&nbsp;&nbsp;&nbsp;Forestije i njegovi ljudi ga opkoliše i stadoše nepomični. On se okrete: folksvagenu je desna strana bila ulubljena, a prednja pocepana. Nema sumnje, pomisli, ako sam bio za upravljačem - a kako i ne bih bio? Mora biti da sam bio gadno ranjen! Ali, bilo iz jednog, bilo iz drugog razloga, nije uspevao da se prenese na tačno mesto događaja. Možda su mu preprečili put ljudi koje je HKH poslao? Koja su bila njihova sredstva i njihovi ciljevi?
<BR>&nbsp;&nbsp;&nbsp;&nbsp;&nbsp;Udarci gonga, dobovanje doboša i tresak tasova smetali su mu da se usredsredi, dok su ga ometale parazitske misli. Kao ova: 'Nema svrhe toj barabi objašnjavati da ja nisam bio u kolima, da nisam ni bolestan, ni ranjen, i da nemam nikakve želje da se popnem u njegova bolnička kola... koja to nisu!' Zastarelo razmišljanje. On pogleda u olupinu folksvagena osvetljenu mesečinom. Na prednjem delu, na onom što je od njega ostalo - raspoznavala se neka nejasna masa, sabijena između iskrivljenih sedišta i razbijenog vetrobrana. Neko telo. Međutim, ta tamna forma kao da se nije nalazila pored upravljača. Danijel raširi ruke i snažno odgurnu Forestijea i njegovog saučesnika, koji padoše kao lutani koji su izgubili ravnotežu. Pošto se oslobodio, on odlučnim koracima pođe ka svojim kolima. Pitao se da li će videti svoj lični leš. Ovakva vrsta doživljaja je česta u pričama fantastike i tajanstva. Međutim, telo se nalazilo na desnoj strani. Bio je to muškarac. Mesec je osvetljavao njegovo uzano sivo lice, koje je smrt ukočila u sarkastičnom grču. Inženjer u pohabanom odelu, zgnječenih grudi i nogu zahvaćenih limom. Šta taj Larše traži u mojim kolima? Došao je da mi donese neku poruku? Mrtvac je stvarno držao u svojoj zgrčenoj šaci neki list hartije, savijen načetvoro. Pismo. Danijel provuče ruku između blokiranih vrata i spoljoštenog krova. Dohvati pismo i povuče ga. Inženjerova šaka se otvori, ispuštajući hartiju. Danijel sad nije mogao čitati poruku. Tu je bio Forestije, a mesečeva svetlost je bila nedovoljna. On stavi pismo u džep. Kad se okrenuo, šef bezbednosti je podbočen pesnicama stajao pored folksvagena.
<BR>&nbsp;&nbsp;&nbsp;&nbsp;&nbsp;"Vi ste gotovi, Dijersane!"
<BR>&nbsp;&nbsp;&nbsp;&nbsp;&nbsp;Danijel zasvira dvaput sirenom, a noćni čuvar u beloj uniformi otvori kapiju i priđe kolima.
<BR>&nbsp;&nbsp;&nbsp;&nbsp;&nbsp;"Vi hoćete da govorite sa doktorom Karsonom?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Ne izlazeći iz kola, Dijersan pruži svoju ličnu kartu:
<BR>
<BR>&nbsp;&nbsp;&nbsp;&nbsp;&nbsp;RATNI KOMITET AUTONOMNIH BOLNICA
<BR>&nbsp;&nbsp;&nbsp;&nbsp;&nbsp;PROPUSNICA
<BR>&nbsp;&nbsp;&nbsp;&nbsp;&nbsp;DANIJEL DIJERSAN NAŠ AGENT NA ZADATKU
<BR>&nbsp;&nbsp;&nbsp;&nbsp;&nbsp;U HRONOLITIČKOM SVEMIRU
<BR>&nbsp;&nbsp;&nbsp;&nbsp;&nbsp;Dr Karson, gl. lekar Garišankara
<BR>
<BR>&nbsp;&nbsp;&nbsp;&nbsp;&nbsp;Čuvar jednostavno pogleda pravougaonik sa crvenom prugom i ukrašen starom fotografijom.
<BR>&nbsp;&nbsp;&nbsp;&nbsp;&nbsp;"Da, u redu je. Samo ne znam da li će doktor Karson moći da vas primi u ovo vreme."
<BR>&nbsp;&nbsp;&nbsp;&nbsp;&nbsp;Danijel mahinalno pogleda na sat: nula časova i trideset. Bože, nikad nije toliko kasnio!
<BR>&nbsp;&nbsp;&nbsp;&nbsp;&nbsp;"Konačno, mi smo u ratu", reče. "Ukoliko nema doktora Karsona, voleo bih da se vidim sa doktorom Olzakom ili doktorom Lomerom."
<BR>&nbsp;&nbsp;&nbsp;&nbsp;&nbsp;"Telefoniraću."
<BR>&nbsp;&nbsp;&nbsp;&nbsp;&nbsp;"Da li je to potrebno? Ja sam na službenom zadatku, kao što vidite."
<BR>&nbsp;&nbsp;&nbsp;&nbsp;&nbsp;"Oprostite. Otkako je rat otpočeo, preduzimaju se izvesne predostrožnosti sa psihronautima. Invazija dolazi iz hronolitičkog svemira, onda, zar ne..."
<BR>&nbsp;&nbsp;&nbsp;&nbsp;&nbsp;"Dobro. Čekam vas."
<BR>&nbsp;&nbsp;&nbsp;&nbsp;&nbsp;Danijel se vrati u svoj folksvagen ostavivši vrata poluotvorena, da bi pri svetlosti svetiljke na tavanici pročitao poruku koju je našao u Laršeovoj ruci. Elena...
<BR>
<BR>&nbsp;&nbsp;&nbsp;&nbsp;&nbsp;Dragi moj Danijele,
<BR>&nbsp;&nbsp;&nbsp;&nbsp;&nbsp;Svi smo mobilisani za odbranu bolnice i njene hronolitičke zone. Gotovo sve Autonomne napadnute su istovremeno. U Kaliforniji invazija je obuhvatila čak i sela i gradove. Rat se odvija na dva polja. Najpre u geografskom ili fizičkom prostoru. Svud su se ljudi, žene, deca našli utonuli u hronolizu na neobjašnjiv način. Među njima veliki broj odmah je postao neprijatelj društva i počeo da sabotira naše instalacije. Neki su organizovani u komandoske grupe pod zastavom HKH i zahvaljujući trenutku iznenađenja oni su mogli da se dočepaju nekih baza. A rat se nastavlja nasumice u Neodredljivom, u kojem su se snage Imperije pokazale daleko nadmoćnije od naših procena.
<BR>&nbsp;&nbsp;&nbsp;&nbsp;&nbsp;Mi smo sad svi u opasnosti i nisam sigurna da ću moći još da ti pomažem. Iz razloga koje ćeš kasnije razumeti, ljudi HKH svakako će pokušati da se dočepaju tebe da bi te naterali da im služiš. Životno je važno da im umakneš. Ti imaš za dužnost da ostaneš slobodan. Savetujem ti da bežiš što dalje iz subjektivne zone u kojoj se sad nalaziš. I što je dalje mogućno od granice. Neodređeno vreme je prostrano. Dobru sreću, želi ti Elena.
<BR>
<BR>&nbsp;&nbsp;&nbsp;&nbsp;&nbsp;Sasvim u dnu strane nalazio se post-skriptum:
<BR>
<BR>&nbsp;&nbsp;&nbsp;&nbsp;&nbsp;Pazi! Ovo nije Bolnica Garišankar, to je nova zamka HKH. Napuštaj odmah ovaj niz toka.
<BR>
<BR>&nbsp;&nbsp;&nbsp;&nbsp;&nbsp;Danijel oseti poznatu tegobu. Zastarele misli navirale su u svakom trenutku njegovog sećanja i potapale njegov duh. Fabrika u Šoaziju, pakleni ciklus vremena, put u budućnost, Veliki Zmaj, HKH, Garišankar, udes, pazi na zamku, sloboda i nemoć, nikakva hronolitička droga u 1966. godini, ponovo naučiti živeti, Hari Kurt Hitler I-vi, nije opasnije od bilo kakvog barbiturata!
<BR>&nbsp;&nbsp;&nbsp;&nbsp;&nbsp;Minut kasnije, a da to nije hteo, jurio je glavnom fabričkom alejom. Bio je miran i rasejan. Živeo je istovremeno na više polja... Letnja sazvežda, sa Vegom u zenitu, slabo su sjala na svetlom nebu punog meseca. 29. ili 31. jul, više ne znam. U svakom slučaju, uskoro će raspust i ja se još dvoumim između šume i mora. Izloženi smo nekoj vrsti eksplozije vremena. Hronoliza ne postoji, ali će postojati jednoga dana... Trudio se da ne pritisne papučicu za gas, ali mu je kontrola mišića katkad izmicala. Tad bi folksvagen naglo pojurio napred.
<BR>&nbsp;&nbsp;&nbsp;&nbsp;&nbsp;Noć je jedva osenčila geometrijske linije zgrada koje su se dizale prema nebu poput čeličnih stena. Polako, polako. Možda je imao neki izgled da pobegne u trenutku udesa. Pobeći u neki zamišljeni svemir, kad bi bio sposoban da jedan takav zamisli i da sa dosta snage veruje u njega. Ili stići na okean Oradak i u Pertu na Riabi, ako okean Oradak i Perta na Riabi postoje. Ali kako naći prolaz do njih? Možda je Renato znao... Izvući će se, na svaki način.
<BR>&nbsp;&nbsp;&nbsp;&nbsp;&nbsp;On malo pritisnu papučicu za gas i folksvagen jurnu. U spoljnjem ogledalu pojavi se neka siva masa. Druga izlete sa leve strane. Jedna sa desne, jedna spreda. Samo četvora kola prema osam od prošlog puta. Možda su ljudi HKH malobrojni zbog rata? Rat koji ih je primoravao da se tuku na više frontova. Ne kočiti, ne ubrzavati. Ne činiti ništa da bi se izbegao udes. A iščupati se iz tog sleda u trenutku sudara. Pronaći neki svemir...
<BR>&nbsp;&nbsp;&nbsp;&nbsp;&nbsp;Automobili 404 držali su se na odstojanju. Oni su nastavili da jurišaju jezivom usporenošću. Folksvagen je jedva napredovao, ali se ceo tresao, sa prenapregnutim metalnim zvukom. A tu je i tresak tasova. Izdaleka je odjekivala grmljavina nevremena. Jedna munja nacrta bledi ožiljak iznad krovova. 404 koji je bio spreda išao je pravo na folksvagen, približavajući se centimetar po centimetar. Danijel se obema grčevitim šakama držao za gornji deo upravljača i nije skreteo sa svog pravca. Tri ostala 404 izgledala su kao da su skakutala, strahovita u svojoj nepomičnosti.
<BR>&nbsp;&nbsp;&nbsp;&nbsp;&nbsp;On se smešio. Trebalo je da stvori jedan svet. On malo jače pritisnu papučicu za gas.
<BR>&nbsp;&nbsp;&nbsp;&nbsp;&nbsp;"Dajte mi more!" reče.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
