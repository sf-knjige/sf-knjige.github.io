<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;On pre fabrike skrenu ulevo i pođe avenijom Vilnev. Zid je pravio krivinu, neku vrstu udubljenja u čijem su dnu bila teška blindirana vrata. Danijel zađe u sredinu suženja koje mesečina nije obasjavala. On dvaput kratko zasvira sirenom. Neka svetlost se upali, a trenutak kasnije pojavi se čuvareva kapa. Danijel izađe iz kola i priđe prozorčiću na vratima. Hrapav glas - ali pomalo drhtav - upita ga šta hoće. Glas koji je prepoznao nije mu se sviđao. Dežurni čuvar bio je jedan od Forestijeovih ljudi. Nešto nije bilo u redu. Veliki Zmaj nije trebalo da mi za večeras zakaže sastanak.
<BR>&nbsp;&nbsp;&nbsp;&nbsp;&nbsp;"Hoću da govorim sa gazdom."
<BR>&nbsp;&nbsp;&nbsp;&nbsp;&nbsp;"Da li vi ovde radite?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Dajte vašu ličnu kartu."
<BR>&nbsp;&nbsp;&nbsp;&nbsp;&nbsp;Danijel mu pruži pravougaonik preko kog su bile dve mrke crte, sa starom fotografijom i znakom HKH.
<BR>&nbsp;&nbsp;&nbsp;&nbsp;&nbsp;"Dijersan. Nisam vas prepoznao. Dobro. U redu je."
<BR>&nbsp;&nbsp;&nbsp;&nbsp;&nbsp;"Mogu li ući?"
<BR>&nbsp;&nbsp;&nbsp;&nbsp;&nbsp;"Sačekajte dok telefoniram."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Takvo je pravilo. Sad je... još tri minuta do ponoći."
<BR>&nbsp;&nbsp;&nbsp;&nbsp;&nbsp;"U redu. Uradite tako."
<BR>&nbsp;&nbsp;&nbsp;&nbsp;&nbsp;Danijel ponovo uđe u svoj folksvagen ostavivši vrata poluotvorena da bi pročitao Elenino pismo na svetlosti sa tavanice kola.
<BR>
<BR>&nbsp;&nbsp;&nbsp;&nbsp;&nbsp;Dragi moj Danijele,
<BR>&nbsp;&nbsp;&nbsp;&nbsp;&nbsp;Čestitam ti na hladnokrvnosti sa kojom se odupireš jednoj užasno komplikovanoj i strahovitoj situaciji. Kad smo se prvi put sreli, odmah si mi ostavio utisak čvrstine, zrelosti: tvoj pogled, tvoji pokreti, tvoj način govora, stabilnost, neka vrsta uravnoteženosti... A sad vidim da se nisam prevarila.
<BR>&nbsp;&nbsp;&nbsp;&nbsp;&nbsp;Ne, ovo nije neka mora. Ti si u hronolitičkom svemiru. Za tebe put budućnosti prolazi preko događaja koji su se odigrali pre vremenskog udesa od 29 (ili 31) jula. Prema tome, biće ti potrebno da otkriješ šta se u tom trenutku dogodilo. To je veoma važno.
<BR>&nbsp;&nbsp;&nbsp;&nbsp;&nbsp;Budi oprezan! Na tvom su tragu ubice HKH. Oni te vrebaju na mestu na kom se desio vremenski udes, i da bi te napali traže priliku da pređu na istu realnost na kojoj si ti. Pokušaj da ostaneš u istoj fazi sa Garišankarom. Ja sam uvek tu. Pomoći ću ti. Želim ti dobru sreću. Elen.
<BR>
<BR>&nbsp;&nbsp;&nbsp;&nbsp;&nbsp;Danijel brižljivo savi pismo i stavi ga u lisnicu između fotografije jedne mlade crnomanjaste žene i svog čeka za otpremninu.
<BR>&nbsp;&nbsp;&nbsp;&nbsp;&nbsp;"Zovu vas na telefon!" viknu čuvar.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Rekao bih, neki lekar, nisam razumeo njegovo ime. Uđite... To bi trebalo da bude nešto važno kad su dali vezu ovde."
<BR>&nbsp;&nbsp;&nbsp;&nbsp;&nbsp;Danijel uđe u jednu dvoranu boje čelično sive, niske tavanice sa metalnim nameštajem, jednom zelenkastom tablom sa dugmadima i telefonskom kućnom centralom. Brojčanik je ličio na neko malo vodeno čudovište spremno da ugrize. Lekar? Šta hoće on od mene?
<BR>&nbsp;&nbsp;&nbsp;&nbsp;&nbsp;"Alo?" reče on glasom koji je od strepnje bio promukao.
<BR>&nbsp;&nbsp;&nbsp;&nbsp;&nbsp;"Dobar dan, kako ste?"
<BR>&nbsp;&nbsp;&nbsp;&nbsp;&nbsp;"Trebalo bi da vas poznajem?"
<BR>&nbsp;&nbsp;&nbsp;&nbsp;&nbsp;"Ja sam doktor Rober Olzak. Mislim da vam je Elen govorila o meni."
<BR>&nbsp;&nbsp;&nbsp;&nbsp;&nbsp;"Oh, možda."
<BR>&nbsp;&nbsp;&nbsp;&nbsp;&nbsp;"Da li se vi sećate Elene?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A sem tog, mi smo se već sreli u Neodređenom vremenu..."
<BR>&nbsp;&nbsp;&nbsp;&nbsp;&nbsp;"Šta vi nazivate Neodređenim vremenom?"
<BR>&nbsp;&nbsp;&nbsp;&nbsp;&nbsp;"Hronolitički ili Neodredljiv svemir."
<BR>&nbsp;&nbsp;&nbsp;&nbsp;&nbsp;"Hronoliza je znači jedan poremećaj vremena?"
<BR>&nbsp;&nbsp;&nbsp;&nbsp;&nbsp;"To je pravo razaranje vremena. Jedna liza vremena."
<BR>&nbsp;&nbsp;&nbsp;&nbsp;&nbsp;"A zašto sam ja žrtva te pojave? Ili je to možda opšti udes? Neki vremenski udes?"
<BR>&nbsp;&nbsp;&nbsp;&nbsp;&nbsp;"Vi ste u posledici jednog događaja bili izgubljeni u Neodredljivosti... ili je to bio udes. Na vama je da otkrijete šta vam se stvarno dogodilo. U tom pogledu nimalo vam ne mogu biti od pomoći. No, ja ću ipak pokušati... Ono što se već dogodilo u Neodredljivom vremenu ponovo se sistematski događa, sa većom ili manjom tačnošću. To je zakon hronolize. Prošlost se neprekidno ponavlja i na neki način vam čini prepreku na putu u budućnost. To vam može pomoći, ali pazite da ne upadnete u zamku. Štaviše, dolazite u opasnost da se vaša ličnost raspadne, a da se vaša strahovanja materijalizuju i da vas podmuklo i svirepo napadnu... Ja ne mogu da se umešam, jer ja u hronolitičnom svemiru uopšte nisam na istom polju kao vi. Ja dolazim iz jednog drugog vremena."
<BR>&nbsp;&nbsp;&nbsp;&nbsp;&nbsp;"Hoćete li reći da pripadate budućem?"
<BR>&nbsp;&nbsp;&nbsp;&nbsp;&nbsp;"Ja sam psihronaut Bolnice Garišankar. Ja uistinu pripadam vašem budućem vremenu. Ja sam rođen 2025 i sad mi je trideset pet godina. Dobio sam zadatak da stupim u vezu s vama."
<BR>&nbsp;&nbsp;&nbsp;&nbsp;&nbsp;"Zašto sa mnom?"
<BR>&nbsp;&nbsp;&nbsp;&nbsp;&nbsp;"Mi ćemo se sresti. Objasniću vam. Gde ste vi sad?"
<BR>&nbsp;&nbsp;&nbsp;&nbsp;&nbsp;"Vi to dobro znate, pošto ste me vi zvali."
<BR>&nbsp;&nbsp;&nbsp;&nbsp;&nbsp;"Ne. Telefon je samo mentalni sporazum."
<BR>&nbsp;&nbsp;&nbsp;&nbsp;&nbsp;"Ali vreme i prostor više ne postoje u hronolitičkom svemiru. Zašto je važno gde sam?"
<BR>&nbsp;&nbsp;&nbsp;&nbsp;&nbsp;"Vreme i prostor su smrvljeni. Međutim, za nas oni nastavljaju da postoje. Čas, datum i mesto su mentalne tačke često veoma važne. To ćete saznati. Da li biste mogli da se nađete sa mnom kod Monike Gersten?"
<BR>&nbsp;&nbsp;&nbsp;&nbsp;&nbsp;"Zašto bih se nalazio s vama?"
<BR>&nbsp;&nbsp;&nbsp;&nbsp;&nbsp;"Zato što ste izgubljeni. Zato što sam vam ja potreban. Zato što hoćete više da saznate o ovom svetu."
<BR>&nbsp;&nbsp;&nbsp;&nbsp;&nbsp;"Dobro, u redu. Kad?"
<BR>&nbsp;&nbsp;&nbsp;&nbsp;&nbsp;"Odmah. Ili bilo kad. U Neodredljivom je to gotovo isto. Čekam vas. Želim vam sreću!"
<BR>&nbsp;&nbsp;&nbsp;&nbsp;&nbsp;Odmah, i ako to nije naročito želeo, Danijel se nađe u jednom mračnom hodniku neravnog poda. Električni aparat koji radi pomoću satnog mehanizma i obezbeđuje kontakt za određeno vreme, prestade da radi. On oseti laku vrtoglavicu i nasloni se na zid. Zašto li je on već ovde? Ah, da, vremenski udes, hronoliza. Elena, doktor Olzak, Monika Gersten... novinar. On poče da se smeje. Monika je bila kurva. On je to odavno znao. Kad je bio na plovidbi upoznao ju je u Hamburgu... Ma šta je sve to? Kad sam bio na plovidbi? A upoznao ju je u Đenovi pre no što će izgubiti dva prsta desne šake... Dobri bože, kakva li je to priča o prstima? Da li ludim? On uplašeno protrlja svoje dlanove, izbroja svoje zglavke. Sve je na svom mestu. Ja sam budala. To je hronoliza. Moja se ličnost raščlanjuje. Svetlost se vrati. On pogleda u svoje šake. Očigledno je da one pripadaju nekom kancelarijskom službeniku, a ne mornaru. Pusti sve, stari prijatelju. Već će se videti. On ode do vrata Monikine garsonjere i zazvoni. Možda će tu takođe biti Elena? Kakva li je veza postojala između te dve žene? On je to zaboravio. Možda on lično. On se seti kako mu je Elena rekla da ode do doktora Olzaka, ako ima ozbiljnih neprilika. (Ali zašto bi on imao ozbiljnih neprilika?) Olzak - to ime ga je podsećalo, ali ne zna na šta. Lekar iz Garišankara rekao mu je da su se oni već negde sreli... On stavi desnu šaku na jedan radijator. Bio je baš vreo. To je normalno, dvadesetog novembra... ako je bio dvadeseti novembar. Njegova strepnja ponovo se vrati, bez razloga. Dugo je disao. Ipak, na kraju će se izvući iz lavirinta.
<BR>&nbsp;&nbsp;&nbsp;&nbsp;&nbsp;Monika otvori vrata, kao prošli put - ili prošlih puta... No ona se više ne smeši ugledavši Danijela. Jedan zračak u njenim očima ipak mu kaza da ga prepoznaje. Njena plava kosa je kao slap padala na njen crni pulover. Ispod kratke suknje njene noge s očiglednim ponosom su izvirale iz crnih čizama koje su joj bile iznad kolena. Ona ga hladno pogleda, podbočena jednom rukom, dok se drugom poigravala sa pozlaćenim lančićem koji je nosila o vratu.
<BR>&nbsp;&nbsp;&nbsp;&nbsp;&nbsp;"Dobar dan, Monika. Mogu li ući?"
<BR>&nbsp;&nbsp;&nbsp;&nbsp;&nbsp;"Ne. Ti vrlo dobro znaš da je među nama sve svršeno."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što si ti, Renato, jedna preispoljna prostačina."
<BR>&nbsp;&nbsp;&nbsp;&nbsp;&nbsp;Danijel se malo povuče unazad.
<BR>&nbsp;&nbsp;&nbsp;&nbsp;&nbsp;"Ja nisam Renato. Zaboga, pogledaj me, ja sam Danijel Dijersan."
<BR>&nbsp;&nbsp;&nbsp;&nbsp;&nbsp;"A ja sam engleska kraljica. I dovoljno sam te gledala."
<BR>&nbsp;&nbsp;&nbsp;&nbsp;&nbsp;"Čuj Monika, desilo mi se nešto ozbiljno. Ne verujem da ću ti to sad moći objasniti. Ali treba da mi pomogneš. Molim te: pusti me da uđem."
<BR>&nbsp;&nbsp;&nbsp;&nbsp;&nbsp;"Ne. Ja sam se zaklela da Renato Rizi neće nikad više kročiti kod mene."
<BR>&nbsp;&nbsp;&nbsp;&nbsp;&nbsp;"Do đavola, Monika, pa dobro vidiš da ja nisam Renato Rizi. Prvi put čujem to ime."
<BR>&nbsp;&nbsp;&nbsp;&nbsp;&nbsp;"Još uz to teraš šegu sa mnom."
<BR>&nbsp;&nbsp;&nbsp;&nbsp;&nbsp;"Monika, ja..."
<BR>&nbsp;&nbsp;&nbsp;&nbsp;&nbsp;On polako pređe rukom preko čela i očiju.
<BR>&nbsp;&nbsp;&nbsp;&nbsp;&nbsp;"Nešto nije u redu. Izvini. Ne razumem šta se događa. Poznaješ li doktora Olzaka?"
<BR>&nbsp;&nbsp;&nbsp;&nbsp;&nbsp;"Ne. Govori mi o Vodranima sa mora!"
<BR>&nbsp;&nbsp;&nbsp;&nbsp;&nbsp;"Vodrani sa... A šta je to?"
<BR>&nbsp;&nbsp;&nbsp;&nbsp;&nbsp;"Ti patiš od gubitka pamćenja, mali moj Renato!" Danijel kroči korak napred i stade sasvim uz Moniku. Nasmeši joj se i omirisa njen miris vrelih začina. Ona se tad povuče i ošamari ga dvaput, vrlo brzo, iz sve snage, jednom s desne strane, a jednom s leve, vičući: "Eto ti, da osvežiš pamćenje, prostačino!" Zatim snažno zalupi vratima pred njim. Ponovo se nađe u mračnom hodniku i ponovo se nasloni na zid.
<BR>&nbsp;&nbsp;&nbsp;&nbsp;&nbsp;Jedan od zakona hronolize! Prošlost sprečava put u budućnost... Ali koja prošlost? Ne samo prošlost Danijela Dijersana, već i prošlost Renata Rizija, nepoznatog mornara. Ko je taj Renato? I šta je učinio Moniki? Neka prostačina? Ali ko se pokatkad ne ponaša kao prostačina? A doktor Olzak? Treba da potražim drugi put... Automat za svetlost naglo osvetli hodnik i Danijel ugleda bakarnu pločicu na su sednim vratima: Doktor Rober Olzak, neuropsihijatar, Bolnica Garišankar. Poslanik budućnosti stanovao je, dakle, u istoj zgradi kao i Monika Gersten? Ili je možda to bio znak prepoznavanja, mentalno zračenje? On besno pritisnu zvonce i diže pogled prema zvezdama. Orion je bio nestao. I Kastor i Poluks. Lako je pronašao trougao Altair - Deneb - Vega, a ovu poslednju gotovo iza zenita. Mesec je krajem prvog tromesečja širio zejtinjavu svetlost zbog koje su bledela sazvežda. Položaj ovih odgovarao je tačno sredini leta. Jul - avgust. A trebalo je i da bude negde blizu dvadeset tri časa. Bilo je toplo. Neka svetlost sijala je na trećem spratu nekakve kule na kraju glavne aleje. Danijel se nije sećao da je video tu kulu. On ostavi folksvagen na jednom praznom parkingu. Sartesov BMW nije bio tu. On obiđe jedan ružičnjak čiji mu se miris učinio neobičan. Zastade uznemiren. Na mesečini ugleda nekoliko ruža boje sleza, gotovo ljubičaste. Produži svojim putem. Bile su samo ruže! On stiže do jednih uzanih metalnih vrata, bez kvake, bez reze, bez vidljive brave i izgovori svoje ime glasom koji je od uzbuđenja bio promukao. Uspeo je uprkos svemu da stigne do pribežišta Velikog Zmaja. On će izaći iz lavirinta.
<BR>&nbsp;&nbsp;&nbsp;&nbsp;&nbsp;Vrata se tiho otvoriše. On natraške pođe nekoliko koračaja kroz hodnik da bi se uverio da su se vrata potpuno zatvorila. Dobro je. Niko me ne prati. Pomalo zadihan, zastade na stepeništu. Zatim ponovo pođe. Na odmorištu stepeništa na drugom spratu potraži vrata predsoblja kroz koje se dolazilo do Sartesove radne sobe. Međutim, ništa više nije bilo kao u njegovom sećanju. Neka plavičasta svetlost osvetljavala je dug bledosiv hodnik, uzan i pust. Danijel pođe tim hodnikom i stiže u predvorje sa nekom tavanicom, punom belih sijalica koje su žmirkale. Odjednom odjeknu neki muzikalni zvižduk. Zatim tup šum. Zvižduk prestade. Jedan čovek izade iz lifta. Bio je obučen u neku vrstu belog kimona. On priđe Danijelu i pruži mu ruku, smešeći se tužno, ali toplo. Prilično mlad, omalen, duge zatvoreno mrke kose i jako izraženih crta. Nešto podrugljiv izraz sa kraja debelih, gotovo crnačkih usana produžavao je njegov osmeh. Mogao je biti star oko trideset pet godina.
<BR>&nbsp;&nbsp;&nbsp;&nbsp;&nbsp;"Ja sam Rober Olzak. Vi ste Danijel Dijersan, zar ne? Drago mi je što sam vas upoznao. Sa zebnjom sam vas očekivao: to su vam neizvesnosti Neodređenog vremena. Ja sam asistent doktora Karsona, glavnog lekara u Garišankaru, specijalno zadužen za hronolitička istraživanja. Sad sam na mom desetom boravku u Neodredljivom. Hoćete li da pođete sa mnom?"
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Pravićemo se da idemo u posetu Bolnici Garišankar i da imamo sastanak sa doktorom Karsonom. Udite u kabinu."
<BR>&nbsp;&nbsp;&nbsp;&nbsp;&nbsp;"Zašto praviti se?"
<BR>&nbsp;&nbsp;&nbsp;&nbsp;&nbsp;"To je tehnički metod koji se upotrebljava u psihronautici, da bi se uspostavili trajni odnosi između subjekata u dubokoj hronolizi. Potrebna mi je vaša saradnja: to će uspeti samo ako se vi slažete i ako se ne prepustite rasejanosti. Od ovog svemira imate mnogo da naučite."
<BR>&nbsp;&nbsp;&nbsp;&nbsp;&nbsp;"U redu. Gde smo sad?"
<BR>&nbsp;&nbsp;&nbsp;&nbsp;&nbsp;"Ovde, bilo gde, negde, svud. Ovaj dekor nije trajan. To je običan sporazum između vaših i mojih predstava."
<BR>&nbsp;&nbsp;&nbsp;&nbsp;&nbsp;"Recimo. Vi ćete me odvesti u Garišankar?"
<BR>&nbsp;&nbsp;&nbsp;&nbsp;&nbsp;"To neće baš sasvim biti Garišankar, već samo na izgled. Ali ne znam da li ćemo uspeti. Između nas su fordovi Bolnice uspostavili mentalnu vezu, ali ona katkad popušta, i mi se gubimo. Hteo bih da napravim opit, kako bih je ponovo uspostavio. Više puta imao sam osećanje da je neka sila, neki strani um pokušavao da nas odvoji."
<BR>&nbsp;&nbsp;&nbsp;&nbsp;&nbsp;"Koji je cilj vašeg zadatka?"
<BR>&nbsp;&nbsp;&nbsp;&nbsp;&nbsp;"Bolje da ga ne znate."
<BR>&nbsp;&nbsp;&nbsp;&nbsp;&nbsp;"A ako odbijem da sarađujem?"
<BR>&nbsp;&nbsp;&nbsp;&nbsp;&nbsp;"Onda ćete biti prepušteni samom sebi - ili ne znam čemu Neodredljivom, i možda iz njega nikad nećete izaći. Uđite u kabinu."
<BR>&nbsp;&nbsp;&nbsp;&nbsp;&nbsp;Danijel posluša i nađe se u nekoj okrugloj prostoriji koja je imala oko dva metra u prečniku. To nije bio lift. Doktor Olzak uđe, a vrata se tiho zatvoriše. Bleda zelena svetlost izbijala je iz zidova. Izgledalo je veoma futuristički. Muzikalan zvižduk se ponovi i prestade.
<BR>&nbsp;&nbsp;&nbsp;&nbsp;&nbsp;"Ja vam baš sasvim ne verujem", reče Danijel.
<BR>&nbsp;&nbsp;&nbsp;&nbsp;&nbsp;"Ali... kad budete... ponovo učvrstili mentalnu vezu koja nas sjedinjuje, šta će se onda desiti?"
<BR>&nbsp;&nbsp;&nbsp;&nbsp;&nbsp;"Ja ću ući u podsvest. Moja ličnost će se stopiti sa vašom. Ja ću tad biti samo budan svedok vašeg iskustva. Za izvesno vreme moje će uspomene nestati. No ja ću se osloboditi, kad bude potrebno da vam pomognem... Mi imamo jednog zajedničkog neprijatelja: HKH."
<BR>&nbsp;&nbsp;&nbsp;&nbsp;&nbsp;"Ko je HKH?"
<BR>&nbsp;&nbsp;&nbsp;&nbsp;&nbsp;"Jedna privatna industrijska imperija koja je u Evropi postojala krajem prošlog veka i koja je bila srušena, ali koja je nastavila da fantomatično i učaureno postoji u hronolitičkom svemiru. Ti fantomi imaju jednog mitskog imperatora, Harija Krupa Hitlera I, koji je rođen u paranoičnim snovima jednog magnata dvadesetog veka, čija su početna slova takode bila HKH: Hans Karl Hauzer. Ne znam zašto se HKH okomio na vas. Bolje bih ga razumeo da raspolažem svim svojim mogućnostima i svim svojim uspomenama. No ja sam samo ograničeno svestan, a moje pamćenje se muti. Ne znam zašto je moždano-fordalna veza uspostavljena između nas naglo popustila i zašto sam ja bio probuđen. Postoje dve pretpostavke: ili HKH pokušava da nas odvoji, ili Garišankar pokušava da me pozove... Ja nisam pred vama, a dekor koji vidite je samo uslovan. Uslovan je takođe naš susret. I naš razgovor, isto tako. Poruka koju vam upućujem može biti izopačena za vreme prenosa, bilo ako se umešaju naši neprijatelji, bilo slučajno. Uvek je teško opštiti u hronolitičnom svemiru. Ovde nikad ništa ne treba shvatiti kao definitivno ostvareno."
<BR>&nbsp;&nbsp;&nbsp;&nbsp;&nbsp;"A kad ćemo stići u bolnicu?"
<BR>&nbsp;&nbsp;&nbsp;&nbsp;&nbsp;"Pojma nemam. Bilo kad, ili nikad. Možda smo već u njoj. Možda je nikad nismo napustili. Možda i ne idemo u nju. Možda..."
<BR>&nbsp;&nbsp;&nbsp;&nbsp;&nbsp;Danijel nije imao nikakvo osećanje kretanja. Rober Olzak je bio nepomičan, ukočenog izraza lica i krutih udova. Dugo je ćutao, i najzad prošaputa:
<BR>&nbsp;&nbsp;&nbsp;&nbsp;&nbsp;"U vezi sam sa fordovima Garišankara. Sve je u redu."
<BR>&nbsp;&nbsp;&nbsp;&nbsp;&nbsp;Danijel pokuša da porazmisli o čudnom položaju u kom se nalazio. Po meri u kojoj se prošlost ništila ponavljajući se, čitav niz događaja se ređao oko ova dva stožera: HKH i Bolnice Garišankar. Da li su to bili plodovi njegovog duha, strana mentalna viđenja, lutajući simboli na pola puta između dana i noći ili istinite stvarnosti budućnosti? Možda sve to istovremeno. Sve, bilo šta ili baš ništa! I bog će znati šta još... Danijel je uvek bio sklon sanjarenju i snalaženju više no akciji: te mu ovaj ludi svemir neizvesnosti nije izgledao sasvim stran. On ga je prihvatio kao što je prihvatio društvo u kom je živeo otkad je odrastao, sa mešavinom verovanja u sudbinu i prezira, visine i odsutnosti. Pokoravao se novim zakonima, jedva nešto besmislenijim i prinudnijim od zakona civilizacije. Osećao se izgubljen, ali jedva nešto više no nekad. Svakako je promenio gospodare. Na izgled, stari gospodari nisu nimalo bili važni. Nije žalio za njima. Sem ako se oni nisu jednostavno prerušili. Prinuda je sad vršena na grublji i potuljeniji način, u svakom slučaju zastrašujuća, a to je možda bilo samo pitanje navike.
<BR>&nbsp;&nbsp;&nbsp;&nbsp;&nbsp;Gušio se. No on je uvek imao osećanje da je zatvoren u nekom lavirintu. Već su mu odavno ukrali vidik. Uprkos svemu, gajio je nadu da će se iz tog izvući, i znao je da ga nikad neće izgubiti. Pre vremenskog udesa često je imao utisak da je njegov život san: bar za vreme njegovih noćnih vožnju oko Pariza. Nimalo ga nije iznenađivalo što je, usled nekog grubog preokreta, njegov san sad bio život. Njegovo sadašnje iskustvo izgledalo je da se ipak nalazi izvan sna. Međutim, verovatno je lažna misao koju imamo o snu kad smo budni. Šta se to misli o snu kad se sanja? Bilo šta, ili baš ništa...
<BR>&nbsp;&nbsp;&nbsp;&nbsp;&nbsp;Kao svestan i budan video je sebe onakvim kakav je uvek bio. Uostalom, zašto se promenio? Hteo je da izađe iz tog, ali nije bolje no pre znao kako slomiti obruč koji ga je držao zarobljenog; a što je sad taj obruč bio mentalan, nije ga činilo lakšim za uništenje. Danijel nije imao smelosti da se protiv iluzije buni više nego što je znao da se bori protiv stvarnosti. Služio se lukavstvom, bežao je, opirao se, kad je bilo potrebno varao je, gajeći uvek nadu da će jednog dana biti jači, da postigne više svesnosti i slobode, da bi tad mogao da se jednakim snagama bori sa društvom ili svemirom. Ali droga - ako je to bila droga - ili rasprskavanje vremena - ako je to bilo rasprskavanje vremena - nisu mu još doneli snage, svesti i slobode.
<BR>&nbsp;&nbsp;&nbsp;&nbsp;&nbsp;Možda je nastao trenutak da se pobuni i da se bori... On pređe desnom šakom ispred svog lica, što je pobrkalo njegovo viđenje, da vazduhu oko njega da staklast izgled i da Robera Olzaka utopi u neku drhtavu maglu, dok je izgledalo da se njegovo lično telo delilo. Prestade da se kreće i sve postade normalno - ili gotovo normalno. Samo što je doktor Olzak postao nešto vazdušast. Danijel proceni da on tu ličnost može oterati naporom volje. Da je odstrani iz toka prizora. Naterati je da nestane. No, da li je to dobar potez? Aktivan čovek oprobao bi sve mogućnosti akcije koje su mu se pružale. On bi svim sredstvima pokušao da sruši tu iluziju i da prekine moru, uz opasnost da se zaglibi dublje u užas, ako to ne bi bila ni iluzija ni mora. On nije bio čovek od akcije i bilo mu je odvratno da se suoči sa borbom lice u lice: bojao se onog što bi mogao otkriti na drugoj strani iluzije ili more. Nagonski, izabra još jednom bekstvo. Kad je u nepokretnoj kabini napetost postala nepodnošljiva pored jednog neznanca promenjenog u kip od soli, on lako skoči u vremenu, kao što je više puta uspeo sa folksvagenom. On je uvek priželjkivao tu moć. Sad ju je imao. Sve se dobro odvijalo.
<BR>&nbsp;&nbsp;&nbsp;&nbsp;&nbsp;Kabina nestade. Danijel poče da se penje. Bilo mu je dobro. Imao je osećanje da, najzad, zauvek napušta ovaj prostor koji ga guši i za koji ga je sudbina prikivala već hiljadu godina. On zažali za Bolnicom Garišankar. On neće upoznati doktora Karsona. Nikad neće saznati istinu o HKH. Šteta. No u svakom slučaju bitno je bilo izaći, a ta tajanstvena bolnica izgledala je kao neka nova zamka, nov spretan način da ga zadrže u lavirintu... Peo se stepeništem. Sve je bilo u redu. Zatim oseti kako mu polet slabi, a telo postaje teže. Mišići mu se ukočiše od strepnje, i u jednom trenutku dodirnu ga beznadežnost. Ponovo je padao. Probudilo ga je snažno osećanje hladnoće. Njegova bosa noga oslanjala se na zaleđeno okno. Ležao je na nekakvoj niskoj i tvrdoj klupi ili na kanabetu. Velika sijalica bez abažura visila je iznad njega. Primeti da su mu skinuli odeću. Neki čovek u crnom kombinezonu gurao ju je u jednu vreću. Odaja je bila gotovo prazna: okrugao sto u sredini, nekoliko stolica, jedan rasklimatan orman, jedna škrinja sa starim prašnjavim televizorom. Osećalo se na zatvoren prostor, uprkos aerosolu koji je Danijel još osećao u nozdrvama. Jedna mlada plava žena uđe noseći poslužavnik na kom se nalazio jedan kovčežić od abonosa ili od metala. Začu se nerazgovetan šum, kao neko krkljanje rđavo doteranog radio-prijemnika. Žena okrete Danijelu leđa krijući svoje ruke. On se nalakti i spazi kako neki čovek u crnom stoji iza njega, naslonjen na naslon kanabeta. On se ispruži, udahnu vazduh i pokuša da se opusti.
<BR>&nbsp;&nbsp;&nbsp;&nbsp;&nbsp;To je već video, to je već doživeo. Zamka iz prošlosti. Ali možda je trebalo ići tim tokom do kraja da bi se saznalo šta se dogodilo. U predviđeno vreme iskrsnu Forestije. Kao i u Šoaziju, na sebi je imao crni kombinezon sa crvenim prugama i neku vrstu gipkog šlema stisnutog oko njegove koščate lobanje. Na grudima su mu tri slova HKH bila okružena crvenim krugom. Izuzev toga, bio je to Forestije, kog je Danijel poznavao; onako dugačak, mršav, sa jakim zglavcima, sede kose, uzanog lica, nosa oštrog kao sečivo noža i dve brazde slične ožiljcima koje su polazile od očiju i sastavljale se ispod njegovih usana. Tako obučen izgledao je nekako satanski.
<BR>&nbsp;&nbsp;&nbsp;&nbsp;&nbsp;"Hajde, Dijersane, nemojte da ste takvi, stari moj", reče on gotovo prijateljskim glasom.
<BR>&nbsp;&nbsp;&nbsp;&nbsp;&nbsp;Udaljeni odjek ponovi njegove poslednje reči. Ova kuća je zbilja bila ozvučena. Odjekivala je. Forestije zatvori vrata od hodnika, vrati se i smešeći se dodade:
<BR>&nbsp;&nbsp;&nbsp;&nbsp;&nbsp;"Budite mirni. Vi ste uhvaćeni. Ne može se uvek dobijati." Od tavanice se odbi odjek... uvek!
<BR>&nbsp;&nbsp;&nbsp;&nbsp;&nbsp;"Još me vi, Forestije, nemate."
<BR>&nbsp;&nbsp;&nbsp;&nbsp;&nbsp;"Baš vas imam. Vi ste u škripcu i reći ćete mi šta ste radili u fabrici u Šoaziju."
<BR>&nbsp;&nbsp;&nbsp;&nbsp;&nbsp;"To ćemo videti", reče Danijel.
<BR>&nbsp;&nbsp;&nbsp;&nbsp;&nbsp;Odluči da ni u čemu ne prenagli, da ide do kraja ovog toka stvari, da se, koliko je to mogućno, ponaša kao u stvarnom svetu.
<BR>&nbsp;&nbsp;&nbsp;&nbsp;&nbsp;Forestije baci pred njega iznošeno donje rublje i kao petrol plavo odelo koje je on dobro poznavao. On tu pojedinost nije sebi objasnio. Ćutao je. Kao i ranije. Temperatura nije imala više ničeg letnjeg. Svakako da više nije bio mesec jul. Postojalo se sad ili bilo kad. Možda je 20. novembar. Ili 32. decembar.
<BR>&nbsp;&nbsp;&nbsp;&nbsp;&nbsp;Mlada žena se okrete. Na sebi je imala bele pantalone utegnute oko članaka i dugu belu tuniku. Na grudima, između dve dojke i ramena imala je neku vrstu značke sa natpisom crvenim slovima: Bolnica Garišankar. U ruci je držala kovčežić od abonosa ili od metala. Ona kroči dva-tri koraka prema Danijelu, stade pred njega i pogleda ga u oči, kao da bi mu prenela neko tajanstveno upozorenje.
<BR>&nbsp;&nbsp;&nbsp;&nbsp;&nbsp;"Istina je to što on kaže. Vi ste u opasnosti i bolje je da budete poslušni. Naročito, nemojte na bilo koji način pokušavati da pobegnete. Ne može se umaći Imperijalnoj izvršnoj službi. Eto, vidite, i ja sam zarobljenica."
<BR>&nbsp;&nbsp;&nbsp;&nbsp;&nbsp;"Baš me briga", reče Danijel.
<BR>&nbsp;&nbsp;&nbsp;&nbsp;&nbsp;"...me briga", svadljivo ponovi odjek.
<BR>&nbsp;&nbsp;&nbsp;&nbsp;&nbsp;Danijel pokuša da ustane. Neubedljivo je to bilo. Znao je šta će se dogoditi. I zbilja, čovek koji je stajao iza njega snažno ga udari između vrata i ramena. On se ponovo sruči na kanabe. Počeo je opet da se pita da li je vredelo ići ovim tokom do kraja. Besmislenim tokom. Želeo je samo da se izvuče. On se ispruži i zažmuri.
<BR>&nbsp;&nbsp;&nbsp;&nbsp;&nbsp;"Ostavite me na miru", reče. "Pustite me da spavam ili da crknem ili bilo šta."
<BR>&nbsp;&nbsp;&nbsp;&nbsp;&nbsp;Forestije prsnu u smeh.
<BR>&nbsp;&nbsp;&nbsp;&nbsp;&nbsp;"Ne zamaraj se. Budi miran, više od tebe i ne tražimo." Mlada žena se zabrinuto umeša.
<BR>&nbsp;&nbsp;&nbsp;&nbsp;&nbsp;"Ne mislite da je ovo neki san. Vi možete umreti."
<BR>&nbsp;&nbsp;&nbsp;&nbsp;&nbsp;"Ma biće on razuman", reče Forestije. "On tako ne izgleda, ali on vrlo dobro shvata šta je u njegovom interesu. Neće se više zabavljati izigravanjem zloće. Neće se to usuditi, čak ni u snu."
<BR>&nbsp;&nbsp;&nbsp;&nbsp;&nbsp;"Pa verovatno ću se i usuditi", reče Danijel vrlo tiho.
<BR>&nbsp;&nbsp;&nbsp;&nbsp;&nbsp;"Eh, to bih voleo videti!"
<BR>&nbsp;&nbsp;&nbsp;&nbsp;&nbsp;"Čujte", reče mlada žena. "Slušajte dobro. Šumove, glasove. Shvatićete tad da ne sanjate. HKH i Bolnica Garišankar stvarno postoje u vašoj budućnosti. Hronolitički svemir takođe je stvaran. Ubrzo ćete za to imati dokaza. Dakle, nemojte ništa rizikovati."
<BR>&nbsp;&nbsp;&nbsp;&nbsp;&nbsp;"Dobro, u redu", preseče Forestije. "Pusti ga i daj mu brzo injekciju."
<BR>&nbsp;&nbsp;&nbsp;&nbsp;&nbsp;U tom trenutku vrata od hodnika neko odgurnu. Danijel otvori oči. Pojavi se neki Forestijeov čovek: imao je crni kombinezon i pljosnatu kapu.
<BR>&nbsp;&nbsp;&nbsp;&nbsp;&nbsp;"Šefe", upita on, "šta ćemo da radimo s vašim kolima? Hoćemo li ih isto tako izvesti na autoput broj 20?"
<BR>&nbsp;&nbsp;&nbsp;&nbsp;&nbsp;"Pa ti si pošašaveo! Ostavićemo ih u Parizu, naravno. Posle ćemo videti šta se može učiniti. U svakom slučaju, ja ću se brinuti o mojim kolima. Nisu mnogo oštećena. Snađite se sa folksvagenom."
<BR>&nbsp;&nbsp;&nbsp;&nbsp;&nbsp;"On je gadno udešen! U redu, šefe."
<BR>&nbsp;&nbsp;&nbsp;&nbsp;&nbsp;Čovek izađe i zatvori vrata, a odjek njegovih koraka dugo je odzvanjao. Danijel ponovo pokuša da se digne.
<BR>&nbsp;&nbsp;&nbsp;&nbsp;&nbsp;"Hoću li ga opet pošpricati?" upita čovek koji je stajao iza kanabeta.
<BR>&nbsp;&nbsp;&nbsp;&nbsp;&nbsp;"Ne, ne", reče mlada žena. "On ne treba da spava posle injekcije. To je suviše opasno."
<BR>&nbsp;&nbsp;&nbsp;&nbsp;&nbsp;"Kakve injekcije?" uzviknu Danijel. "Šta je to? Šta hoćete da mi uradite?"
<BR>&nbsp;&nbsp;&nbsp;&nbsp;&nbsp;"Dobićete jednu sasvim bezbolnu injekciju..."
<BR>&nbsp;&nbsp;&nbsp;&nbsp;&nbsp;"A zatim?"
<BR>&nbsp;&nbsp;&nbsp;&nbsp;&nbsp;"Ničeg se nećete sećati", reče Forestije. "Čak ćete i vaše ime zaboraviti. Bar za izvesno vreme. Posle toga, malo-pomalo vratiće vam se, sem ovog što se večeras desilo. Samo poslednjih časova koji su prethodili ovoj injekciji, a zatim ništa. Praznina! Onda ćemo vam dati drugi identitet, drugo odelo i prenećemo vas u HKH. Biće vam potrebno više meseci pre no što saznate ko ste i to dokažete. Ovo što ćemo vam ubrizgati potiče iz Bolnice Garišankar. To je jemstvo, zar ne?"
<BR>&nbsp;&nbsp;&nbsp;&nbsp;&nbsp;"To nije viši hronolitik, ali on ima nuzpojave, naravno."
<BR>&nbsp;&nbsp;&nbsp;&nbsp;&nbsp;Danijel učini napor, trudeći se da ostane miran.
<BR>&nbsp;&nbsp;&nbsp;&nbsp;&nbsp;"Hoću li se povratiti?"
<BR>&nbsp;&nbsp;&nbsp;&nbsp;&nbsp;Forestije se isceri.
<BR>&nbsp;&nbsp;&nbsp;&nbsp;&nbsp;"Zavisi od tog šta vi nazivate povratiti."
<BR>&nbsp;&nbsp;&nbsp;&nbsp;&nbsp;Mlada žena mu se okrete.
<BR>&nbsp;&nbsp;&nbsp;&nbsp;&nbsp;"Molim vas, nemojte mu reći."
<BR>&nbsp;&nbsp;&nbsp;&nbsp;&nbsp;"Hoću da znam istinu... ako postoji neka istina", reče Danijel.
<BR>&nbsp;&nbsp;&nbsp;&nbsp;&nbsp;"Niste spremni", reče mlada žena.
<BR>&nbsp;&nbsp;&nbsp;&nbsp;&nbsp;"Dobro, u redu, dajte mu tu injekciju", naredi Forestije.
<BR>&nbsp;&nbsp;&nbsp;&nbsp;&nbsp;Danijel se naglo diže. Čovek koji je pazio na njega nije mogao da ga zadrži.
<BR>&nbsp;&nbsp;&nbsp;&nbsp;&nbsp;"Kunete li se da taj proizvod dolazi iz Garišankara?"
<BR>&nbsp;&nbsp;&nbsp;&nbsp;&nbsp;"Kunem vam se. Bezopasno je, pod uslovom da budete mirni. Primorana sam da slušam", dodade mlada žena. "Ničim vam ne mogu pomoći."
<BR>&nbsp;&nbsp;&nbsp;&nbsp;&nbsp;"Odavde mogu pobeći kad zaželim", reče Danijel.
<BR>&nbsp;&nbsp;&nbsp;&nbsp;&nbsp;"Ako pokušate da pobegnete oni će vas uspavati, a to će povećati opasnost. Ja moram da pazim na vaše srce i da vam dam još jednu injekciju, da bih vas ojačala u slučaju klonulosti. A pošto ja nisam lekar, morate mi reći šta osećate. Budite mirni. Imajte poverenja."
<BR>&nbsp;&nbsp;&nbsp;&nbsp;&nbsp;Imati poverenja? Ne, Danijel više nije imao poverenja ni u šta ili u bilo kog u ovom besmislenom svetu.
<BR>&nbsp;&nbsp;&nbsp;&nbsp;&nbsp;"Izvolite", reče on sležući ramenima.
<BR>&nbsp;&nbsp;&nbsp;&nbsp;&nbsp;U čemu je bila stvarnost? A san? Ko je sanjao? Danijel Dijersan ili čitav svemir?
<BR>&nbsp;&nbsp;&nbsp;&nbsp;&nbsp;On pođe natrag, sede na klupu i mladoj ženi pruži desnu ruku. Ona je uhvati, zatim kovčežić od abonosa ili od metala stisnu uz sebe laktom. On oseti njen voćni i kiseo miris: mirisala je na vitamin C. Nešto mu zagolica kožu i, malo-pomalo, osećanje jake hladnoće pope mu se do ramena, proširi na vrat, zahvati grlo, pluća i čitav gornji deo tela.
<BR>&nbsp;&nbsp;&nbsp;&nbsp;&nbsp;"Hladno mi je", reče.
<BR>&nbsp;&nbsp;&nbsp;&nbsp;&nbsp;"To je normalno", reče mlada žena.
<BR>&nbsp;&nbsp;&nbsp;&nbsp;&nbsp;"Obucite se", reče Forestije.
<BR>&nbsp;&nbsp;&nbsp;&nbsp;&nbsp;Danijel se nespretno uvuče u pantalone boje plave kao petrol koje mu je Forestije bacio ispred divana.
<BR>&nbsp;&nbsp;&nbsp;&nbsp;&nbsp;"Nemojte još oblačiti sako", zamoli ga mlada žena. "Za slučaj da budem primorana da vam dam još jednu injekciju."
<BR>&nbsp;&nbsp;&nbsp;&nbsp;&nbsp;"U redu. Je li danas 31. jul?"
<BR>&nbsp;&nbsp;&nbsp;&nbsp;&nbsp;Forestije zbunjeno pogleda u svog zarobljenika.
<BR>&nbsp;&nbsp;&nbsp;&nbsp;&nbsp;"31. jul! Žurite, prijatelju! Koliko znam još je", i on pogleda u svoj sat, "još nekoliko minuta je 20. jun."
<BR>&nbsp;&nbsp;&nbsp;&nbsp;&nbsp;"20. jun 1966?"
<BR>&nbsp;&nbsp;&nbsp;&nbsp;&nbsp;Šef bezbednosti slegnu ramenima.
<BR>&nbsp;&nbsp;&nbsp;&nbsp;&nbsp;"Sigurno ne 1914. pre Hrista!"
<BR>&nbsp;&nbsp;&nbsp;&nbsp;&nbsp;"Pretpostavljam da je to duhovit način reći da smo u 1966!"
<BR>&nbsp;&nbsp;&nbsp;&nbsp;&nbsp;"Reći na duhovit način, he!"
<BR>&nbsp;&nbsp;&nbsp;&nbsp;&nbsp;Jun 20... Danijel se sad osećao suviše umoran - i ravnodušan - da bi analizirao sve posledice te pretpostavke. I to prilično zastrašujuće pretpostavke. Bio je umoran, slab i grozničav. Sručen na klupi, više nije imao snage ni želje da ustane.
<BR>&nbsp;&nbsp;&nbsp;&nbsp;&nbsp;"Dakle, Dijersane, nećete više da izvodite?" Mlada žena priđe i sede pored Dijersana.
<BR>&nbsp;&nbsp;&nbsp;&nbsp;&nbsp;"Sve će biti dobro", reče ona. "Za vas nema drugog rešenja do saradnje sa HKH. Ja, ja sam u Garišankaru i pristala da radim za Imperijalnu izvršnu službu. Znate, to ima prednosti. Iskreno vam mogu reći: pre nisam znala šta je to ljubav. Nisam imala nikakav seksualni život. Kunem vam se da nećete ni za čim zažaliti. Da, u seksualnom pogledu HKH će vam pružiti sve što možete zaželeti, sve što možete zamisliti i preko tog. Štaviše, imaćete šansu da postignete... subjektivnu večnost. Ako umrete u hronolizi, mogućno je pomnožiti silu deset sa oko dvanaest subjektivnih trajanja vaših poslednjih trenutaka života. HKH ima tu moć, jer Imperija pripada hronolitičkom svemiru."
<BR>&nbsp;&nbsp;&nbsp;&nbsp;&nbsp;"Ma ne", reče Forestije. "Obrnuto. Hronolitički svemir pripada HKH. I na našoj strani je pravo, kad ga branimo od Garišankarovih lekara i njihovih prljavih eksperimenata. Da, Dijersane, što se ostalog tiče, ona je u pravu. Ali ja ti o tom ne bih govorio. To ti se ne bi tek onako pružilo. Moraš pružiti svoje dokaze. A dotle... gledaj, tvoja lažna lična karta, evo šta od nje činim."
<BR>&nbsp;&nbsp;&nbsp;&nbsp;&nbsp;Šef bezbednosti diže mali mrki četvorougaonik ukrašen jednom starom fotografijom i nadnese je nad plamen svog upaljača.
<BR>&nbsp;&nbsp;&nbsp;&nbsp;&nbsp;"Ako lekari misle da će nas prevariti ovakvom stvarčicom, varaju se. To je amaterski rad. Jeste li videli ovu fotografiju? Nema čak ni najosnovnije sličnosti! Glava je izduženija, crte su izraženije, oči su više upale, čelo bez kose, sa dugim mrkim pramenom... Ovaj tip mora biti ili Italijan ili Španac. Oni su se jednostavno zeznuli!"
<BR>&nbsp;&nbsp;&nbsp;&nbsp;&nbsp;Danijelu se čudno steže oko srca. On je pridavao sentimentalnu važnost svojoj propusnici. Gotovo je bio ponosan što je imao tu kartu. Zahvaljujući njoj, osećao je da pripada maloj rasi gospodara...
<BR>&nbsp;&nbsp;&nbsp;&nbsp;&nbsp;"Gledajte šta radim s njom, prijatelju!" reče Forestije.
<BR>&nbsp;&nbsp;&nbsp;&nbsp;&nbsp;Zatim uze Nerekovo pismo, pročita ga i odsečno pruži Danijelu.
<BR>&nbsp;&nbsp;&nbsp;&nbsp;&nbsp;"Objasnite mi ovaj datum: 19. septembar 1966? Šta to treba da znači? Šta izigravate? Pokušavate da me uverite. Terate šegu sa mnom."
<BR>&nbsp;&nbsp;&nbsp;&nbsp;&nbsp;"Šta izigravate?" upita odjek.
<BR>&nbsp;&nbsp;&nbsp;&nbsp;&nbsp;"Šta izigravate?"
<BR>&nbsp;&nbsp;&nbsp;&nbsp;&nbsp;"Šta izigravate?"
<BR>&nbsp;&nbsp;&nbsp;&nbsp;&nbsp;"Šta izigravate, Dijersane. Do đavola, terate šegu sa mnom, 19. septembar 1966!"
<BR>&nbsp;&nbsp;&nbsp;&nbsp;&nbsp;Danijel nesvesno uze listić. Imao je mnogo muke da uperi pogled na tih nekoliko redova za koje je, uostalom, imao utisak da ih zna napamet.
<BR>
<BR>&nbsp;&nbsp;&nbsp;&nbsp;&nbsp;Naši prijatelji, G. Defner i Rober Sartes, obaveštavaju nas da ste slobodni počev od 30. septembra 1966. Oni nam takođe ukazuju da vaše profesionalno iskustvo stečeno u Birou za tehničku dokumentaciju S.E.A.K-a i u Laboratorijama S.E.R.B.A, kao i vaša dvostruka književna i naučna sprema odgovaraju na dovoljan tačan način kvalifikacijama za položaj u Vilmingtonu (Delavar), u sedištu naše zajedničke filijale sa Dipon Di Nemurom...
<BR>
<BR>&nbsp;&nbsp;&nbsp;&nbsp;&nbsp;Budalo! To je dakle vrsta snova koje sebi pružaš... jer, naravno, to tamo ne postoji. Nikad Nerek i Frobašer nisu mogli da ti pišu da bi ti predložili položaj u Americi.
<BR>&nbsp;&nbsp;&nbsp;&nbsp;&nbsp;I oni ti nikad neće pisati. Takve se stvari ne događaju u stvarnom svetu... On pogleda da bi proverio datum - taj datum koji dovodi u zabludu, i neobjašnjiv. Međutim, on iznenađeno pročita: 29-31. jul, Bolnica Garišankar:
<BR>
<BR>&nbsp;&nbsp;&nbsp;&nbsp;&nbsp;Pažnja, Danijele Dijersane! Upali ste u klopku HKH. Mi mislimo da ste u opasnosti. Pokušavaju da vas uvere da se vremenski udes desio 20. juna, da bi na taj način poremetili vaše rasuđivanje i uništili vašu moralnu snagu. Vaš stepen svesti već dramatično opada. Vi se povlačite u nepoverljivost kao što to želi HKH: njima je potrebno da ostanete pasivni... Uskoro ćemo vas osloboditi. Budite mirni. Zasad se trudite da ne zaspite. To je veoma važno. Treba da budete svesni, da bismo mogli dosegnuti do vas. Ne krećite se. Ne pokazujte nikakvo iznenađenje. Pažnja, mi stižemo!
<BR>&nbsp;&nbsp;&nbsp;&nbsp;&nbsp;Vaša nacionalnost nije prepreka, pod uslovom da pristanete da se nastanite u SAD u najmanjem trajanju od pet godina.
<BR>&nbsp;&nbsp;&nbsp;&nbsp;&nbsp;Pažnja, mi stižemo!
<BR>&nbsp;&nbsp;&nbsp;&nbsp;&nbsp;Ako vas naš predlog interesuje, izvolite stupiti u vezv sa g. Distelbartom na gornjoj adresi...
<BR>
<BR>&nbsp;&nbsp;&nbsp;&nbsp;&nbsp;Čudno je to upozorenje Bolnice Garišankar stavljeno u Nerekovo pismo. Danijel se upita da li treba da taj listić hartije vrati Forestijeu koji je besno pazio na njega. Laboratorija Nerek i Frobašer g. Danijelu Dijersanu. Poruka bolnice je nestala. Ostalo je pismo. Bilo mu je toga dosta. Želeo je da spava i da se probudi. To je bilo gotovo isto. To je značilo izaći. Ali, kako izaći iz jednog sna kom nema kraja?
<BR>&nbsp;&nbsp;&nbsp;&nbsp;&nbsp;"To je najgrublji falsifikat koji sam ikad video!" reče Forestije uzimajući ponovo listić hartije.
<BR>&nbsp;&nbsp;&nbsp;&nbsp;&nbsp;Danijel je kroz maglu groznice, pomalo ružičaste, raspoznavao šefa bezbednosti, mladu ženu i njihove pratioce. Peckalo ga je u očima. Njegova slabost je rasla. No ipak, on je pokušavao da se odupre snu; ne toliko zbog poruke i Garišankara, u koju nije verovao, već zato što ga je bilo strah. Kakav je to san izvan sna? Smrt?
<BR>&nbsp;&nbsp;&nbsp;&nbsp;&nbsp;Odjednom se kroz zidove i sa tavanice pojavi horda belih priviđenja sa hirurškim maskama na licu i naoružana ručnim generatorima za mikromaglu. Oni opkoliše Forestijea i njegove saučesnike. To su svakako ljudi poslati iz Bolnice Garišankar. Danijel prepoznade doktora Robera Olzaka koji je, izgleda, predvodio malu grupu, i Laršea, bivšeg inženjera u iznošenom odelu.
<BR>&nbsp;&nbsp;&nbsp;&nbsp;&nbsp;"Dijersane, stari moj Dijersane, spaseni smo", viknu Larše.
<BR>&nbsp;&nbsp;&nbsp;&nbsp;&nbsp;Forestije i njegovi prijatelji nestadoše još u prvim trenucima napada. Mlada žena je pošla za njima. Ili su je oni odveli. Spaseni? Bio bih spasen kad bi to bilo istina, pomisli Danijel. Međutim, to je samo jedan drugi san. Larše ga je muvao u slabine smejući se i stiskajući mu snažno ruku.
<BR>&nbsp;&nbsp;&nbsp;&nbsp;&nbsp;"Kakav doživljaj, stari moj! Osamnaest meseci nezaposlenosti i zatim ovo... U stvari, za mene je bila sreća što nisam našao zaposlenje. Da sam našao nekakvo zaposlenje bio bih neki siromašak..."
<BR>&nbsp;&nbsp;&nbsp;&nbsp;&nbsp;On provuče kroz kosu svoje prste na kojima su nokti bili polomljeni. Kosa mu je padala u sedim i krupnim pramenovima oko neobrijanog lica. Danijel ponovo prestade da sluša. Dva čoveka iz Garišankara ga uzeše za ruke i pomogoše mu da se digne. Uz njihovu podršku on načini nekoliko koraka kroz prečist hodnik, beskrajan i sve širi i širi, i koji se gubio usred neke snežne pustinje... Ti ćeš se vratiti hladnoći! Zatim prestade da gleda, da očekuje, da se nada. Želeo je da se onesvesti, da nestane i da iz svega izađe na bilo koji način.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
