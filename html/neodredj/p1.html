<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Rober Olzak diže se, a dekor njegove sobe poče da živi, slično nekom mirnom nekadašnjem pejzažu. Jedna riđa krava večno je pasla na nekoj zelenoj livadi. Iznad nje pisao je jedan koan zen: posle četiri hiljade dana hoda krava stiže na ivicu svemira, i šta radi? U bolnici svako je imao svoje mišljenje o ovom važnom pitanju, izuzev obolele od jetre i de kartovaca koji su tvrdili da svemir ima kraja. Krava je odlučila da se vrati svojoj kući, mislio je Rob. Ali, četiri hiljade dana čine više od deset godina, a toliko isto treba za povratak...
<BR>&nbsp;&nbsp;&nbsp;&nbsp;&nbsp;On će sigurno umreti na povratnom putovanju. Mi ćemo učiniti kao ona. Čemu putovati? Pa ipak on se spremao na dugo, vrlo dugo putovanje.
<BR>&nbsp;&nbsp;&nbsp;&nbsp;&nbsp;On priđe zidnom panou da bi posmatrao jednu krticu koja izdiže gomilicu smrvljene zemlje. Brežuljčić je mrdao, povećavao se, međutim majušna siva i slepa glava još je odbijala da se pojavi. Krava se okrete i ozbiljno pogleda u doktora Olzaka. Bar u to bi se moglo poverovati. Iluzija je bila savršena. Rad maestralan. Dekor je trebalo da vredi blizu dve hiljade monka.
<BR>&nbsp;&nbsp;&nbsp;&nbsp;&nbsp;On se istušira, prepusti se maseru i berberinu i obuče beli kimono. Bio je spreman. Lagan i malo hladan glas centroforda Mihaela diže se sa TIS-a: "Fordska mreža Bolnice Garišankar. Sad je sedam časova i petnaest minuta. Doktore Olzače. Vaše odbrojavanje unazad počelo je pre trideset minuta. Sve je u redu. Vaš fiziološki dijagram je normalan. Morate odmah progutati dve pilule broj jedan. Odgovorite."
<BR>&nbsp;&nbsp;&nbsp;&nbsp;&nbsp;"Sad je sedam časova i četvrt. Uzimam dve pilule broj jedan. Sve je u redu."
<BR>&nbsp;&nbsp;&nbsp;&nbsp;&nbsp;"Fordska mreža Bolnice Garišankar. Odgovor pribeležen. Želimo vam da uspete."
<BR>&nbsp;&nbsp;&nbsp;&nbsp;&nbsp;Dve male prozračne boce nalazile su se na noćnom stočiću. On pritiskom palca otvori onu koja je kao jedinu oznaku imala šifrovani broj jedan i polako na svoj dlan izruči dve pilule, jarko bele i ljubičastog odsjaja. On ih stavi u usta ali ih ne proguta. Hronolitički preparati obično su apsorbovani ispod jezika. Kasnije bi dobio intravenoznu injekciju pod visokim pritiskom, ali to bi jedva osetio, ne samo zbog tog što je to bilo potpuno bezbolno, već zato što bi on već manje-više bio u hronolizi. Pilule su imale za cilj da pripreme prvu fazu operacije. Njegovo dovođenje u odgovarajuće stanje trajalo je četiri hiljade dana. Ne, od pre osamdeset dana. Već se sedamdeset časova nalazio u potpunoj izolovanosti na trideset metara iznad površine... On se kraće vreme zadrža u toaletu. Od pre četrdeset osam časova nije imao prava na bilo kakvu čvrstu hranu, a od pre dvadeset i četiri časa pio je samo vodu. On se vrati i ispruži se na svom krevetu. Bio je miran. Kao što je Mihael rekao, sve se odvijalo u redu. On je znao da je pod stalnim nadzorom bolničkih fordova (fotoničnih kompjutera). To je bilo pomalo neprijatno, ali je u načelu osiguravalo njegovu bezbednost.
<BR>&nbsp;&nbsp;&nbsp;&nbsp;&nbsp;On stavi ruke ispod glave, pogleda uperenog u tavanicu, što je bio njegov omiljeni položaj za razmišljanje. One dve pilule polako su se topile u njegovim ustima. On usredsredi pažnju na neki grč u želucu i uspe da ga otkloni u roku od nekoliko minuta. Krava na livadi postajala je vazdušasta. Morao je da učini napor da bi se nagnuo nad glavne komandne dirke koje su se nalazile pored kreveta. On ublaži osvetljenje i pozva mrežu.
<BR>&nbsp;&nbsp;&nbsp;&nbsp;&nbsp;"Sedam časova i dvadeset tri", odgovori Mihael. "Vaš dijagram je normalan. Sve je u redu. Odbrojavanje unazad sto dvadeset minuta. Odgovorite."
<BR>&nbsp;&nbsp;&nbsp;&nbsp;&nbsp;"Ovde je doktor Olzak. Sve je u redu."
<BR>&nbsp;&nbsp;&nbsp;&nbsp;&nbsp;Rob je znao da će brzo izgubiti pojam o vremenu. On je bio na svom devetom hronolitičkom putovanju, od kojih su dva poslednja sadržavala tačan zadatak u prošlosti. Na početku bi mu njegovo iskustvo malo pomoglo. Vrlo malo. A još manje u toku putovanja. Svako putovanje u Neodredljivo bilo je nov doživljaj. A spajajući se sa stranom ličnošću, kad bi u tom uspevao - on bi gubio svoju autonomnost sve do većeg dela svojih uspomena. Poneki put su se istraživači Neodređenog vremena vraćali poludeli, pri povratku padali ili do smrti tonuli u stanje prevaziđene kome, kada to ni sami fordovi nisu mogli da objasne. Nije se znalo za uzrok tih udesa. Možda su nesrećnici ostajali 'zarobljenici prošlosti'. Ili su pak išli suviše daleko - na kraj svemira - i kao krava padali od umora na povratnom putu.
<BR>&nbsp;&nbsp;&nbsp;&nbsp;&nbsp;Hronoliza, koju su neki smatrali kao sredstvo za subjektivno produženje ljudskog života, čak kao način za približavanje besmrtnosti, u stvari je dovodila do brze istrošenosti putnika. U Bolnici Garišankar niko nije išao na više od četrnaest putovanja (broj koji je postigao dr Ger Norlan), dok se svetski rekord nalazio negde ispod dvadeset. A počev od izvesnog doba starosti, čovek je postajao nepodoban za zadatke u vremenu, ne zbog fizičke nesposobnosti, već zbog psihološkog zakrčivanja: više se nisu primali 'sažeti' snovi.
<BR>&nbsp;&nbsp;&nbsp;&nbsp;&nbsp;Rober Olzak nije bio suviše uznemiren. Njegovo pripremanje je, kao i uvek, bilo vrlo brižljivo. Sredinom XXI veka, savršenije se vladalo psihološkim tehnikama. To je vredelo koliko je trebalo, a u svakom slučaju stajalo je manje no jedna ekspedicija prema Alfi Kentaura; štaviše, hronolitičke droge u slabim dozama bile su odlična sredstva za umirenje. Činilo se da je uznemirenost bila važna, prirodno, kada je reč o svesti o vremenu. Kad bi ona počela da slabi ili da se remeti, ona je ustupala mesto nekoj vrsti ravnodušnosti, pasivnosti, koju su cenili ljubitelji koji nisu težili da budu dalje od nirvane nižeg sprata. A ta drugorazredna akcija pokazivala se kao korisna, jer putovanje u prošlost i manje-više potpuna integracija sa stranom ličnošću, bivali su užasavajući poduhvati.
<BR>&nbsp;&nbsp;&nbsp;&nbsp;&nbsp;Rob je sa zabavnom radoznalošću ispitivao malu okruglu odaju u kojoj je bio zatvoren već skoro pet dana. Možda je ponovo više nikad neće videti. Ona poče da tone u jednu finu maglu, pomalo ružičastu. Ona je manje ličila na neku ćeliju sektaškog sveštenika Plavog slona, a više na Robovu dečju sobu u Ariziju. Pogled mu se nostalgično i neraspoloženo zadrža na trostrukom ekranu TIS-a (Transmisija -Informacije-Saopštenja) - vezan sa podsetnikom i sa fordskom mrežom - na dirkama komandi i na dekoru sa riđom kravom, vrednom krticom i koan zenom. Sad mu se već žurilo da otputuje. On poče da mrzi tu plodnu livadu i tu blagu i debelu životinju, koja nikad neće otići na kraj sveta. Naravno on bi više voleo more kao u njegovoj sobi Parka Evrope IV kad mu je bilo deset godina. U to doba je priželjkivao da se Prevashodni, jedrenjak sa dva jarbola, koji je plovio po nekom zejtinjavom moru, najzad približi zemlji. Ponajpre nekom od Karipskih ostrva. Isto tako priželjkivao je da se neka druga ličnost pridruži kormilarenju. Ponajbolje neka plava žena, obučena u dugu crvenu haljinu utegnuta struka. Bila ona skriveni putnik, zvanica ili zarobljenica... No, tehničari graditelji uprave Parka sigurno su bili nesposobni da zamisle neku toliko romantičnu situaciju...
<BR>&nbsp;&nbsp;&nbsp;&nbsp;&nbsp;"Brojanje unazad jedan čas trideset minuta", izgovori Mihael udaljenim glasom koji je bio glas Žana Olzaka, glavnog čuvara Parka Evrope IV, sada doktora Olzaka. "Dijagram normalan, stanje nepromenjeno. Odgovorite."
<BR>&nbsp;&nbsp;&nbsp;&nbsp;&nbsp;Sat i po... Rob pokuša da računa. Koliko li je sad časova? Osam, devet časova... Poče da se smeje. U lzolaciji A naravno nije bilo časovnika, i vreme poče da mu izgleda kao neki smešan pronalazak. To je bio dobar znak.
<BR>&nbsp;&nbsp;&nbsp;&nbsp;&nbsp;"Računanje unazad čas i po", promumlja on zevajući. "Sad je u redu i ostavi me na miru!"
<BR>&nbsp;&nbsp;&nbsp;&nbsp;&nbsp;On poče da svlači svoj kimono. Dodir s njim postajao mu je nepodnošljiv. A druga posledica hronolitika bila je želja da bude nag. Ništa da ne bude između moje kože i svemira! Zatim se pojavi želja da bude negde na drugom mestu, da postane nešto drugo: krava ili piratski jedrenjak, neki breg ili neka zvezda, krtica ili žena u crvenoj haljini... On čak više nije ni znao da li mu je centar govorio posredstvom TIS-a ili da li je poruka bila preneta neposredno njegovom mozgu, zahvaljujući tranzistorizovanim elementima usađenim u njegove čeone režnjeve. On je bio neka vrsta kiborga, ali ta je reč dobila neki jeziv prizvuk, kao posledica nekih promašenih pokušaja i više je uopšte nisu upotrebljavali. Postavljanje stalnih elemenata u mozak, čak iz medicinskih potreba, bilo je zabranjeno od većine vlada. Jedva da su bile dopuštene neke pokretne proteze. Hronolitička istraživanja vršena su manje ili više potpuno u zatvorenim prostorijama Autonomnih bolnica. Rukovodioci Aurige gledali su na psihronaute sa veoma posebnim nepoverenjem, mada je lično predsednik Ben Barka bio veliki putnik. A Evropa je kasnila deset godina iza Kinesko-Američke Unije. Uistinu, Bolnica Garišankar, bila je nešto ispred ostalog hrišćansko-muslimanskog Zapada. Rob je trebalo da pokuša da uradi posao isto toliko dobro kao istraživači Republike Kalifornije /Utopija 01/... uvek na vrhu psihološkog i hronolitičnog napretka.
<BR>&nbsp;&nbsp;&nbsp;&nbsp;&nbsp;Osećao je da se izdvaja i taj utisak mu je činio zadovoljstvo koje se ne može izreći. Da, bio je srećan što izlazi. Svet u kom je živeo bez sumnje je bio najmanje mogućno rđav, uzimajući u obzir greške prošlosti. Društvo je sredinom veka zamislilo prihvatljiv kompromis između trpeljivosti i pravde; ono je oslobodilo čoveka od industrijskog ropstva. Sledovanje pirinča i pšenice bilo je isto u Los Anđelesu, Garišankaru i u Kalkuti. Izgledalo je da je budućnost čovečje vrste bila osigurana. Rob je voleo svoj poziv i imao je sreće da ga obavlja u Bolnici Garišankar, u toj tvrđavi smelosti. No, on se ipak dosađivao. Još gore: gušio se. A Bolnica mu je bila draga naročito zbog tog što je bila otvorena Neodredljivom, jednom svemiru gde je sve - možda - bilo mogućno. Između dva zadatka, potajno je mislio na okean Oradak i na kontinent Pertu na Riabi, tajanstvenu oblast za koju su kalifornijski istraživači verovali da su otkrili s one strane Neodređenog vremena. Jednog dana će se, ko to zna, iskrcati u fantastične zemlje...
<BR>&nbsp;&nbsp;&nbsp;&nbsp;&nbsp;Gore, na površini, nisu cenili smisao za bežanje: treba biti lud da bi se poželelo pobeći iz raja! No, možda je čovek najzad zaslužio pravo da gleda malo dalje od nasušnog hleba i plavog neba - ili od onog što je od njih ostalo. Bez obzira na to kako su bili rešeni ekonomski problemi, svako je bio suočen sa strepnjom i smrću. U očekivanju večnosti, jedino unutrašnji čovekov svet pružao je jedini mogućan izlaz.
<BR>&nbsp;&nbsp;&nbsp;&nbsp;&nbsp;"Odbrojavanje unazad pedeset devet minuta", reče centar. "Dijagram normalan. Stanje nepromenjeno."
<BR>&nbsp;&nbsp;&nbsp;&nbsp;&nbsp;Za Roba vreme je postajalo haos. Sve je bilo u redu. Osećao je kako neka besomučna veselost probija kroz njegov zamor. Putovanje... Odlazio je na put, odlazio je! Poslednjim naporom oslobodio se svog kimonoa. Sad je bio nag i osećao živu seksualnu razdraženost. Grč mu iskrivi izraz lica. Pokuša da se seća. Kad nestane vreme... događa se neko krajnje fiziološko popuštanje... Kontrola mozga popušta... to je praznik tela... On pomisli na Elenu koja je trebalo da ga prati. Ne, brkam. Nije trebalo da me prati, da mi pomaže prilikom odlaska i povratka ili tako nešto... Video ju je u susednoj dvorani. To je bio prizor prenet moždano-fordalnim vezama. Elena Lomer je već bila u srednjoj fazi hronolize. Ispružena na jednom ležaju, pružala je desnu ruku doktoru Larisu Nortriženu, koji je sedeo pored nje. Rober Olzak se divio njenom nagom ramenu, njenom vrlo bledom licu ispod talasa crne kose, njenim čvrstim dojkama, njenom ravnom trbuhu, njenim širokim bedrima i tamnoj mrlji koja je obeležavala, kroz providnu tkaninu, stidne malje. On je, pokretom ruke, prijateljski pozdravi. Zatim se vrati u svoju desetu godinu i prenese se u svoju sobu u Ariziju. Jedrenjak Prevashodni najzad se približavao nekoj nepoznatoj obali. Počeše da se razaznaju peščane plaže i kokosove palme. Možda je to Perta na Riabi. Već je toliko godina mali jedrenjak plovio po zidu, pa je bilo pravedno da pristane uz obalu. Zatim se jedna žena obučena u crvenu haljinu na zadnjem mostu pridruži ubogaljenom mornaru. Rob je stajao pored slike da bi bolje pratio prizor. Jedrenjak je istovremeno s ostrvom postajao veći. Rob na plaži primeti jednu džinovsku kornjaču. Jasno je video tu mladu ženu. Bila je lepa kao Ziti, izraza vladalačkog koji je tačno podsećao na kraljicu Famelo u vazdušnoj lopti. Njena suknja koju je vetar naduvao prekri celu sliku. I, odjednom, ona se nađe u sobi, stojeći pored Roba. Manje je ličila na Ziti. Na kraljičinom licu nikada se nije videla ta blagost koja je osvetljavala oči i crte lica nepoznate posetiteljke. Njena plavo riđa kosa bila je vezana u pundu, otkrivajući njeno okruglo lice i njen tanak vrat. Imala je mali prav nos, široka usta, visoke jagodice i ispupčeno čelo. Njena bluza stegnuta oko struka diskretno je pravila uzani otvor u visini grla. Gracioznim pokretom podiže peš svoje suknje od skrletnog satena, otkrivajući list nuge u crnoj čarapi. Levu ruku je držala upola dignutu, pesnicu savijenu u visini srca, a njeni prsti su pokazivali pokret diskretnog prijateljstva. On je dugo udisao njen topli miris izmešanog bibera i limuna. Bio je nag i voleo je da se dama u crvenom takođe svuče: to bi bilo zabavnije nego čas zadovoljstva sa devojkama čija se anatomija znala napamet.
<BR>&nbsp;&nbsp;&nbsp;&nbsp;&nbsp;"Dobar dan, Robe", reče ona. "Zovem se Serelen."
<BR>&nbsp;&nbsp;&nbsp;&nbsp;&nbsp;On se priseti. Serelen je bila jedna od ličnosti sa prozračne lopte, kao kraljica Ziti, Pepen-jabuka, unuka Proksimova, kapetan Geboda i Spar, mačak iz svemira. Serelen - putnik kroz vreme... I ja, odluči on, i ja ću putovati kroz vreme. Vratiću se u doba pirata i dugih haljina... Ona ga uhvati za ruku i podoše, hodajući po pesku, a za njima džinovska kornjača.
<BR>&nbsp;&nbsp;&nbsp;&nbsp;&nbsp;"Kako ti to, Serelena, činiš da bi putovala kroz vreme?" upita Rob.
<BR>&nbsp;&nbsp;&nbsp;&nbsp;&nbsp;"Ja, dragi, imam jednu mašinu za putovanje kroz vreme."
<BR>&nbsp;&nbsp;&nbsp;&nbsp;&nbsp;On joj se ozbiljno divio. Imala je visoke obrve, duge trepavice i dva svetleća oka. Njen pogled je navodio na pomisao o svemiru, na beskraj, na večnost. Ona se zagonetno smešila. Sad je već mirisala na uvelo cveće koje raste ujesen ispod šumskog drveća: pravi miris prošlosti. Neki čovek ih je čekao u senci jedne palme: to je bio ubogaljeni mornar.
<BR>&nbsp;&nbsp;&nbsp;&nbsp;&nbsp;"Evo Renata, mog ljubavnika", reče Serelen Robu.
<BR>&nbsp;&nbsp;&nbsp;&nbsp;&nbsp;Ona sede pored tog čoveka, koji poče da je dugo ljubi u usta, zatim poče da je miluje svojom levom rukom kojoj su nedostajala dva prsta.
<BR>&nbsp;&nbsp;&nbsp;&nbsp;&nbsp;"Odbrojavanje unazad četrdeset minuta", reče centar, materinskim glasom. To je bio Serelenin glas. "Hronoliza je malo ubrzana. Čujete li me, doktore Olzače?"
<BR>&nbsp;&nbsp;&nbsp;&nbsp;&nbsp;"Čujete li me, doktore Olzače?" ponovi Rob ne shvatajući.
<BR>&nbsp;&nbsp;&nbsp;&nbsp;&nbsp;"Hronoliza je malo ubrzana."
<BR>&nbsp;&nbsp;&nbsp;&nbsp;&nbsp;"Hronoliza je malo ubrzana..."
<BR>&nbsp;&nbsp;&nbsp;&nbsp;&nbsp;"Mislite hladnokrvno."
<BR>&nbsp;&nbsp;&nbsp;&nbsp;&nbsp;"Mislite hladnokrvno..."
<BR>&nbsp;&nbsp;&nbsp;&nbsp;&nbsp;"Čujete li me, doktore Olzače?"
<BR>&nbsp;&nbsp;&nbsp;&nbsp;&nbsp;"Aha, u redu je. Mihaele, ostavi me na miru."
<BR>&nbsp;&nbsp;&nbsp;&nbsp;&nbsp;"Doktore Olzače, vaš ulazak u hronolizu je pomalo prebrz. Jeste li me razumeli?"
<BR>&nbsp;&nbsp;&nbsp;&nbsp;&nbsp;"Pomalo prebrz... Pomalo prebrz... Pomalo prebrz!"
<BR>&nbsp;&nbsp;&nbsp;&nbsp;&nbsp;"Mislite hladnokrvno."
<BR>&nbsp;&nbsp;&nbsp;&nbsp;&nbsp;"Hladnokrvno..."
<BR>&nbsp;&nbsp;&nbsp;&nbsp;&nbsp;...Bilo mu je deset godina, u Parku Evrope bio je Božić. Svake godine u oblasnoj upravi od koje je zavisio njegov otac, priređivana je svečanost za decu osoblja. Svi su hteli da imaju svoj deo snega i još malo više no svoj deo. Meteorološke službe bile su prenatrpane zahtevima. U ravnici nekoliko malih upola istopljenih pahuljica, provlačilo se ispod sivog neba, ali kakva je radost bila za decu kad ih je lezobus iskrcao u Nefonu. Beli pokrivač je dosezao do ispod kolena, leden vetar šibao vas je po licu i po rukama. Skijaši su klizili niz padine ostavljajući za sobom beskrajne obojene spirale...
<BR>&nbsp;&nbsp;&nbsp;&nbsp;&nbsp;Zgrade oblasne uprave dizale su se između borova, a drvene planinske kućice okruživale su ih sa svih strana. Deca su skakala u saonice koje su vukli psi. Svi su se smejali, svi su pevali: -Jadni mornaru - Ti koji odlaziš na krajnji jug - Lovče na zamišljene snove - Ne bojiš li se srdžbe - kraljeva, dobrih ljudi, kapetana? -
<BR>&nbsp;&nbsp;&nbsp;&nbsp;&nbsp;Sneg je padao tako kao da nikad neće prestati da pada. Na nebu se vrteo debeli meteorološki lezo. Zatim su deca jurišala u veliku osvetljenu dvoranu u kojoj kao da su pravi borovi u šumi bili usađeni u tle pokriveno očvrslim snegom. Iznad borova lebdeli su holobaloni puni slika poput onih koje su promicale vazduhom i koji su slušani pomoću jedne specijalne antene. Međutim, oni su bili sasvim blizu. Gotovo da su se mogla dodirnuti lica koja su se unutra kretala. Čika Tib, kraljica Ziti, kapetan Gejbada, Mačor Spar i mnogo drugih.
<BR>&nbsp;&nbsp;&nbsp;&nbsp;&nbsp;Na borovima visili su neuhvatljivi lukovi kroz koje su tekli potoci svetlosti, zatim svi pokloni za decu, igračke, kolači, voće, slatkiši, zatim korisni predmeti kao što su fostovi, ili neki naročiti kolači i naravno životinje priučene da kupe kućno smeće kao što su miševi sa antenama sa planete Berg - planete iz uobrazilje. I takođe, mnoštvo divnih raznobojnih loptica koje su letele dvoranom. One mora biti da su sa državale neki veoma laki plin ili nešto slično. Posle poslednjih godina Industrijske imperije Lezo, umelo se već stvarati bestežinsko polje. Čim bi se pokušalo da se uhvate, loptice su naglo izmicale. Pokatkad, najviša deca uspevala su da, iznad glava ostale dece, uhvate neku od njih, dok oni mali rastom nisu imali nikakvih izgleda, jer se suviše ljudi guralo u tom mravinjaku od dvorane.
<BR>&nbsp;&nbsp;&nbsp;&nbsp;&nbsp;Rob iznenada opazi kako jedna plava lopta pade na sneg i on kleknu da je uhvati. Imala je pukotinu u vidu zvezde i nije mogla više da lebdi, ali je još bila veoma lepa. Plave su bile najlepše. Dok se divio svom blagu, nije spazio šaku koja mu je ote. Lopta pade i bi izgažena. Rob kleče četvoronoške, samo da mu uzalud zgnječe prste. Diže se očajan. Želeo je više od svega na svetu da ima jednu od tih stvari. Sigurno bi mu dali jednu, da se usudi da je traži: to je bilo jednostavno. Međutim, on nije hteo da prizna tu dečačku želju, te se zatvori u plašljivo ćutanje. Mislio je da im nikad neće oprostiti. Strasno je želeo da ode vrlo daleko... More, beli pesak, palme i neka pomalo luckasta kraba koja je pokatkad puzala uz drvo da bi odsekla jedan orah. Da li na toj ili na nekoj drugoj planeti ima kraba koje pužu uz drveće? Rob je od sveg srca želeo da to postoji. Inače, ne bi vredelo živeti.
<BR>&nbsp;&nbsp;&nbsp;&nbsp;&nbsp;"Mislite hladnokrvno."
<BR>&nbsp;&nbsp;&nbsp;&nbsp;&nbsp;"Mihaele..."
<BR>&nbsp;&nbsp;&nbsp;&nbsp;&nbsp;"Odbrojavanje unazad trideset osam minuta. Hronoliza neznatno ubrzana. Čujete li me, doktore Olzače?"
<BR>&nbsp;&nbsp;&nbsp;&nbsp;&nbsp;"Mihaele, ostavi me, molim te, na miru. Ali šta je sa Elenom?"
<BR>&nbsp;&nbsp;&nbsp;&nbsp;&nbsp;"Robe."
<BR>&nbsp;&nbsp;&nbsp;&nbsp;&nbsp;"Kako si?"
<BR>&nbsp;&nbsp;&nbsp;&nbsp;&nbsp;"Dosađujem se pomalo. Ako hoćeš u šetnju stazom, ja ću ostati kod kuće."
<BR>&nbsp;&nbsp;&nbsp;&nbsp;&nbsp;"Ti znaš da je tvoja uloga veoma važna."
<BR>&nbsp;&nbsp;&nbsp;&nbsp;&nbsp;"Da... A ti, kako si?"
<BR>&nbsp;&nbsp;&nbsp;&nbsp;&nbsp;"Brzi hrono, kao i obično. Uvek ranije na sastancima..."
<BR>&nbsp;&nbsp;&nbsp;&nbsp;&nbsp;"Nemoj."
<BR>&nbsp;&nbsp;&nbsp;&nbsp;&nbsp;"Potrebna mi je hladnoća."
<BR>&nbsp;&nbsp;&nbsp;&nbsp;&nbsp;Obuze ga osećanje smeha, pojačano moždano-fordalnim kompleksom: to je bilo neko uzletanje golubova, zatim pojačani galop kentaura i jedan orgazam usamljene device.
<BR>&nbsp;&nbsp;&nbsp;&nbsp;&nbsp;"Ja nisam frigidna, doktore Olzače."
<BR>&nbsp;&nbsp;&nbsp;&nbsp;&nbsp;"Ali ti toliko dobro zračiš hladnoćom, doktore Lomere."
<BR>&nbsp;&nbsp;&nbsp;&nbsp;&nbsp;"Pripremi se, mali: biće zlo."
<BR>&nbsp;&nbsp;&nbsp;&nbsp;&nbsp;"Znam. Kad ti kažeš da je život ružan, dobije čovek želju da puca u sebe."
<BR>&nbsp;&nbsp;&nbsp;&nbsp;&nbsp;"Kako hoćeš!"
<BR>&nbsp;&nbsp;&nbsp;&nbsp;&nbsp;Rob se namršti, prekinuvši dah, zbog nekog prostranog i bezobličnog bola. Ličilo je to na neko očajanje koje ga je poneki put usred noći obuzimalo, kad je mislio na svoj promašeni život - jer svaki život je uvek promašen: na starost i smrt. Ali u gorem obliku, hiljadu puta gorem. To je bila neposredna blizina smrti, ledeno prisustvo ništavila. Neka čudovišna tuga plavila je njegove živce, davila ga. Suze, koje je zadržavao već deset godina, naglo mu navreše, grlo mu se steže, a srce kao da su mu mengele stegle. Iz njegove svesti nestadoše boje. Sad je video samo neko prljavo, beskrajno sivilo: kišu nad morem, maglu ispod breza. Pitao se kako su ljudi već hiljadama godina mogli da zaborave na svoju skoru smrt, da bi se brinuli kako će opstati. Tu nije bilo nade. Uostalom, trebalo je ubiti nadu. Dolaziš iz hladnoće i vratićeš se u hladnoću. Grč mu steže želudac, srce, trbuh. Osećao je da će početi da urla kao usamljeni vuk koji na snegu crkava od gladi. No, to odjednom prestade, isto tako naglo kao što je i došlo. Hvala, doktore Lomere.
<BR>&nbsp;&nbsp;&nbsp;&nbsp;&nbsp;"Odbrojavanje unazad trideset šest minuta", reče centar.
<BR>&nbsp;&nbsp;&nbsp;&nbsp;&nbsp;"Hronoliza naglo usporena. Sve je u redu. Predsednik Ben Barka želi vam prijatan boravak u 1996... Čujete li me, doktore Olzače? Predsednik Ben Barka..."
<BR>&nbsp;&nbsp;&nbsp;&nbsp;&nbsp;"Reci predsedniku Ben Barki da mu želim da od gladi umre na snegu... ili od žedi u pustinji... sam, kao neko pseto!"
<BR>&nbsp;&nbsp;&nbsp;&nbsp;&nbsp;"Čovek je uvek sam - da bi živeo i da bi umro. Vaša poruka biće preneta."
<BR>&nbsp;&nbsp;&nbsp;&nbsp;&nbsp;"Onda, kako je?"
<BR>&nbsp;&nbsp;&nbsp;&nbsp;&nbsp;"Draga, želim ti da se ugušiš u..."
<BR>&nbsp;&nbsp;&nbsp;&nbsp;&nbsp;"Umiri se, gotovo je."
<BR>&nbsp;&nbsp;&nbsp;&nbsp;&nbsp;"...u velikom broju zubaca testere tog dijagrama."
<BR>&nbsp;&nbsp;&nbsp;&nbsp;&nbsp;"Doktor Olzak nije ovlašćen da zna..."
<BR>&nbsp;&nbsp;&nbsp;&nbsp;&nbsp;"Datum 1966. za ovu priliku su izabrali fordovi."
<BR>&nbsp;&nbsp;&nbsp;&nbsp;&nbsp;"Uglavnom, sve se ipak dobro odvija."
<BR>&nbsp;&nbsp;&nbsp;&nbsp;&nbsp;"Olzak i Lomer znaju i za druge muke, doktore Karsone."
<BR>&nbsp;&nbsp;&nbsp;&nbsp;&nbsp;"...Ben Barka zna o čemu govori."
<BR>&nbsp;&nbsp;&nbsp;&nbsp;&nbsp;"Doktore Olzače", reče centar, "vaš dijagram je sad normalan. Čujete li me?"
<BR>&nbsp;&nbsp;&nbsp;&nbsp;&nbsp;"Čujem te, Mihaele."
<BR>&nbsp;&nbsp;&nbsp;&nbsp;&nbsp;"Tačno kroz trideset minuta ući ćete u duboku hronolizu. Pošto je vaše glavno odredište razdoblje 1950-1975, mi smo u 1966. uspeli da izdvojimo jednu vezu koja odgovara vašim glavnim posebnostima. To je jedan muškarac. Njegov maternji jezik je francuski, ali on takođe zna i nemački. On je skoro vaših godina. lma srednje naučno obrazovanje i radi u jednoj laboratoriji u Parizu. Zove se Danijel Dijersan. Čujete li me, doktore Olzače?"
<BR>&nbsp;&nbsp;&nbsp;&nbsp;&nbsp;"Podseti me šta treba da radim u 1966."
<BR>&nbsp;&nbsp;&nbsp;&nbsp;&nbsp;"Prekasno je da vam se uliju u pamćenje glavne poruke. Radićete najbolje što možete, kao i obično."
<BR>&nbsp;&nbsp;&nbsp;&nbsp;&nbsp;"Imam utisak kao da se iskrcavam sa planete Berg."
<BR>&nbsp;&nbsp;&nbsp;&nbsp;&nbsp;"Da li se osećate kao malo izgubljen? To je normalno. U dubokoj hronolizi sve vaše uspomene nestaće. Vi ćete iščeznuti pred ličnošću vaše veze. Potrebno je da postanete Danijel Dijersan, pa makar to bilo na nekoliko trenutaka. Da bismo vam pomogli, evo šta vam predlažemo... Danijel Dijersan bio je žrtva jednog udesa - ili nekog zločinačkog pokušaja. On je takođe verovatno drogiran, što nam je pomoglo da uspostavimo hronolitičku vezu s njim, no mi ne znamo ni kakva je vrsta droge, niti okolnosti pod kojima ju je uzimao. Možda su mu je njegovi napadači - ako je reč o napadu - ubrizgali. Mi to ne znamo. Vi ćete pokušati da otkrijete šta se dogodilo. Biće teško, u to ne sumnjajte. lstraga u Neodredljivom nikad nije laka."
<BR>&nbsp;&nbsp;&nbsp;&nbsp;&nbsp;"Ti, Mihaele, hoćeš da od mene napraviš neku vrstu pajkana. Privremenog agenta ili tako nešto? Jesi li siguran da ne gledaš previše u dno čaše?"
<BR>&nbsp;&nbsp;&nbsp;&nbsp;&nbsp;"Molim vas, doktore Olzače, ovo je vrlo ozbiljna stvar. I ja sam primoran da brzo nastupam. Vi ste trenutno u stepenastoj zoni, pre no što ćete ući u duboku hronolizu. Kroz nekoliko minuta više me nećete razumeti... Vaša istraga će biti Arijadnin konac koji će vas voditi u Neodređeno vreme. Vi ćete se manje-više svesno prisetiti da se morate potruditi da otkrijete šta vam se dogodilo. Možda će vam istina izmaći, ali vi ćete mnogo naučiti o eposi koju ćete osetiti, o svetu Danijela Dijersana, o životu, o mislima, o običajima iz 1966. A ako dospete do istine, to će biti tačan rezultat koji će vaš poduhvat staviti u svetske razmere - staviće ga u sasvim prvi red. To je milost koju vam žele fordovi Garišankara.
<BR>&nbsp;&nbsp;&nbsp;&nbsp;&nbsp;Sad, prisetite se. Možda su pokušali da ubiju Danijela Dijersana. Da vas ubiju. Samo ako to nije običan udes... ili pokušaj samoubistva. Vi ćete pokušati da saznate istinu. Ne zaboravljajte..."
<BR>&nbsp;&nbsp;&nbsp;&nbsp;&nbsp;"...hteli da me ubiju, barabe! Ali ja sam živ, ja sam... Elena!"
<BR>&nbsp;&nbsp;&nbsp;&nbsp;&nbsp;"Ja ću bilo kako uvek biti pored tebe, Robe. Srećan ti put."
<BR>&nbsp;&nbsp;&nbsp;&nbsp;&nbsp;"Nije udes. Barabe su me..."
<BR>&nbsp;&nbsp;&nbsp;&nbsp;&nbsp;"Odbrojavanje unazad dvadeset sedam minuta. Čujete li me, doktore Olzače?"
<BR>&nbsp;&nbsp;&nbsp;&nbsp;&nbsp;"Ubice HKH-a..."
<BR>&nbsp;&nbsp;&nbsp;&nbsp;&nbsp;"Odbrojavanje unazad..."
<BR>&nbsp;&nbsp;&nbsp;&nbsp;&nbsp;"Ja sam na autoputu. Idi do đavola, đubre!"
<BR>&nbsp;&nbsp;&nbsp;&nbsp;&nbsp;"...ušao u duboku hronolizu u dvadeset šest minuta i petnaest sekundi. Dijagram normalan."
<BR>&nbsp;&nbsp;&nbsp;&nbsp;&nbsp;"Dobrodošli u Pertu na Riabi!"
<BR>&nbsp;&nbsp;&nbsp;&nbsp;&nbsp;"Bolje je da odmah znaš: moj raj je nastanjen siromašcima i kurvama!"
<BR>&nbsp;&nbsp;&nbsp;&nbsp;&nbsp;"Čovek se vrti ukrug."
<BR>&nbsp;&nbsp;&nbsp;&nbsp;&nbsp;"Čekamo vas, Dijersane."
<BR>&nbsp;&nbsp;&nbsp;&nbsp;&nbsp;"lmate li vašu ličnu kartu?"
<BR>&nbsp;&nbsp;&nbsp;&nbsp;&nbsp;"Hteo bih da budem s tobom, dragi moj Renato, na žalu od divnog beloga peska, veoma plavoga okeana. Ja te volim."
<BR>&nbsp;&nbsp;&nbsp;&nbsp;&nbsp;"Opustite se, zažmurite, spavajte!"
<BR>&nbsp;&nbsp;&nbsp;&nbsp;&nbsp;"Ali kad sam doživeo udes."
<BR>&nbsp;&nbsp;&nbsp;&nbsp;&nbsp;"Jesi li u to siguran?"
<BR>&nbsp;&nbsp;&nbsp;&nbsp;&nbsp;"Pa i nisam, ali mislim kao da me je šok bacio u hronolizu."
<BR>&nbsp;&nbsp;&nbsp;&nbsp;&nbsp;"Tebe su u stanje hronolize stavili fordovi Garišankara."
<BR>&nbsp;&nbsp;&nbsp;&nbsp;&nbsp;"Godine 1966. nije bilo hronolitičara."
<BR>&nbsp;&nbsp;&nbsp;&nbsp;&nbsp;"HKH postoji i mi ćemo vam to dokazati."
<BR>&nbsp;&nbsp;&nbsp;&nbsp;&nbsp;"Dijersan je mrtav. Osećam to. Znam to. Nešto se dogodilo u trenutku povratka. Udes. Još jedan."
<BR>&nbsp;&nbsp;&nbsp;&nbsp;&nbsp;"Renato! Prvi put u istoriji čovečanstva uspostavljena je veza između dva neizrecivo udaljena sveta..."
<BR>&nbsp;&nbsp;&nbsp;&nbsp;&nbsp;"Dobar dan, doktore, zar ne da bekstvo nije rešenje? Dosta sam vas gledao, prljavi pajkane! HKH postoji i mi ćemo vam to dokazati. Bolje dođi da prođemo ovuda, sačuvaću ti jednu mrku vreću... moram da telefoniram. To je pravilo, ali ja sam na autoputu, ali ja sam, prljavi pajkane, na autoputu s kog se dolazi iz budućnosti. Pretpostavljam da sam išao suviše brzo. Renato Rizi, znaj, ovo ti je poslednja šansa!"
<BR>
<BR>&nbsp;&nbsp;&nbsp;&nbsp;&nbsp;"Odbrojavanje unazad deset sekundi..."
<BR>&nbsp;&nbsp;&nbsp;&nbsp;&nbsp;Poruka koju pokušavam da vam uputim, u stvari vam stiže na mnogo složeniji način i može biti iskrivljena za vreme prenosa. Ja nisam taj kakvim me vidite...
<BR>&nbsp;&nbsp;&nbsp;&nbsp;&nbsp;"Devet..."
<BR>&nbsp;&nbsp;&nbsp;&nbsp;&nbsp;Doktore Olzače, očekuje vas jedno bolno iznenađenje u Garišankaru, pokušava da stigne do mora gonga i cimbala. Nemogućno je verovati da će se uistinu desiti nešto ako budem dao...
<BR>&nbsp;&nbsp;&nbsp;&nbsp;&nbsp;"Osam..."
<BR>&nbsp;&nbsp;&nbsp;&nbsp;&nbsp;...mali okret volana nadesno prema drveću smrskavaš se o drvo ubijen si budiš se na putu okret volana smrskavaš se o drvo ti si...
<BR>&nbsp;&nbsp;&nbsp;&nbsp;&nbsp;"Sedam..."
<BR>&nbsp;&nbsp;&nbsp;&nbsp;&nbsp;ubijen budiš se na putu. Naglim okretom volana prema drveću i ti si jadnik koji ne pripada istoriji HKH. Baš me briga za nauku ubrizgavanja one stvari. Stari, više ništa.
<BR>&nbsp;&nbsp;&nbsp;&nbsp;&nbsp;"Šest..."
<BR>&nbsp;&nbsp;&nbsp;&nbsp;&nbsp;stvarno je u opasnosti fašistička industrijska imperija. Možete doći kod Monike Gersten Forestije. Gubi se, đubre, dosta si video, dosta si video Renata mornara i inženjera u iznošenom odelu, onu odvratnu ubogaljenu ruku, ti si
<BR>&nbsp;&nbsp;&nbsp;&nbsp;&nbsp;"Pet..."
<BR>&nbsp;&nbsp;&nbsp;&nbsp;&nbsp;Renato, moja jedina ljubavi iz Garišankara koja doživljava rđave trenutke u hronolitičnom svemiru koji je napravio onaj pakosnik Dijersan, mornar ubogaljene ruke, najgrublja patvorina koju sam ikad video...
<BR>&nbsp;&nbsp;&nbsp;&nbsp;&nbsp;"Četiri..."
<BR>&nbsp;&nbsp;&nbsp;&nbsp;&nbsp;mesec maj 1998. završen u zbrci i zbrka u neodređenom vremenu nastaje odmah osamnaest meseci nezaposlenosti moje žene koja je tvoja bedna njuška, ubio sam se zbog -
<BR>&nbsp;&nbsp;&nbsp;&nbsp;&nbsp;"Tri..."
<BR>&nbsp;&nbsp;&nbsp;&nbsp;&nbsp;ne da spava posle opasne injekcije, ne na istom planu stvarnosti koju ta plava školjka gleda ako vas glavni lekar traži na karti HKH gazda moj stari telefon iz Garišankara.
<BR>&nbsp;&nbsp;&nbsp;&nbsp;&nbsp;"Dva..."
<BR>&nbsp;&nbsp;&nbsp;&nbsp;&nbsp;Ja sam Monika Bolnica Garišankar samo što se ne razvali fordovi ne bi mogli HKH; to će ti zatvoriti oči ti dole čuješ kućnog pajkana; kuća; laboratorija; subjektivna večnost.
<BR>&nbsp;&nbsp;&nbsp;&nbsp;&nbsp;"Jedan..."
<BR>&nbsp;&nbsp;&nbsp;&nbsp;&nbsp;doktor Lomer nikad nema Renata podseti me koji su oni svetovi kojima potpuno gospodari Elena; odbijam da vas HKH potcenjujem; nećete nam umaći i vi i Garišankar ste pritešnjeni želim vam dug život u mebsitalu okeana Oradaka
<BR>&nbsp;&nbsp;&nbsp;&nbsp;&nbsp;"Nula!"
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
