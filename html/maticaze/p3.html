<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. DINASTIJA
<P>&nbsp;&nbsp;&nbsp;&nbsp;&nbsp;Malkolm Mekenzi bio je pravi čovek u pravom vremenu. I drugi su pre njega upravljali pohlepne poglede prema Titanu, ali on je bio prvi koji je razradio sve inženjerijske pojedinosti i postavio temelje celom sistemu orbitalnih crpki, kompresora, i jeftinih, prostranih tankera koji su uz minimalne gubitke transportovali vodonik sporom vožnjom u pravcu Sunca.
<BR>&nbsp;&nbsp;&nbsp;&nbsp;&nbsp;U to vreme, tokom osamdesetih godina 22. veka, Malkolm je bio mladi i nadareni aerosvemirski projektant pri Port Lavelu, koji se upinjao da konstruiše avion kadar da prevozi koristan teret u retkoj atmosferi Marsa. Tih dana se još zvao Malkolm Mekenzi, pošto je do omaške kompjutera, koja mu je neopozivo promenila prezime samo za jedno slovo, došlo tek pošto je emigrirao na Titan. Nakon što se pet godina uzalud upinjao da ispravi grešku, Malkolm se konačno pomirio sa neumitnošću. Bila je to jedna od retkih borbi u kojima su Mekenzijevi priznali poraz, premda su bili prilično ponosni na svoje jedinstveno ime.
<BR>&nbsp;&nbsp;&nbsp;&nbsp;&nbsp;Kada je završio proračune i proveo dovoljan broj časova uz kompjuter za projektovanje da bi izradio divan svežanj skica, mladi Malkom se zaputio u Biro za planiranje marsovskog Nadleštva za transport. Nije očekivao ozbiljnije zamerke, pošto je znao da se njegovim činjenicama i logici nema šta zemeriti.
<BR>&nbsp;&nbsp;&nbsp;&nbsp;&nbsp;Ogroman svemirski brod na fusioni pogon mogao je da utroši po deset hiljada tone vodonika na jednom letu, najvećim delom kao nedelatnu radnu tečnost. Devedeset devet procenata ove količine nije uzimalo nikakvog udela u nuklearnoj reakciji, već je nizmenjeno bivalo izbačeno iz mlaznjaka, što se odražavalo u vidu dodatnih kilometara u sekundi, povećavajući momenat brodu koji se kretao među planetama.
<BR>&nbsp;&nbsp;&nbsp;&nbsp;&nbsp;Na Zemlji je vodonika bilo u izobilju, i to lako dostupnog u okeanima; ali troškovi podizanja megatona u orbitu svake godine bili su ogromni. Što se ostalih nastanjenih svetova tiče - Marsa, Merkura, Ganimeda i Meseca - od njih nije bilo velike vajde. Oni nisu imali nikakav suvišak vodonika.
<BR>&nbsp;&nbsp;&nbsp;&nbsp;&nbsp;Razume se, Jupiter i ostali Gasni Džinovi raspolagali su neograničenim količinama ovog vitalnog elementa, ali njihova gravitaciona polja čuvala su ga znatno pomnije nego sve večno budne aždaje koje su bdile nad nekim mitskim riznicama Bogova. U čitavom Sunčevom sistemu, Titan je predstavljao jedino mesto gde je Priroda pristala na paradoks niske sile teže u kombinaciji sa atmosferom zavidno bogatom vodonikom i njegovim jedinjenjima.
<BR>&nbsp;&nbsp;&nbsp;&nbsp;&nbsp;Malkolm je bio u pravu kada je pretpostavio da mu niko neće staviti nikakvu primedbu na proračune, niti da će poreći izvodljivost celog projekta, ali zato je jedan dobrodušan viši službenik uzeo na sebe da mladom Mekenziju održi predavanje o političkim i ekonomskim činjenicama života. Zapanjujuće brzo je stekao uvid u krivulje rasta, predstojeći pad cena, međuplanetne dugove, stopu opadanja vrednosti i tehnološko zastarevanje, shvativši pri tom po prvi put zašto u temelju solara ne stoji zlato, već kilovat-časovi.
<BR>&nbsp;&nbsp;&nbsp;&nbsp;&nbsp;"Posredi je stari problem", objasni mu strpljivo učitelj. "U stvari, on seže sve do samih začetaka astronautike, još u dvadesetom stoleću. Nismo mogli da imamo trgovačke svemirske letove sve dok nije bilo naprednih vanzemaljskih kolonija - a ovih kolonija nije moglo biti sve dok nismo dobili trgovački svemirski transport. U ovom začaranom krugu stopa rasta je veoma spora sve dok se ne dođe do uzletišta. A onda, najednom, krivulje prosto suknu uvis i odmah ste do guše u poslovima...
<BR>&nbsp;&nbsp;&nbsp;&nbsp;&nbsp;Možda je isti slučaj sa vašim planom za eksploataciju goriva sa Titana... ali, imate li bilo kakvu predstavu o tome koliko bi iznosila neophodna početna ulaganja? Jedino bi Svetska banka mogla da stoji iza jednog takvog poduhvata..."
<BR>&nbsp;&nbsp;&nbsp;&nbsp;&nbsp;"A šta je sa Selenskom bankom. Zar ona nije poznata po tome što je spremna na riskantnije korake?"
<BR>&nbsp;&nbsp;&nbsp;&nbsp;&nbsp;"Ne smete verovati u sve što ste pročitali o Gnomima Aristarha; i oni su oprezni kao i svi drugi. Moraju to da budu; bankari na Zemlji još i mogu sebi da dozvole neku rđavu investiciju..."
<BR>&nbsp;&nbsp;&nbsp;&nbsp;&nbsp;Pa ipak, bila je to baš Selenska banka koja je, tri godine kasnije, uložila pet megasola u početno istraživanje izvodljivosti celog projekta. Zatim se za stvar zainteresovao najpre Merkur, a onda, konačno, i Mars. U to vreme razume se, Malkolm više nije bio aerosvemirski inženjer. Njegovo napredovanje išlo je - možda ne baš tim redom - od finansijskog stručnjaka, preko savetnika za odnose sa javnošću i rukovodioca medija, do lukavog političara. Kroz samo dvadeset godina, što je u ovim stvarima bio neverovatno kratak vremenski raspon, prvi brodski tovar vodonika krenuo je sa Titana put Sunca.
<BR>&nbsp;&nbsp;&nbsp;&nbsp;&nbsp;Malkolmov poduhvat bio je izuzetan i u potonjim vremenima podrobno dokumentovan u desetinama učenih studija, od kojih su mu sve odavale poštovanje, premda neke nisu bile baš najlaskavije. Ono što ga je učinilo osobito značajnim - čak jedinstvenim - bio je način na koji je svoju teško stečenu stručnost na polju tehnologije zamenio ništa manjom vičnošću u upravljanju. Ovaj proces bio je tako neosetan da niko nije shvatio šta se, ustvari, događa. Malkolm nije bio prvi inženjer koji je postao šef države; ali je zato bio prvi, preko volje su isticali kritičari, koji je osnovao dinastiju. Osim toga, učinio je to savladavši teškoće pred kojima bi mnogi drugi ustuknuli.
<BR>&nbsp;&nbsp;&nbsp;&nbsp;&nbsp;Kada je napunio četrdeset četvrtu godinu, 2195, oženio se sa Elen Kilner, koja je nedavno pre toga emigrirala sa Zemlje. Njihova kćer Anitra bila je prvo dete koje je rođeno u maloj graničnoj zajednici Oaze, u to vreme jedinoj stalnoj bazi na Titanu; tek nekoliko godina kasnije, predani roditelji su shvatili kako se priroda okrutno poigrala sa njima.
<BR>&nbsp;&nbsp;&nbsp;&nbsp;&nbsp;Još kao beba, Anitra je bila veoma lepa, što je dalo osnovu za nagađanje da će, kada bude porasla, biti sasvim razmažena. Nema potrebe posebno isticati da tada još nije bilo dečjih psihologa na Titanu; i tako, niko nije primetio da je devojčica odveć slatka, odveć valjana - i odveć ćutljiva. Tek kada je mala napunila četiri godine, Malkolm i Elen su se konačno pomirili sa činjenicom da Anitra nikada neće biti sposobna da govori; Ijupka Ijuštura koju su njihova tela uobličila, bila je lišena duše.
<BR>&nbsp;&nbsp;&nbsp;&nbsp;&nbsp;Greška je bila do Malkolmovih gena, a ne do Eleninih. Nekom prilikom, tokom čestih letova između Marsa i Zemlje, jedan od zalutalih fotona, koji je hrlio kroz svemir još od kosmičkog osvita, srušio mu je sve nade u budućnost. Šteta koju mu je naneo nije se mogla popraviti, kako je Malkolm ustanovio pošto je konsultovao najbolje genetske hirurge na četiri sveta. Bilo je nečeg jezovitog u samoj pomisli da su sa Anitrom još imali sreće; ishod je mogao da bude znatno, znatno gori...
<BR>&nbsp;&nbsp;&nbsp;&nbsp;&nbsp;Na istovremenu tugu i olakšanje celog malog sveta, Anitra je umrla pre no što je napunila šest godina, a sa njom je skončao i brak Mekenzijevih, u neurozi, žalosti i međusobnim optuživanjima. Elen je potražila utehu u radu, a Malkolm je otišao u svoju poslednju posetu Zemlji. Bio je odsutan gotovo dve godine i tokom tog razdoblja stekao je mnogo.
<BR>&nbsp;&nbsp;&nbsp;&nbsp;&nbsp;Konsolidovao je svoj politički položaj i postavio je temelje ekonomskom razvoju Titana za narednih pola stoleća. Takođe je dobio sina kome se posvetio svim srcem.
<BR>&nbsp;&nbsp;&nbsp;&nbsp;&nbsp;Klonovanje Ijudi - stvaranje istovetne kopije neke osobe iz bilo koje ćelije njenog tela sa izuzetkom polnih ćelija - ostvareno je u praksi još početkom dvadeset prvog veka. No, čak i kada se tehnologija ovog postupka usavršila, on ipak nikada nije postao široko rasprostranjen, delimično zbog etičkih prepreka, a delom i zbog toga što je bilo svega nekoliko okolnosti koje su opravdavale klonovanje.
<BR>&nbsp;&nbsp;&nbsp;&nbsp;&nbsp;Malkolm nije bio imućan - već dobrih sto godina nije bilo velikih pojedinačnih bogataša - ali zato nije bio ni siromašan. Pribegao je umesnoj kombinaciji novca, laskanja i nekih još tananijih pritisaka da bi ostvario svoj naum. Kada se vratio na Titan, doneo je sa sobom bebu koja je predstavljala njegovog identičnog blizanca - samo mlađeg za pola stoleća.
<BR>&nbsp;&nbsp;&nbsp;&nbsp;&nbsp;Kada je Kolin odrastao, nikako se nije mogao razlikovati od svog klon-oca u odgovarajućem uzrastu. Fizički, on je bio tačan duplikat u svakom pogledu. Ali Malkolm nije imao narcisoidne sklonosti i nije ga zanimalo da stvori potpunu indigo-kopiju samog sebe; bio mu je potreban kako ortak, tako i naslednik. I tako je Kolinov program obrazovanja bio usredređen na slaba mesta Malkolmovog; iako je stekao valjanu osnovu iz naučnih disciplina, specijalizovao se na polju istorije, prava i ekonomije. Ovo usmerenje uslovilo je da Kolin bude upravljač-inženjer, nasuprot Malkolmu koji je bio inženjer-upravljač. Još kao dvadesetogodišnji mladić, istupao je kao očev zastupnik gde god je to bilo zakonski odobreno, a ponekad i tamo gde nije bilo. Skupa, dvojica Mekenzijevih predstavljala su nepobediv tandem, a jedna od omiljenih dokolica Titanjana bili su pokušaji da razgraniče tanane različitosti između njihovih psihologija.
<BR>&nbsp;&nbsp;&nbsp;&nbsp;&nbsp;Možda zbog toga što nikada nije bio primoran da se bori za postizanje nekog velikog cilja i što su mu sve životne niti bile utanačene još pre rođenja, Kolin je bio blaži i pristupačniji od Malkolma - pa dakle i omiljeniji. Niko izvan porodice Mekenzi nije nikada zvao oca po imenu; slično tome, bilo je tek ponekeg koji bi sina oslovio prezimenom. Kolin nije imao prave neprijatelje i na celom Titanu postojala je samo jedna osoba koja ga nije volela. Uostalom bar se pretpostavljalo da je to slučaj sa Malkolmovom otuđenom ženom Elen, pošto je ona odbijala da prizna postojanje naslednika.
<BR>&nbsp;&nbsp;&nbsp;&nbsp;&nbsp;Možda je Kolina smatrala za uzurpatora, neprihvatljivu zamenu za svog sina koji nikada neće biti rođen. Ako je to odista bilo posredi, onda se teško moglo objasniti zašto se toliko vezala sa Dankana.
<BR>&nbsp;&nbsp;&nbsp;&nbsp;&nbsp;Dankan je, doduše, bio klonovan od Kolina gotovo četrdeset godina kasnije, a u to vreme Elen je doživela još jednu tragediju - koja ovoga puta nije imala nikakve veze sa Mekenzijevima. Za Dankana, ona je oduvek bila Baka Elen, ali dečak je sada već bio dovoljno odrastao da shvati kako u svom srcu ona objedinjuje dva pokolenja, ispunjavajući jednu prazninu koju je u ranijim vremenima bilo nemoguće ni zamisliti, niti poverovati u nju.
<BR>&nbsp;&nbsp;&nbsp;&nbsp;&nbsp;Ako je Baka i imala neke genetske veze sa njim, svi tragovi bili su pometeni pre mnogo vekova na jednom drugom svetu. Pa ipak, nekim čudnim hirom slučaja i ličnog vezivanja, ona je za njega postala privid majke koju nikada nije imao.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
