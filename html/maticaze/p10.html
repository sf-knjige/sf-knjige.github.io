<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. FATALNI DAR
<P>&nbsp;&nbsp;&nbsp;&nbsp;&nbsp;Ketrin Linden Elerman proslavila je svoj dvadeset prvi rođendan neposredno pre no što je Mentor stigao do Saturna; po svemu što je priređeno, bila je to nazaboravna svetkovina, od koje je ono malo preostale kapetanove kose dobilo završnu srebrnu glazuru. Na Kalindi, međutim, sve to kao da uopšte nije delovalo; pored devojčine lepote, ovo je bila njena najizrazitija odlika. Usred unezverene pometnje - koju je delimično i ona sama stvorila - Kalindi je ostala tiho središte oluje. Po toj pribranosti koja je išla daleko ispred mladih godina, ona je mladom Dankanu ličila na samo otelovljenje zemljaske kulture i mudrosti. Deceniju i po kasnije, on bi se verovatno samo osmehnuo svojoj dečačkoj naivnosti; ali ona nije bila sasvim neosnovana. Po svim merilima, Kalindi je predstavljala izuzetnu pojavu.
<BR>&nbsp;&nbsp;&nbsp;&nbsp;&nbsp;Dankan je, razume se, znao da su svi Zemljani bogati. (Kako bi i moglo biti drugačije, kada je svako od njih predstavljao naslednika sto hiljada pokolenja?) Ali ipak ga je sasvim očarala raskošnost Kalindinog nakita i svile, pri čemu mu uopšte nije palo na pamet da je kapacitet njenog ormana za odeću ograničen i da taj privid obilja ona stvara prevashodno zahvaljujući izvanrednoj nadarenosti za umešno kombinovanje. Najopčinjavajući je bio jedan nepojmno lep ogrtač od zlatnog krzna - jedini koji se ikada video na Titanu - načinjen od prirodnog omotača životinje koja se zvala lasica. To je bilo tipično za Kalindi; nikom drugom ni na kraj pameti ne bi palo da ponese krzneni ogrtača na svemirski brod. Ona to nije učinila - kako se zlobno šuškalo tu i tamo - zato što je čula da je oko Saturna prilično hladnjikavo. Bila je odveć inteligentna za ovu prizemnu vrstu gluposti i savršeno je znala šta radi; ponela je sa sobom lasice naprosto zato što su bile predivne.
<BR>&nbsp;&nbsp;&nbsp;&nbsp;&nbsp;Možda stoga što je jedino mogao videti kroz koprenu obožavanja, Dankan u potonjim godinama nije bio u stanju da je predoči sebi kao stvarno biće. Kada bi razmišljao i Kalindi i pokušavao da zamisli njen lik, pred njim se ne bi pojavljivala prava devojka, već uvek njena kopija koju je on satkao - i to ne samo u uobrazilji, već i vidljivo, pomoću jedne od onih stereo opni koje su postale popularne sredinom stoleća.
<BR>&nbsp;&nbsp;&nbsp;&nbsp;&nbsp;Koliko li je samo stotina puta uzimao u šake tu prividno čvrstu, pa ipak gotovo neosetno laku kuglu, da bi je zatim blago protresao i na taj način započeo petosekundnu predstavu! Izazvano tananom čarolijom organizovanih gasnih molekula, od kojih je svaki oslobađao svoj programirani kvant svetlosti, Kalindino lice bi izronilo iz vrtložne izmaglice - prozračno, pa ipak besprekorno u pogledu boje i oblika. Najpre bi se pojavila iz profila, onda bi se okrenula i najednom - Dankan nikada nije bio sasvim siguran kada će taj trenutak uslediti - na usnama bi joj stao onaj nedokučivi osmeh koji je valjda jedino Leonardo mogao da uhvati u jednom znatno ranijem dobu. Izgledalo je kao da se ne osmehuje njemu, već nekom iza Dankanovog ramena. Ovaj utisak bio je tako snažan da se on najednom osvrnuo, začuđen, da bi video ko mu se to nalazi iza leđa.
<BR>&nbsp;&nbsp;&nbsp;&nbsp;&nbsp;A onda bi se slika utulila, opna bi postala neprozirna, a on bi morao da sačeka pet minuta da sistem ponovo dobije električni naboj. Ali to i nije bilo važno; bilo je dovoljno da samo zaklopi oči i odmah bi ugledao savršeni oval njenog lica, nežnu kožu boje slonovače, sjajnu crnu kosu, sakupljeno ispod šešira bez oboda i zakačenu srebrnom šnalom koja je pripadala jednoj španskoj princezi, kada je Kolumbo još bio dete. Kalindi je volela da se uživljava u razne uloge, iako nijednu nije uzimala odveć ozbiljno, a Karmen joj je spadala u omiljene.
<BR>&nbsp;&nbsp;&nbsp;&nbsp;&nbsp;Kada je ušla u kuću Mekenzijevih, glumila je izgnanog aristokratu, sa nešto malo porodičnog nasledstva što je uspeo da spase pred Revolucijom, koji blagorodno prihvata gostoprimstvo predusretljivih provincijalaca. Kako to ni na koga nije ostavilo utisak izuzev na Dankana, ona se brzo preobratila u priježnog antroploga koji prikuplja građu za svoju tezu o neobičnim nastrojenostima primitivnih društava. U ovoj ulozi bilo je izvesne iskrenosti, pošto je Kalindi odista zanimala za različite stilove življenja; a po izvesnim definicijama, Titan je zbilja mogao biti uvršten u kategoriju primitivnog - ili bar, nerazvijenog oblika zajednice.
<BR>&nbsp;&nbsp;&nbsp;&nbsp;&nbsp;Tako su, na primer, Zemljani, za koje se držalo da ih ništa ne može iznenaditi, istinski bili preneraženi činjenicom da postoje porodice na Titanu koje imaju tri, pa čak i četiri deteta. Milioni kostura beba iz dvadesetog stoleća još uvek su teško pritiskali savest sveta; isto su tako ostavili neuklonjive ožiljke na ljudskoj psihi tragični, ali shvatljivi ekscesi kao što je kampanja protiv rađanja, a da se i ne pomene paljenje Vatikana. Dankan se još mogao jasno setiti Kalindinog izraza lica kada je prvi put naišla na porodicu od šest članova; gnušanja prema ovoj pojavi uhvatilo se u njoj ukoštac sa radoznalošću, da bi i jedno i drugo na kraju bilo upristojeno dobrim zemaljskim manirima. On joj je strpljivo objasnio činjenice ovdašnjeg načina življenja, istakavši pri tom da ne postoji ništa osobito sveto i neprikosnoveno u dogmi o Nultom Rastu, odnosno da je stvarno potrebno da Titan udvostručuje svoju populaciju svakih pedeset godina. Ona se na kraju saglasila sa neumitnošću te logike, ali zato nikada nije bila u stanju da je emocionalno prihvati. A upravo su osećanja predstavljala pokretačku silu Kalindinog života; devojčina lepota, volja i inteligencija bile su samo njihove sluge.
<BR>&nbsp;&nbsp;&nbsp;&nbsp;&nbsp;Za jednu mladu Zemljanku, ona uopšte nije bila promiskuitetna; jenom prilikom je kazala Dankanu - u šta je on poverovao - da nikada nije imala više od dva ljubavnika u isto vreme. Na Titanu, međutim, što je Dankana osobito ozlojedilo, imala je samo jednog.
<BR>&nbsp;&nbsp;&nbsp;&nbsp;&nbsp;Čak i da Helmerovi i Mekenzijevi nisu bili povezani preko Bake Elen, devojka bi neumitno kad-tad srela Karla na nekom od mnogobronih koncerata, prijema i balova priređenih u čast izgnanika sa Mentora. Upravo zbog toga Dankan nije morao da prebacuje sebi što je baš on bio taj koji ih je upoznao; u krajnjoj liniji, to je bilo svejedno. Pa ipak, ponekad bi se zapitao.
<BR>&nbsp;&nbsp;&nbsp;&nbsp;&nbsp;Karl je u to vreme imao gotovo dvadeset dve godine - što znači da je godinu dana bio stariji od Kalindi, premda i znatno manje iskusan od nje. I dalje je posedovao donekle prekomerno mišićavu građu rođenog Zemljanina, ali se tako uspešno prilagodio nižoj sili teže da se kretao znatno skladnije od većine ljudi koji su čitav svoj vek proveli na Titanu. Izgledalo je da je otkrio tajnu raspolaganja snagom koju ne prati neizbežna nezgrapnost. Osim toga, Karl je, u sasvim doslovnom smislu, bio Zlatni Dečak svog pokolenja. Iako se pretvarao da mrzi tu rečenicu, ipak se manje-više znalo da je u potaji ponosan na epitet koji mu je neko dodelio u ranoj mladosti: "Dečak sa kosom kao Sunce." Ovaj opis mogao je da potekne samo od nekog posetioca sa Zemlje. Ni jednom Titancu on ne bi pao ni na kraj pameti - ali su se zato svi slagali da je sasvim prikladan.
<BR>&nbsp;&nbsp;&nbsp;&nbsp;&nbsp;Jer Karl Helmer je spadao u one ljude kojima su Bogovi, vlastite zabave radi, poklonili fatalni dar lepote.
<BR>
<BR>&nbsp;&nbsp;&nbsp;&nbsp;&nbsp;Tak mnogo godina kasnije, i to delimično zahvaljujući Kolinu, Dankan je počeo da uviđa sve nijanse onoga što se zbilo. Nekako odmah posle njegovog dvadeset trećeg rođendana, Mekenzijevima je stigla poslednja čestitka za Zvezdani Dan od Kalindi.
<BR>&nbsp;&nbsp;&nbsp;&nbsp;&nbsp;"Još uvek ne znam da li sam pogrešio", reče Kolin pomalo tužnim glasom, vrteći među prstima svetli pravougaonik papira koji je preneo konvencionalne čestitke kroz pola Sunčevog sistema. "U to vreme, zamisao mi se činila prilično dobrom."
<BR>&nbsp;&nbsp;&nbsp;&nbsp;&nbsp;"Pa, sve u svemu, nikome nije nauđeno."
<BR>&nbsp;&nbsp;&nbsp;&nbsp;&nbsp;Kolin mu uputi začuđen pogled.
<BR>&nbsp;&nbsp;&nbsp;&nbsp;&nbsp;"Pitam se da li je tako. U svakom slučaju nije ispalo onako kako sam očekivao."
<BR>&nbsp;&nbsp;&nbsp;&nbsp;&nbsp;"A kako si to očekivao?"
<BR>&nbsp;&nbsp;&nbsp;&nbsp;&nbsp;Imati za oca čoveka koji je u isti mah i tvoj četrdeset godina stariji blizanac ponekad je bilo od velike koristi, ali je isto tako ponekad moglo da dovede do nerešivih poteškoća. On je već znao sve greške koje ćeš počiniti, pošto ih je i sam ranije počinio. On njega se nije mogla sakriti nikakva tajna, budući da su sa njim deljeni doslovce istovetni misaoni procesi. U takvim okolnostima, jedini stav koji je imalo smisla zauzeti bila je potpuna iskrenost, razume se u meri u kojoj je jedno ljudsko biće kadro za to. "Nisam sasvim siguran. Ali istog časa kada sam ugledao Kalindi, kako blista poput nove u onoj tmini i metežu, dole u lavirintima starog rudnika, poželeo sam da je bliže upoznam, da je uvedem u sopstveni život. Znaš na šta mislim."
<BR>&nbsp;&nbsp;&nbsp;&nbsp;&nbsp;Dankan je jedino mogao da klimne glavom u znak nemog potrvđivanja.
<BR>&nbsp;&nbsp;&nbsp;&nbsp;&nbsp;"Šila nije imala ništa protiv, uostalom, balavice me ne zanimaju! Oboje smo se nadali da će te Kalindi nagnati da misliš malo i o nečem drugom, a ne samo o Karlu."
<BR>&nbsp;&nbsp;&nbsp;&nbsp;&nbsp;"Već sam tada bio raskrstio sa tim. Postalo je krajnje onespokojavajuće."
<BR>&nbsp;&nbsp;&nbsp;&nbsp;&nbsp;Kolin se zakikota, što nije zvučalo neprijatno.
<BR>&nbsp;&nbsp;&nbsp;&nbsp;&nbsp;"Mogu misliti; Karl je prilično uzeo maha. Pola Titana bilo je tih dana zaljubljeno u njega, odnosno, to je još i danas. Upravo zbog toga moramo da ga držimo što dalje od politike. Podseti me da ti jednom ispričam i Alkibijadu."
<BR>&nbsp;&nbsp;&nbsp;&nbsp;&nbsp;"O kome?"
<BR>&nbsp;&nbsp;&nbsp;&nbsp;&nbsp;"O drevnom grčkom vojskovođi, čija mudrost i omiljenost na kraju više nisu bile od koristi ni njemu niti bilo kom drugom."
<BR>&nbsp;&nbsp;&nbsp;&nbsp;&nbsp;"Cenim tvoju brižnost", reče Dankan sa blagom primesom sarkastičnosti u glasu, "ali ona mi je natovarila dvostruko veće probleme na vrat. Kalindi mi je ubrzo jasno stavila do znanja da sam ja odveć mlad za nju; nakon toga je, naravno, Karl ostao jedini kandidat. A da stvari budu još gore, čak nisu imali ništa protiv da sa njima delim postelju, bar dok sam ostajao po strani od glavnih zbivanja u njoj. Zapravo..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Dankanovo lice postalo je smrknuto. Baš čudno da mu to nikada ranije nije palo na pamet, a bilo je tako očigledno!
<BR>&nbsp;&nbsp;&nbsp;&nbsp;&nbsp;"Nisu marili, vraga! Uživali su u tome što sam i ja sa njima, samo da bi me mučili! Bar je to bilo slučaj sa Karlom."
<BR>&nbsp;&nbsp;&nbsp;&nbsp;&nbsp;Ovo je moglo da bude prilično potresno otkriće, ali ga ipak nije pogodilo onako kako bi to inače očekivao. Morao je već odavno shvatiti, bez ikakve uviđavnosti prema samome sebi, da se Karl odlikovao sasvim izvesnom crtom okrutnosti. Nema nikakve sumnje da su mu i u vođenju ljubavi nedostajali nežnost i obziri; bilo je čak trenutaka kada je plašio Dankana nečim što je bilo vrlo blisko impotentnosti. A učiniti to sa jednim normalno razvijenim šesnaestogodišnjakom nipošto nije bila mala stvar.
<BR>&nbsp;&nbsp;&nbsp;&nbsp;&nbsp;"Milo mi je što si to uvideo", reče Kolin natmureno. "Trebalo je da sam dođeš do toga, pošto nama ne bi poverovao. Ali ma šta da je Karl učinio, on je jamačno platio za to. Njegov slom bio je ozbiljan. A, iskreno govoreći, ne verujem da mu je oporavak bio tako uspešan kako lekari tvrde."
<BR>&nbsp;&nbsp;&nbsp;&nbsp;&nbsp;Ovo je takođe bila novost za Dankana i on stade da malo razmišlja o njoj. Karlov nervni slom i dalje je u priličnoj meri bio obavijen velom tajne, o kojoj pripadnici porodice Helmer nikada nisu razgovarali sa nekim ko im ne pripada. Oni koji su bili skloni romantici, imali su jednostavno objašnjenje; mladić nikako nije mogao da preboli gubitak Kalindi. Dankan to nikada nije mogao da prihvati; Karl je bio odveć žilav da bi mogao da vene i pati kao kakav nesrećni junak u nekoj starodrevnoj melodrami - posebno onda kada je najmanje hiljadu dobrovoljaca jedva čekalo da mu pruže utehu. Pa ipak, nije se moglo poreći da je nervni slom usledio samo nekoliko nedelja nakon što se Mentor zahvalno vinuo put Zemlje.
<BR>&nbsp;&nbsp;&nbsp;&nbsp;&nbsp;Odmah zatim, došlo je do potpune promene njegove ličnosti: kad god bi ga Dankan sreo poslednjih godina, izgledao mu je gotovo kao stranac.
<BR>&nbsp;&nbsp;&nbsp;&nbsp;&nbsp;U fizičkom pogledu, bio je lep kao i uvek - čak možda još i više, zahvaljujući većoj zrelosti. I dalje se ophodio prijateljski, premda je dolazilo do iznenadnih ćutanja kada je izgledalo da se on povlači u sebe bez nekog vidljivog razloga. Ali prava komunikacija više nije postojala; možda je nikada i nije bilo.
<BR>&nbsp;&nbsp;&nbsp;&nbsp;&nbsp;Ne, to je bilo nepošteno i neistinito. Njih dvojica su imala mnogo zajedničkih trenutaka pre no što im je Kalindi ušla u život. A samo jedan jedini od kada je izišla iz njega.
<BR>&nbsp;&nbsp;&nbsp;&nbsp;&nbsp;To je ujedno bio i najdublji bol koji je Dankan ikada iskusio. Ophrvan tugom, nije bio u stanju da izusti ni reč kada su se oprostili na terminalu transportera u Meridijanu, okruženi mnoštvom ostalih gostiju koji su takođe polazili na put. Na svoje veliko iznenađenje, Titan je iznenada ustanovio da će mu nedostajati mladi posetioci; gotovo svako od njih bio je okružen uplakanom grupom lokalnih žitelja.
<BR>&nbsp;&nbsp;&nbsp;&nbsp;&nbsp;Dankanov bol takođe je bio, u maloj meri, prožet ljubomorom. Nikada nije otkrio kako je to Karlu - ili Kalindi - pošlo za rukom, ali njih dvoje su zajedno odleteli na transporteru i poslednji put se oprostili na brodu. I tako, kada je Dankan poslednji put video Kalindi, kada mu je ona mahnula sa druge strane karantinske granice, Karl je još uvek bio uz nju. U tom trenutku očajanja, nije čak ni pomislio da bi je ponovo mogao videti.
<BR>&nbsp;&nbsp;&nbsp;&nbsp;&nbsp;Kada se Karl vratio poslednjim trensporterom, pet časova kasnije, bio je sav kao u grču i bled, izgubivši potpuno svoju uobičajenu živahnost. Bez reči je pružio Dankanu jedan paketić, zamotan u hartiju svetlih boja, na kome je stajalo napisano: Od Kalindi s ljubavlju.
<BR>&nbsp;&nbsp;&nbsp;&nbsp;&nbsp;Dankan ga je odmah otvorio drhtavim prstima; unutra se nalazila stereo opna. Prošlo je dugo vremena pre no što mu je uspelo da vidi, kroz koprenu suza, sliku koja se nalazila u njoj.
<BR>&nbsp;&nbsp;&nbsp;&nbsp;&nbsp;Kasnije toga dana, dok je obojicu ophrvavao isti jad, Dankanu je iznenada palo na um jedno krajnje očigledno pitanje.
<BR>&nbsp;&nbsp;&nbsp;&nbsp;&nbsp;"Šta je dala tebi, Karle?" upita on.
<BR>&nbsp;&nbsp;&nbsp;&nbsp;&nbsp;Karlovo disanje najednom se zaustavilo; osetio je kako mu se telo blago napelo i odmaklo od njegovog. Bila je to gotovo neprimetna kretnja, koje ni sam Karl po svoj prilici nije bio svestan.
<BR>&nbsp;&nbsp;&nbsp;&nbsp;&nbsp;Kada je odgovorio, glas mu je bio napregnut i nekako odbrambeni.
<BR>&nbsp;&nbsp;&nbsp;&nbsp;&nbsp;"To je, to je tajna. Ništa značajno; možda ću ti reći jednoga dana."
<BR>&nbsp;&nbsp;&nbsp;&nbsp;&nbsp;Ali Dankan je istoga časa shvatio da se to nikada neće dogodoti; gotovo uporedo sa tim javilo mu se i saznanje da je ovo poslednja noć koju će provesti zajedno.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
