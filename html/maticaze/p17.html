<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. KOD ČVORIŠTA
<P>&nbsp;&nbsp;&nbsp;&nbsp;&nbsp;Na zemaljskim morima to se zvalo 'preći liniju'. Kad god bi neki brod prešao sa jedne hemisfere u drugu, bili bi priređeni veseli obredi i svetkovine, pri čemu bi oni koji još nikada nisu zakoračili preko polutara bili podvrgavani duhovitim naružavanjima Oca Neptuna i njegovog dvora.
<BR>&nbsp;&nbsp;&nbsp;&nbsp;&nbsp;Tokom prvih stoleća svemirskog leta, odgovarajuća vrsta prelaza nije dovodila do fizičkih promena; samo je navigacioni kompjuter znao kada je brod prestao da pada prema jednoj planeti, da bi to počeo prema nekoj drugoj. Ali sada, sa usavršenjem pogona za neprekidno ubrzanje, koji je obezbeđivao stalan potisak tokom celog trajanja putovanja, to središte ili 'obrtna tačka' dobili su svoj stvarni fizički smisao, kao i srazmerno povećan psihološki efekat. Pošto su prethodno danima živeli i kretali se u prividnom gravitacionom polju, putnici Sirijusa sasvim su ostali bez težine u toku nekoliko časova, što im je omogućilo da najzad iskuse da se odista nalaze u svemiru.
<BR>&nbsp;&nbsp;&nbsp;&nbsp;&nbsp;Dobili su priliku da posmatraju sporo kruženje zvezda dok se brod okretao za sto osamdeset stepeni, da bi mlaznice pogona bile tačno upravljene u smeru prethodnog pravca kretanja kako bi se postepeno smanjila ogromna brzina stečena tokom prethodnih dana. Takođe su dobili priliku da se naslađuju pri pomisli da se sada kreću brže od bilo kog Ijudskog bića u čitavoj istoriji - odnosno da maštaju o uzbudljivoj mogućnosti da će Sirijus, ukoliko motori iz ma kog razloga ne budu mogli da se ponovo uključe, konačno stići do najbliže zvezde, kroz nepunih hiljadu godina...
<BR>&nbsp;&nbsp;&nbsp;&nbsp;&nbsp;Putnici su doista dobili priliku za sve to; no, kako ljudska priroda poseduje određena nepromenljiva svojstva većina žitelja Sirijusa imala je na umu nešto sasvim drugo.
<BR>&nbsp;&nbsp;&nbsp;&nbsp;&nbsp;Ovo je u isti mah bila jedina zgoda koja će im se ikada ukazala da dovoljno dugo budu u bestežinskom stanju kako bi u njemu mogli da uživaju. Propustiti ovu priliku bio bi neoprostiv zločin. Nije stoga nikakvo čudo što je najpopularniji naslov u brodskoj biblioteci tokom poslednjih nekoliko dana bio Nasa Sutra - stara knjiga i stara šala, toliko često prepričavana da više uopšte nije bila smešna.
<BR>&nbsp;&nbsp;&nbsp;&nbsp;&nbsp;Kapetan Ivanov je poricao, sa prikladno ubedljivim izrazom opravdane rasrđenosti, da je brodski raspored bio tako izvršen da udovolji niskim strastima putnika. Kada se povela reč o toj stvari za kapetanovim stolom, na dan pre obrtne tačke, on je pribegao sasvim primernoj odbrani.
<BR>&nbsp;&nbsp;&nbsp;&nbsp;&nbsp;"Ovo je jedini logičan čas da se isključi pogon", objasnio je. "Između nula nula i nula četiri, svi putnici biće u svojim kabinama gde će... ovaj... spavati. Tako ćemo ih u najmanjoj meri izložiti neugodnostima. Ovu operaciju ne možemo da obavimo u toku dana, pošto su kuhinje i toaleti izvan pogona u uslovima bestežinskog stanja. Ne zaboravite to! Sve ćemo još jednom podsetiti na ovu okolnost kasnije u toku večeri, ali uvek ima budala koje su odveć samouverene ili koje previše popiju, a onda, povrh svega još i ne pročitaju uputstva na plastičnim kesicama koje ćete naći u kabinama."
<BR>&nbsp;&nbsp;&nbsp;&nbsp;&nbsp;Dankana je ovo dovelo u iskušenje; Marisa je već počela da bledi, a ovde prilike nisu nedostajale. Primio je nepogrešive signale iz raznih pravaca i od različitih kandidata čije su se vrednosti kretale u celom rasponu od jedan do pet. Ne bi mu bilo lako da donese konačnu odluku, no sudbina je umešala svoje prste i poštedela ga nevolja.
<BR>&nbsp;&nbsp;&nbsp;&nbsp;&nbsp;Na tri dana pre obrtne tačke, njegovo prijateljstvo i prisnost sa glavnim inženjerom Mek Kenzijem konačno su dosegli one razmere kada je on diskretno mogao da mu stavi do znanja neke stvari. One mu nisu bile smesta odrečene, ali Voren je ipak izvesno vreme procenjivao mogućnosti. Saopštio je Dankanu svoju odluku samo dvanaest časova unapred.
<BR>&nbsp;&nbsp;&nbsp;&nbsp;&nbsp;"Neću da kažem da bi ovo moglo da me staje posla", reče on, "ali, ukoliko bi se pročulo, u najmanju ruku bi mi stvorilo neprijatnosti. Ali ti si jedan Mekenzi, a uz to i specijalni pomoćnik upravnika. Ako dođe do najgoreg, što se ja nadam da neće biti slučaj, moći ćemo da kažemo da je tvoj zahtev bio zvaničan."
<BR>&nbsp;&nbsp;&nbsp;&nbsp;&nbsp;"Razume se... potpuno te razumem i stvarno veoma cenim uslugu koju mi činiš. Nipošto te neću ostaviti na cedilu."
<BR>&nbsp;&nbsp;&nbsp;&nbsp;&nbsp;"Preostaje nam još da rešimo problem vremena. Ako sve bude teklo glatko - a nema razloga da se očekuje suprotno - biću spreman za dva časa i moći ću da raspustim svoje pomoćnike. Oni će se raspršiti poput meteora - možeš biti siguran da se svako od njih već prikladno postarao da što bolje iskoristi ovu priliku - tako da će nam ostaviti slobodan prostor. Pozvaću te u nula dva ili nešto malo kasnije, čim budem mogao."
<BR>&nbsp;&nbsp;&nbsp;&nbsp;&nbsp;"Nadam se da ovim ne remetim nikakve tvoje... ovaj... lične planove za noćas."
<BR>&nbsp;&nbsp;&nbsp;&nbsp;&nbsp;"Ni malo. Ja sam ti to već izgustirao. Zašto se smeškaš?"
<BR>&nbsp;&nbsp;&nbsp;&nbsp;&nbsp;"Samo mi je palo na pamet", uzvrati Dankan, "da ako neko bude video nas dvojicu u dva časa ujutro usred obrtne tačke, imaćemo savršen alibi..."
<BR>&nbsp;&nbsp;&nbsp;&nbsp;&nbsp;Pa ipak, dok je išao hodnicima iza Vorena Mek Kenzija prožimao ga je blagi osećaj krivice. Bestežinski - ali nipošto i besani - brod bio je pust, budući da sada niko nije bio u prilici da se spusti ispod teretne palube ili Trećeg nivoa. Čak nije bilo ni potrebno da se pretvaraju kako su krenuli da izvrše neki bezazleni zadatak.
<BR>&nbsp;&nbsp;&nbsp;&nbsp;&nbsp;Pa ipak, osećaj krivice bio je tu i on je znao njegov uzrok Iskorišćavao je jedno prijateljstvo za svoje sopstvene tajne naume, praveći se da njegovo zanimanje za asimptotički pogon nije ništa veće nego što bi se to moglo očekivati od bilo koga ko poseduje odredeno naučno ili inženjersko obrazovanje. Ali možda Voren nije bio tako naivan kao što je izgledao; teško da mu nije bila poznata činjenica da ovaj pogon predstavlja ozbiljnu pretnju po celokupnu ekonomiju Dankanovog društva. Možda čak pokušava da mu pomogne na jedan taktičan način.
<BR>&nbsp;&nbsp;&nbsp;&nbsp;&nbsp;"Nije isključeno da ćeš biti razočaran", reče Voren dok su prolazili kroz pregradni pod koji je razdvajao Treći i Drugi nivo. "Nema mnogo šta da se vidi. Ali i ono što ima, sasvim je dovoljno da nekim ljudima stvori košmare... te upravo stoga unapred obeshrabrujemo posetioce."
<BR>&nbsp;&nbsp;&nbsp;&nbsp;&nbsp;To ipak nije najvažniji razlog, pomisli Dankan. Sam pogon nije predstavljao tajnu; postojala je ogromna literatura o ovom predmetu, od najezoteričnijih matematičkih spisa, pa sve do tako razvodnjenih popularizacija koje počinju i završavaju se sa: "samo navucite čizme i već ste na putu." Ali mora se reći da je uprava za svemirski transport sa Zemlje postajala neobično uzdržana i škrta kada se povela reč o praktičnim pojedinostima; na jedno malo nebesko telo gde su se sklapali uređaji za ovaj pogon imalo je pristupa isključivo osoblje ove organizacije. Na retkim fotografijama asteroida 4.587, koje su dobijene teleskopskim snimanjem, mogle su se razabrati, i pored slabe oštrine, dve cilindrične strukture, duže od hiljadu kilometara, kako se pružaju u svemir s obe strane malog sveta, koji je predstavljao gotovo nevidljivu mrlju među njima. Znalo se da su to akceleratori koji su razmrskavali materiju pri takvim brzinama da je ona započinjala proces fusije, stvarajuci čvorište u srcu pogona; ali to je ujedno bilo i sve što se znalo izvan Uprave za svemirski transport.
<BR>&nbsp;&nbsp;&nbsp;&nbsp;&nbsp;Dankan je sada lebdeo na nekoliko metara iza svog vodiča duž hodnika kojim su se pružali cevovodi i kablovodi - svi oni anonimni vodovi koji su bili neizostavni na vozilima za kretanje po moru, vazduhu ili svemiru u toku poslednjih tri stotine godina. Samo su popriličan broj rukohvata i obilje mekanog tapacirunga ukazivali da je posredi unutrašnjost broda projektovanog da bude nezavisan od gravitacije.
<BR>&nbsp;&nbsp;&nbsp;&nbsp;&nbsp;"Vidiš li ovaj cevovod?" upita inženjer. "Ovaj mali, crveni?"
<BR>&nbsp;&nbsp;&nbsp;&nbsp;&nbsp;"Da... šta je sa njim?"
<BR>&nbsp;&nbsp;&nbsp;&nbsp;&nbsp;Dankan ga jamačno nikada ne bi dva puta pogledao da je ovuda išao sam; bio je tanak poput kakve olovne olovke.
<BR>&nbsp;&nbsp;&nbsp;&nbsp;&nbsp;"Posredi je glavna vodonična napajalica, verovao to ili ne. Propusna moć joj je sto grama u sekundi, što će reći oko osam tona dnevno pod punim opterećenjem."
<BR>&nbsp;&nbsp;&nbsp;&nbsp;&nbsp;Dankan se upita šta bi neki stari raketni inženjer pomislio o ovom tanušnom kanalu za dovod goriva. Pokušao je da predoči sebi čudovišne cevovode i pumpe na letilicama tipa Saturn, koje su prve odvele ljude na Mesec; kakva li je bila njihova stopa utroška goriva? Bio je siguran da su one u jednoj sekundi gutale veću količinu nego što je Sirijus trošio za ceo dan. Ovo je predstavljalo valjanu meru koliko je tehnologija napredovala u toku tri stoleća. A kroz naredna tri...?
<BR>&nbsp;&nbsp;&nbsp;&nbsp;&nbsp;"Pazi na glavu... to su deflekcioni namotaji. Nemamo baš puno poverenja u superprovodnike na sobnoj temperaturi... te otuda ovde stari dobri kriogenici."
<BR>&nbsp;&nbsp;&nbsp;&nbsp;&nbsp;"Deflekcioni namotaji? Šta će vam oni?"
<BR>&nbsp;&nbsp;&nbsp;&nbsp;&nbsp;"Da li ti je ikada palo na um šta bi se dogodilo kada bi kojim slučajem izlazni mlaz dodirnuo neki deo broda? Ovi namotaji ga drže precizno upravljenog i pružaju nam svu neophodnu vektorsku kontrolu."
<BR>&nbsp;&nbsp;&nbsp;&nbsp;&nbsp;Sada su lebdeli pored jednog masivnog - pa ipak iznenađujuće malog - cilindra, koji je mogao da predstavlja cev nekog dvadesetovekovnog brodskog topa. Ovo je, dakle, bila reakciona komora pogona; izgledalo je nemoguće ne iskusiti gotovo sujeverno strahopoštovanje pri pomisli na ono što je ležalo na samo nekoliko centimetara od njega. Dankan je malte ne mogao da obuhvati rukama metalnu cev; bilo je nečeg zastrašujuće neobičnog u samoj ideji da se obavijanjem ruku oko jedne singularnosti u isti mah - ako su izvesne teorije bile tačne - obujmljivala i svekolika Vaseljena...
<BR>&nbsp;&nbsp;&nbsp;&nbsp;&nbsp;Blizu središta pet metara dugačke cevi, bio je uklonjen jedan mali deo omotača, slično vratima nekad minijaturnog sefa, a na njegovo mesto postavljen kristalni prozor. Kroz ovaj očigledno privremeni otvor, jedan mikroskop, pričvršćen na priključnu polugu tako da se može skinuti nakon upotrebe, bio je upravljen u unutrašnjost pogonske jedinice.
<BR>&nbsp;&nbsp;&nbsp;&nbsp;&nbsp;Inženjer se čvrsto uhvatio za kopče, konvencionalno prikačene za omotač cevi, pogledao kroz okular i izvršio neka tanana mikrometarska podešavanja.
<BR>&nbsp;&nbsp;&nbsp;&nbsp;&nbsp;"Baci pogled", reče on, okončavši doterivanje.
<BR>&nbsp;&nbsp;&nbsp;&nbsp;&nbsp;Dankan je dolebdeo do okulara i prilično nespretno se zaustavio u nepomičan položaj. Nije znao šta treba da očekuje da vidi; takođe se setio da oko mora biti bar elementarno upućeno u stvar kako bi moglo da dostavi mozgu suvisli utisak. Sve što bi mu bilo potpuno nepoznato lako je moglo, u sasvim doslovnom smislu, da bude i nevidljivo. Stoga i nije bio odveć razočaran kada je prvi put zavirio u mikroskop.
<BR>&nbsp;&nbsp;&nbsp;&nbsp;&nbsp;Ono što je video izgledalo je, u stvari, savršeno obično - naprosto preplet veoma tananih linija, koje su se sekle pod pravim uglovima, obrazujući koordinantnu mrežu koja se često koristi pri optičkim merenjima. Iako se pomno upiljio u jarko osvetljeno vidno polje, ništa više nije mogao da razabere; činilo se kao da istražuje pogledom neispisan komad milimetarskog papira.
<BR>&nbsp;&nbsp;&nbsp;&nbsp;&nbsp;"Dobro osmotri secište u samom središtu", reče mu vodič, "a zatim okreni dugme na levo - sasvim polako. Biće dovoljno i pola kruga."
<BR>&nbsp;&nbsp;&nbsp;&nbsp;&nbsp;Dankan ga posluša, ali prvih nekoliko sekundi i dalje ništa nije uočio. A onda, najzad, ugleda jednu kvrgicu kako puzi duž središnje linije, uporedo sa njegovim pomeranjem mikroskopa; utisak je bio istovetan kao da je posmatrao koordinatnu mrežu kroz staklenu ploču koja ima neku nepravilnost ili sićušan mehur u svojoj strukturi.
<BR>&nbsp;&nbsp;&nbsp;&nbsp;&nbsp;"Vidiš li je?"
<BR>&nbsp;&nbsp;&nbsp;&nbsp;&nbsp;"Da... jedva. Liči na sočivo veličine vrha čiode. Bez ove mreže linija, bilo bi nemoguće primetiti je."
<BR>&nbsp;&nbsp;&nbsp;&nbsp;&nbsp;"Veličine vrha čiode! Ako je ikada iko preterao, to si sada ti učinio. Čvorište je manje od atomskog jezgra. Ti ga uopšte ne vidiš, razume se - ono što ti stoji pred očima samo je distorzija koju ono stvara."
<BR>&nbsp;&nbsp;&nbsp;&nbsp;&nbsp;"Pa ipak, ovde unutra ima na hiljade tona materije."
<BR>&nbsp;&nbsp;&nbsp;&nbsp;&nbsp;"Pa, recimo, jedna ili dve hiljade", uzvrati inzenjer pomalo snebivljivo. "Sa ovom masom već smo napravili desetak putovanja i ona je veoma blizu zasićenosti. Uskoro ćemo morati da je zamenimo novom. Svakako, ona bi nastavila da apsorbuje vodonik sve dok bismo ga dodavali, ali ni mi ne možemo da stalno vučemo sa sobom odveć suvišne mase, pošto bi nam se to odrazilo na efikasnost. Slično drevnim brodovima koji su hodili morem - njih bi s vremenom prekrivali lopari, koji bi, ukoliko ne bi bili čisčeni u čestim razmacima, prilično usporavali kretanje."
<BR>
<BR>&nbsp;&nbsp;&nbsp;&nbsp;&nbsp;"Šta se radi sa starim čvorištima, kada postanu premasivni da bi se dalje koristili? Da li je istina da se bacaju na Sunce?"
<BR>&nbsp;&nbsp;&nbsp;&nbsp;&nbsp;"Kakve bi to svrhe imalo? Čvorište bi naprosto projedrilo kroz Sunce i izišlo sa druge strane. Iskreno govoreći, ne znam šta biva sa njima. Možda ih sve sabiraju u jedno veliko, skupno čvoriste, čije su razmere manje od neutrona, ali koje teži nekoliko miliona tona."
<BR>&nbsp;&nbsp;&nbsp;&nbsp;&nbsp;Postojalo je još mnoštvo pitanja koje je Dankan žudeo da postavi. Kako se rukuje tim sićušnim ali i neizmerno masivnim objektima? Sada kada se Sirijus nalazi u uslovima slobodnog pada, čvorište će ostati da lebdi tamo gde se zateklo - ali šta ga sprečava da ne šikne iz pogonske cevi čim započne ubrzanje? Pretpostavljao je da ga zadržava neka kombinacija moćnih električnih i magnetskih polja, koja istovremeno transmituje njegov potisak na brodske mlaznice.
<BR>&nbsp;&nbsp;&nbsp;&nbsp;&nbsp;"Šta bi se dogodilo", upita Dankan, "ako bih pokušao da ga dodirnem?"
<BR>&nbsp;&nbsp;&nbsp;&nbsp;&nbsp;"Znaš li da svako bez izuzetka postavi to pitanje."
<BR>&nbsp;&nbsp;&nbsp;&nbsp;&nbsp;"Ne iznenađuje me. A kako glasi odgovor?"
<BR>&nbsp;&nbsp;&nbsp;&nbsp;&nbsp;"Pa, najpre bi morao da otvoriš vakuumsku zaptivku, a onda bi, u času kad vazduh prodre unutra, sam pakao pokuljao napolje."
<BR>&nbsp;&nbsp;&nbsp;&nbsp;&nbsp;"Ali to nije jedini način. Mogu, na primer, da obučem svemirsko odelo, da se uspnem uz pogonski tunel i da pružim ruku..."
<BR>&nbsp;&nbsp;&nbsp;&nbsp;&nbsp;"Dakle, ti stvarno biraš gde ćeš da zavlačiš prste! No, ako bi to već učinio, u času kada bi primakao vrh rukavice - na samo jedan milimetar, možda - na njega bi počele da kidišu gravitacione udarne sile. Čim bi prvih nekoliko atoma palo unutar polja, došlo bi do pretvaranja njihove celokupne mase u energiju - i istog trena bi ti se učinilo da ti je neposredno u lice eksplodirala mala vodonična bomba. Taj prasak bi te verovatno izbacio iz cevi brzinom koja bi se ozbiljno primakla svetlosnoj."
<BR>&nbsp;&nbsp;&nbsp;&nbsp;&nbsp;Dankan se nelagodno nasmeši.
<BR>&nbsp;&nbsp;&nbsp;&nbsp;&nbsp;"Čovek bi stvarno trebalo da bude dovitljiv i snalažljiv pa da ukrade nekog od tvojih štićenika. Zar ti sve ovo ne stvara košmare?"
<BR>&nbsp;&nbsp;&nbsp;&nbsp;&nbsp;"Ne; posredi je naprava za koju sam obučen da je koristim i ja je poznajem u dušu. Ali zato ni u snu ne mogu da zamislim da se petljam sa energetskim laserima - uteruju mi strah u kosti. Znaš, stari Kipling je i o tome kazao sve što se ima reći. Sećaš se da sam ti pričao o njemu?"
<BR>&nbsp;&nbsp;&nbsp;&nbsp;&nbsp;"Sećam se."
<BR>&nbsp;&nbsp;&nbsp;&nbsp;&nbsp;"On je napisao pesmu pod naslovom Tajna mašina; u njoj ima nekoliko stihova koje ja često samome sebi govorim kada sam ovde dole:
<BR>
<BR>&nbsp;&nbsp;&nbsp;&nbsp;&nbsp;'Pa, upamti sad Zakon po kom živimo mi:
<BR>&nbsp;&nbsp;&nbsp;&nbsp;&nbsp;Da shvatimo laž, za to nismo sazdane
<BR>&nbsp;&nbsp;&nbsp;&nbsp;&nbsp;Nit' možemo da volimo, žalimo ili praštamo.
<BR>&nbsp;&nbsp;&nbsp;&nbsp;&nbsp;Pogrešiš li dok rukuješ nama, tad gotov si ti.'
<BR>
<BR>&nbsp;&nbsp;&nbsp;&nbsp;&nbsp;I to važi za sve mašine - za sve prirodne sile kojima smo ikada naučili da upravljamo. Ne postoji suštinska razlika izmedu prve vatre pećinskog čoveka i čvorišta u srcu asimptotičkog pogona."
<BR>&nbsp;&nbsp;&nbsp;&nbsp;&nbsp;Jedan čas kasnije, Dankan je bio budan na svom ležaju, čekajući da pogon ponovo bude uključen i da Sirijus započne sa svojim desetodnevnim usporavanjem koje će se okončati susretom sa Zemljom. I dalje mu je pred očima stajala ona nepravilnost u strukturi prostora, kako lebdi u vidnom polju mikroskopa; znao je već da će ga taj prizor proganjati do kraja života. Pored toga, sada je i shvatio da Voren Mek Kenzi nije nimalo izneverio ukazano mu poverenje; sve što mu je pokazao bilo je obnarodovano već hiljadu puta. Ali nije bilo tih reči ili slika koje su se mogle meriti sa neposrednim emocionalnim doživljajem koji je iskusio.
<BR>&nbsp;&nbsp;&nbsp;&nbsp;&nbsp;Tanušni prsti ponovo su posegnuli prema njemu; težina se vraćala u Sirijus. Iz neizmerne udaljenosti doprla je slabašna tugovanka Pogona; Dankanu pade na um da je to što čuje u stvari samrtni ropac materije, koja napušta poznati svet, zaveštavajući brodu svekoliku energiju svoje mase u završnom času rastakanja. Svakog minuta, nekoliko kilograma vodonika padalo je u taj neutaživ vrtlog - u bezdan koji se nikada nije mogao napuniti.
<BR>&nbsp;&nbsp;&nbsp;&nbsp;&nbsp;Dankan je rđavo spavao preostali deo noći. Sanjao je da i sam pada, pada u uskovitlano vrtložje beskonačne dubine. Dok je padao, rastakao se do molekularnih, do atomskih i konačno do subatomskih razmera. Još samo trenutak i sve će biti gotovo, on će isčileti u jednom jedinom blesku zračenja...
<BR>&nbsp;&nbsp;&nbsp;&nbsp;&nbsp;Ali taj trenutak nikada nije došao, jer dok se Prostor sužavao, Vreme se protezalo u beskraj, sekunde koje su promicale bivale su sve duže... i duže... i duže - da bi on konačno postao okamenjen u nepromenljivoj večnosti.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
