<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. VAŠINGTON, D. C.
<P>&nbsp;&nbsp;&nbsp;&nbsp;&nbsp;"Izvinite zbog vremena", reče Džordž Vašington. "Imali smo lokalnu klimatsku kontrolu, ali smo odustali od nje nakon što je jednu paradu za Dan nezavisnosti blokirao sneg."
<BR>&nbsp;&nbsp;&nbsp;&nbsp;&nbsp;Dankan se smerno osmehnu, iako nije bio sasvim načisto da li bi trebalo da poveruje u ovo objašnjenje.
<BR>&nbsp;&nbsp;&nbsp;&nbsp;&nbsp;"Nimalo mi ne smeta", reče on. "Za mene je to sasvim novo. Nikada ranije nisam video kišu."
<BR>&nbsp;&nbsp;&nbsp;&nbsp;&nbsp;Ovo, doduše, nije bilo doslovno tačno, ali ni daleko od istine. Često se vozio kroz amonijačne oluje i još se dobro sećao otrovnih bujica kako se slivaju niz prozore na samo nekoliko centimetara od njegovih očiju. Ali ovdašnja kiša sastojala se od bezopasne - ne, blagotvorne - vode, izvora života kako na Zemlji tako i na Titanu. Ako bi sada otvorio vrata, jedino bi mu se dogodilo da se nakvasi; uopšte ne bi umro na užasan način. Ali bilo je teško sputati nagone sticane čitavog životnog veka; znao je da bi mu bio potreban stvarni napor volje ako bi poželeo da iziđe iz bezbednog okrilja limuzine.
<BR>&nbsp;&nbsp;&nbsp;&nbsp;&nbsp;A i ta limuzina je bila prava - još jedna novost za Dankana. Nikada još nije putovao u tako raskošnoj udobnosti, sa komunikacionom konzolom sa jedne strane, a dobro opremljenim barom sa druge. Vašington je primetio njegov pogled pun divljenja i dodao: "Zanosna je, zar ne? Više ih ne prave. Ovo su bila omiljena kola predsednika Bernštajna."
<BR>&nbsp;&nbsp;&nbsp;&nbsp;&nbsp;Dankan nije bio baš najupućeniji u istorijat američkih predsednika - uostalom, do sada ih se skupilo čak devedeset petorica - ali je ipak imao približnu predstavu o vremenu kada je živeo Bernstajn. U glavi je obavio nekoliko brzih računskih radnji, ali nikako nije mogao da poveruje u rezultat i zato ga je glasno ponovio.
<BR>&nbsp;&nbsp;&nbsp;&nbsp;&nbsp;"Hoćete da kažete... da su stara više od sto pedeset godina!"
<BR>&nbsp;&nbsp;&nbsp;&nbsp;&nbsp;"Da, kao i da će verovatno biti dobra još toliko vremena. Razume se, svakih dvadesetak godina menjamo presvlake za sedišta, koja su, obratite pažnju na to, od prave kože. Kada bi ova sedišta mogla da pričaju, čuli bismo mnoge tajne. U stvari, ona to često i čine - ali ja vas lično uveravam da su sada potpuno lišena uređaja za prisluškivanje."
<BR>&nbsp;&nbsp;&nbsp;&nbsp;&nbsp;"Za prisluškivanje? Oh, znam na šta mislite. U svakom slučaju, ja nemam tajni."
<BR>&nbsp;&nbsp;&nbsp;&nbsp;&nbsp;"Onda ćemo vas uskoro opskrbiti njima; to nam je glavna briga ovde na Zemlji."
<BR>&nbsp;&nbsp;&nbsp;&nbsp;&nbsp;Dok su se divna stara kola kretala gotovo potpuno bešumno, upravljana automatskim kontrolnim sistemom, Dankan je pokušao da malo osmotri predeo kroz koji su se vozili. Kosmodrom je bio udaljen od grada pedeset kilometara - još nikome nije pošlo za rukom da pronađe raketu koja ne stvara buku - a na autoputu sa četiri trake u jednom smeru odvijao se iznenađujuće živ saobraćaj. Dankan je izbrojao najmanje dvadeset vozila različitih tipova; bez obzira što su se sva ona kretala u istom smeru, ceo prizor je povremeno postajao uznemirujući.
<BR>&nbsp;&nbsp;&nbsp;&nbsp;&nbsp;"Nadam se da se i ostalim kolima automatski upravlja", reče on zabrinuto.
<BR>&nbsp;&nbsp;&nbsp;&nbsp;&nbsp;Vašington je izgledao pomalo zapanjen. "Ali, svakako", reče on. "Zakonom je strogo zabranjeno već... pa, najmanje stotinu godina... ručno voziti kola na javnim auto-putevima. Doduše, s vremena na vreme se još nađe poneki psihopata koji sebe i druge ljude otera u smrt."
<BR>&nbsp;&nbsp;&nbsp;&nbsp;&nbsp;Bilo je to zanimljivo priznanje; Zemlja, dakle, nije rešila sve svoje probleme. Jedna od najvećih opasnosti po tehnološko društvo bio je nepredvidljivi umobolnik koji pokušava da svoje osujećenosti - svesne ili nesvesne - razreši kroz sabotaže. Prošlost je obilovala zastrašujućim primerima ovoga tipa; uništenje Gondvana reaktora početkom dvadeset prvog stoleća predstavljalo je možda najpoznatiji slučaj. Budući da je Titan bio još osetljiviji od Zemlje u ovom pogledu, Dankan ne bi imao ništa protiv da malo podrobnije popričaju o tome; ali teško da bi to bilo taktično, na samo jedan čas od kako je stigao na rodnu planetu.
<BR>&nbsp;&nbsp;&nbsp;&nbsp;&nbsp;Bio je sasvim siguran da bi, ukoliko bi počinio takav faux-pas, njegov domaćin neosetno skrenuo razgovor u drugom pravcu, ne dovevši ga pri tom ni najmanje u neugodnu situaciju. Za ovo kratko vreme njihovog poznanstva, Dankan je došao do zaključka da je Džordž Vašington veoma uglađen diplomata, pun samopouzdanja koje jedino ide uz porodično stablo sa korenima dubokim više stotina godina. Pa ipak, teško je bilo zamisliti nekoga ko bi u većoj meri odudarao od njegovog uvaženog imenjaka, jer ovaj Džordž Vašington bio je nizak, ćelav, punačak i smeđokos čovek, veoma elegantno odeven i ukrašen prikladnim komadima nakita. Ćelavost i gojaznost bile su prilično iznenađujuće, pošto su se bez po muke mogle ukloniti. Sa druge strane, ove osobine pružale su mu izvestan znak raspoznavanja, tako da su možda hotimice bile sačuvane. Ali to je predstavljalo nov osetljivi predmet o kome je Dankanu pomno savetovano da ga izbegava - bar dok znatno bolje i prisnije ne upozna svog domaćina. A možda ni tada.
<BR>&nbsp;&nbsp;&nbsp;&nbsp;&nbsp;Kola su sada prelazila preko jednog vitkog mosta koji je spajao obale široke i prilično prljave reke. Prizor tolikog obilja prave vode bio je impresivan, ali ona je izgledala veoma hladna i sumorna ove turobne noći.
<BR>&nbsp;&nbsp;&nbsp;&nbsp;&nbsp;"Potomak", reče Džordz Vašington. "Ali strpite se dok je ne vidite po sunčanom danu, kada sav taj mulj bude otišao nizvodno. Onda je plava i iskričava i nikada ne biste pomislili da je za to bilo potrebno dve stotine godina teškog rada. A ovo je Votergejt... razume se, ne originalan, pošto je taj srušen oko 2.000. godine, iako su demokrati želeli da ga pretvore u nacionalni spomenik. Evo i Kenedijevog centra... on je originalan, manje-više. Svakih pedesetak godina nađe se neki arhitekta koji pokušava da ga spase, ali sada smo već digli ruke od toga."
<BR>&nbsp;&nbsp;&nbsp;&nbsp;&nbsp;To je, dakle, bio Vašington koga je još grejala (premda ne odveć efikasno u ovakvim noćima) stara slava. Dankan je negde pročitao da se fizički izgled grada veoma malo promenio tokom tri stotine godina, a sada se i sam uverio u to. Većina starih upravnih i javnih zgrada brižljivo je bila očuvana; ishod ovih napora predstavljao je, kako su isticali neki kritičari, najveći nastanjeni muzej na svetu.
<BR>&nbsp;&nbsp;&nbsp;&nbsp;&nbsp;Malo kasnije, kola su skrenula na jedan sporedan kolovoz koji je vodio kroz divno uređene travnjake. Sa kontrolne table oglasio se blag pisak i ispod ručki za upravljanje zasvetleo je natpis: PREBAČENO NA RUČNU VOŽNJU. Džordž Vašington preuzeo je ulogu šofera i oprezno povezao kola brzinom od dvadesetak kilometara na čas među cvetnim lejama i skulptorški uobličenim grmljem; konačno se zaustavio pod stubištem neke očigledno veoma stare zgrade. Izgledala je odveć velika da bi bila privatna kuća, ali i premala za hotel - bez obzira što je nosila taj znak, ispisan tako kitnjastim slovima da ga je bilo gotovo nemoguće pročitati: HOTEL STOGODIŠNJICA.
<BR>&nbsp;&nbsp;&nbsp;&nbsp;&nbsp;Izgledalo je da profesor Vašington poseduje izuzetnu nadarenost da predvidi pitanja pre no što mu se ona postave...
<BR>&nbsp;&nbsp;&nbsp;&nbsp;&nbsp;"Podigao ga je neki železnički magnat krajem devetnaestog stoleća. Hteo je da obezbedi mesto gde bi se Kongres malo zabavljao; uloženi novac desetostruko mu se isplatio. Iznajmili smo ga za ovu priliku i u njemu će odsesti većina zvaničnih gostiju."
<BR>&nbsp;&nbsp;&nbsp;&nbsp;&nbsp;Na Dankanovu zapanjenost - kao i nelagodnost, pošto je lična posluga bila nepoznata na Titanu - njegov oskudan prtljag prihvatila su dva crnca odevena u kitnjaste livreje. Jedan od ovih džentlmena obratio mu se na milozvučnom, melodičnom jeziku, ali on nije uspeo da razume ni jednu jedinu reč.
<BR>&nbsp;&nbsp;&nbsp;&nbsp;&nbsp;"Malo si prekardašio, Henri", prigovori mu Vašington. "Možda je to stvarno jezik robova, ali kakva je njegova svrha ako ga samo vi istoričari lingvistike možete razumeti? Uzgred budi rečeno, gde si nabavio taj kostim? I ja bih voleo da ga imam."
<BR>&nbsp;&nbsp;&nbsp;&nbsp;&nbsp;Odgovor koji je usledio i dalje je bio nerazumljiv za Dankana, uprkos Vašingtonovoj intervenciji. Dok su se peli pozlaćenim kavezom malog lifta, domaćin mu je objasnio u čemu je stvar. "Bojim se da se profesor Marčison odveć udubio u duh '76. Pa ipak, to je dokaz da smo ostvarili izvestan napredak. Da ste mu, pre samo nekoliko stoleća, predložili da izigrava nekog od svojih poniznih predaka, čak i u kakvoj karnevalskoj povorci, on bi vam razbio glavu. Sada se izvanredno zabavlja u toj ulozi i nama nikako ne polazi za rukom da ga vratimo njegovim studentima u Džordžtaun."
<BR>&nbsp;&nbsp;&nbsp;&nbsp;&nbsp;Vašington baci pogled na svoju punačku, smeđu ruku i uzdahnu.
<BR>&nbsp;&nbsp;&nbsp;&nbsp;&nbsp;"Postaje sve teže naći pravu crnu kožu. Ja nisam rasni snob", dodade on žurno, "ali biće prava šteta kada svi budemo iste zagasito-bele nijanse. Nadam se da vam je jasno da vi u tom pogledu uživate pomalo nepoštenu prednost."
<BR>&nbsp;&nbsp;&nbsp;&nbsp;&nbsp;Dankan ga za trenutak pogleda sa zbunjenim izrazom nerazumevanja na licu. Nikada nije poklanjao veću pažnju boji svoje kože nego, recimo, boji kose; štaviše, da mu je neko to iznenada zatražio, on bi se našao na grdnim mukama dok ih ne bi podrobnije opisao. U svakom slučaju, o sebi nikada nije mislio kao o crncu; ali sada je sa razumljivim zadovoljstvom ustanovio da mu je boja kože za nekoliko nijansi tamnija od puti Džordža Vašingtona, potomka afričkih kraljeva.
<BR>&nbsp;&nbsp;&nbsp;&nbsp;&nbsp;Kada je najzad zatvorio za sobom vrata svog apartmana i kada više nije bilo potrebno da vodi računa o uspravnom držanju, Dankan se uz veliko olakšanje skljoka u jednu od dubokih i mekih fotelja. Ona se tako podatno povila unazad da je on došao do zaključka kako je projektovana upravo za posetioce sa svetova sa niskom silom teže. Vašington je nesumnjivo bio izvanredan domaćin i izgleda da je mislio na sve. No i pored toga, Dankan je znao da će proteći još dugo vremena pre no što stvarno bude počeo da se lagodno oseća.
<BR>
<BR>&nbsp;&nbsp;&nbsp;&nbsp;&nbsp;Sasvim nezavisno od gravitacionog pritiska, postojalo je još desetak drugih, manje drastičnih stvari koje su ga podsećale da se ne nalazi na matičnom svetu. Jedna od njih bila je sama veličina prostorije u kojoj se trenutno nalazio; prema titanskim merilima, ona je bila ogromna, kao i opremljena tako raskošnim nameštajem kakav on nikada nije video u stvarnom životu, već samo u istorijskim komadima. No, taj dekor, je, razume se, bio sasvim prikladan; sada je, naime, živeo u srcu istorije. Ova kuća bila je sazdana pre no što su se ljudi prvi put vinuli izvan atmosfere i on je nagađao da pretežan deo nameštaja potiče iz tog vremena. Vitrine pune tananih staklenih ukrasnih predmeta, uljane slike, neobične stare fotografije davno zaboravljenih uglednika ukrućene poze (možda je to originalani Vašington... ne, tada još nije bila pronađena kamera), teške zavese - ništa od svega toga nije se moglo naći na Titanu, a Dankan je čak sumajao da i centralna biblioteka raspolaže njihovim holografskim uzorama.
<BR>&nbsp;&nbsp;&nbsp;&nbsp;&nbsp;I sama komunikaciona konzola izgledala je kao da potiče iz prošlog stoleća. Iako su svi elementi bili poznati - prazan sivi ekran, slovno-brojčana tastatura, sočivo kamere i rešetkica zvučnika - njihov dizajn davao im je staromodan izgled. Kada je osetio da ponovo može da prevali na sopstvenim nogama nekoliko metara bez opasnosti da će se srušiti, Dankan se oprezno odšetao do konzole i teško se sručio na stolicu koja je stajala pokraj nje.
<BR>&nbsp;&nbsp;&nbsp;&nbsp;&nbsp;Marka i serijski broj nalazili su se na uobičajenom mestu, izgravirani pored ekrana. Da, tu je bio i datum: 2183 godina. Uređaj je, dakle, bio star gotovo sto godina.
<BR>&nbsp;&nbsp;&nbsp;&nbsp;&nbsp;Pa ipak, sa izuzetkom izvesne izlizanosti slova 'e' i 'a' na kontaktnim dirkama, praktično nije bilo nikakvih znakova istrošenosti. A i zašto bi, kada je posredi bila naprava bez i jednog pokretnog dela?
<BR>&nbsp;&nbsp;&nbsp;&nbsp;&nbsp;Bila je to još jedna okolnost koja je nedvosmisleno ukazivala da je Zemlja stari svet, koji je odavno naučio kako da sačuva prošlost. Novotarija koja bi sama sebi bila cilj, predstavljala je ostatak iz vekova rasipništva za kojima, niko nije žalio. Ako je neki uređaj funkcionisao kako treba, on nije uklanjan samo zbog promene stila - već samo ukoliko bi zakazao ili postao zastareo s obzirom na neko fundamentalno kvalitativno poboljšanje. Kućna komunikaciona konzola - ili 'domzola' - dosegla je svoj tehnološki nivo početkom dvadeset prvog stoleća; Dankan je bio spreman da se opkladi da su na Zemlji postojale i takve jedinice ove vrste koje su se nalazile u neprekidnoj upotrebi već više od dve stotine godina.
<BR>&nbsp;&nbsp;&nbsp;&nbsp;&nbsp;A to nije bio čak ni deseti deo istorije ovog sveta. Po prvi put u životu, Dankan je iskusio gotovo sveprožimajući osećaj inferiornosti. Nije ni jednog časa verovao da će ga Zemljani smatrati za varvarina iz spoljne tame; ali ta sigurnost sada mu se pokolebala.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
