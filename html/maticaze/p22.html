<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. MAUNT VERNON
<P>&nbsp;&nbsp;&nbsp;&nbsp;&nbsp;"Nemojte da shvatite odveć ozbiljno taj program", reče Džordž Vašington. "On se i tako iz dana u dan menja. Ali u pogledu vaših glavnih istupanja... obeležio sam vam ih... neće biti nikakvog preinačenja. Naročito ne na četvrti jul."
<BR>&nbsp;&nbsp;&nbsp;&nbsp;&nbsp;Dankan je prelistavao malu brošuru koju mu je domaćin dao kada su ušli u limuzinu predsednika Bernštajna. Bio je obeshrabrujući dokumenat - prepun govorancija, prijema, balova, svečanih povorki i koncerata. Niko u prestonici izgleda neće mnogo spavati tokom prvih dana jula i Dankan oseti sažaljenje prema jadnom predsedniku Kler Hansen.
<BR>&nbsp;&nbsp;&nbsp;&nbsp;&nbsp;Kao izraz poštovanja i uvažavanja u ovoj godini kada se proslavljala petstota godišnjica, ona nije bila predsednik samo Sjedinjenih Država, nego i cele Zemlje. Ali, naravno, ona nije tražila ni jedno od toga dvoga; da je to učinila - pa čak i da je samo osumnjičena za umišljaj jednog takvog faux-pas - automatski bi bila eliminisana. Već čitavo stoleće, gotovo sva glavna politička naimenovanja na Zemlji vršena su putem nasumičnog kompjuterskog izbora iz grupe onih pojedinaca koji raspolažu neophodnim kvalifikacijama. Ljudskoj rasi bilo je potrebno nekoliko hiljada godina da bi shvatila kako postoje i takvi poslovi koji se nikada ne smeju poveriti onima što se dobrovoljno javljaju za njih, a naročito ne ako pri tom ispoljavaju odveć entuzijazma. Kako je to primetio jedan oštrouman politički komentator: "Želimo takvog predsednika koji će da se dere i opire dok ga budemo uvlačili u Belu kuću - ali i koji će posle toga obavljati svoju dužnost što bolje bude umeo, kako bi mu jedan deo 'izdržavanja kazne' mogao biti oprošten zbog dobrog vladanja."
<BR>&nbsp;&nbsp;&nbsp;&nbsp;&nbsp;Dankan odloži program ustranu; imaće kasnije prilike da ga podrobnije prouči. Sada je jedino želeo da se sav pretvori u oko i da se potpuno posveti svom prvom razgledanju planete Zemlje po vedrom, sunčanom danu.
<BR>&nbsp;&nbsp;&nbsp;&nbsp;&nbsp;Ali baš s ovim poslednjim u vezi javio se i prvi problem; nikada ranije u životu nije bio izložen takvom blesku. Iako mu je skrenuta pažnja na to, ipak ga je gotovo ošamutio rasplamsali sjaj Sunca, koje je ovde bilo gotovo stotinu puta svetlije od zvezde što je blago sijala na njegovom matičnom svetu. Dok su kola bešumno klizila kroz predgrađa Vašingtona, vođena automatskim upravljačem, on je neprekidno podešavao propusnu moć svojih tamnih naočara kako bi pronašao najpogodniji nivo.
<BR>&nbsp;&nbsp;&nbsp;&nbsp;&nbsp;Osećao se kao novorođenče koje je po prvi put ugledalo svet. Gotovo svaki predmet u njegovom vidnom polju bio mu je nepoznat ili ga je prepoznavao samo na osnovu snimaka koje je ranije video. Utisci su ga zapljuskivali takvim ritmom da je zapao u krajnju pometnju, tako da je na kraju došao do zaključka da je jedini izlaz u tome da usredsredi pažnju samo na neku pojedinačnu kategoriju objekata, zanemarivši pri tom sve ostale - bez obzira što i one vapiju za njegovom pozornošću.
<BR>&nbsp;&nbsp;&nbsp;&nbsp;&nbsp;Drveće, na primer. Bilo je na milione stabala - ali to je i očekivao. Ono što, međutim, nije ni slutio bila je ogromna raznovrsnost njihovih oblika, veličina i boja. Pored toga, nije znao naziv ni jednog od njih; štaviše, kako je tog časa shvatio postiđeno, on ne bi umeo da identifikuje ni ono malo drveta u njegovom sopstvenom Meridijan parku. Ovde je postojao čitav složeni univerzum, deo svakodnevnog života za najveći deo čovečanstva još od početka istorije; a on nije bio kadar da sroči ni jednu jedinu rečenicu o njemu iz banalnog razloga što su mu nedostajale reči.
<BR>&nbsp;&nbsp;&nbsp;&nbsp;&nbsp;Zatim je tu bilo cveće. Dankana su najpre dovela u nedoumicu mestimična šarena ostrvca koja je primećivao s vremena na vreme. Cveće nije bilo nepoznato na Titanu - ali poglavito u vidu veoma skupocenih, izolovanih primeraka, premda su se u parku mogle naći i grupe koje su objedinjavale i po više desetina stabljičica. Ovde je, naprotiv, cveće bilo podjednako nebrojeno kao i drveće, pa čak i raznovrsnije od njega. I ponovo mu je nedostajalo mnoštvo naziva za ovu klasu vegetacije. Svet je obilovao lepotama o kojima on nije bio kadar ni da prozbori. Život na Zemlji počeo je da mu preti nekim nepredviđenim pometnjama...
<BR>&nbsp;&nbsp;&nbsp;&nbsp;&nbsp;"Šta je ovo?" povika iznenada. Vašington se okrenu na sedištu i u magnovenju spazi nešto sićušno što je upravo projurilo preko puta.
<BR>&nbsp;&nbsp;&nbsp;&nbsp;&nbsp;"Veverica, čini mi se. Ima ih mnogo u ovim šumama i neprestano jurcaju na sve strane i pretrčavaju kolovoz. Taj problem još niko nije uspeo da reši." Zastao je za trenutak, a onda blago dodao: "Pretpostavljam da ih još nikada niste videli?"
<BR>&nbsp;&nbsp;&nbsp;&nbsp;&nbsp;Dankan se nasmeja, ne odveć veselo
<BR>&nbsp;&nbsp;&nbsp;&nbsp;&nbsp;"Nikada ranije nisam video nijednu životinju - osim čoveka."
<BR>&nbsp;&nbsp;&nbsp;&nbsp;&nbsp;"Zar na Titanu nemate čak ni zoološki vrt?"
<BR>&nbsp;&nbsp;&nbsp;&nbsp;&nbsp;"Nemamo. Godinama smo raspravljali o tome, ali suočeni smo sa nerešivim problemima. A, iskreno govoreći mislim da se većina ljudi boji mogućnosti da nešto krene nizbrdo - setite se samo zaraze pacova na mesečevoj koloniji. Ono, međutim, čega se mi stvarno plašimo jesu insekti. Kada bi neko ikada otkrio da se neka muva iskrala iz karantina, zavladala bi sveopšta histerija. Ono što imamo, to je lepa, sterilna sredina koju ne želimo da menjamo."
<BR>&nbsp;&nbsp;&nbsp;&nbsp;&nbsp;"Hm", promrmlja Vašington. "Pa, u tom slučaju, neće vam biti lako da se priviknete na naš prljav, uzavreo svet. Pa ipak, mnogo Ijudi se ovde u toku poslednjeg stoleća žalilo da smo postali odveć čisti i uredni. Razume se, to su besmislice; danas postoji više divljine nego što je bilo tokom hiljadu godina."
<BR>&nbsp;&nbsp;&nbsp;&nbsp;&nbsp;Kola su stigla do prevoja niskog brda i pred Dankanovim očima po prvi put se pružio prostran vidik okolnog predela. Pogled mu je prodirao najmanje dvadeset kilometara, a utisak koji je stvarao taj ogroman otvoreni prostor bio je sveprožimajući. Bilo je, doduše, tačno da je posmatrao znatno veće - i znatno dramatičnije - prizore na Titanu; ali krajolik na njegovom matičnom svetu bio je neumoljivo samrtan, a kada bi se kretao njegovom površinom bila je potrebna sva sila najmodernije tehnologije da ga zaštiti od negostoljubive sredine. Gotovo da nije mogao poverovati da ovde nije postojalo ni jedno mesto, od obzorja do obzorja, gde nije mogao da stoji na otvorenom bez ikakve zaštite i da slobodno diše atmosferu koja mu neće smesta satrti pluća. Ovo saznanje nije mu, međutim, pružilo osećaj slobode, već pre vrtoglavice.
<BR>&nbsp;&nbsp;&nbsp;&nbsp;&nbsp;Situacija se samo pogoršala kada je podigao pogled prema nebu, tako beskrajno različitom od niskog, grimiznog svoda Titana. Proputovao je kroz pola Sunčevog sistema - ali nigde nije stekao takav utisak prostora i razdaljina kao sada, dok je posmatrao naizgled kompaktne oblake, koji su jedrili kroz plavi ponor što je izgledao kao da se pruža u beskraj. Nije bilo nikakve koristi što je ponavljao u sebi da su oblaci udaljeni samo desetak kilometara - što je predstavljalo razmak koji svemirski brod prevaljuje u deliću sekunde. Čak ni zvezdana polja Mlečnog puta nisu mu tako moćno ulila predstavu o beskonačnosti.
<BR>&nbsp;&nbsp;&nbsp;&nbsp;&nbsp;Po prvi put u životu, dok je pogledom prelazio preko polja i šuma koji su se prostirali oko njega pod otvorenim nebom, Dankan je dokučio ogromnost planete Zemlje mereno jedinim aršinom koji je ovde bio primeren - razmerama pojedinačnog ljudskog stvora. Sada je takođe shvatio onu zagonetnu opasku koju je Robert Klajaman izrekao pre no što je krenuo za Saturn: "Svemir je mali; samo su planete velike."
<BR>&nbsp;&nbsp;&nbsp;&nbsp;&nbsp;"Da ste se našli ovde pre tri stotine godina", reče mu domaćin sa primetnim zadovoljstvom u glasu, "oko osamdeset procenata ovoga što sada vidite zauzimali bi autoputevi i kuće. Sada je taj skor opao na samo deset procenata - a ovo je jedno od najizgrađenijih područja na kontinentu. Bilo nam je potrebno dugo vremena, ali na kraju nam je ipak pošlo za rukom da uklonimo smeće dvadesetog stoleća. Ili bar najveći njegov deo; nešto smo ostavili kao opomenu budućim naraštajima. U Pensilvaniji se još uzdižu par čeličnih gradova; videti ih - to predstavlja jedinstveno obrazovno iskustvo koje se ne zaboravlja, ali i ne ponavlja."
<BR>&nbsp;&nbsp;&nbsp;&nbsp;&nbsp;"Jedan od glavnih problema vezanih za opštenje sa gostima sa drugih svetova, kao što ste vi", reče Vašington pomalo žalosno, nakon što je napravio kraću pauzu, "ogleda se u tome što se ja često nađem u situaciji da naširoko objašnjavam stvari koje oni već znaju, ali su odveć pristojni da bi mi to otvoreno kazali. Pre nekoliko godina, išao sam ovuda sa jednim statističarem iz Mora Tišine sa Meseca i držao mu prvorazredno predavanje o populacionim promenama u oblasti Vašington - Virdžinija u toku poslednjih tri stotine godina. Mislio sam da će ga to zanimati i stvarno je bilo tako. Da sam propisno uradio svoj domaći zadatak - što obično činim, ali sam zbog nečega tada propustio - lako bih ustanovio da je on autor jednog od standardnih dela o tom predmetu. Kada se statističar vratio na Mesec, poslao mi je jedan primerak sa veoma lepom posvetom."
<BR>&nbsp;&nbsp;&nbsp;&nbsp;&nbsp;Dankan se zapitao kakav li je 'domaći zadatak' Džordž uradio u njegovom slučaju; mora da je bio obiman.
<BR>&nbsp;&nbsp;&nbsp;&nbsp;&nbsp;"Možete se pouzdati u moju krajnju neupućenost po tom pitanju. Pa ipak, trebalo je da shvatim da je fusiona tehnologija gotovo podjednako važna kako na Zemlji, tako i izvan nje."
<BR>&nbsp;&nbsp;&nbsp;&nbsp;&nbsp;"Nisam stručnjak na tom polju, ali verovatno ste u pravu. Kada je postalo jeftinije i jednostavnije istopiti dom pod zemljom nego podići ga na njoj - kao i opremiti je video-ekranima koji su neuporedivo bolji od bilo kog prozora - nije više bilo ni malo iznenađujuće što je površina izgubila mnoge svoje pređašnje privlačnosti."
<BR>&nbsp;&nbsp;&nbsp;&nbsp;&nbsp;Velika kola počela su da usporavaju, pošto je mozak kompjutera registrovao izlaz pred sobom. Sišao je sa auto strade, a zatim ponovo povećao brzinu na uskom putu čija se površina ubrzo pretvorila u teško vidljiv drum zarastao u travu. Vašington je preuzeo upravljačke ručice samo sekundu pre no što je na kontrolnoj tabli počelo da treperi signalno svetlo koje je upozoravalo da se okončala automatska vožnja.
<BR>&nbsp;&nbsp;&nbsp;&nbsp;&nbsp;"Vodim vas na farmu iz više razloga", reče on. "Život će uskoro postati sušičav za nas obojicu, kada budu počeli da pristižu i ostali posetioci. Ovo je možda poslednja prilika da natenane sprovedemo u delo vaš program. Pored toga, na ovakvom mestu žitelji spoljnih svetova najviše mogu da nauče o Zemlji - i to veoma brzo. Ali, iskreno govoreći, istina je i da sam ponosan na njega i da uživam u tome da ga pokazujem."
<BR>&nbsp;&nbsp;&nbsp;&nbsp;&nbsp;Približavali su se visokom kamenom zidu, koji se pružao stotinama metara u oba smera. Dankan je pokušao da izračuna koliki je rad uložen u to zdanje, ako su svi ti blokovi neobičnog oblika bili slagani rukom - kao što je moralo biti. Rezultat je izgledao u toj meri astronomski da on nije mogao da poveruje u njega.
<BR>&nbsp;&nbsp;&nbsp;&nbsp;&nbsp;A ta ogromna vrata načinjena su od - pravog pravcatog drveta; zaključio je to po tome što nisu bila obojena, tako da su se videli godovi. Dok su se automatski otvarala, Dankan je pročitao natpis koji je stajao na njima i iznenađeno se okrenuo prema profesoru.
<BR>&nbsp;&nbsp;&nbsp;&nbsp;&nbsp;"Ali, mislio sam...", zausti on.
<BR>&nbsp;&nbsp;&nbsp;&nbsp;&nbsp;Džordž Vašington dobio je pomalo smeten izraz lica.
<BR>&nbsp;&nbsp;&nbsp;&nbsp;&nbsp;"To je moja lična šala", priznade on. "Prava Maunt Vernon nalazi se pedesetak kilometara jugoistočno odavde. To nije smelo da vam promakne."
<BR>&nbsp;&nbsp;&nbsp;&nbsp;&nbsp;Dankan je osetio tog časa da će često slušati ovu poslednju rečenicu u mesecima što su ležali pred njim - sve do dana kada se ponovo bude iskrcao na Titanu.
<BR>&nbsp;&nbsp;&nbsp;&nbsp;&nbsp;Sa unutrašnje strane zida, put - sada od čvrsto nabijenog šIjunka - vodio je u pravoj liniji kroz šahovsku ploču malih polja. Neke parcele bile su zaorane, a na jednoj od njih upravo je radio traktor - upravljan rukom čovoka, koji je sedeo na otvorenom vozačkom sedistu. Dankanu se javio neodoljiv utisak da se vratio unazad kroz vreme.
<BR>&nbsp;&nbsp;&nbsp;&nbsp;&nbsp;"Uzgred budi rečeno, prepoznajete li neku od ovih žitarica?" upita profesor.
<BR>&nbsp;&nbsp;&nbsp;&nbsp;&nbsp;"Bojim se da ne... mada mi je jasno da je to trava, zar ne?"
<BR>&nbsp;&nbsp;&nbsp;&nbsp;&nbsp;"Pa, u tehničkom pogledu, trava je gotovo sve što vidite ovde. Ona uključuje svekolike cerealije: ječam, pirinač, kukuruz, pšenicu, zob... uzgajamo ih sve, sa izuzetkom pirinča."
<BR>&nbsp;&nbsp;&nbsp;&nbsp;&nbsp;"Ali zbog čega... mislim, izuzev iz naučnog ili arheološkog interesa? Kako stoji stvar sa efikasnošću? Nije li, u okviru ovog sistema, potreban ceo kvadratni kilometar da bi se prehranio samo jedan čovek?"
<BR>&nbsp;&nbsp;&nbsp;&nbsp;&nbsp;"Možda je tako u okolini Saturna; bojim se da ste nas prilično podcenili. Da je to potrebno, ovo malo dobro lako bi moglo obezbediti ishranu za pedeset Ijudi, premda bi ona donekle bila jednolična."
<BR>&nbsp;&nbsp;&nbsp;&nbsp;&nbsp;"Nikad ne bih pomislio - blagi bože, šta je ono?"
<BR>&nbsp;&nbsp;&nbsp;&nbsp;&nbsp;"Šalite se - zar ga stvarno ne prepoznajete?"
<BR>&nbsp;&nbsp;&nbsp;&nbsp;&nbsp;"Oh, znam da je to konj. Ali tako je ogroman... Mislio sam..."
<BR>&nbsp;&nbsp;&nbsp;&nbsp;&nbsp;"Ne mogu vam zameriti, ali pričekajte da vidite slona. Karlo Veliki je danas možda najveći živi konj; on je perčeron i teži preko jednu tonu. Preci su mu nosili vitezove pod punom ratnom opremom. Hoćete li da ga upoznate?"
<BR>
<BR>&nbsp;&nbsp;&nbsp;&nbsp;&nbsp;Dankan je poželeo da kaže: "Ne naročito", ali bilo je kasno. Vašington je zaustavio automobil i džinovsko stvorenje im je polako prišlo.
<BR>&nbsp;&nbsp;&nbsp;&nbsp;&nbsp;Sve do tog trenutka, limuzina je bila zatvorena i oni su se vozili u udobnosti er-kondišna. Ali sada su prozori skliznuli nadole - i drevna Zemlja zapahnula je Dankanove nozdrve.
<BR>&nbsp;&nbsp;&nbsp;&nbsp;&nbsp;Profesor Vašington nagnuo se preko svog šćućurenog gosta i isturio napolje otvoreni dlan na kome su se, kao nekom čarolijom, pojavile dve kocke šećera. Blago poput devojačkog poljupca, usne su samo očešale Vašingtonovu ruku i poklon je nestao kao da ga je konj udahnuo. Umilno, nemo oko, koje se sa te udaljenosti činilo veliko poput pesnice, gledalo je pravo u Dankana, koji je pomalo histerično počeo da se smeje kada se prikaza povukla.
<BR>&nbsp;&nbsp;&nbsp;&nbsp;&nbsp;"Šta je tako smešno", upita Vašington.
<BR>&nbsp;&nbsp;&nbsp;&nbsp;&nbsp;"Pokušajte da ga vidite mojim očima. Upravo sam prvi put sreo svemirsko čudovište. Hvala bogu što je bilo prijateljski nastrojeno."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
