<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. SIRIUS
<P>&nbsp;&nbsp;&nbsp;&nbsp;&nbsp;Nakon tri stoleća svemirskih brodova koji su poglavito predstavljali rezervoare za gorivo, Sirijus je izgledao gotovo neverovatno. Sticao se utisak da ima premnogo prozora, a i ulazni sektori su se nalazili na najneočekivanijim mestima; neki su i dalje zjapili otvoreni, budući da se utovarivanje tereta još nije okončalo. Bar će nešto malo vodonika biti ukrcano, pomisli Dankan natmureno; ako ova letelica bude napravila kružnu turu uz samo jedno punjenje rezervoara za gorivo, onda će nam pored ekonomske štete biti nanesena i uvreda. Kako se šuškalo, Sirijus je bar kadar da to učini, premda po cenu udvostučenja trajanja putovanja.
<BR>&nbsp;&nbsp;&nbsp;&nbsp;&nbsp;Takođe se teško moglo poverovati da je ovaj zdepasti cilindar, sa glatkim i poput ogledala uglačanim prstenom štitnika od zračenja, koji su okruživali pogonsku jedinicu kao neki ogroman suncobran, jedan od najbržih objekata koje je čovek ikada sazdao. Jedino su se međuzvezdane sonde, dosada već daleko odmakle u ponoru svojih dugovekovnih putovanja, mogle kretati brže od njegovog teorijskog maksimuma - koji je iznosio gotovo jedan procenat brzine svetlosti. Brod, međutim, nikada neće dostići ni polovinu te brzine, pošto je morao da čuva gorivo za usporavanje i pristizanje na odredište. No čak i tako, Sirijus je bio u stanju da prevali put od Saturna do Zemlje za dvadeset dana, i pored izvesnog manjeg zaobilaženja da bi se izbegao - poglavito iz psihiloških razloga - rizik prilikom prolaženja kroz asteroidni pojas.
<BR>&nbsp;&nbsp;&nbsp;&nbsp;&nbsp;Četrdesetominutni let od površine do parkirne orbite nije predstavljalo Dankanovo svemirsko krštenje; on je već ranije, u nekoliko navrata, pravio kraće izlete do susednih meseca na ovom istom transporteru. Titanska putnička flota sastojala se od pet letilica, a kako ni jedna od njih nije posedovala skupu raskoš centrifugalne sile teže, bilo je obavezno da se tokom putovanja vežu svi sigurnosni pojasevi. Svi putnici koji su želeli da iskuse čari i hazarde bestežinskog stanja, imaće za to zadovoljstvo nešto manje od dva sata na Sirijusu, pre no što brodski motori budu stavljani u pogon. Iako Dankan nikada nije osećao ni najmanju poteškoću u uslovima slobodnog pada, ipak je dozvolio da ga stjuardi lebdeći provedu, kao kakvu vreću koja je nepomična i koja ne pruža nikakav otpor, kroz vazdušastu komoru i smeste u letelicu.
<BR>&nbsp;&nbsp;&nbsp;&nbsp;&nbsp;Bilo je suviše očekivati da će Odbor za proslavu petstote godišnjice moći da mu obezbedi zasebnu kabinu - na celom brodu ukupno ih je bilo četiri - i Dankan je znao da će sa nekim morati da deli boravište na putu do Zemlje. L-3 je bila sićušna ćelija sa dva ležaja na rasklapanje, nekoliko fijoka, dva sedišta - takođe na rasklapanje - i jednim ogledalom koje je u isti mah bilo video-ekran. Nije postojao prozor koji bi gledao u svemir; prema objašnjenju u brošuri pod naslovom Dobro došli na naš brod, to bi dovelo do neprihvatljivih strukturalnih rizika. Dankan uopšte nije poverovao u to i pitao se ne leži li iza svega bojazan projektanata da bi neko od klaustrofobičnih putnika mogao da pokuša da na silu iziđe napolje.
<BR>&nbsp;&nbsp;&nbsp;&nbsp;&nbsp;Što se tiče toaleta, ni tu čovek nije mogao da ima zasebne pogodnosti; u tu svrhu je, naime, služila jedan priključna prostorija, koja je, međutim, opsluživala četiri kabine oko sebe. No, putovanje traje samo nekoliko nedelja.
<BR>&nbsp;&nbsp;&nbsp;&nbsp;&nbsp;Dankanov duh se malo obodrio kada je sakupio nešto samopouzdanja i krenuo da istražuje svoj mali svet. Ubrzo je naučio da vizuelno odredi svoj položaj sledeći uputstva odštampana na brodskim kartama; u orijentacionom pogledu, bilo je vrlo zgodno misliti o Sirijusu kao o cilindričnoj desetospratnici. Pedeset kabina nalazilo se smešteno na šestom i sedmom spratu; odmah ispod njih, na petom nivou, bile su sale za odmaranje, rekreaciju i razonodu, kao i restorani.
<BR>&nbsp;&nbsp;&nbsp;&nbsp;&nbsp;Teritorija koja se spuštala ispod i iznad ta tri sprata bila je zabranjena za putnike. Preostali nivoi, koji su se pružali nagore, sadržali su najpre blok sistema za održanje životnih uslova, zatim smeštajni prostor posade i konačno most koji je predstavljao petougaonu konstrukciju sa velikim prozorima na svakoj strani. U donjem smeru nalazili su se kuhinja, teretni prostor, rezervoari sa gorivom i pogonski sistem. Raspored je bio sasvim logičan, ali Dankanu je ipak bilo potrebno izvesno vreme da otkrije kako je blagajna na nivou kuhinje, ambulanta odmah uz teretno odeljenje, gimnastička vežbaonica u bloku sistema za održavanje uslova života, dok je biblioteka smeštena u jednu zabačenu vazdušnu komoru za slučaj opasnosti koja se nalazila između šestog i sadmog nivoa.
<BR>&nbsp;&nbsp;&nbsp;&nbsp;&nbsp;Dok je obilazio svoj novi dom, Dankan se sreo sa desetak drugih putnika na sličnom istraživačkom putovanju, izmenivši pri tom sa njima uzdržane pozdrave, kako to već priliči među strancima koji će se uskoro upoznati možda i previše dobro. On je već ispitao spisak putnika da bi video da li se možda na brodu nalazi neko koga poznaje, otkrivši pri tom nekoliko osoba za koje je znao da su sa Titana, premda ih nije lično poznavao. Istom prilikom je ustanovio da kabinu L-3 deli sa izvesnom dr Lujzom Čang, ali ga je rastanak sa Marisom i dalje odveć tištio da bi mu ova činjenica probudila neko veće zanimanje.
<BR>&nbsp;&nbsp;&nbsp;&nbsp;&nbsp;U svakom slučaju, kada se vratio u L-3 otkrio je da je dr Čang živahna i oniža starija dama, sa nesumnjivo više od sto godina na plećima, koja ga je pozdravila rasejanom ljubaznošću; tokom celog putovanja, ova ljubaznost se ni za korak nije približila punom priznavanju njegovog postojanja. Kako je ubrzo saznao, ona je bila jedan od vodećih matematičkih fizičara u Sunčevom sistemu, kao i autoritet na polju fenomena rezonantnosti među satelitima spoljašnjih planeta. Čitavih pola stoleća upinjala se da objasni zbog čega razmaci između Saturnovih prstenova nisu na mestima koja nalažu najbolje teorije.
<BR>&nbsp;&nbsp;&nbsp;&nbsp;&nbsp;Dva sata koja su polako protekla, kao da su brzo pohitala u susret očekivanoj objavi: "Govori vam kapitan Ivanov u minus pet minuta. Svi članovi posade moraju biti na svojim mestima, a svi putnici neka provere sigurnosne pojaseve. Početno ubrzanje iznosiće stoti deo jedne gravitacije - deset centimetara u sekundi na kvadrat. Ponavljam: stoti deo jedne gravitacije. Održavaćemo ovo ubrzanje deset minuta dok pogonski sistemi budu podvrgnuti rutinskoj proveri."
<BR>&nbsp;&nbsp;&nbsp;&nbsp;&nbsp;Šta bi bilo kada bi provera otkrila neku grešku, upita se Dankan. Znaju li čak i matematičari šta bi se dogodilo ukoliko bi došlo do nekog kvara u asimptotičkom pogonu? Ovaj tok misli nije bio baš ospokojavajući i on brzo odustade od njega.
<BR>&nbsp;&nbsp;&nbsp;&nbsp;&nbsp;"Minus četiri minuta. Neka stjuardi provere da li su svi putnici propisno vezani."
<BR>&nbsp;&nbsp;&nbsp;&nbsp;&nbsp;Kako li se samo ova zapovest može izvršiti? Na brodu se nalazilo tri stotine dvadeset pet putnika, od kojih je polovina bila u svojim kabinama, dok se druga polovina smestila u salonu za odmaranje, tako da nije postojao način na koji bi desetak premorenih stjuarda vodilo računa o tome kako im se svi štićenici ponašaju. Oni su jednom prošli brodom u minus trideset, a zatim ponovo u minus deset; putnici koji su se posle toga odrešili, jedino sami sebi mogu da prebace za sve što ih snađe. Uostalom, pomisli Dankan, svako ko može da doživi nešto neprijatno pri stotom delu gravitacije to svakako i zaslužuje. Potisak koji će se osetiti usled ubrzanja bie ravan naletu na kakav veliki, nakvašen sunđer.
<BR>&nbsp;&nbsp;&nbsp;&nbsp;&nbsp;"Minus tri munuta. Svi sistemi normalno funkcionišu. Putnici u odmarališnom sektoru B videće rađanje Saturna."
<BR>&nbsp;&nbsp;&nbsp;&nbsp;&nbsp;Dankan tašto dopusti da ga prožme plima samozadovoljstva. Upravo se zbog ovog poslednjeg sada nalazio u odmarališnom sektoru B, nakon što je stvar elegantno sredio sa jednim od stjuarda. Titan je uvek istom stranom bio okrenut prema svom matičnom svetu, tako da je prizor velikog globusa koji se uspinje nad obzorje predstavljalo nešto što se nikada nije moglo videti sa površine, čak i da je to dopustio gotovo neprekidni pokrov ugljovodoničnih oblaka.
<BR>&nbsp;&nbsp;&nbsp;&nbsp;&nbsp;Taj oblačni sloj sada je ležao hiljadu kilometara ispod, štiteći svet koji je skrivao od hladnoće svemira. A onda, iznenada - neočekivano, iako je upravo na to čekao - Saturn poče da se diže poput zlatne utvare.
<BR>&nbsp;&nbsp;&nbsp;&nbsp;&nbsp;U svekolikoj poznatoj vaseljeni nije bilo ničega što bi se moglo uporediti sa čudom kome je sada prisustvovao. Stotinu puta veći od mladog Meseca koji plovi nebom Zemlje, pljosnati žućkasti globus ličio je na kakvo učilo za planetarnu meteorologiju. Njegovi prepleteni pramenovi oblaka menjali su svoj izgled gotovo svakog časa, dok bi hiljadama kilometara ispod, u vodonično-metanskoj atmosferi, erupcije čiji uzrok još nije bio poznat, izbacivale iz svog skrovitog središta mehurove veće od Zemljinih kontinenata. Oni bi se širili, a zatim rasprskavali kada bi stigli do granica atmosfere; samo nekoliko minuta kasnije, Saturnovo mahnito, desetočasovno rotiranje razvejalo bi
<BR>&nbsp;&nbsp;&nbsp;&nbsp;&nbsp;ih po dugačkim, raznobojnim prugama koje su se pružale i do pola obima planete.
<BR>&nbsp;&nbsp;&nbsp;&nbsp;&nbsp;Negde dole u tom paklu, seti se Dankan sa osećajem strahopoštovanja, kapetan Klajnman je poginuo pre sedamdeset godina, a sa njim i deo Bake Elen. Posle toga, niko se više nije odvažio da krene u sličnu misiju. Saturn je i dalje predstavljao jedan od najvećih nedovršenih poslova u Sunčevom sistemu - uz, možda, tinjajući pakao Venere.
<BR>&nbsp;&nbsp;&nbsp;&nbsp;&nbsp;Prstenovi su i dalje bili sasvim neupadljivi, tako da su se lako mogli prevideti. Po nekoj kosmičkoj ironiji, svi unutrašnju sateliti ležali su gotovo u istoj ravni sa tom tananom, poput oblande tankom strukturom, koja je Saturna činila jedinstvenom. Posmatrani bočno, kao što je to sada bio slučaj, prstenovi su se mogli videti samo kao tanušna linija svetlosti koja pomalo štrči sa obe strane planete, ali su zato bacali široku, tamnu senku duž polutara.
<BR>&nbsp;&nbsp;&nbsp;&nbsp;&nbsp;Kroz nekoliko časova, kada se Sirijus bude uspeo iznad orbitalne ravni Titana, prstenovi će se pojaviti u punom sjaju i raskoši. Samo to bi, pomisli Dankan, bilo dovoljno da opravda preduzimanje ovog putovanja.
<BR>&nbsp;&nbsp;&nbsp;&nbsp;&nbsp;"Minus jedan minut."
<BR>&nbsp;&nbsp;&nbsp;&nbsp;&nbsp;Uopšte nije čuo objavljivanje drugog minuta pre poletanja; veliki svet koji se uspinjao povrh obzorja oblaka mora da ga je omađijao. Kroz šezdeset sekundi, automatski starter u srcu pogonske jedinice obznaniće njene poslednje tajne. Sile, koje je samo nekolicina sada živih ljudi mogla da zamisli u uobrazilje, a niko da do kraja dokuči, razbudiće se sada u svoj svojoj pomami, istrgnuće Sirijus iz Saturnovog stiska i hitnuće ga put Sunca, ka njegovom dalekom cilju, Zemlji.
<BR>&nbsp;&nbsp;&nbsp;&nbsp;&nbsp;"...Deset sekundi, pet sekundi, paljenje!"
<BR>&nbsp;&nbsp;&nbsp;&nbsp;&nbsp;Izgledalo je veoma čudo što je ta reč, koja je u tehnološkom pogledu bila zastarela najmanje dve stotine godina, i dalje postojala u žargonu astronautike! Dankan jedva da je imao vremena da uobliči vlastite misli, kada oseti plimu potiska. Od potpune nule, težina mu je dostigla vrednost nešto manju od jednog kilograma; to, jedva da je bilo dovoljno da napravi malo ulegnuće na jastuku iznad koga je prethodno lebdeo i poglavito se moglo osetiti po blagoj zategnutosti pojasa kojim je bio vezan oko pasa.
<BR>&nbsp;&nbsp;&nbsp;&nbsp;&nbsp;Druge posledice bile su znatno manje dramatične. Javila se izvesna promena u boji zvuka neodredljivih šumova koji nikada ne bi prestali na svemirskom brodu dok bi njegovo mehaničko srce bilo u pogonu; Dankanu se takođe učinilo da negde u daljini može da razabere slabašno šištanje. To, međutim, nikada nije pouzdano ustanovio.
<BR>&nbsp;&nbsp;&nbsp;&nbsp;&nbsp;A onda, hiljadu kilometara ispod, ugledao je nepogrešiv znak da Sirijus odista napušta parkirnu orbitu. Brod je uranjao u noć na svom poslednjem krugu oko Titana, a bleda Sunčeva svetlost brzo je kopnela na moru oblaka daleko dole. Ali onda je usledilo novo svitanje u širokom zamahu preko lica sveta koji će ubrzo napustiti. U dužini od stotinu kilometara iza broda koji je ubrzavao, stub usijane plazme razastirao je u svemir i preko purpurnog pokrova oblaka Titana nebrojene kvintilione svetlostih fotona. Sirijus se ustremio put Sunca u većem sjaju od samog Sunca.
<BR>&nbsp;&nbsp;&nbsp;&nbsp;&nbsp;"Deset minuta nakon paljenja. Sve provere rada uređaja izvršene. Sada ćemo povećati potisak do nivoa koji ćemo zadržati tokom celog puta od nula zarez dve gravitacije - odnosno dve stotine centimetara u sekundi na kvadrat."
<BR>&nbsp;&nbsp;&nbsp;&nbsp;&nbsp;A onda je Sirijus najzad, po prvi put, pokazao šta sve može. Glatkim doplivom snage, potisak i težina dvadesetostruko su se povećali i postojano se zadržali na toj vrednosti. Svetlost na oblacima dole, sada je bila toliko snažna da su oči pekle od nje; Dankan je čak bacio brz pogled na Saturnov disk koji se još uspinjao da bi video da li i on na neki način odražava ovo žestoko novo sunce. Sada je mogao da čuje, slabašno ali sasvim razgovetno, piskutavo brujanje koje će predstavljati zaleđe svega što se bude zbivalo na brodu do okončanja putovanja. Mora da je posredi, pomisli on, puka podudarnost što ovaj zastrašujući glas asimptotičkog pogona zvuči sasvim slično brujanju drevnih hemijskih raketa koje su prve donele čoveku slobodu svemira. Plazma koja je šikljala iz brodskog reaktora kretala se hiljadu puta brže nego ispusni gasovi iz bilo koje rakete, računajući tu i nuklearnu; kako je ona pri tom stvarala ovaj poznati zvuk bila je tajna koju nije mogla da razreši nikakva naivna mehanička intuicija.
<BR>&nbsp;&nbsp;&nbsp;&nbsp;&nbsp;"Sada se postojano krećemo pri jednoj petini gravitacije. Putnici mogu da odvežu pojaseve i da uživaju punu slobodu kretanja - ali molim vas budite oprezni dok se sasvim ne prilagodite."
<BR>&nbsp;&nbsp;&nbsp;&nbsp;&nbsp;Meni za to neće biti potrebno mnogo vremena, pomisli Dankan dok se oslobađao remenika, ubrzanje broda davalo mu je njegovu normalnu, titansku težinu. Svaki žitelj Meseca ovde bi se sasvim osećao kao kod svoje kuće, dok bi stanovnici Marsa i Zemlje iskusili prijatno čuvstvo plutanja po površini vode.
<BR>&nbsp;&nbsp;&nbsp;&nbsp;&nbsp;Svetiljke u sektoru za odmaranje, koje su bile gotovo sasvim prigušene da bi se bolje video spoljni spektakl, polako su se upalile do normalnog sjaja. Nekoliko zvezda prve veličine, koje su se prethodno mogle razabrati, nestale su istog časa, a i nepravilno zaokružen Saturnov globus postao je bleđi i belji, izgubivši svu svoju šarolikost. Dankan je mogao da povrati pređašnji prizor tako što bi navukao tamne zavese oko osmatračke lože, ali očima bi mu bilo potrebno nekoliko minuta da se ponovo prilagode. Upravo je razmišljao da li da preduzme taj napor, kada je jedan drugi događaj doneo odluku umesto njega.
<BR>&nbsp;&nbsp;&nbsp;&nbsp;&nbsp;Začuo se trotaktni akord Ding-dong-ding i iz zvučnika se razlegao novi glas, koji je ostavljao utisak kao da potiče iz društvenog staleža za nekoliko klasa višeg od kapetanovog, objavivši gotovo bezvoljno: "Govori vam glavni stjuard. Umoljavaju se putnici da upamte da je prvo serviranje ručka u dvanaest nula-nula, drugo u jedan nula-nula, a poslednje u dva nula-nula. Molim vas da ništa ne menjate bez prethodne konsultacije sa mnom. Hvala." Nešto manje odsečno Dong-ding-dong označilo je kraj poruke.
<BR>&nbsp;&nbsp;&nbsp;&nbsp;&nbsp;Posmatranje čudesa Vaseljene budi u čoveku apetit - tako je Dankan otkrio istog trenutka. Već je bilo pola dvanaest i bilo mu je milo što je raspoređen u prvu smenu. Pitao se koliko li sada putnika, kojima krče creva, vrše sve moguće pritiske na glavnog stjuarda da ih pomeri u raniju smenu.
<BR>&nbsp;&nbsp;&nbsp;&nbsp;&nbsp;Uživajući u osećaju težine koju je stvorio čovekov stvaralački duh i koja će ostati postojana, ukoliko se ne dogodi nešto nepredviđeno, do sredine putovanja, Dankan požuri da zauzme mesto u već poprilično otegnutom redu pred restoranom.
<BR>&nbsp;&nbsp;&nbsp;&nbsp;&nbsp;Njegovih prvih trideset godina života na Titanu kao da su već pripadali nečijem tuđem postojanju.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
