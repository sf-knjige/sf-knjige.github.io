<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. URLIK U NOĆI
<P>&nbsp;&nbsp;&nbsp;&nbsp;&nbsp;Dankanu Mekenziju bilo je deset godina kada je otkrio čarobni broj. Dogodilo se to pukim slučajem; nameravao je da pozove Baku Elen, ali pri tom nije bio dovoljno pažljiv i tako je prstima dotakao pogrešne dirke. Istog časa je shvatio da je pogrešio, pošto se Bakin vid uključivao sa dve sekunde zakašnjenja, čak i na 'automatskom snimanju'. Ova veza je, međutim, oživela istog trena. Pa ipak, nije se začuo zvuk zvonca, niti je bilo slike. Ekran je stajao potpuno prazan, pa se čak nisu videle ni tačkice interferencije. Dankan je u prvi mah pomislio da se uključio na neki isključivo zvučni kanal, ili da je uhvatio neku stanicu gde je kamera bila isključena. U svakom slučaju, ovo jamačno nije bio Bakin broj i zato on posegnu rukom da prekine kontakt.
<BR>&nbsp;&nbsp;&nbsp;&nbsp;&nbsp;Istog trena postao je svestan zvuka. U prvi mah mu se učinilo da to neko tiho diše u mikrofon na drugom kraju veze, ali je ubrzo uvideo da je u zabludi. Šum koji je čuo odlikovao se izvesnim nepravilnim, neljudskim svojstvom; nedostajao mu je bilo kakav postojan ritam, a takođe su se javljali dugi intervali potpune tišine.
<BR>&nbsp;&nbsp;&nbsp;&nbsp;&nbsp;Dok je osluškivao, Dankana je počelo da prožima sve jači osećaj strahopoštovanja. Suočio se sa nečim što je stajalo sasvim postrani od njegovog normalnog, svakodnevnog iskustva, pa ipak ga je odmah prepoznao. Tokom njegovog desetogodišnjeg života, utisci sa mnogih svetova bili su mu uvreženi u umu, a niko ko bi makar samo jednom čuo ovaj najprizivniji od svih zvukova nije ga više mogao zaboraviti. Do ušiju su mu dopirali glasovi vetra, koji je uzdisao i šaputao preko beživotnog predela sto metara iznad dečakove glave.
<BR>&nbsp;&nbsp;&nbsp;&nbsp;&nbsp;Dankan je sasvim smetnuo Baku s uma i okrenuo dugme za jačinu zvuka do kraja. Zavalio se na kauč, zaklopio oči i pokušao da projektuje sebe u nepoznat, negostoljubiv svet od koga ga je štitila sva sila sigurnosnih uređaja koje je moglo da mu pruži tri stotine godina svemirske tehnologije. Jednoga dana, kada bude prošao testove opstanka, izići će gore u taj svet i videće vlastitim očima jezera i provalije, kao i nisko polegle narandžaste oblake, obasjane tanušnim, hladnim zracima dalekog Sunca. Iščekivao je taj dan, pre sa pribranim naslućivanjem nego sa uzbuđenjem - Mekenzijevi su bili poznati po tome što se nikada ne uzbuđuju - ali je sada iznenada shvatio šta mu nedostaje. Isto bi se dogodilo sa nekim detetom na Zemlji koje bi, usred neke prašnjave pustinje daleko od okeana, stavilo školjku uz uho i uz čežnjivu žudnju osluškivalo muziku nedostupnog mora.
<BR>&nbsp;&nbsp;&nbsp;&nbsp;&nbsp;Zvuk koji je čuo nije bio ni malo tajnovit, ali kako je stigao do njega? Mogao je da potiče sa ma kog mesta širom stotinu miliona kvadratnih kilometara koji su se pružali gore. Negde - možda u nekom napuštenom konstrukcionom projektu ili eksperimentalnoj stanici - ostao je u vodovima neki uključen mikrofon, izložen smrznutim, otvorenim vetrovima površinskog sveta. Nije bilo mnogo verovatno da će dugo stajati neotkriven; ranije ili kasnije, neko će ga otkriti i isključiti. Na dečaku je bilo da brže-bolje uhvati poruku koja mu je prispela spolja dok to još može, čak i da je znao broj koji je slučajno pozvao, sumnjao je da bi mogao ponovo uspostaviti vezu.
<BR>&nbsp;&nbsp;&nbsp;&nbsp;&nbsp;Količina audio-vizuelne građe koju je Dankan uskladištio pod MEŠ bila je više nego zamašna, čak i za jednog preterano Ijubopitljivog desetogodišnjaka. Nije problem bio u tome što mu je nedostajala vičnost za organizaciju - naprotiv, ona je spadala u jednu od najslavnijih nadarenosti Mekenzijevih - već je dečak naprosto ispoljavao zanimanje za više stvari nego što je bio kadar da ih razvrsta. Bio je to onaj teži način da se otkrije kako neprikladno klasifikovana informacija može da bude nepovratno izgubljena.
<BR>&nbsp;&nbsp;&nbsp;&nbsp;&nbsp;Pomno je razmišljao nekoliko trenutaka, dok je samotni vetar jecao, ridao i donosio mu mrzlost svemira u toplu, malu kabinu za spavanje. Zatim je otkucao: ALFA INDEKS - ZVUCI VETRA - STALNO USKLADIŠTENJE.
<BR>&nbsp;&nbsp;&nbsp;&nbsp;&nbsp;Čim je dodirnuo taster sa oznakom UKLJUČENJE, do njega su doprli glasovi gornjeg sveta. Ako sve bude u redu, moći će ponovo da ih čuje u svako doba kada odabere indeks sa natpisom ZVUCI VETRA. Čak i ako je pogrešio i tragač programa konzole nije uspeo da locira snimak, ovaj će se u svakom slučaju nalaziti negde u večitom, neizbrisivom pamćenju mašine. Uvek je postojala nada da bi ga jednoga dana mogao ponovo slučajno pronaći, kao što se sve vreme događalo sa informacijama koje bi uskladištio pod MEŠ.
<BR>&nbsp;&nbsp;&nbsp;&nbsp;&nbsp;Odlučio je da produži sa snimanjem vetra još nekoliko časaka, pre no što ponovo započne prekinuti poziv Baki. Umešao se, međutim, neki hir sreće, jer istog časa kada je pritisnuo dirku UKLJUČENJE vetar je zamakao, prepuštajuci mesto dugoj, neprijatnoj tišini. A onda se, iz te tišine, javilo nešto novo.
<BR>&nbsp;&nbsp;&nbsp;&nbsp;&nbsp;Bilo je slabašno udaljeno, pa ipak, stvaralo je utisak neke svemoćne sile. Najpre se začuo prigušen krik, čija se jačina povećavala iz sekunde u sekundu, ali se zbog nečega uopšte nije približavao. Krik se ubrzo uspeo do demonskog urlika, u čijem se zaleđu oglašavala grmljavina - da bi se najednom sve ponovo utišalo isto tako brzo kao što je i počelo. Od prvog šuma do kraja prošlo je manje od pola minuta. Sada se ponovo čulo samo uzdisanje vetra, još samotnije nego ranije.
<BR>&nbsp;&nbsp;&nbsp;&nbsp;&nbsp;Jedan dugi, dražestan trenutak Dankan se napajao jedinstvenim zadovoljstvom straha bez opasnosti; a onda je reagovao kao i uvek kada bi nabasao na nešto novo ili uzbudljivo. Otkucao je broj Karla Helmera i rekao: "Slušaj ovo."
<BR>&nbsp;&nbsp;&nbsp;&nbsp;&nbsp;Tri kilometra dalje, na severnom kraju Oaze Grada, Karl je sačekao da otegnuti krik zamre u tišinu. Kao i uvek, na licu mu se nije moglo pročitati šta ima na umu; konačno reče: "Pusti da čujem ponovo."
<BR>&nbsp;&nbsp;&nbsp;&nbsp;&nbsp;Dankan pusti još jednom snimak, uveren da će tajna uskoro biti razrešena. Jer Karlu je bilo petnaest godina, što znači da je on već sve znao.
<BR>&nbsp;&nbsp;&nbsp;&nbsp;&nbsp;Njegove sjajnoplave oči, naizgled tako prostodušne, pa ipak već pune tajni, netremice su bile upravljene u Dankana. Karlovo iznenađenje i iskrenost bili su krajnje ubedljivi kada je upitao: "Zar nisi mogao da prepoznaš?"
<BR>&nbsp;&nbsp;&nbsp;&nbsp;&nbsp;Dankan je načas oklevao. Sada su mu na um pale neke očigledne mogućnosti - ali ako se među njima bude opredelio za pogrešnu, Karl će mu se nasmejati u brk. Bolje je ne izlagati se riziku...
<BR>&nbsp;&nbsp;&nbsp;&nbsp;&nbsp;"Nisam", uzvrati. "Jesi li ti?"
<BR>&nbsp;&nbsp;&nbsp;&nbsp;&nbsp;"Razume se", reče Karl svojom najotmenijom bojom glasa. Zastao je da bi stvorio utisak, a onda se naže prema kameri tako da mu se lice rasprostrlo gotovo preko celog ekrana.
<BR>&nbsp;&nbsp;&nbsp;&nbsp;&nbsp;"To je hidrosaurus koga je obuzeo bes."
<BR>&nbsp;&nbsp;&nbsp;&nbsp;&nbsp;U deliću sekunde Dankan ga je shvatio ozbiljno - što je upravo pogodovalo Karlovom naumu. On se brzo povuče nazad i isceri se prijatelju u lice.
<BR>&nbsp;&nbsp;&nbsp;&nbsp;&nbsp;"Baš si lud. Ni ti ne znaš šta je to."
<BR>&nbsp;&nbsp;&nbsp;&nbsp;&nbsp;Hidrosaurus Reks, čudoviste koje diše metan, predstavljalo je njihovu privatnu šalu, proizvod mladalačke mašte, rasplamsane posredstvom slika drevne zemlje i čudesa koje je ona iznedrila u praskozorju stvaranja. Dankan je savršeno dobro znao da sada ništa ne živi niti je ikada živelo na svetu koji je njegov dom; samo je Čovek stupao smrznutom površinom koja se pružala gore. Pa ipak, da je kojim slučajem hidrosaurus postojao, onaj zastrašujući zvuk odista bi mogao predstavljati njegov borbeni urlik, ispušten u trenutku kada se bacio na kakvog dobroćudnog karhoterijuma, koji se brčkao u nekom amonijačnom jezeru...
<BR>&nbsp;&nbsp;&nbsp;&nbsp;&nbsp;"Oh. Ja znam šta je proizvelo zvuk", reče Karl izveštačenim glasom. "Zar stvarno nisi mogao sam da pogodiš? Bio je to tanker-prikupljač koji je usisavao unaokolo. Ako pozoveš Kontrolu saobraćaja, reći će ti u kom pravcu ide."
<BR>&nbsp;&nbsp;&nbsp;&nbsp;&nbsp;Karl je iskoristio zgodu da se našali, a objašnjenje koje je dao bilo je nesumnjivo tačno. Dankan je i sam pomislio na to, ali se ipak nadao da će posredi biti nešto romantičnije. Bilo je, doduše, previše očekivati metanska čudovista, ali je, s druge strane, svakodnevni svemirski brod takođe predstavljao razočaravajaći antiklimaks. Obuzeo ga je osećaj potištenosti i bilo mu je žao što je Karlu pružio još jednu priliku da mu oskrnavi snove. Ovaj je bio pravi majstor u tome.
<BR>&nbsp;&nbsp;&nbsp;&nbsp;&nbsp;Ali, kao što je to bio slučaj sa svim zdravim desetogodišnjacima, i Dankana je bilo teško izbaciti iz koloseka. Čarolija ipak nije bila uništena. Iako su se prvi brodovi vinuli sa Zemlje tri stoleća pre njegovog rođenja, čudo svemira još nije bilo iscrpeno. Postojalo je dovoljno romantičnosti u tom urliku sa ruba atmosfere, nastalom dok je orbitni tanker sakupljao vodonik da obezbedi pogonsko gorivo za trgovinu Sunčevog Sistema.
<BR>&nbsp;&nbsp;&nbsp;&nbsp;&nbsp;Kroz nekoliko časova, dragoceni tovar nalaziće se na putu prema Suncu, gde će najpre proći pored ostalih Saturnovih meseca, pa pokraj džinovskog Jupitera, da bi se konačno susreo sa jednom od stanica za gorivo koje kruže oko unutrašnjih planeta. Biće mu potrebni meseci, čak godine, da stigne do odredišta, ali nije bilo razloga za žurbu. Sve dok jeftini vodonik bude tekao kroz nevidljivi cevovod preko Sunčevog sistema, rakete na fusioni pogon moći će da lete sa sveta na svet, baš kao što su nekada veliki prekookeanski brodovi plovili morima Zemlje.
<BR>&nbsp;&nbsp;&nbsp;&nbsp;&nbsp;Dankan je to bolje shvatao od većine dečaka njegovih godina; promet vodonikom takođe je predstavljao priču njegove porodice i uplivisaće na njegovu vlastitu budućnost kada bude dovoljno odrastao da uzme udela u poslovima Titana. Prošlo je već gotovo celo stoleće od časa kada je deda Malkolm shvatio da je Titan ključ za sve planete i počeo da se promućurno koristi tim saznanjem za dobrobit čovečanstva - i samoga sebe.
<BR>&nbsp;&nbsp;&nbsp;&nbsp;&nbsp;I tako je Dankan nastavio da preslušava snimak nakon što se Karl isključio. Stalno je nanovo puštao taj likujući poklič moći, pokušavajući pri tom da odredi tačan trenutak kada je urlik sasvim zamro u svemirskom bezdanu. Zvuk će ga mesecima posle toga pohađati u snovima; budiće se noćima, uveren da ga je opet začuo kroz stenoviti krov koji je štitio Oazu od negostoljubive divljine što se pružala gore.
<BR>&nbsp;&nbsp;&nbsp;&nbsp;&nbsp;A kada bi nakon toga ponovo utonuo u san, uvek bi sanjao Zemlju.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
