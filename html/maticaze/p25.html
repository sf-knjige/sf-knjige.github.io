<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. DUH SA VELIKIH OBALA
<P>&nbsp;&nbsp;&nbsp;&nbsp;&nbsp;Bilo je mnogo malih letnjikovaca, kafea i prodavnica duž rečne obale, kao i desetak nevelikih dokova u kojima su stajali ukotvljeni 'čamci za uživanje'. Iako je pomorski saobraćaj doslovce iščezao pre više od dva stoleća, voda je i dalje neodoljivo opčinjavala veliki deo ljudske rase. Upravo je sada jedan šaroliko obojen čamac na vesla, pun turista, polako plovio uz obalu Nju Džersija; Dankan se upitao da li je pasredi pravi primerak iz starine ili moderna rekonstrukcija.
<BR>&nbsp;&nbsp;&nbsp;&nbsp;&nbsp;Hajatsovi su poveli Dankana prema jednom ogromnom, providnom polucilindru koji se pružao na preko tri stotine metara duž obale. Izgledalo je da je u pitanju neka pomoćna, privremena konstrukcija, ni malo u skladu - kako u pogledu razmera, tako i izgleda - sa brižljivo negovanim ukusom svega onoga što se nalazilo oko nje.
<BR>&nbsp;&nbsp;&nbsp;&nbsp;&nbsp;Zajedno sa ostalima, koji su očigledno bili deo Enigmine grupe, ušli su najpre u jednu malu, pomoćnu zgradu, toliko sličnu vazdušnoj komori da uopšte nije bilo teško zamisliti da kreću put svemira. Kako se ubrzo ispostavilo, to je i bila neka vrsta vazdušne komore, u kojoj su se nalazili nizovi zaštitnih odela: nepromočivi kaputi, gumene čizme - i šlemovi koji su raspaljivali maštu Bila Van Hajatsa. U neobičnoj tišini punoj iščekivanja, uz samo nekoliko propratnih smešaka izazvanih opštom promenom izgleda, prošli su kroz unutrašnja vrata vazdušne komore.
<BR>&nbsp;&nbsp;&nbsp;&nbsp;&nbsp;Dankan je očekivao da ugleda brod. U tom pogledu nije bio iznenaden. Ali sasvim ga je dotakla njegova neverovatna veličina; gotovo je potpuno zapremao ogromnu strukturu koja mu je pružala utočište. Znao je da su, negde pred kraj, tankeri za prevoz nafte dostigli džinovske razmere - ali nije ni slutio da su i putnički brodovi narasli do tih opsega. Bilo je, naime, očigledno, na osnovu mnogobrojnih bočnih otvora i paluba, da je ova lađa bila sazdana da prevozi ljude, a ne robu.
<BR>&nbsp;&nbsp;&nbsp;&nbsp;&nbsp;Platforma za osmatranje na kojoj su stajali, nalazila se na istom nivou sa glavnom palubom, a odmah ispred komandnog mosta. Sa svoje desne strane Dankan je video jedan veliki, ali skraćen jarbol, a zatim pravu zavrzlamu od dizalica, čekrka, ventilatora i otvora na palubi sve do pramca. S leva, pružajući se prema brodskoj krmi, nalazio se naizgled beskrajan čelični zid, prošaran stotinama otvora. Uzdižući se visoko povrh svega, stajala su tri ogromna dimnjaka, gotovo dodirujući zakrivljeni krov velike opne.
<BR>&nbsp;&nbsp;&nbsp;&nbsp;&nbsp;Na osnovu njihovog razmeštaja, moglo se zaključiti da je tu nekada bio i četvrti, koji sada nedostaje.
<BR>&nbsp;&nbsp;&nbsp;&nbsp;&nbsp;Postojalo je i mnogo drugih znakova oštećenja. Prozori su bili razbijeni, delovi oplate izvaljeni, a kada je Dankan pogledao prema brodskoj kobilici, spazio je ogromnu metalnu zakrpu, dugačku najmanje sto metara, kako se pruža odmah ispod linije gaza.
<BR>&nbsp;&nbsp;&nbsp;&nbsp;&nbsp;Tek tog trenutka svi delići mozaika sklopili su se u celinu; dana kada se to zbilo on je još bio dečak na jednom dalekom svetu. Pa ipak, još se živo sećao uzbuđenja kojim je dočekan Titanik kada je najzad, okončavši svoje prvo
<BR>&nbsp;&nbsp;&nbsp;&nbsp;&nbsp;putovanje dugo tri stotine pedeset godina, stigao u Nju Jork.
<BR>
<BR>&nbsp;&nbsp;&nbsp;&nbsp;&nbsp;"Nikada nije napravljen sličan brod; on je označio kraj jednog razdoblja - razdoblja blagostanja i elegancije koje je, samo dve godine kasnije, razvejao prvi od svetskih ratova. Oh, građeni su brži i veći brodovi, tokom narednih pola stoleća, pre no što je vazdušni saobraćaj zauvek okončao to poglavlje transporta. Ali više se ni jedna lađa nije mogla po raskoši uporediti sa ovim što vidite oko nas. Premnogo srdaca je prepuklo kada je Titanik potonuo."
<BR>&nbsp;&nbsp;&nbsp;&nbsp;&nbsp;Dankan je lako mogao da poveruje u to; i dalje se nalazio u snu. Veličanstveni Veliki Salon, sa svojim ogromnim ogledalima, pozlaćenim stubovima i do članaka dubokim tepihom, natkriljavao je po bogatstvu sve njegove snove, a sofa u kojoj je upravo uronjen sedeo, bila je tako udobna da je gotovo zaboravio na Zemljinu silu teže. No, najverovatnija činjenica u svemu ovome bila je okolnost da je sve što sada gleda ili dodiruje čitava tri i po stoleća ležalo na dnu Atlantskog okeana.
<BR>&nbsp;&nbsp;&nbsp;&nbsp;&nbsp;Počeo je polako da shvata da morske dubine stoje gotovo u istoj meri izvan upliva vremena kao i svemirska prostranstva. "Sva oštećenja", objasnio je govornik, "počinjena su prvog Jutra. Kada je brod potonuo, dva i po časa nakon što mu je ledeni greben rasparao i probio desnu stranu korita, nestao je gotovo vertikalno, pramcem nadole. Sve što nije bilo pričvršćeno pohrlilo je napred, da bi se ili zaustavilo, udarivši o pregradne zidove, ili probilo kroz njih. Nekim čudesnim hirom sreće - što će vam takođe pokazati kako je lađa moćno građena - sva tri motora ostala su na svojim mestima; da su se i oni otkačili, više ne bi bilo moguće spasiti brod.
<BR>&nbsp;&nbsp;&nbsp;&nbsp;&nbsp;Ali kada je on jednom dospeo do dna, na dubinu od tri kilometra, ništa mu više stolećima nije moglo biti. Temperatura vode tu je samo dva stepena iznad tačke smrzavanja; uzajamno dejstvo hladnoće i pritiska ne dopušta truljenje i sprečava rđanje. U frižiderima smo, na primer, pronašli meso koje je bilo podjednako sveže kao i onoga dana kada je lađa krenula iz Sauthemptona, 10. aprila 1912, odnosno sve što je bilo konzervisano ili zatvoreno u boce nalazilo se u izvrsnom stanju.
<BR>&nbsp;&nbsp;&nbsp;&nbsp;&nbsp;Kada smo iskrpili brod - što nije bio mnogo težak posao, premda nam je otišla cela godina dana na zacepljivanje rupa i ojačanje oslabljenih tačaka - izbacili smo vodu iz njega pomoću hladnih raketa na nulti potisak konstruisanim u organizacijama za pomorsko spasavanje. Razume se, u celoj operaciji bili su od suštinske važnosti vremenski uslovi; pukom srećom, za 15. april 2262. data je idealna prognoza, tako da je brod izvađen na površinu na isti dan, samo tri stotine pedeset godina kasnije nakon što je potonuo. Meteorološke prilike bile su istovetne: bonaca i temperatura na tački smrzavanja; nećete verovati, ali kada smo stali da ga izvlačimo umalo se i mi nismo sudarili sa ledenim bregom!
<BR>&nbsp;&nbsp;&nbsp;&nbsp;&nbsp;I tako smo ga prebacili u Njujork, napumpali ga do vrha azotom da predupredimo rđanje i polako ga isušili. Nije tu bilo nekih većih problema - podvodni arheolozi restaurirali su i konzervisali deset puta starije brodove od Titanika. Ono, međutim, što nam je uzelo četrnaest godina rada i na šta ćemo utrošiti još deset jeste ogroman opseg posla. Valjalo je sastaviti hiljade delova slomljenog nameštaja, ukloniti tone uglja - i to gotovo svaki grumen rukom.
<BR>&nbsp;&nbsp;&nbsp;&nbsp;&nbsp;Ne retko su nas pitali zbog čega sve to radimo, zašto traćimo godine i milione solara na spasavanje prošlosti? Pa, evo nekih prizemnih, praktičnih razloga. Taj brod je deo naše istorije; njegovim proučavančem, steći ćemo bolji uvid u nas same, kao i u našu civilizaciju. Neko je jednom primetio da je potonuli brod vremenska kapsula, budući da na njemu ostaju sačuvani svi artefakti svakodnevnog života u dlaku onakvi kakvi su bili poslednjeg časa kada su se nalazili u upotrebi. A Titanik je predstavljao stožernu tačku celog jednog društva, u onom jedinstvenom trenu pre no što je ono počelo da se raspada.
<BR>&nbsp;&nbsp;&nbsp;&nbsp;&nbsp;Ovde se nalazi jednoposteljna odaja Džona Džekoba Astora, sa svim dragocenostima i ličnim pokretninama koje je najbogatiji čovek svog vremena prevozio u Njujork. On je bio u stanju da desetostroko kupi ceo Titanik. Tu je takode torba za alat koju je Pet O'Konor imao uza se kada se ukrcao u Kvinstaunu, nadajući se boljem životu u zemlji koju nikada neće dočekati da vidi. Čak raspolažemo sa pet soverena koje je on uspeo da uštedi posle mnogo godina bede i potucanja.
<BR>&nbsp;&nbsp;&nbsp;&nbsp;&nbsp;Ovo su dva krajnja slučaja; među njima se proteže celokupna skala života - neprocenjiva riznica nalaza za istoričare, ekonomiste, umetnike, inženjere. No, nezavisno od svega toga, postoji jedna čarolija vezana za sam brod koja je obezbedila besmrtnost njegovom nazivu kroz sve potonje vekove. Priča o Titanikovom prvom i poslednjem putovanju spada u one koje se iznova prepričavaju svakom novom naraštaju, kako ljudi nikada ne bi smetnuli s uma moć usuda i slučaja."
<BR>&nbsp;&nbsp;&nbsp;&nbsp;&nbsp;Dankan se toliko zadubio u izlaganje da za trenutak nije prepoznao ženu koja je upravo ušla u Veliki Salon i ostala da stoji pored jednih od urešenih vrata.
<BR>&nbsp;&nbsp;&nbsp;&nbsp;&nbsp;Čak i sa šlemom na glavi i bezobličnim plastičnim ogrtačem koji je prekrivao od vrata do kolena, Kalindi je i dalje izgledala elegantna i uzdignutog držanja. On ustade i krenu prema njoj, ne obraćajući pažnju na poglede ostalih posetilaca. Bez i jedne reči, on ispruži ruke, zagrli je i poljubi je u usta. Nije više bila onako visoka kakvu ju je on zapamtio i ili je on porastao u međuvremenu - tek, morala je da se popne na prste.
<BR>&nbsp;&nbsp;&nbsp;&nbsp;&nbsp;"Pa!" uzviknu ona, iskobeljavši se iz Dankanovog stiska. "Posle petnaest godina!"
<BR>&nbsp;&nbsp;&nbsp;&nbsp;&nbsp;"Ni malo se nisi promenila."
<BR>&nbsp;&nbsp;&nbsp;&nbsp;&nbsp;"Lažljivče. Nadam se da jesam. U dvadeset prvoj bila sam nepopravljivo derle."
<BR>&nbsp;&nbsp;&nbsp;&nbsp;&nbsp;Ovaj vrcavi razgovor najednom zamuku; oni su gledali jedno u drugo, dok se ceo Veliki Salon bio zablenuo u njih. Uveren sam, pomisli Dankan sa ukusom gorčine, da oni misle kako smo mi stari Ijubavnici; e, da je bar tako...
<BR>&nbsp;&nbsp;&nbsp;&nbsp;&nbsp;"Dankane, vrli mi... oh, oprosti... uvek skrenem u žargon ranog dvadesetog stoleća kad god sam ovde: elem, gospodine D. Mekenzi, budite ljubazni i izvinite me za nekoliko trenutaka dok se obratim svojim ostalim gostima. Nakon toga ćemo poći u malu šetnju po brodu."
<BR>&nbsp;&nbsp;&nbsp;&nbsp;&nbsp;Posmatrao je kako prilježno ide od grupe do grupe, samo otelotvorenje efikasnog upravnika, proveravajući da li se sve odvija kako je planirano. Da li i sada igra jednu od svojih uloga, ili je ovo možda prava Kalindi, ako takvo stvorenje uopšte postoji?
<BR>&nbsp;&nbsp;&nbsp;&nbsp;&nbsp;Ponovo mu je prišla pet minuta kasnije, dok su za njom poslušno dokaskali svi njeni pomoćnici.
<BR>&nbsp;&nbsp;&nbsp;&nbsp;&nbsp;"Dankane... mislim da se još nisi upoznao sa komandantom Inesom... on zna više o ovom brodu nego sami ljudi koji su ga napravili. Provešće nas malo po Titaniku."
<BR>&nbsp;&nbsp;&nbsp;&nbsp;&nbsp;Kada su se rukovali, Dankan reče: "Veoma sam uživao u vašem izlaganju. Uvek je zadovoljstvo upoznati se sa pravim entuzijastima."
<BR>&nbsp;&nbsp;&nbsp;&nbsp;&nbsp;Naredni čas proveli su u cunjanju po unutrašnjosti broda - i Dankan je tek tada shvatio svu korisnost zaštitne odeće. Po 'G' palubi i dalje je bilo bara od mulja i nafte, a nekoliko puta je dobro lupio glavom u neočekivane prečage ili ventilacione vodove. Ali ova neudobnost i uloženi napor potpuno su se isplatili, pošto je ovo bio jedini način da se dokuči sve umeće i genijalnost uloženi na izgradnju plovećeg grada. Najuzbudljiviji od svega bio je susret sa čeličnim laticama povijenim prema unutra, daleko ispod prevoja brodskog korita; dodirnuvši ih, nije bilo teško zamisliti kako je, one tragične noći, kroz nasilno probijeni otvor pokuljala ledena voda.
<BR>&nbsp;&nbsp;&nbsp;&nbsp;&nbsp;Prilično ga je iscrplo penjanje uz alfabetni niz od palube 'G' do 'A' (jednoga dana obećao je komandant Ines, ponovo će raditi liftovi) i bio je više nego zahvalan kada su najzad posedali na ručak u Salu za pušenje prve klase.
<BR>&nbsp;&nbsp;&nbsp;&nbsp;&nbsp;Kada je pokušao da nagovori Kalindi da se malo odvoje od sveg tog meteža, ona je postala iznenađujuće varljiva. Nije stvar bila u tome što joj je susret sa njim bio neprijatan: izgledalo je, naime, da se iskreno obradovala što ga je ponovo videla. Ali nešto ju je zabrinjavalo - stalno ga je držala na distanci. Gotovo se činilo kao da je upozorena da je on doneo na Zemlju neke pogubne titanske klice. Sve što je mogao da izvuče iz nje pre no što su se rastali bilo je neodređeno obećanje da će ga ona potražiti 'čim se sezona bude završila' - ma šta to značilo.
<BR>&nbsp;&nbsp;&nbsp;&nbsp;&nbsp;Organizacija Enigma nije ga razočarala, ali ga je zato njen vice-predsednik ostavio zbunjenog i žalosnog. Dankan je razmišljao o tome za vreme polučasovne vožnje vakaumskom podzemnom železnicom do Vašingtona. (Hvala bogu što su Van Hajatsovi ostali u Njujorku... njihovo društvo ne bi mu se dopalo u ovom raspoloženju).
<BR>&nbsp;&nbsp;&nbsp;&nbsp;&nbsp;Shvatio je da ništa ne može da učini. Ako bi, kao kakav zacopani prosac, stao da proganja i gnjavi Kalindi, stvari bi se samo pogoršale. Neke probleme samo je vreme moglo da reši, ukoliko rešenje uopšte postoji.
<BR>&nbsp;&nbsp;&nbsp;&nbsp;&nbsp;Čeka ga mnogo poslova; neće imati kad da misli na Kalindi...
<BR>&nbsp;&nbsp;&nbsp;&nbsp;&nbsp;Ako bude imao sreće, ona mu neće dolaziti na um i po čitav sat u toku dana...
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
