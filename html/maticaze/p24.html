<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. KALINDI
<P>&nbsp;&nbsp;&nbsp;&nbsp;&nbsp;Dankan je sedeo zadubljen u čitanje, kada su mu u sobu doneli paket. Bio je to mali, lepo upakovan cilinder, petnaestak centimetara visok, a desetak širok; nije imao nikakvu predstavu o tome šta bi se moglo nalaziti unutra.
<BR>&nbsp;&nbsp;&nbsp;&nbsp;&nbsp;Odmerio ga je u ruci nekoliko puta; bio je prilično težak, ali ne i toliko kao da je od metala. Kada ga je potapšao začuo se samo tup, prigušen zvuk.
<BR>&nbsp;&nbsp;&nbsp;&nbsp;&nbsp;Odustao je od daljeg nagađanja i otvorio koverat koji je vrpcom bio privezan oko cilindra.
<BR>
<BR>&nbsp;&nbsp;&nbsp;&nbsp;&nbsp;Farma Maunt Vernon
<BR>&nbsp;&nbsp;&nbsp;&nbsp;&nbsp;Dragi Dankane
<BR>&nbsp;&nbsp;&nbsp;&nbsp;&nbsp;Izvinu zbog zakašnjenja, ali dogodila nam se mala neprilika. Karlo Veliki se jedne noći probio među košnice. Srećom - ili na nesreću, već u zavisnosti od toga kako se gleda na stvar - naše pčele ne bodu. Pa ipak, ovaj nemili događaj loše se odrazio na proizvodnju meda.
<BR>&nbsp;&nbsp;&nbsp;&nbsp;&nbsp;Setivši se koliko ti se dopao, Klara i ja smo pomislili da bi možda voleo da imaš ovo kao uspomenu na posetu u koju si nam došao.
<BR>&nbsp;&nbsp;&nbsp;&nbsp;&nbsp;Sve najbolje, Džordž.
<BR>
<BR>&nbsp;&nbsp;&nbsp;&nbsp;&nbsp;Baš ljubazno od njih, reče Dankan u sebi. Kada je odmotao hartiju, našao je unutra providnu plastičnu teglu, punu zlatne tečnosti. Mehanizam za otvaranje na poklopcu posude za trenutak ga je doveo u zabunu - trebalo ga je, naime, najpre gurnuti nadole, a zatim stisnuti - ali nakon nekoliko nervoznih i neuspelih pokušaja, konačno mu je pošlo za rukom da otvori teglu.
<BR>&nbsp;&nbsp;&nbsp;&nbsp;&nbsp;Miris je bio zanosan - i ponovo mu se javio onaj opsesivni osećaj da ga odnekle već poznaje. Kao dečak, on ne bi mogao da odoli da ne zavuče prst unutra, a zatim da ga zadovoljno obliže jezikom.
<BR>&nbsp;&nbsp;&nbsp;&nbsp;&nbsp;Neki zakasneli spoj vodova stupio je u dejstvo, duboko u ponorima sećanja, najprimitivnije - i najmoćnije - od svih čula stalo je da otvara vrata koja su godinama bila zabravljena.
<BR>&nbsp;&nbsp;&nbsp;&nbsp;&nbsp;Telo mu se setilo pre uma. Kada se zadovoljno opustio u toploj ustreptalosti čisto animalne požude, sve mu se najednom vratilo...
<BR>&nbsp;&nbsp;&nbsp;&nbsp;&nbsp;Med je imao ukus Kalindi...
<BR>
<BR>&nbsp;&nbsp;&nbsp;&nbsp;&nbsp;Pre ili kasnije, razume se, on bi stupio u vezu sa njom. Ali prethodno mu je bilo potrebno malo vremena da se privikne i da se oseti na Zemlji, u meri u kojoj je to bilo moguće, kao kod svoje kuće. Sam je sebe uveravao u to; ali to nije bio jedini razlog.
<BR>&nbsp;&nbsp;&nbsp;&nbsp;&nbsp;Logički deo njegovog uma opirao se da ponovo bude uvučen u onaj vrtlog koji ga je ščepao kao dečaka. Ali u stvarima srca, logika je uvek izlazila kao poražena. Sve što joj je, u krajnjoj liniji, preostajalo da uradi, bilo je da kaže: "Zar ti nisam lepo govorila..." Ali tada bi već bilo kasno.
<BR>&nbsp;&nbsp;&nbsp;&nbsp;&nbsp;Upozno je Kalindino telo, ali bio je odveć mlad da bi upoznao i njenu Ijubav. Sada je bio čovek - i nije postojalo ništa što je Karl mogao preduzeti da ga predupredi.
<BR>&nbsp;&nbsp;&nbsp;&nbsp;&nbsp;Prva stvar koju mu je valjalo učiniti bila je da pronađe Kalindi; osetio je izvesno razočaranje što ona već nije pokušala da stupi u vezu s njim, pošto su novosti o njegovom dolasku bile razglašene na sve strane. Da li je, možda, bila ravnodušna - ili se čak osećala neprijatno? On će ipak preuzeti rizik.
<BR>&nbsp;&nbsp;&nbsp;&nbsp;&nbsp;Dankan je prišao domzoli i ekran ožive kada je prstom dotakao dirku za uključenje. Sada je to bilo čudo koje je natkriljavalo snove svih pesnika, opčinjavajuće čarolijski okvir koji je pružao uvid u sva mora, sva kopna. Kroz ovaj prozor moglo je da doplovi sve što je Čovek ikada naučio o Vaseljeni, kao i svako umetničko delo koje je on istrgao iz kandži Vremena. Sve biblioteke i muzeji koji su od praiskona postojali, mogli su se pojaviti na ovom ekranu, kao i na milionima drugih koji su se nalazili rasprostrti širom zemnog šara. Čak je i na najneosetljivije ljude zapanjujuće delovala pomisao da bi se i posle hiljadu ljudskih vekova provedenih uz domzolu tek sarno načelo znanje uskladišteno u bankama pamćenja, koje su utrostručene ležale u svojim međusobno veoma udaljenim skloništima, nesravnjivo pomnije čuvanih i nadziranih od sveg zlata. Postojala je sasvim prikladna ironija u činjenici da su dva od ovih ukopanih kompleksa prvobitno bili namenjeni za kontrolne centre nuklearnih raketa.
<BR>&nbsp;&nbsp;&nbsp;&nbsp;&nbsp;Ali Dankana sada nije zanimalo nasleđe ljudskog roda; u vidu je imao nešto znatno skromnije. Prsti mu otkucaše reč INFORMACIJE i na ekranu se istog časa pojavi novo ustrojstvo znakova:
<BR>
<BR>&nbsp;&nbsp;&nbsp;&nbsp;&nbsp;Molimo, odredite kategoriju
<BR>
<BR>&nbsp;&nbsp;&nbsp;&nbsp;&nbsp;01. Opšte
<BR>&nbsp;&nbsp;&nbsp;&nbsp;&nbsp;02. Nauka
<BR>&nbsp;&nbsp;&nbsp;&nbsp;&nbsp;03. Istorija
<BR>&nbsp;&nbsp;&nbsp;&nbsp;&nbsp;04. Umetnosti
<BR>&nbsp;&nbsp;&nbsp;&nbsp;&nbsp;05. Rekreacija
<BR>&nbsp;&nbsp;&nbsp;&nbsp;&nbsp;06. Geografija
<BR>&nbsp;&nbsp;&nbsp;&nbsp;&nbsp;07. Uprava za Zemlju
<BR>&nbsp;&nbsp;&nbsp;&nbsp;&nbsp;08. Uprava za Mesec
<BR>&nbsp;&nbsp;&nbsp;&nbsp;&nbsp;09. Uprava za planete
<BR>
<BR>&nbsp;&nbsp;&nbsp;&nbsp;&nbsp;i tako dalje; ceo spisak imao je više od trideset stavki.
<BR>
<BR>&nbsp;&nbsp;&nbsp;&nbsp;&nbsp;Kada je otkucao pozivnu jedinicu 07, Dankan se najednom setio svog prvog 'sukoba' sa zemaljskom domzolom Kategorije ovdašnjeg sistema bile su gotovo iste kao na Titanu, ali dugme za aktiviranje nalazilo se sa leve strane tastature i upravo taj neobični položaj uticao je da on zaboravi da ga pritisne. Dobrih pet sekundi ništa se nije dogodilo, a onda se na ekranu pojavila jedna veoma lepa devojka i obratila mu se glasom za koji se Dankanu učinilo da bi mogao doživotno da ga sluša: "Izgleda da imate neki problem. Da niste možda zaboravili da pritisnete dugme za aktiviranje?"
<BR>&nbsp;&nbsp;&nbsp;&nbsp;&nbsp;Netremice je zurio u nju sve dok nije iščezla, ostavivši za sobom čaroban smešak koji mu se ukotvio u pamćenju. Iako je on hotimice ponovio istu grešku još pet puta za redom, ona se više nije pojavila. Svaki put bila je neka druga devojka; no dobro, reče on u sebi, sve one mora da su već godinama mrtve.
<BR>&nbsp;&nbsp;&nbsp;&nbsp;&nbsp;Kada se uključila UPRAVA ZA ZEMLJU, zatraženo mu je da da podatke o prezimenu, imenu, ličnom broju, kao i poslednjoj poznatoj adresi - koja je uključivala oblast, zemlju, pokrajinu i poštanski kod. Ali u tome je i bio problem; on nije imao nikakvih vesti od Kalindi dobrih pet godina i nikada nije saznao njen lični broj. Čak se s mukom setio i devojčinog prezimena. Da je ono kojim slučajem bilo Smit, Vong ili Li, ceo podahvat postao bi beznadežan.
<BR>&nbsp;&nbsp;&nbsp;&nbsp;&nbsp;Otkucao je: Elermen, Katrin Linden, a potom čitav niz istovetnih NE ZNAM. Domzola mu je uzvratila: KAKVA OBAVEŠTENJA ŽELITE, na šta je Dankan odgovorio: ADRESU I BROJ VIDIJA: AKTIVIRANO
<BR>&nbsp;&nbsp;&nbsp;&nbsp;&nbsp;Šta ako je Kalindi promenila prezime? Doduše, to je bilo malo verovatno; ona nije spadala u one žene koje bi se podčinile vlasti nekog muškarca, čak i kada bi sa nekim uspostavila dugotrajniju vezu. Dankan je pre mogao da zamisli da bi neki muškarac zbog nje promenio prezime, nego što bi se obrnuto dogodilo.
<BR>&nbsp;&nbsp;&nbsp;&nbsp;&nbsp;Jedva da mu je ova misao proletela kroz glavu, kada se, na njegovo iznenađenje, na ekranu pojavilo:
<BR>
<BR>&nbsp;&nbsp;&nbsp;&nbsp;&nbsp;ELERMEN, Katrin Linden
<BR>&nbsp;&nbsp;&nbsp;&nbsp;&nbsp;Severni Atlan
<BR>&nbsp;&nbsp;&nbsp;&nbsp;&nbsp;Njujork
<BR>&nbsp;&nbsp;&nbsp;&nbsp;&nbsp;Njujork
<BR>&nbsp;&nbsp;&nbsp;&nbsp;&nbsp;Licni: 373:496:000:000
<BR>&nbsp;&nbsp;&nbsp;&nbsp;&nbsp;Vidi: 99:373:496:000:000
<BR>
<BR>&nbsp;&nbsp;&nbsp;&nbsp;&nbsp;Brzina kojom je sistem pronašao Kalindi bila je tako zapanjujuća da je proteklo nekoliko sekundi pre no što je Dankanov um uspeo da registruje dve još neverovatnije činjenice.
<BR>&nbsp;&nbsp;&nbsp;&nbsp;&nbsp;Prva je bila ta da je Kalindi uspela da dobije broj lične identifikacije čija je retkost iznosila - u sasvim doslovnom smislu - jedan prema milion; druga se odnosila na okolnost da joj je pošlo za rukom da joj se taj broj zadrži i u broju njenog vidija. Dankan nikada ne bi poverovao da je tako nešto moguće; Karl je jednom pokušao da izvede istu stvar, ali čak ni njemu to nije uspelo. Kalindina moć ubeđivanja oduvek je bila zavidna, ali je on ovoga časa shvatio da ju je, čak i tako, ranije podcenjivao.
<BR>&nbsp;&nbsp;&nbsp;&nbsp;&nbsp;I tako, dakle, ona ne samo što je bila na ovoj planeti, nego i na ovom kontinentu - udaljena od njega pukih pet stotina kilometara. Potrebno je da samo otkuca taj broj i ponovo će moći da vidi one oči koje su mu se tako često osmehivale iz stereo mehura.
<BR>&nbsp;&nbsp;&nbsp;&nbsp;&nbsp;Znao je da će to učiniti; to nikada nije bilo dovedeno u pitanje. Pa ipak, oklevao je, delimično zato da bi se zaslađivao trenucima naslućivanja, a delom i zbog toga što još nije znao šta da joj kaže. I dalje je u tom pogledu bio u nedoumici, kada je, gotovo impulsivno, pritisnuo četrnaest cifara koje su mu otvorile put prema prošlosti.
<BR>&nbsp;&nbsp;&nbsp;&nbsp;&nbsp;Da su se slučajno sreli na ulici, Dankan je nikada ne bi prepoznao; sasvim je smetnuo sa uma ono što je u stanju da uradi zemaljska gravitacija. Nekoliko dugih sekundi netremice je zurio u sliku, nesposoban da bilo šta kaže. Konačno, ona prekide tišinu, pomalo nestrpljivo: "Da? Izvolite."
<BR>&nbsp;&nbsp;&nbsp;&nbsp;&nbsp;Pre no što je zaustio da odgovori, Dankan je shvatio da najpre mora ponovo da počne da diše.
<BR>&nbsp;&nbsp;&nbsp;&nbsp;&nbsp;"Kalindi", prozbori najzad, "zar me se ne sećaš?"
<BR>&nbsp;&nbsp;&nbsp;&nbsp;&nbsp;Izraz u tim sjajnim očima neopazice se promenio. Zatim joj je na ivici usana zatitrao smešak, ali lukav i oprezan. Budi razuman, reče Dankan u sebi; kako bi i mogla da te prepozna posle petnaest godina. Koliko li je samo hiljada ljudi srela za to vreme, na ovom uskomešanom, prenatrpanom svetu? (I koliko je ljubavnika imala posle Karla?)
<BR>&nbsp;&nbsp;&nbsp;&nbsp;&nbsp;Ali, kao i obično, ona je imala iznenađenje za njega.
<BR>&nbsp;&nbsp;&nbsp;&nbsp;&nbsp;"Pa svakako, Dankane... veoma se radujem što te ponovo vidim. Znala sam da si stigao na Zemlju i baš sam se pitala kada ćeš me pozvati."
<BR>&nbsp;&nbsp;&nbsp;&nbsp;&nbsp;Osetio se pomalo nelagodno, a možda je ona upravo sa tim i računala.
<BR>&nbsp;&nbsp;&nbsp;&nbsp;&nbsp;"Izvini", reče joj on. "Bio sam izuzetno zauzet. Do guše sam u ovoj proslavi petstote godišnjice, znaš."
<BR>&nbsp;&nbsp;&nbsp;&nbsp;&nbsp;Dok je gledao u ekran, upamćene crte lica polako izroniše iz stranca koji ga je posmatrao sa druge strane veze. Godine nisu ostavile tako dubok trag kao što je on pretpostavljao; pretežan deo onoga što mu je izgledalo nepoznato bilo je čisto veštačkog porekla. Promenila je boju kose tako da ona više nije bila crna, već smeđa, prošarana zlatnim mrljama. Ovalno lice bilo je u dlaku isto, a abonosna koža i dalje besprekorna. Kada bude zaboravio sliku iz stereo mehura, videće je opet kao onu staru Kalindi - zreliju, ali i još poželjniju.
<BR>&nbsp;&nbsp;&nbsp;&nbsp;&nbsp;Takođe je video da sedi u nekoj kancelariji punoj sveta, čije su se prilike poput seni kretale svuda oko nje, povremeno joj dostavljajući svežnjeve dokumenata. Ko zna zbog čega, ali nikako nije mogao da zamisli Kalindi kao zauzetu službenicu; pa ipak, bio je siguran da, ako bi se ona svim srcem posvetila tom poslu, uspeh sigurno ne bi izostao. Bilo je, međutim, očigledno da ovo nije čas za izlive nežnosti; najviše čemu se u ovakvoj situaciji mogao nadati bilo je da ugovori sa njom sastanak što je pre moguće.
<BR>&nbsp;&nbsp;&nbsp;&nbsp;&nbsp;Prevalio je ceo ogroman put od Saturna, tako da neće biti nikakvih poteškoća preći još i ovu dodatnu udaljenost između Vašingtona i Njujorka; all, kako je izgledalo, problemi su vrebali sa druge strane. Najednom mu se javio utisak da u Kalindinom držanju ima izvesnog oklevanja, čak nevoljnosti. Stala je da prebira po nekom veoma zapetljanom rokovniku, ponudila mu nekoliko datuma i naizgled odahnula kada je Dankan ustanovio da se oni poklapaju sa nekim njegovim neodložnim obavezama.
<BR>&nbsp;&nbsp;&nbsp;&nbsp;&nbsp;Već je počeo da gubi nadu, kada ona iznenada uzviknu: "Samo trenutak... jesi li slobodan narednog petka?"
<BR>&nbsp;&nbsp;&nbsp;&nbsp;&nbsp;"Mislim da jesam... da, mogao bih." Do tada ga je delila gotovo cela nedelja; sva je prilika da će morati da se naoruža strpljenjem.
<BR>&nbsp;&nbsp;&nbsp;&nbsp;&nbsp;"Izvrsno." Lagani, zlobni osmeh raširio joj se preko lica i za trenutak gledala ga je ona stara Kalindi.
<BR>&nbsp;&nbsp;&nbsp;&nbsp;&nbsp;"Odlično... baš kako treba; ni da sam planirala ne bi bolje ispalo."
<BR>&nbsp;&nbsp;&nbsp;&nbsp;&nbsp;"Šta ne bi bolje ispalo?" upita Dankan.
<BR>&nbsp;&nbsp;&nbsp;&nbsp;&nbsp;"Stupi u vezu sa Van Hajtsovima preko ovog broja... Oni su odmah u predgrađu Vašingtona... i postupi u svemu kako ti budu naložili. Kaži im da ih Enigma moli da te povedu sa sobom kao mog ličnog gosta. To su zlatni Ijudi i sigurna sam da će ti se dopasti. A sada stvarno moram da prekinem... vidimo se sledeće nedelje." Zastala je za trenutak, a zatim pažljivo dodala: "Ali, moram ti skrenuti pažnju da ću i onda biti do guše u poslu, tako da nećemo imati mnogo vremena. Pa ipak, obećavam ti da ćeš uživati u tom iskustvu."
<BR>&nbsp;&nbsp;&nbsp;&nbsp;&nbsp;Dankan je pogleda sa izrazom neshvatanja na licu. Bez obzira na ovo uveravanje, on se osećao pomalo razočaranim; takođe mu se nije dopadalo da bude uvučen u nešto nad čim nije imao kontrolu. Mekenzijevi su manipulisali drugim ljudima - za sopstvenu korist, razume se, čak i onda kada se žrtva sa tim nije uvek slagala. Ova promena ključnih uloga izazvala je u njemu osećaj nelagodnosti.
<BR>&nbsp;&nbsp;&nbsp;&nbsp;&nbsp;"Doći ću", reče on, ipak prihvativši rizik. "Ali kaži mi bar šta je sve to."
<BR>&nbsp;&nbsp;&nbsp;&nbsp;&nbsp;Kalindi tvrdoglavo napući malo usne, na način koji je on odlično upamtio.
<BR>&nbsp;&nbsp;&nbsp;&nbsp;&nbsp;"Ne", uzvrati ona odlučno. "Tako bih prekršila moto svoje vlastite organizacije, a čak ni izvršni vice-predsednik to sebi ne sme da dopusti."
<BR>&nbsp;&nbsp;&nbsp;&nbsp;&nbsp;"Koje to organizacije?"
<BR>&nbsp;&nbsp;&nbsp;&nbsp;&nbsp;"Pazi sad ovo!" reče ona uz osmeh izazvan radosnim otkrićem. "Mislila sam da je Enigma svima poznata, ali stvari ovako stoje još bolje. Svako će ti na Zemlji reći naš slogan..." Prekinula je za trenutak da bi uzela neka dokumenta od jednog užurbanog pomoćnika.
<BR>&nbsp;&nbsp;&nbsp;&nbsp;&nbsp;"Doviđenja, Dankane... u žurbi sam. Vidimo se uskoro."
<BR>&nbsp;&nbsp;&nbsp;&nbsp;&nbsp;"Vaš slogan!" gotovo viknu on.
<BR>&nbsp;&nbsp;&nbsp;&nbsp;&nbsp;Ona mu uputi poljubac.
<BR>&nbsp;&nbsp;&nbsp;&nbsp;&nbsp;"Upitaj Van Hajatsove. Volim te."
<BR>&nbsp;&nbsp;&nbsp;&nbsp;&nbsp;Ekran utonu u tamu.
<BR>&nbsp;&nbsp;&nbsp;&nbsp;&nbsp;Dankan nije odmah stupio u vezu sa Van Hajatsovima; sačekao je nekoliko minuta da se emocionalno ponovo uravnoteži, a onda pozva svog domaćina i opšteg savetnika.
<BR>&nbsp;&nbsp;&nbsp;&nbsp;&nbsp;"Džordže", reče on, "da li si čuo za organizaciju Enigma?"
<BR>&nbsp;&nbsp;&nbsp;&nbsp;&nbsp;"Razume se. Šta je sa njima?"
<BR>&nbsp;&nbsp;&nbsp;&nbsp;&nbsp;"Znaš li njihov slogan?"
<BR>&nbsp;&nbsp;&nbsp;&nbsp;&nbsp;"Mi zapanjujemo."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;Vašington ponovi rečenicu, lagano i odmereno.
<BR>&nbsp;&nbsp;&nbsp;&nbsp;&nbsp;"Pa zapanjen sam. Šta to znači?"
<BR>&nbsp;&nbsp;&nbsp;&nbsp;&nbsp;"Moglo bi se reći da su to veoma dovitljivi preduzetnici ili impresariji koji rade na veoma individualnoj osnovi. Njima se pođe kada ti je dosadno i kada bi hteo nekakvu promenu. Oni mnogo polažu na elemenat iznenadenja. Ali kako si čuo o njima? Nadam se da tebi nije dosadno!"
<BR>&nbsp;&nbsp;&nbsp;&nbsp;&nbsp;Dankan se nasmeja.
<BR>&nbsp;&nbsp;&nbsp;&nbsp;&nbsp;"Nisam još imao vremena za taj luksuz. Upravo sam stupio u vezu sa jednim starim prijateljem koji je, kako izgleda, vice-predsednik te organizacije; ona me je pozvala da se priključim jednoj njihovoj grupi narednog petka. Šta ti misliš o tome?"
<BR>&nbsp;&nbsp;&nbsp;&nbsp;&nbsp;"Ma kakav da je program na koji te je pozvala, možeš se pouzdati da će biti pristojan i bezopasan. Imaš izvrsne izglede da preživiš."
<BR>&nbsp;&nbsp;&nbsp;&nbsp;&nbsp;"Hvala", reče Dankan. "To je sve što sam hteo da znam."
<BR>&nbsp;&nbsp;&nbsp;&nbsp;&nbsp;Kada je, malo kasnije, pozvao Van Hajatsove i predstavio im se, oni su ga obavestili i o nekim pojedinostima. Bio je to predusretljiv, ali i pomalo uštogljen par u pozim srednjim godinama, što je već samo po sebi bilo ospokojavajuće.
<BR>&nbsp;&nbsp;&nbsp;&nbsp;&nbsp;"Naloženo nam je", reče Bil van Hajats, "da se nađemo na Hadsonu i da nosimo staru odeću. Ovde takođe stoji da će: 'tvrdi šeširi biti podeljeni kada to bude potrebno'. Pitam se samo, šta li će nam oni."
<BR>&nbsp;&nbsp;&nbsp;&nbsp;&nbsp;Dankan se brzo dogovorio gde će se naći s njima na obali narednog petka, oprostio se, a onda počeo da razmišlja da li je postupio kako valja.
<BR>&nbsp;&nbsp;&nbsp;&nbsp;&nbsp;Prošlo je poprilično vremena pre no što je iznenada postao svestan jednog Kalindinog neobičnog propusta - koji ga je u isti mah iznenadio i ražalostio. Ni rečju nije pomenula Karla.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
