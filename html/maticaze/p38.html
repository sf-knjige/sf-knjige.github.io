<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. ARGUS PANOPTES
<P>&nbsp;&nbsp;&nbsp;&nbsp;&nbsp;Argus na koji su najpre pomislili bio je, dakle, pogrešan; da je ovo bio zgodan čas za to, Dankan bi se rado nasmejao.
<BR>&nbsp;&nbsp;&nbsp;&nbsp;&nbsp;Kolin ga je naveo na pravi trag jednim od svojih uobičajenih škrtih teleksa. Nije bilo nikakve potrebe prevaliti ceo put do Titana da bi se proverio tako elementaran podatak.
<BR>&nbsp;&nbsp;&nbsp;&nbsp;&nbsp;NA KOG ARGUSA MISLIŠ? upitao je Kolin, BILO IH JE TRI.
<BR>&nbsp;&nbsp;&nbsp;&nbsp;&nbsp;Nekoliko minuta provedenih uz domzolin odeljak Enciklopedije bilo je dovoljno da se sve razjasni. Ambasadora Farela nije izdalo sećanje: Argus je odista bio Odisejev verni, stari pas-čuvar, koji je prepoznao svog gospodara kada se ovaj vratio iz izgnanstva. Naziv je nesumnjivo pristajao jednoj tajnoj, obaveštajnoj organizaciji, premda se sada, kada je Dankan počeo da malo čeprka po celoj stvari, ispostavilo da odbor Argus i nije bio osobito tajan. O njemu je čuo (gotovo da ne treba reći) i Berni Parnas; isti je slučaj bio sa Džordžom Vašingtonom, koji je priznao pomalo nelagodno: "Razume se da su me saslušali. Ali nema mesta zabrinutosti."
<BR>&nbsp;&nbsp;&nbsp;&nbsp;&nbsp;Ivor Mandelistarn istupio je nimalo snebivljivo - pa je čak u izvesnoj meri bio i sarkastičan.
<BR>&nbsp;&nbsp;&nbsp;&nbsp;&nbsp;"Navikao sam na tajnost u mom poslu i mislim da bi ti momci imali ponešto da nauče od mene. Ne bi oni opstali ni pet minuta pod Staljinom - pa čak ni pod starim carevima. Pa ipak, pretpostavljam da su neophodni. Društvu će uvek biti potreban nekakav sistem upozorenja koji bi ukazivao na nezadovoljnike pre no što dođu u priliku da stvore prave poteškoće. Jedino sumnjam da li bi takav sistem bio delatan kada se ukaže potreba za njim."
<BR>&nbsp;&nbsp;&nbsp;&nbsp;&nbsp;Drugi Argus bio je graditelj Jasonovog mitskog - ili možda ne odveć mitskog - broda Argoa. Dankan nikada ranije nije čuo za Zlatno Runo i predanje ga je očaralo. Argo bi bilo baš zgodno ime za svemirski brod, pomisli on; ali, ni ova asocijacija nije bila ni u kakvoj vezi sa zabeleškama Karla Helmera.
<BR>&nbsp;&nbsp;&nbsp;&nbsp;&nbsp;Nije mogao da odgonetne kako je Karlu pošlo za rukom da otkrije trećeg Argusa; njegov tragalački um izgleda da je pomno tumarao mnogim stazama i bogazima ne samo nauke, nego i fantastike. Sada kada je u rukama imao ključ, Dankan je shvatio zbog čega je projekt, koji je zaokupljao poslednje godine Karlovog života, mogao imati samo jedan naziv - ime svevidećeg, mnogookog boga, Argusa Panoptesa, kadrog da gleda istovremeno u svim pravcima, za razliku od jadnog Kiklopa, čija se linija vida pružala samo u jednom pravcu...
<BR>&nbsp;&nbsp;&nbsp;&nbsp;&nbsp;Bilo je potrebno gotovo trideset časova da zakonski kompjuter na Titanu potvrdi Karlovo zavšetanje. Zatim je Armand Helmer izvestio da se, kako je Dankan i očekivao, u njemu nalazi spisak koji je očigledno sadržao određene šifre - po svoj prilici ključeve za privatne memorije miniseka.
<BR>&nbsp;&nbsp;&nbsp;&nbsp;&nbsp;Armand nije imao ništa protiv da teleksom dostavi te šifre, ali ga je Dankan sprečio u poslednji čas. Zahvaljujući sasvim skorašnjem iskustvu, mladi Mekenzi koji je bio krajnje naivan po dolasku na Zemlju pre samo nekoliko nedelja stekao je u međuvremenu izvestan blag oblik paranoje. Nadao se, međutim, da neće postati sasvim opsednut njome, kako je ponekad izgledalo da je slučaj sa Kolinom. Doduše, možda je Kolin bio u pravu...
<BR>&nbsp;&nbsp;&nbsp;&nbsp;&nbsp;Tek kada je odbor Argus pomalo nevoljno ustupio Dankanu Karlov minisek, ovaj je dozvolio Armandu da pošalje radiom šifre sa Titana. Sada je postalo svejedno čak i ako ih se neko drugi domogne pored njega; jedino ih je on mogao upotrebiti.
<BR>&nbsp;&nbsp;&nbsp;&nbsp;&nbsp;Bilo je ukupno desetak kombinacija istovetnog opšteg oblika. Svaka je počinjala sa P/P ili POSTUPITI PREMA uputstvu, a zatim je sledilo šest binarnih brojki 101000. Ceo broj mogao je biti proizvoljno izabran, ali bilo je verovatnije da ima neku mnemoničku asocijaciju. Predstavljulo je često korišćen trik da se uzme dan ili godina vlastitog rođenja; Karl se rodio '40. i Dankan se nije mnogo iznenadio kada je dobio upravo tu cifru nakon pretvaranja 101000 u broj sa dekadnom osnovom - premda ga je pomalo razočarao tako providan štos.
<BR>&nbsp;&nbsp;&nbsp;&nbsp;&nbsp;Pa ipak, šifra je bila dovoljno pouzdana, pošto su postojali zanemarljivo mali izgledi da neko, ko nasumice pogađa, odgonetne tačan alfabetski niz koji je sledio potom. Iako je ove nizove bilo lako upamtiti - bar za žitelje Titana - njih je praktično bilo nemoguće slučajno otkriti. Svaki je predstavljao neko ime čitano otpozadi - takođe stari trik, ali i takav čija je efikasnost bila zajemčena.
<BR>&nbsp;&nbsp;&nbsp;&nbsp;&nbsp;Spisak je počinjao sa P/P 101000 SAMIN, a zatim su sledili P/P 101000 SITET, P/P 101000 SUNAJ, P/P 101000 ANOID, P/P 101000 BEF. A onda, kao da su Karla počeli da zamaraju meseci, pošto je sledeća šifra - iznenađujuće - glasila P/P 101000 DNAMRA. To je nesumnjivo lična poruka - baš kao što je slučaj i sa P/P 101000 IDNILAK...
<BR>&nbsp;&nbsp;&nbsp;&nbsp;&nbsp;Nije, međutim, postojalo P/P 101000 NAKNAD. Iako je bilo nerazumno očekivati suprotno, Dankana je ipak za trenutak obuzela tuga.
<BR>&nbsp;&nbsp;&nbsp;&nbsp;&nbsp;Sledilo je još nekoliko imena, ali on je samo letimice prešao preko njih. Pogled mu je već u magnovenju spazio poslednju stavku: P/P 101000 SUGRA. Traganje je bilo okončano.
<BR>&nbsp;&nbsp;&nbsp;&nbsp;&nbsp;Ali uspeh još nije bio osiguran; nije isključeno da postoji još jedna, poslednja prepreka. Većina ljudi imala je neke tajne za koje je želela da ostanu sačuvane i posle njihove smrti. I dalje je bilo moguće, ako se šifra ne primeni na ispravan način, da se automatski uključi mehanizam za brisanje.
<BR>&nbsp;&nbsp;&nbsp;&nbsp;&nbsp;Moguće - ali ne i verovatno. Karl je očigledno želeo da dopusti uvid u memoriju miniseka, inače ne bi za nju ostavio u oporuci šifre bez ikakvog dodatnog upozorenja. Možda bi u ovoj situaciji najmudriji potez bio da ponovo pošalje teleks Armandu, za slučaj da je Karl dao i neka dopunska uputstva koja je njegov ucveljeni otac prevideo.
<BR>&nbsp;&nbsp;&nbsp;&nbsp;&nbsp;Ali na to bi otišlo mnogo sati, a ishod je mogao biti ravan nuli. Dankan je ponovo prešao pogledom preko spiska, tragajući za nekim skrovitim putokazom, ali ništa nije ustanovio. Možda binarni broj 101000 znači BRISANJE, ko zna? Ovako je, međutim, mogao u nedogled da nagada bez ikakvog rezultata.
<BR>&nbsp;&nbsp;&nbsp;&nbsp;&nbsp;Na kraju niza nije postojao znak UKLJUČENJE, ali to ništa nije značilo, pošto je tek mali broj ljudi mario da dopiše nešto što je samo po sebi bilo jasno; devet puta od deset to se naprosto podrazumevalo. Jedan od uobičajenih načina da se ipak ukloni tajni nalog za BRISANJE bio je da se u brzom sledu dva puta pritisne dugme UKLJUČENJE - dok je drugi predstavljao neki određeni razmak između dva pritiskanja. Da li je Karlovo izostavljanje ovog poslednjeg izvršnog uputstva krilo u sebi neko značenje, ili je on postupio po uobičajenoj konvenciji?
<BR>&nbsp;&nbsp;&nbsp;&nbsp;&nbsp;Sam problem je sadržao u sebi rešenje, ali su na put do njega pre ukazala osećanja nego inteligencija. Dankan nije uspeo da uoči nikakvu slabu tačku, iako je pomno ispitao svaku mogućnost koja mu je pala na um. A zatim, osećajući u izvesnoj meri grižu savesti, on otkuca P/P 101000 INDILAK, sačekavši delić sekunde pre no što je upotpunio niz pritiskom na dugme UKLJUČENJE.
<BR>&nbsp;&nbsp;&nbsp;&nbsp;&nbsp;Ako je negde pogrešio, Kalindi nikada neće saznati šta je izgubila. Pa ipak, iako bi na taj način došlo do brisanja poslednje poruke koju joj je Karl uputio, sve ostale uskladištene memorije ne bi bile izložene nikakvoj opasnosti.
<BR>&nbsp;&nbsp;&nbsp;&nbsp;&nbsp;Ali strah je bio neosnovan. Tek što je čuo uvodne reči: "Zdravo, Kalindi, kada budeš čula ovo, ja ću biti...", Dankan je brzo pritisnuo dugme STOP i minisek je ponovo utonuo u tišinu. Sada ga je čekalo nešto neuporedivo važnije. Možda će jednoga dana, kada bude imao dovoljno vremena - ne: biće dovoljno snažan da odoli tom iskušenju...
<BR>&nbsp;&nbsp;&nbsp;&nbsp;&nbsp;I tako, u samotnoj raskoši hotela Stogodišnjica, sa natpisom NE OMETAJ na vratima koji je odbijao sve posetioce i poruke, Dankan je otkucao šilru P/P 101000 SUGRA - UKLJUČENJE. Tokom dva dana otkazao je sve sastanke, a svi obroci bili su mu dostavljani u sobu. Povremeno bi obavljao kratke konsultacije preko domzole, proveravajući neke tehničke pojedinosti, ali najveći deo vremena proveo je sam, opšteći sa pokojnikom.
<BR>&nbsp;&nbsp;&nbsp;&nbsp;&nbsp;Konačno, bio je spreman da se ponovo vidi sa odborom Argus, ali voga puta pod uslovima koje je on diktirao.
<BR>&nbsp;&nbsp;&nbsp;&nbsp;&nbsp;Shvatio je sve - izuzev, razume se, najveće od svih tajni. Kako bi samo Karl bio očaran da je ikada saznao za Zlatni Sprud...
<BR>
<BR>&nbsp;&nbsp;&nbsp;&nbsp;&nbsp;Soba se nije promenila, a možda su i nevidljivi slušaoci bili isti. Ali više nije bilo ni traga od pomalo nesigurnog Dankana Mekenzija koji je pre samo nekoliko dana bio u nedoumici da li da zatraži diplomatski imunitet.
<BR>&nbsp;&nbsp;&nbsp;&nbsp;&nbsp;Prihvatili su, bez ikakvog spora, njegovo objašnjenje reči Argus, premda on nije stekao utisak da ih je baš očaralo ovo iznenada stečeno znanje iz klasične mitologije. Zaključio je na osnovu nekoliko podpitanja koja su mu postavljena da su mu sagovornici u izvesnoj meri razočarani; možda ce Odbor morati da potraži neko drugo opravdanje svog postojanja. (Da li na Zemlji stvarno postoji organizovan podzemni pokret, ili je naprosto posredi šala? Iako je ovo bio krajnje nepogodan trenutak da to pita, Dankan ipak umalo što nije došao u iskušenje).
<BR>&nbsp;&nbsp;&nbsp;&nbsp;&nbsp;Po nekoj ironiji, međutim, zbila se jedna mala zavera u samoj ovoj sobi - zavera koju su obe strane dobrovoljno prihvatile. Odbor je s razlogom pretpostavljao da on sada uviđa značaj naziva Argus za zemaljsku bezbednost - a on je znao da je to njima poznato. Kako je u ovom pogledu postignuta brza i potpuna saglasnost, odmah se prešlo na narednu stavku.
<BR>&nbsp;&nbsp;&nbsp;&nbsp;&nbsp;"I šta je, onda, bio taj Argus gospodina Helmera?" upita žena koju je Dankan eksperimentalno smestio na Mesecu. "Možete li objasniti njegovo čudno ponašanje?"
<BR>&nbsp;&nbsp;&nbsp;&nbsp;&nbsp;Dankan otvori beležnicu sa šarenim koricama da bi pokazao onaj zapanjujući crtež preko cele strane koji ga je šokirao kada ga je prvi put video. Čak i sada kada mu je znao stvarne razmere, i dalje je jedino bio kadar da misli o njemu kao o morskom ježu. Diademi je, međutim, bilo samo trideset ili četrdeset centimetara u prečniku, dok je promer Argusa trebalo da iznosi najmanje hiljadu kilometara, ako je Karl tačno izveo analize. A u to Dankan uopšte nije sumnjao, premda ne bi tačno umeo da objasni zašto.
<BR>&nbsp;&nbsp;&nbsp;&nbsp;&nbsp;"Karl Helmer imao je jednu viziju", počeo on. "Pokušaću da vam je predočim što bolje budem mogao, iako nisam stručnjak na tom polju. Ali upućen sam u psihologiju i možda ću biti u stanju da vam razjasnim šta je on pokušavao da učini."
<BR>&nbsp;&nbsp;&nbsp;&nbsp;&nbsp;Nije isključeno da ćete ponovo biti razočarani, reče on u sebi - pošto vam se cela zamisao može učiniti kao luckasto naučno trabunjanje. Ali nećete biti u pravu; ovo bi moglo biti neuporedivo značajnije od svih tričavih zaverica koje prete vašem gizdavom, malom svetu...
<BR>&nbsp;&nbsp;&nbsp;&nbsp;&nbsp;"Karl je bio naučnik koji se stalno nadao da će ostvariti neko veliko otkriće - ali to nikada nije učinio. Iako je bio veoma maštovit, čak je i u svojim najnesputanijim uzletima uvek ostajao čvrsto vezan za stvarnost. A bio je i ambiciozan..."
<BR>&nbsp;&nbsp;&nbsp;&nbsp;&nbsp;"Je li tako", promrmlja jedan tihi glas iz vazduha po kraj njega, "greška je teška bila to, i nju Cezar je teško platio <EM>Navod je iz Antonijevog monologa u drugoj sceni trećeg čina Šekspirovog Julija Cezara; citirano prema prevodu Borivoja Nedića i Velimira Živojinovića; prim. prev.</EM>. Oprostite - molim vas, nastavite."
<BR>&nbsp;&nbsp;&nbsp;&nbsp;&nbsp;Navod ništa nije kazao Dankanu i on ispolji ljutnju zbog prekida tako što je napravio pauzu od nekoliko sekundi.
<BR>&nbsp;&nbsp;&nbsp;&nbsp;&nbsp;"Zanimalo ga je sve - možda odveć stvari - ali mu je najveća strast bila još nerešeni problem CSVR - komuniciranje sa vanzemaljskim razumom. Kao dečaci, umeli smo satima da raspravljamo o tome; nikada nisam bio sasvim načisto kada je govorio ozbiljno, a kada nije, ali sada jesam.
<BR>&nbsp;&nbsp;&nbsp;&nbsp;&nbsp;I mi smo sami emitovali radio-signale nekih sto godina, otprilike tokom dvadesetog stoleća. Krajem tog razdoblja prešli smo na kablovske, optičke i satelitske sisteme, sabirajući im snage kada je to bilo potrebno i ne rasipajući više lavovski deo prema zvezdama. Ovo lako može da važi za sve civilizacije čija se tehnologija može uporediti sa našom. U tom slučaju, one bi zagađivale Vaseljenu nerazgovetnim radio-šumom stoleće ili dva - što predstavlja tek sićušan deo njihove ukupne istorije.
<BR>&nbsp;&nbsp;&nbsp;&nbsp;&nbsp;Prema tome, ako i postoje milioni razvijenih društava u Galaksiji, po svoj prilici se tek neznatno malo njih nalaze na onom nivou na kome smo mi bili pre tri stotine godina - kada smo rasipno odašiljali radio-talase na sve strane. Zakoni verovatnoće gotovo isključuju svaku mogućnost da je bilo koja od tih ranih elektronskih kultura u domenu u kome bismo mogli da je otkrijemo; nije isključeno da nas do najbliže dele hiljade svetlosnih godina.
<BR>&nbsp;&nbsp;&nbsp;&nbsp;&nbsp;Ali pre no što dignemo ruke od traganja, valja nam da najpre ispitamo sve mogućnosti - a postoji jedna koja još nije ni načeta u ovom smislu, pošto su nam do sada praktično bile vezane ruke kada je ona posredi. Već tri stoleća bavimo se izučavanjem radio-talasa na centimetarskom i metarskom području, ali smo zato gotovo potpuno prenebregli veoma duge talase - one čija dužina dostiže desetine, pa i stotine kilometara.
<BR>&nbsp;&nbsp;&nbsp;&nbsp;&nbsp;Razume se, postojalo je nekoliko jakih razloga koji su doveli do ovog zanemarivanja. Pre svega, nemoguće je izučavati talase o kojima je reč sa Zemlje, pošto oni ne mogu da se probiju kroz jonosferu, tako da nikada ne dospevaju do površine planete. Da bi se oni osmatrali, potrebno je, dakle, otići u svemir.
<BR>&nbsp;&nbsp;&nbsp;&nbsp;&nbsp;Ali kada su u pitanju oni stvarno dugi talasi, više nije dovoljno naprosto se vinuti do orbite ili otići na tamnu stranu Meseca, tamo gde je podignut Kiklop II. Mora se stići čak na pola puta do granica Sunčevog sistema.
<BR>&nbsp;&nbsp;&nbsp;&nbsp;&nbsp;Stvar je, naime, u tome što i Sunce ima jonosferu, baš kao i Zemlja - samo što je njegova milijardama puta veća. Ona apsorbuje sve talase duže od deset ili dvadeset kilometara. Ako želimo da ih ipak registrujemo, potrebno je da se otisnemo sve do Saturna.
<BR>&nbsp;&nbsp;&nbsp;&nbsp;&nbsp;Ovakvi talasi su zbilja primećeni, ali svega u nekoliko navrata. Pre četrdesetak godina, njih je otkrila jedna istraživačka misija Solarnog adzora, koja, međutim, uopšte nije tragala za radio-talasima, već je merila magnetska polja između Jupitera i Saturna. Oni su zabeležili impulse koji mora da su poticali od radio-eksplozija na oko petnaest kiloherca, što odgovara talasnoj dužini od dvadeset kilometara. U početku se smatralo da im je izvor na Jupiteru, koji još uvek obiluje elektro-magnetskim iznenađenjima - ali ubrzo se ispostavilo da to nije slučaj i njihovo poreklo i dalje predstavlja nerešenu zagonetku.
<BR>&nbsp;&nbsp;&nbsp;&nbsp;&nbsp;Od tada su ovi talasi primećeni još desetak puta - svi od reda uređajima koji su se bavili merenjem nečeg drugog. Niko još neposredno nije tragao za njima; uskoro će vam biti jasno zbog čega.
<BR>&nbsp;&nbsp;&nbsp;&nbsp;&nbsp;Najupečatljiviji primer otkriven je pre deset godina, '66, prilikom istraživanja vezanih za Japet. Tim naučnika koji je tu radio uspeo je da dobije prilično dug snimak, veoma oštro registrovan na devet kiloherca - odnosno na talasnoj dužini od trideset tri kilometra. Pomislio sam da biste možda i sami voleli da ga čujete..."
<BR>&nbsp;&nbsp;&nbsp;&nbsp;&nbsp;Dankan je za trenutak bacio pogled na komadić hartije, a zatim pažljivo otkucao dugi niz brojeva i slova na miniseku. I najednom, u neodječnoj tišini te čudne prostorije, Karlov glas razleže se iz groba, žustar i nimalo poslovan.
<BR>&nbsp;&nbsp;&nbsp;&nbsp;&nbsp;"Ovo je celokupan snimak, demoduliran i ubrzan šezdeset četiri puta, što je omogućilo da se dva časa sažmu u dva minuta. Počinje, sad."
<BR>&nbsp;&nbsp;&nbsp;&nbsp;&nbsp;Kroz provaliju vremena duboku dvadeset godina, jedno sećanje iz detinjstva iznenada se probi do površine Dankanove svesti. U pamćenju mu je ponovo živo zatitrao onaj trenutak kada je iz Titanove noći do njega dopro krik sa ruba svemira; zapitao se tada da li je stvarno posredi urlik neke čudovišne zveri, ali je Karl obesnažio. Sada mu se taj fantasticni privid vratio, moćniji nego ikada pre.
<BR>&nbsp;&nbsp;&nbsp;&nbsp;&nbsp;Ovaj zvuk - odnosno, infra-zvuk, pošto se izvorna modulacija nalazila daleko ispod praga čujnosti čoveka - ličio je na spore otkucaje nekog džinovskog srca ili na zvonjavu nekog toliko velikog zvona da bi se pre u njega mogla smestiti cela katedrala nego što bi to bio obrnut slučaj. Ili možda na morske talase, koji večno udaraju, nepromenljivim ritmom, o neku pustu obalu, na svetu koji je toliko drevan da ako Vreme još i postoji, Promena više nema ..
<BR>&nbsp;&nbsp;&nbsp;&nbsp;&nbsp;Kako se to uvek događalo, dok je preslušavao snimak Dankan je osetio kako mu se koža ježi, a žmarci gamižu uz kičmu. Ova senzacija pozvala je još jedno sećanje - prizor najmoćnijeg od svih zemaljskih bića kako ovenčan snagom i slavom hrli put neba iz dubina oko Zlatnog Spruda. Postoje li, možda, životinje među zvezdama, kojima bi ljudi bili podjednako beznačajni kao vaši na leđima kita?
<BR>&nbsp;&nbsp;&nbsp;&nbsp;&nbsp;Ispunilo ga je olakšanje kada se reprodukcija snimka okončala, a na mesto nje se začuo Karlov iznenađujuće bezosećajan glas koji je izrekao komentar:
<BR>&nbsp;&nbsp;&nbsp;&nbsp;&nbsp;"Valja uočiti izvanredno pravilnu frekvenciju - izvorni period iznosi 132 sekunde. sa odstupanjima koja ne prelaze nula zarez jedan posto. Ovo ukazuje na prilično visoku vrednost 'Q', od recimo..."
<BR>&nbsp;&nbsp;&nbsp;&nbsp;&nbsp;"Ostalo su tehničke pojedinosti", reče Dankan, isključivši minisek. "Hteo sam samo da se lično osvedočite u ono što je tim sa Japeta uspeo da registruje. A tako nešto nikada se ne bi moglo snimiti sa unutrašnje strane Saturnove orbite."
<BR>&nbsp;&nbsp;&nbsp;&nbsp;&nbsp;Glas koji ranije nije čuo - mlad i prilično samouveren - odjeknu u vazduhu iza njega.
<BR>&nbsp;&nbsp;&nbsp;&nbsp;&nbsp;"Ali sve su to stare stvari, poznate svakom stručnjaku na ovom polju. Sandeman i Koralski pokazali su da su ti signali gotovo sigurno oscilacije labavljenja, po svemu sudeći u nekom oblaku plazme blizu jedne od Saturnovih Trojanovih tačaka."
<BR>&nbsp;&nbsp;&nbsp;&nbsp;&nbsp;Dankan oseti kako mu se brzo truni i raspada obrazina ekspres-stručnjaka; trebalo je da pretpostavi da će se među njegovim slušaocima naći neko ko je znatno upućeniji na ovom polju od njega - a, što je najgore, upućeniji i od samog Karla.
<BR>&nbsp;&nbsp;&nbsp;&nbsp;&nbsp;"Nisam kompetentan da raspravljam o tome", uzvrati on. "Jedino prenosim mišljenja gospodina Helmera. On je smatrao da ovde postoji čitava nova nauka koja čeka da joj se postave temelji. Uostalom, svah put kada bi se podvrglo ispitivanju neko novo područje spektra, uvek bi dolazilo do zapanjujućih i potpuno neočekivanih otkrića. Helmer je bio ubeđen da će se to ponovo dogoditi."
<BR>&nbsp;&nbsp;&nbsp;&nbsp;&nbsp;"Ali da bismo mogli da izučavamo ove džinovske talase - gotovo milion puta duže od onih koji su osmatrani u klasičnoj radio-astronomiji - moramo da raspolažemo odgovarajuće džinovskim antenskim sistemima, čiji bi zadatak bio dvojak: da ih sabiraju - zato što su veoma slabi - i da određuju pravac odakle dolaze."
<BR>&nbsp;&nbsp;&nbsp;&nbsp;&nbsp;"Upravo je to bio Argus Karla Helmera. U njegovim snimcima i nacrtima nalaze se veoma podrobni projekti; prepuštam drugima da kažu u kojoj su meri oni praktično izvodljivi."
<BR>&nbsp;&nbsp;&nbsp;&nbsp;&nbsp;"Argus bi gledao u svim pravcima istovremeno, kao veliki radari za praćenje raketa iz dvadesetog stoleća. Bio bi to trodimenzionalai ekvivalent Kiklopa - ali nekoliko stotina puta veći, zato što bi bilo neophodno da mu prečnik dostiže najmanje hiljadu kilometara. Optimalno bi bilo deset hiljada, da bi se dobila dobra sposobnost raščlanjavanja ovih ultra-niskih frekvencija.
<BR>&nbsp;&nbsp;&nbsp;&nbsp;&nbsp;Pa ipak, on bi sadržao znatno manje gradivnog materijala nego Kiklop, zato što bi bio sazdan u dubokom svemiru, u uslovima bestežinskog stanja. Helmer je za lokaciju sistema izabrao satelit Mnemozinu, najudaljeniji Saturnov mesec, i ta odluka izgleda veoma logična. U stvari, to je jedini mogući izbor...
<BR>&nbsp;&nbsp;&nbsp;&nbsp;&nbsp;Mnemozina se, naime, nalazi na dvadeset miliona kilometara od Saturna, sasvim izvan upliva slabašne jonosfere planete, a takođe i dovoljno daleko da bi njene plimske sile imale neki uticaj. Ali najvažnija je od svega okolnost da je rotacija ovog meseca gotovo ravna nuli. Biće dovoljan sasvim skroman raketni potisak, pa da se ono malo okretanja potpuno potre. Mnemozina bi tada bila jedino telo u Vaseljeni bez ikakve rotacije i Helmer je izložio predlog da bi ona mogla poslužiti kao idealna laboratorija za različite kosmološke eksperimente."
<BR>&nbsp;&nbsp;&nbsp;&nbsp;&nbsp;"Kao što je, na primer, provera Mahovog principa", prekide ga ponovo samouvereni, mladi glas.
<BR>&nbsp;&nbsp;&nbsp;&nbsp;&nbsp;"Da", složi se Dankan; sve više mu se dopadao njegov nepoznati kritičar. "To je jedna od mogućnosti koje je pomenuo Helmer. Ali, vratimo se Argusu...
<BR>&nbsp;&nbsp;&nbsp;&nbsp;&nbsp;Mnemozina bi poslužila kao jezgro ili nukleus sistema. Hiljade elemenata - tek nešto krućih od nesavitljive žice - zračno bi se širilo iz nje, slično... slično bodljama morskog ježa. Ustrojstvo bi, dakle, pokrivalo celo nebo u potrazi za signalima. Postoji još jedna pogodna okolnost: temperatura oko Mnemozme toliko je niska da se tu mogu koristiti jeftini superprovodnici, što bi u ogromnoj meri povećalo efikasnost sistema.
<BR>&nbsp;&nbsp;&nbsp;&nbsp;&nbsp;Neću se upuštati u pojedinosti uključivanja i faziranja koji će omogućiti Argusu da okreće svoje antene-bodlje električnim putem - ne pokrećući ih pri tom u fizičkom pogledu - tako da će biti kadar da se usredsredi na bilo koje posebno područje neba. Sve to, kao i još mnogo drugog, Helmer je razradio u svojim beleškama, koristeći za tu svrhu tehnike usavršene kod Kiklopa i drugih radio-teleskopa.
<BR>&nbsp;&nbsp;&nbsp;&nbsp;&nbsp;Možda se pitate - kao što se i meni dogodilo - kako je mogao da gaji osnovanu nadu da će ikada biti udareni temelji jednog ovako džinovskog projekta. On je, naime, imao u planu jednu uprošćenu demonstraciju za koju je bio uveren da će pružiti dovoljno pokazatelja za osnaženje i potvrđenje njegovih teorija.
<BR>&nbsp;&nbsp;&nbsp;&nbsp;&nbsp;Taj osnovni projekat sastojao se u lansiranju dva istovetna, masivna metalna kotura, od kojih bi svaki vukao namotaje veoma tanke žice, dugačke više stotina kilometara. Kada bi se žica potpuno odmotala, koturovi bi se otkačili - i on bi dobio jednostavau dipolnu antenu, dugačku možda hiljadu kilometara. Verovao je da će moći da ubedi Solarni Nadzor da uradi ovaj eksperiment, koji bi bio veoma jeftin i nesumnjivo bi urodio nekim vrednim plodom. Zatim bi započeo sa ambicioznijim projektima, izbacujući, na primer, namotaje žice pod pravim uglom, i tako dalje...
<BR>&nbsp;&nbsp;&nbsp;&nbsp;&nbsp;Ali, mislim da sam vam već dovoljno saopštio tako da i sami možete da prosudite celu stvar. Ostalo je mnogo toga što nisam uspeo da prepišem. Nadam se da ćete biti tako dobri da se strpite, bar dok ne prođe proslava petstote godišnjice. Pretpostavljam da vam je jasno da je to osnovni razlog mog boravka ovde i s tim u vezi čeka me veliki posao..."
<BR>
<BR>&nbsp;&nbsp;&nbsp;&nbsp;&nbsp;"Hvala vam na moralnoj potpori, Bobe", reče Dankan, kada su se on i njegova ekselencija ambasador Titana obreli na Virdžinija aveniji koju je sunce jarko obasjavalo.
<BR>&nbsp;&nbsp;&nbsp;&nbsp;&nbsp;"Ali ja nisam izustio ni reč. Sve je to prevazilazilo granice mojih znanja i upućenosti. Doduše, nadao sam se da će neko postaviti jedno pitanje na koje bih ja još uvek bio rad da čujem odgovor."
<BR>&nbsp;&nbsp;&nbsp;&nbsp;&nbsp;"Koje je to pitanje?" reče Dankan podozrivo.
<BR>&nbsp;&nbsp;&nbsp;&nbsp;&nbsp;"Kako je Helmer mislio da sve to sprovede u delo?"
<BR>&nbsp;&nbsp;&nbsp;&nbsp;&nbsp;"Ah, to" reče Dankan, pomalo razočaran; taj momenat izgledao je sada potpuno nevažan. "Mislim da sam pronikao u njegovu strategiju. Pre četiri godine, kada smo stornirali njegov projekat jednostavnog sistema za otkrivanje dugih talasa - zato što ga u finansijskom pogledu nismo mogli podneti, a i on je odbijao da kaže šta mu je stvarni naum - Karl je odlučio da mu jedino predstoji da ode direktno na Zemlju i da nekako ubedi ovdašnje vodeće naučnike. Drugim rečima, to je značilo pribaviti sredstva. Nadao se da će posle toga veoma brzo izdejstvovati sebi opšte priznanje sa ceo poduhvat, tako da ćemo mi zažmuriti na eventualna manja kršenja zakona o razmeni. Bilo je to kockanje, razume se, ali projekat je njemu bio toliko važan da je on spremno prihvatio rizik."
<BR>&nbsp;&nbsp;&nbsp;&nbsp;&nbsp;"Hmmm", reče ambasador, na koga objašnjenje nije ostavilo osobiti utisak. "Znam da vam je Helmer bio prijatelj i stoga ne bih želeo da loše govorim o njemu. Ali ne čini li vam se da bi se za njega moglo reći da je predstavljao naučnog genija - i zločinačkog psihopatu?"
<BR>&nbsp;&nbsp;&nbsp;&nbsp;&nbsp;Na sopstveno iznenađenje, Dankan se sav narogušio na ovaj opis. Pa ipak, morao je priznati da u njemu ima neke istine; jedno od svojstava psihopata - termin koji je još popularan među laicima, iako se profesionalci već tri stotine godina upiru da ga iskorene - bilo je moralno slepilo za sve druge interese izuzev vlastitih. Razume se, Karl je uvek mogao da potegne ubedljiv argument da su u ovom slučaju njegovi interesi istovetni sa interesima svih strana upletenih u celu stvar. Uz blagi osećaj nelagodnosti, Dankan je morao priznati da ni Mekenzijevima nije baš strana ovakva argumentacija.
<BR>&nbsp;&nbsp;&nbsp;&nbsp;&nbsp;"Ako su i postojali iracionalni elementi u Karlovom ponašanju, oni se bar delimično mogu objasniti nervnim slomom koji je pretrpeo pre petnaest godina. Ali ova okolnost nikada nije uticala na njegovo naučno rasuđivanje; svi sa kojima sam razgovarao slažu se da je Argus veoma solidno i temeljito zamišljen."
<BR>&nbsp;&nbsp;&nbsp;&nbsp;&nbsp;"Uopšte ne sumnjam - ali zbog čega je taj projekat važan?"
<BR>&nbsp;&nbsp;&nbsp;&nbsp;&nbsp;"Pretpostavljao sam", reče Dankan blago, "da sam to valjano razjasnio našim nevidljivim prijateljima."
<BR>&nbsp;&nbsp;&nbsp;&nbsp;&nbsp;Stvarno verujem da mi je to pošlo za rukom, dodade on u sebi, bar kada je posredi jedan od njih. Njegov najljubopitljiviji ispitivač nesumnjivo je spadao u red vodećih zemaljskih radio-astronoma. On je sigurno shvatio značaj cele stvari, a za sada je bilo dovoljno samo nekoliko uticajnih podržavalaca. Dankan je bio siguran da će se njih dvojica jednog dana ponovo sresti, ovoga puta licem u lice, i bez ikakvih zajedljivih opaski na račun ranijeg susreta.
<BR>&nbsp;&nbsp;&nbsp;&nbsp;&nbsp;"Što se tiče važnosti projekta, Bobe, reći ću vam nešto što nisam pomenuo Odboru i za šta sam uveren da Karlu nikada nije palo na um iz jednostavnog razloga što je on bio odveć zaokupljen vlastitim poslovima. Shvatate li šta jedan projekat kakav je Argus može da uradi za ekonomiju Titana? On će nam doneti milijarde i unaprediće nas u naučno središte Sunčevog sistema. Njime bismo mogli rešiti finansijske probleme čak i onda kada potražnja vodonika bude počela da opada tokom osamdesetih godina."
<BR>&nbsp;&nbsp;&nbsp;&nbsp;&nbsp;"Uvažavam to", uzvrati Farel oporo, "osobito zato što će se i moji nameti srazmerno povećati. Ali ne dopustimo da se ništa ispreči na putu Nauke."
<BR>&nbsp;&nbsp;&nbsp;&nbsp;&nbsp;Dankan se uviđavno osmehnuo. Dopadao mu se Bob Farel i bio mu je od velike pomoći, ali imao je sve manje i manje pouzdanja u ambasadorovu lojalnost i nije isključeno da će uskoro morati da potraže zamenu. Na žalost, njihov izbor ponovo će morati da padne na nekog Zemljanina, zbog ove paklene sile teže; ali bio je to problem sa kojim će Titan večno ostati suočen.
<BR>&nbsp;&nbsp;&nbsp;&nbsp;&nbsp;Razume se, on nije mogao da otkrije svom ambasadoru, a još manje odboru Argus, zbog čega je plod Karlovog genija bio toliko značajan za ljudsku rasu. U miniseku su se nalazila razmatranja - na sreću, u beležnici o njima nije bilo ni pomena - za koja je najbolje da ostanu neobznanjena još mnogo godina, sve dok sam projekat ne potvrdi svoju vrednost.
<BR>&nbsp;&nbsp;&nbsp;&nbsp;&nbsp;Karl je nebrojeno puta bio u pravu u prošlosti, dokučujući istine nekim prečicama s one strane logike i razuma, što je Dankanu dalo za pravo da veruje kako je i njegova poslednja, zastrašujuća vizija intuicije takođe tačna. Ili, ako to nije bio slučaj, onda će istina morati da bude još neobičnija; na svaki način, valjalo je steći poman uvid u tu istinu. Njeno saznavanje moglo bi, doduše, dovesti do sveobuhvatnog šoka, ali je zato cena njenog prenebregavanja - iščeznuće.
<BR>&nbsp;&nbsp;&nbsp;&nbsp;&nbsp;Ovde, na ulicama ovog divnog grada, ogrezlog u more sunčeve svetlosti i istoriju, bilo je teško ozbiljno shvatiti završne Karlove opaske, proizišle iz razmatranja o poreklu tih tajanstvenih talasa. Svakako, ni sam Karl jamačno nije verovao baš u svaku misao koju je izrekao u tajnu memoriju svog miniseka, tokom putovanja do Zemlje...
<BR>&nbsp;&nbsp;&nbsp;&nbsp;&nbsp;Ali bio je đavolski ubedljiv, a argumenti su mu posedovali neodoljivu logiku i vlastiti momentum. Čak i ako ni sam nije bio čvrsto uveren u ispravnost svojih pretpostavki, one su ipak i dalje mogle da budu tačne.
<BR>&nbsp;&nbsp;&nbsp;&nbsp;&nbsp;"Tačka jedan", promrlja on samotno (mora da je bilo teško stvoriti uslove da čovek bude malo sam na tom teretnjaku; povremeno bi se čuli šumovi broda, kao i kretnje ostalih članova posade), "ovi kilohercni talasi imaju ograničen doseg usled međuzvezdane apsorpcije. Pod normalnim uslovima, oni nisu kadri da prevale udaljenost između dve zvezde; to jedino mogu da učine uz pomoć oblaka plazme koja im stvara prohod za daleko veće razdaljine. Prema tome, njihovo izvorište mora da se nalazi u srazmernoj blizini Sunčevog sistema.
<BR>&nbsp;&nbsp;&nbsp;&nbsp;&nbsp;Svi moji proračuni ukazuju da ovakav izvor - ili izvori - deli od Sunca približno jedna desetina svetlosne godine, - što je četrdeset puta manje od udaljenosti izmedu naše zvezde i Alfe Kentauri, ali i dve stotine puta veće od razdaljine do Plutona... Posredi je ničija zemlja na samom rubu divljine i bespuća koje zjape medu zvezdama. Ali upravo je to mesto gde se rađaju komete, u velikoj, nevidljivoj opni koja okružuje Sunčev sistem. Tu se nalazi dovoljno gradivnog materijala za milione miliona tih neobičnih tela, koji orbitiraju dubokom kosmičkom studeni.
<BR>&nbsp;&nbsp;&nbsp;&nbsp;&nbsp;Šta se zbiva u tim ogromnim oblacima vodonika, helijuma i svih ostalih elemenata? Energije nema mnogo - ali je možda i to što ima dovoljno. A tamo gde postoji materija, energija - i Vreme - ranije ili kasnije doći će do organizovanja.
<BR>&nbsp;&nbsp;&nbsp;&nbsp;&nbsp;Nazivaću ih Zvezdane Zveri. Jesu li one odista žive? Ne... ovaj pojam nije prikladan. Recimo radije - 'organizovani sistemi'. Razmere bi im dostizale na stotine hiljada kilometara i mogle bi da žive... hoću da kažem, da održavaju individualan identitet... milionima godina.
<BR>&nbsp;&nbsp;&nbsp;&nbsp;&nbsp;Kakva zamisao! Nisu li možda komete koje mi posmatramo samo lešine Zvezdanih Zveri, upućene prema Suncu radi kremiranja? Ili pogubljeni zločinci? Smešno sam antropomorfan, ali zar bih drugačiji mogao biti?
<BR>&nbsp;&nbsp;&nbsp;&nbsp;&nbsp;A jesu li inteligentne? Šta ovaj pojam, zapravo, znači? Da li su mravi inteligentni? Sačinjavaju li možda sve Zvezdane Zveri koje okružuju Sunčev sistem jedan jedinstveni entitet - i zna li On za nas? U stvari, mari li uopšte?
<BR>&nbsp;&nbsp;&nbsp;&nbsp;&nbsp;Možda ih Sunce drži na bezbednoj udaljenosti, kao što su u drevnim vremenima logorske vatre držale vukove i tigrove-sabljare. Ali mi smo se već poprilično odmakli, od Sunca i ranije ili kasnije ćemo se sresti sa njima. Što više budemo saznali do tada, tim bolje.
<BR>&nbsp;&nbsp;&nbsp;&nbsp;&nbsp;Postoji, na kraju, jedno pitanje o kome me je gotovo strah i da razmišljam. Jesu li oni bogovi? ILI, MOŽDA, PROŽDIRU BOGOVE!"
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
