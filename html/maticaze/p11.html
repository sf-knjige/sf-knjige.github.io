<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. KRAJ SVETA
<P>&nbsp;&nbsp;&nbsp;&nbsp;&nbsp;Vozilo za kretanje po tlu bilo je veoma privlačno u uslovima niske sile teže i guste atmosfere, ali mu se nedostatak ogledao u tome što je stalno težilo da prekroji konfiguraciju terena; osobito kada se on poglavito sastojao od paperjastog snega. Ovaj problem se, međutim, postavljao samo za one koji su išli iza vozila; kada bi ono dostiglo svoju normalnu brzinu krstarenja od dve stotine kilometara na čas, za sobom bi ostavljalo svoju privatnu mećavu, dok je vidik ispred lebdećih sanki bio izvrstan.
<BR>&nbsp;&nbsp;&nbsp;&nbsp;&nbsp;Ali brzina sada nije iznosila dve stotine, već punih tri stotine kilometara na čas i Dankan je počeo da razmišlja o tome nije li bolje bilo da je ostao kod kuće. Bilo bi sasvim glupo da sada slomi vrat, na pohodu gde njegovo prisustvo uopšte nije bilo potrebno, a na samo dva dana pre no što je trebalo da krene put Zemlje.
<BR>&nbsp;&nbsp;&nbsp;&nbsp;&nbsp;Doduše, prave opasnosti nije bilo; kretali su se iznad glatkog, ravnog amonijačnog snega, po terenu za koji se znalo da je bez pukotina. Maksimalna brzina bila je bezbedna, kao i potpuno opravdana. Prilika koja im se ukazala nije se smela propustiti i on je na nju čekao već godinama. Niko još nikada nije posmatrao 'voštanog crva' u aktivnoj fazi, a ovaj se nalazio na samo osamdeset kilometara od Oaze. Seizmografi su zabeležili njegovu karakterističnu krivulju, a zatim je kompjuter za lokalnu sredinu dao znak za uzbunu. Lebdeće sanke projurile su kroz ulaz vazdušne komore samo deset minuta kasnije.
<BR>&nbsp;&nbsp;&nbsp;&nbsp;&nbsp;Sada su se približavale nižim obroncima Planine Šejklton, dobroćudnom malom vulkanu, koji su, nakon pomnog razmišljanja, prvi naseljivači ovog kraja ipak odlučuli da prihvate kao suseda. 'Voštani crvi' gotovo uvek su se javljali u vezi sa vulkanima, a neki su bili ovenčani njima - 'poput eksplozije u fabrici špageta', kako je to duhovito primetio jedan od ranih istraživača. Nije nikakvo čudo što je njihovo otkriće izazvalo veliko uzbuđenje; oni su iz vazduha veoma ličili na zaštitne tunele koje grade termiti i drugi društveni insekti na Zemlji.
<BR>&nbsp;&nbsp;&nbsp;&nbsp;&nbsp;Na forko razočaranje ekzobiologa, ispostavilo se da su posredi čisto prirodne pojave - ekvivalenti, na znatno nižoj temperaturi, kanala koje probija zemaljska lava. Glava voštanog crva se kretala, sudeći na osnovu seizmičkih registrovanja, brzinom i do pedeset kilometara na čas, birajući nagibe koji nisu bili strmiji od deset stepeni; znalo se čak i za pojedine slučajeve kada je kraće razdaljine prevaljivala uzbrdo, zahvaljujući dovoljno visokoj potisnoj snazi. Nakon prolaska jezgra vrenih petrohemikalija ostajao je šupalj kanal promera i do pet metara. 'Voštani crvi' spadali su među najdobroćudenije manifestacije na Titanu; ne samo što su predstavljali koristan izvor sirovih materijala, već su se i lako mogli adaptirati u skladišni prostor, pa čak i u privremena površinska boravišta - pod uslovom da je čovek mogao da se navikne na širok spektar alifatičnih mirisa.
<BR>&nbsp;&nbsp;&nbsp;&nbsp;&nbsp;Lebdeće sanke imale su još jedan razlog za brzu vožnju; upravo je bilo doba pomračenja. Dva puta u toku Saturnove godine, oko ravnodnevica, Sunce bi nestajalo iza nevidljive mase planete u trajanju i do šest časova. Ovde nije dolazilo do postapenog protuljivanja svetlosti kao na Zemlji; čudovišna senka Saturna zapanjujuće naglo bi se prevukla preko Titana, donoseći brzu i neočekivanu noć svim putnicima koji su bili nedovoljno obazrivi i nisu pogledali u kalendar pre polaska.
<BR>&nbsp;&nbsp;&nbsp;&nbsp;&nbsp;Današnje pomračenje trebalo je da usledi kroz nešto više od jednog časa, što znači da su, ukoliko ne naiđu ni na kakvu prepreku, imali dovoljno vremena da natenane stignu do 'voštanog crva'. Sanke su se upravo spuštale niz jednu usku dolinu, oivičenu divnim amonijačnim grebenima, koji su se prelivali u svim mogućim nijansama plavog, od najboljeg safira do najtamnijeg indiga. Titan je nosio epitet najraznobojnijeg sveta u Sunčevom sistemu - uključujući tu i Zemlju; da je Sunčeva svetlost bila nešto snažnija, on bi nesumnjivo bio još blistaviji. Iako su crvene i narandžasta boje bile najzastupljenije, nije postojao nijedan deo spektra koji se negde nije mogao videti, premda retko kad duže vremena na istom mestu. Metanske oluje i amonijačne kiše neprestano su preobličavale predeo.
<BR>&nbsp;&nbsp;&nbsp;&nbsp;&nbsp;"Halo, sanke broj tri", oglasi se iznenada kontrola iz Oaze. "Još pet kilometara i ponovo ćete biti na otvorenom - što znači za manje od dva minuta pri vašoj trenutnoj brzini. Zatim vas čeka uspon od deset kilometara od Amundsenovog Glečera, odakle bi trebalo da vidite crva. Ali bojim se da ste malo zakasnili; već je stigao gotovo do Kraja Sveta."
<BR>&nbsp;&nbsp;&nbsp;&nbsp;&nbsp;"Do đavola", odbrusi geolog koji je vanredno umešno i bez napora upravljao sankama. "Toga sam se i bojao. Nešto mi je govorilo da nikada neću videte crva kako gamiže."
<BR>&nbsp;&nbsp;&nbsp;&nbsp;&nbsp;Naglo je smanjio brzinu, pošto je iznenadni snežni kovitlac gotovo potpuno zaprečio vidljivost; nekoliko minuta su se upravljali samo prema radaru, probijajući se kroz bleštavu belu maglu. Na prednjim prozorima počela je da se hvata pokorica od lepljivog i žitkog ugljovodoničnog blata i nesumnjivo bi ih sasvim prekrila da vozač nije odmah nešto preduzeo. Visok i piskutav zvuk ispunio je kabinu kada su čvrste plastične ploče počele da osciliraju gotovo ultrazvučnim frekvencijama; l trenutak pre no što je zatamnjujući sloj bio uklonjen, pojavila se opčinjavajuća mreže stojećih talasa.
<BR>&nbsp;&nbsp;&nbsp;&nbsp;&nbsp;A onda su prošli kroz malu oluju i ugledali na obzorju Amundsenov Glečer - crn poput uglja. Kroz nekoliko stoleća, ta planina, koja postojano gamiže napred, stići će do Oaze i onda će biti potrebno učiniti nešto. Tokom letnjih godina, viskoznost ulja i voska obogaćenih ugljenikom postajala je dovoljno niska, tako da je glečer mogao da napreduje i po nekoliko centimetara na čas, što je za ovu vrstu formacije bila brzina od koje zastaje dah, ali za vreme zime on bi bio nepokretan poput stene.
<BR>&nbsp;&nbsp;&nbsp;&nbsp;&nbsp;Pre mnogo eona, okolna toplota otopila je deo glečera i obrazovala jezero Tuonela, gotovo podjednako stihijski crno kao i ledeni zidovi, ali urešeno velikim okruglinama i kolutima na mestima gde je lakši materijal uhvaćen po linijama turbulencija i tu zamrznut za večnost. Svako ko bi ugledao ovu pojavu iz vazduha pomislio bi kako mu pripada prvenstvo kada bi uzviknuo: "Hej, pa ovo izgleda u dlaku kao šoljica kafe u koju je upravo stavljen šlag!"
<BR>&nbsp;&nbsp;&nbsp;&nbsp;&nbsp;Pošto su saonice jurile veoma brzo iznad jezera, to neobično ustrojstvo iščilelo je sa vidika za samo nekoliko minuta, što je bilo nedovoljno da mu se vrtložja valjano osmotre. A onda je usledio novi dugački uspon, prošaran velikim stenama, koje su se mogle izbeći jedino ako bi se donji mlaznjaci uključili na najjači pogon. Ovo je smanjilo brzinu na ispod sto kilometara na čas i sanke su sada napredovale prema prevoju uzvišice u cik-cak liniji; i pored sve pažnje koju je morao da posveti upravljanju, vozač je svakih nekoliko sekundi pogledao na časovnik.
<BR>&nbsp;&nbsp;&nbsp;&nbsp;&nbsp;"Evo ga!" uzviknu najzad Dankan.
<BR>&nbsp;&nbsp;&nbsp;&nbsp;&nbsp;Na udaljenosti od samo nekoliko kilometara, pomaljajući se iz magle koja je stalo obavijala obronke planine Šejklton, pružala se bela nit, kao da je neko položio preko predela dugačak komad uzice. Spuštala se na dole, sve dok nije nestala iza obzorja, i vozač upravi sanke njenim tragom. Ali Dankan je već znao da su stigli odveć kasno da bi videli glavni deo predstave; nalazili su se preblizu Kraju Sveta. Posle nekoliko minuta, stigli su donde i sanke su se zaustavile na pristojnoj udaljenosti.
<BR>&nbsp;&nbsp;&nbsp;&nbsp;&nbsp;"Ne mogu bliže da priđem", reče vozač. "Ne bih voleo da nas udari nalet vetra dok smo uz samu ivicu. Ko želi da iziđe preostalo nam je još trideset minuta svetlosti."
<BR>&nbsp;&nbsp;&nbsp;&nbsp;&nbsp;"Kolika je temperatura?" upita neko.
<BR>&nbsp;&nbsp;&nbsp;&nbsp;&nbsp;"Prilično je toplo. Samo je pedeset ispod nule. Biće dovoljno samo jednoslojno odelo."
<BR>&nbsp;&nbsp;&nbsp;&nbsp;&nbsp;Ovo je bilo prvi put posle nekoliko meseci da je Dankan izišao napolje, na otvoreno; ovom izletu prethodile su neke mere predostožnosti koje nijedan žitelj Titana nikada ne bi smetnuo s uma. Najpre je proverio pritisak kiseonika, zatim rezervnu bocu, pa radio, spojnice skafandra u predelu vrata - i čitav niz daljih sitnih pojedinosti od kojih je zavisila nada u spokojnu starost. Činjenica da će se nalaziti na samo stotinak metara od sigurnog utočišta i da će biti okruženi ljudima koji bi mu u svakom trenutku mogli priteći u pomoć, ni na koji način nije uticala na prilježnost njegove kontrole.
<BR>&nbsp;&nbsp;&nbsp;&nbsp;&nbsp;Pravi svemirci su ponekad podcenjivali Titan, što je za posledicu imalo katastofalne ishode. Na prvi pogled, moglo je izgledati sasvim lako tumarati po svetu gde nije bila potrebna oprema pod pritiskom i gde je celo telo moglo biti izloženo okolnoj atmosferi. Takođe nije bilo mesta bojazni od smrzavanja, čak ni usled Titanove noći. Sve dok bi termoodelo bilo celo i neoštećeno, samih telesnih sto pedeset vati toplote bilo je u stanju da neograničeno dugo održava prijatnu temperaturu.
<BR>&nbsp;&nbsp;&nbsp;&nbsp;&nbsp;Ove činjenice mogle su stvoriti osećaj lažne sigurnosti. Pocepano odelo - koje bi u vakuumskoj sredini odmah bilo uočeno i opravljeno - ovde bi se ponekad prenebregavalo kao manja neugodnost sve dok ne bude odveć kasno, odnosno dok prsti na rukama i nogama ne počnu da propadaju od promrzlina. Iako je izgledalo neverovatno da bi ma ko mogao olako shvatiti upozorenja koja su se odnosila na kiseonik ili biti toliko neoprezan da pređe onu granicu odakle više nema povratka, to se ipak događalo. U svakom slučaju, trovanje amonijakom ne spada u najlepše načine umiranja.
<BR>&nbsp;&nbsp;&nbsp;&nbsp;&nbsp;Dankan nije dopustio da ga ove činjenice opterećuju, ali ih ipak nikada nije gubio iz vida. Dok je išao prema crvu, propadajući stoplima kroz tanku koru sličnu smrznutim lojanicama, neprekidno je mahinalno određivao položaj najbližih članova ekspedicije, za slučaj da im on ustreba - odnosno da oni ustrebaju njemu.
<BR>&nbsp;&nbsp;&nbsp;&nbsp;&nbsp;Cilindrični zid crva sada se nazirao iznad njega, avetinjski beo, prekriven malim ljuspama ili pločicama koje su se polako otkidale i padale na tlo. Dankan skide rukavicu i položi golu ruku na površinu kanala. Bio je pomalo topao i osećalo se blago vibriranje; jezgro vrele tečnosti i dalje je pulsiralo unutra, poput krvi u nakoj džinovskoj arteriji. Ali sam crv, zauzdan uzajamnim dejstvom sila površinskog rastezanja i gravitacije, izvršio je samoubistvo.
<BR>&nbsp;&nbsp;&nbsp;&nbsp;&nbsp;Dok su ostali bili zaokupljeni merenjima, fotografisanjem i sakupljenjem uzoraka, Dankan se zaputio prema Kraju Sveta. Ovo nje bila njegova prva poseta tom čuvenom i spektakularnom vidikovcu, ali utisak koji je i sada doživeo nije zbog toga bio ništa slabiji.
<BR>&nbsp;&nbsp;&nbsp;&nbsp;&nbsp;Gotovo odmah ispred njegovih nogu, tle se okomito obrušavalo više od hiljadu metara u ponor; niz pročelje litice, iz obezglavljenog crva lagano su kapali voštani stalaktiti. S vremena na vreme otkinula bi se i neka uljana kuglica i stala sporo da pada prema sloju oblaka koji se prostirao dole. Dankan je znao da se tle nalazi na daljih hiljadu metara ispod oblaka, ali se njihov pokrov pružao sve do obzorja i još od trenutka kada ga je čovek prvi put video u njemu se nije pojavila nikakva provedrica.
<BR>&nbsp;&nbsp;&nbsp;&nbsp;&nbsp;Iznad Dankanove glave, međutim, bilo je besprekorno vedro; sa izuzetkom jednog malog i udaljenog etilenskog cirusa, ništa nije zaprečavalo nebo, tako da je Sunce bilo izvanredno oštro i svetlo. Dankanu je čak pošlo za rukom da razbere, na udaljenosti od tridesetak kilometara u pravcu severa, nepogrešivu kupu planine Šejklton sa njenim večnim dimnim snegom.
<BR>&nbsp;&nbsp;&nbsp;&nbsp;&nbsp;"Požurite sa slikanjem", oglasi se neko preko radija. "Preostalo vam je manje od pet minuta."
<BR>&nbsp;&nbsp;&nbsp;&nbsp;&nbsp;Na razdaljini od milion kilometara, nevidljiva kugla Saturna, primicala se rubu blistave zvezde koja je obasjavala ovaj neobični predeo svetlošću deset hiljada puta jačom od one kojom puni Mesec osvetljava Zemlju. Dankan odstupi nekoliko koraka od ivice ponora, ali ipak ne toliko da više ne bi mogao da vidi donji sloj oblaka; nadao se da će moći da ugleda senku pomračenja kada ona bude hitala ka njemu.
<BR>&nbsp;&nbsp;&nbsp;&nbsp;&nbsp;Svetlost je nestajala, nestajala, nestala. Uopšte nije video liniju senke; izgledalo je kao da se noć trenutno spustila na ceo svet.
<BR>&nbsp;&nbsp;&nbsp;&nbsp;&nbsp;Hitro je podigao pogled prema Suncu koje je nestalo, pomislivši da će ugledati tračak čuvene korone. Ali video je samo smanjujući sjaj, koji je nekoliko sekundi ocrtavao zakrivljeni rub Saturna, dok je džinovski svet nezadrživo klizio preko neba. Iza njega se pojavila sićušna i daleka zvezda koja će već narednog trenutka takođe nestati.
<BR>&nbsp;&nbsp;&nbsp;&nbsp;&nbsp;"Pomračanje će trajati dvadeset minuta", reče vozač lebdećih sanki. "Ako neko želi da ostane nepolju, neka se drži podalje od provalije, pošto se u mraku lako može izgubiti orijentacija."
<BR>&nbsp;&nbsp;&nbsp;&nbsp;&nbsp;Dankan ga gotovo nije čuo. Nešto mu se skupilo u grlu, gotovo kao da mu je struja amonijačnog vetra prodrla u zaštitno odelo.
<BR>&nbsp;&nbsp;&nbsp;&nbsp;&nbsp;Nije mogao da odvoji pogled sa te slabašne, male zvezde tokom nekoliko kratkih sekundi dok Saturn i nju nije pomeo sa nebeskog svoda. Nastavio je da zuri u istu tačku dugo nakon što je ona iščezla zajedno sa svim čudesima i toplinom, kao i naslaganim vekovima civilizacije koje je sadržala.
<BR>&nbsp;&nbsp;&nbsp;&nbsp;&nbsp;Prvi put u životu, Dankan Mekenzi ugledao je golim okom planetu Zemlju.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
