<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. SAHOT
<P>&nbsp;&nbsp;&nbsp;&nbsp;&nbsp;Cele noći ih je pratio. Pred jutro, Sahot je osetio da je počeo da razumeva.
<BR>&nbsp;&nbsp;&nbsp;&nbsp;&nbsp;U zoru su Kikvi napustili svoja noćna lovišta i zaplivali prema sigurnosti ostrva. Smestili su tkane mreže i zamke u skrovite koralne pukotine i požurili da se sklone od sve jačeg svetla. Preko dana postojale su aktivne krvoločne trave, kao i druge opasnosti. Danju su Kikvi mogli da se snabdevaju u šumama na površini metalnih ostrva, tražeći plodove i male životinje u gustom rastinju.
<BR>&nbsp;&nbsp;&nbsp;&nbsp;&nbsp;Pod vodom, Kikvi su izgledali kao zelene trbušaste ribe sa kratkim rukama, plovnim kožicama između prstiju i nogama koje su se brzo pokretale. U manevrisanju su im pomogala dva elastična trbušna peraja. Snažne noge plivale su jakim zamasima i ostavljale im ruke slobodne za nošenje tereta. Oko svake glave lelujali su tanki bičevi, sakupljajući rastvoreni kiseonik i popunjavajući proširene vazdušne kese Kikvija.
<BR>&nbsp;&nbsp;&nbsp;&nbsp;&nbsp;Lovci sakupljači vukli su dve mreže pune svetlucavih, rakolikih morskih bića, nalik na višebojne metalne kipove uhvaćene u zamku. Kikvi su pevali pesmu punu treperenja, kreštanja i štektanja.
<BR>&nbsp;&nbsp;&nbsp;&nbsp;&nbsp;Sahot ih je slušao dok su piskutali između sebe. Rečnik im se sastojao od niza glasovnih signala koji su im usklađivali pokrete. Kad god bi se nekoliko Kikvija podiglo na površinu po vazduhu, čuo bi se niz složenih ćurlika.
<BR>&nbsp;&nbsp;&nbsp;&nbsp;&nbsp;Domoroci kao da su jedva primećivali strana bića koja su ih pratila. Sahot se držao na rastojanju, pazeći da im ne smeta. Znali su da je u blizini, naravno. Mlađi Kikvi povremeno bi uputili prema njemu sumnjičavi sonarni mlaz. Začudo, stariji lovci kao da su ga sasvim prihvatili.
<BR>&nbsp;&nbsp;&nbsp;&nbsp;&nbsp;Sahot je sa olakšanjem podigao pogled prema nadolazećem danu. Uprkos tami, koristio je sonar što je manje mogao da ne bi uznemirio domoroce. Osećao se gotovo slep i pomalo ga je hvatala panika kada bi bezmalo naleteo na nešto... ili kad bi 'nešto' bezmalo naletelo na njega.
<BR>&nbsp;&nbsp;&nbsp;&nbsp;&nbsp;Ipak, vredelo je.
<BR>&nbsp;&nbsp;&nbsp;&nbsp;&nbsp;Osećao je da je prilično dobro shvatio njihov jezik. Signalni sklop se, kao i u primalnom delfinskom, zasnivao na hijerarhiji grupe i ritmu ciklusa disanja. Uzročno-posledična logika bila je malo složenija nego u primalnom, svakako zbog postojanja ruku i upotrebe alata.
<BR>
<BR>&nbsp;&nbsp;&nbsp;&nbsp;&nbsp;:?: Vidi, lep ulov
<BR>&nbsp;&nbsp;&nbsp;&nbsp;&nbsp;ulovljen - lep
<BR>&nbsp;&nbsp;&nbsp;&nbsp;&nbsp;:?: Pažljivo, pažljivo
<BR>&nbsp;&nbsp;&nbsp;&nbsp;&nbsp;U dobar čas
<BR>&nbsp;&nbsp;&nbsp;&nbsp;&nbsp;:?: Jesti, JESTI lepo-
<BR>&nbsp;&nbsp;&nbsp;&nbsp;&nbsp;-ne pojeden Ne!
<BR>&nbsp;&nbsp;&nbsp;&nbsp;&nbsp;:?: Umreti nad vodom, ne u...
<BR>
<BR>&nbsp;&nbsp;&nbsp;&nbsp;&nbsp;Ako se posmatraju samo semantičke sposobnosti, ova bića su izgledala manje spremna za uzdizanje nego neobučeni zemaljski delfini nekada. No, ako se posmatra sposobnost korišćenja oruđa, možda je i drugačije.
<BR>&nbsp;&nbsp;&nbsp;&nbsp;&nbsp;Naravno, činjenica da imaju ruke verovatno znači da Kikvi nikada neće biti dobri pesnici, ali bilo je nečeg simpatičnog u njihovom ponosnom razmetanju.
<BR>&nbsp;&nbsp;&nbsp;&nbsp;&nbsp;Remenje Sahotovog oklopa počelo je da ga žulji kad se podigao po vazduh. Iako je bila laka i hidrodinamična, poželeo je da se otarasi proklete naprave.
<BR>&nbsp;&nbsp;&nbsp;&nbsp;&nbsp;Naravno, ove vode bile su opasne i može mu ustrebati zaštita. A i Kipiru je bio negde u blizini, pazeći da ne smeta, ali ipak slušajući. Kipiru bi mu odgrizao leđno peraje do kosti ako bi ga uhvatio bez oklopa.
<BR>&nbsp;&nbsp;&nbsp;&nbsp;&nbsp;Za razliku od supertehničkih delfina u 'Brazdačevoj' posadi, Sahot se osećao neprijatno sa raznim napravama. Nisu mu smetali kompjuteri, od kojih su neki umeli da govore i pomagali mu da razgovara sa drugim rasama. Ali naprave za pokretanje, oblikovanje ili ubijanje bile su potpuno neprirodne i želeo je da ih što više izbegava.
<BR>&nbsp;&nbsp;&nbsp;&nbsp;&nbsp;Mrzeo je male grudvaste 'prste' na vrhovima grudnih peraja - za koje su mu rekli da će jednog dana dovesti do prvih šaka u njegovoj vrsti. Nisu bili estetski. Nisu mu se dopadale ni promene izvršene na delfinskim plućima, što ih je učinilo otpornijim na kopnene bolesti i prilagodilo ih disanju oksivode. Prirodnim delfinima takve mutacije nisu bile potrebne. Neprilagođeni delfini Stenos bredanensis i Tursiops truncatus, nedirnuti genetskim izmenama, mogli su da natplivaju bilo kojeg amicusa.
<BR>&nbsp;&nbsp;&nbsp;&nbsp;&nbsp;Bio je neodlučan oko proširenog čula vida, dobijenog na račun sive moždane mase nekada posvećene samo zvuku.
<BR>&nbsp;&nbsp;&nbsp;&nbsp;&nbsp;Sahot se ponovo podigao da udahne, pa zaronio, držeći korak sa urođenicima.
<BR>&nbsp;&nbsp;&nbsp;&nbsp;&nbsp;Njegov soj više je cenio put ka isticanju jezičke sposobnosti nego korišćenje oruđa. To je smatrao mnogo prirodnijom nadgradnjom za delfine nego sve ovo truckanje u zvezdanim brodovima i pretvaranje u svemirce i inženjere.
<BR>&nbsp;&nbsp;&nbsp;&nbsp;&nbsp;To je bio razlog što je odbio da pođe sa čamcem i pomogne izviđačima Napuštene flote tamo u Grozdastom plićaku. Čak i da je tamo bilo ikoga ili ičega s kim bi se moglo razgovarati - a o tome nije bilo znakova - nije mu padalo na pamet da njuška unaokolo samo sa gomilom budalastih štićenika! 'Brazdač' mu je, u pokušaju da istraži Napuštenu flotu, ličio na decu koja se igraju bombom.
<BR>&nbsp;&nbsp;&nbsp;&nbsp;&nbsp;Svojim ponašanjem zaradio je prezir posade, čak i kad ga je opravdao nesrećni nestanak kapetanskog čamca.
<BR>&nbsp;&nbsp;&nbsp;&nbsp;&nbsp;Taj prezir i nije bio važan, podsetio se. On je civil. Sve dok obavlja svoj posao, nije dužan da objašnjava svoje postupke.
<BR>&nbsp;&nbsp;&nbsp;&nbsp;&nbsp;Nije mu smetalo ni njihovo coktanje puno prebacivanja zato što on obleće oko Deni Sadmen. Mnogo pre uzdizanja, mužjaci delfina su se nametali ženskim istraživačima. To je stara tradicija, pokušavao je da objasni samom sebi. Šta god da je bilo dobro za glupog, matorog Flipera, dobro je i za njegove mudre potomke.
<BR>&nbsp;&nbsp;&nbsp;&nbsp;&nbsp;Jedna od stvari koju je mrzeo kod angličkog načina razmišljanja bila je ta potreba za samoopravdanjem. Ljudi su uvek pitali 'Zašto'. Zar je važno zašto? Bilo je i drugih načina posmatranja stvari od ljudskog. To bi vam rekao svaki delfin.
<BR>&nbsp;&nbsp;&nbsp;&nbsp;&nbsp;Kikvi su uzbuđeno torokali dok su plivali prema istočnom kraju ostrva, spremajući se da izvuku svoj plen uz pukotinu u zavetrini obale.
<BR>&nbsp;&nbsp;&nbsp;&nbsp;&nbsp;Sahot je osetio mlaz sonara nalik na svetlo reflektora. Kipiru se približavao sa severa da ga otprati do logorišta Zemljana.
<BR>&nbsp;&nbsp;&nbsp;&nbsp;&nbsp;Sahot je izbio na površinu. Zabacio je glavu da osmotri novi dan. Sunce se uzdizalo iza sloja magle na istoku, a vetar je nosio šapat nadolazeće kiše.
<BR>&nbsp;&nbsp;&nbsp;&nbsp;&nbsp;Metalni trulež prljao je vazduh, podsećajući ga na smrtonosnu sudbinu koja ih čeka na Kitrupu.
<BR>&nbsp;&nbsp;&nbsp;&nbsp;&nbsp;Kraidaiki i njegovi 'inženjeri' bez sumnje su pokušavali da zajednički smisle plan koji bi ih izveo iz ove zbrke. Ishod njihovih premišljanja svakako će biti zastrašujuće smeo i promućuran... i sve će ih pobiti.
<BR>&nbsp;&nbsp;&nbsp;&nbsp;&nbsp;Zar nije očito da se novajlije u igri smišljanja i porobljavanja ne mogu suprotstaviti Galaktincima, koji je igraju već eonima?
<BR>&nbsp;&nbsp;&nbsp;&nbsp;&nbsp;Bio je odan ljudima, naravno. Ali znao je kakvi su - trapavi, samonikli stvorovi, koji se bore da prežive u opasnoj reakcionarnoj Galaksiji.
<BR>&nbsp;&nbsp;&nbsp;&nbsp;&nbsp;Postojala je stara delfinska poslovica. "Svi inženjeri su ljudi, a svi ljudi su inženjeri." Bila je to simpatična, ali očita laž.
<BR>&nbsp;&nbsp;&nbsp;&nbsp;&nbsp;Kipiru je probio površinu pored njega. Sahot je tiho disao, dok mu se dah raspršivao. Ležao je posmatrajući izlazak sunca sve dok Kipirua nije izdalo strpljenje.
<BR>&nbsp;&nbsp;&nbsp;&nbsp;&nbsp;"Sssviće, Sahote. Ne bi trebalo da se zadržavamo ovde. Moramo podneti izveštaj i hoću da jedem i da se odmorim!"
<BR>&nbsp;&nbsp;&nbsp;&nbsp;&nbsp;Sahot je uživao u ulozi rasejanog naučnika. Trgao se kao da je bio zadubljen u misli kakve Kipiru nikad ne bi mogao da razume.
<BR>&nbsp;&nbsp;&nbsp;&nbsp;&nbsp;"Šta? O, da. Naravno. Svakako. Imam mnogo zanimljivih podataka za izveštaj. Znaš li da smatram da razumem njihov jezik?"
<BR>&nbsp;&nbsp;&nbsp;&nbsp;&nbsp;"Baš lepo." Kipiruov odgovor semantički je bio na angličkom, a fonetski je predstavljao kreštanje. Zaronio je i uputio se prema ulazu u pećinu.
<BR>&nbsp;&nbsp;&nbsp;&nbsp;&nbsp;Sahot se trgao od pilotovog sarkazma, ali nije mogao da mu odgovori.
<BR>&nbsp;&nbsp;&nbsp;&nbsp;&nbsp;Možda bih mogao da završim nekoliko sugestivnih limerika i umetnem ih u izveštaj za Deni, pomislio je. Šteta što ona uvek ostaje na rubu bazena i neće da mi se pridruži u vodi. Možda će se danas predomisliti.
<BR>&nbsp;&nbsp;&nbsp;&nbsp;&nbsp;Zaneo se u stvaranje nepristojne pozije dok se naginjao u stranu da bi sledio Kipirua naniže, u tamu nalik na noćnu.
<BR>&nbsp;&nbsp;&nbsp;&nbsp;&nbsp;Kad su stigli do dna ranije pukotine za deblo svrdlastog drveta, sada osvetljene malom fosfornom sijalicom, Sahot je primetio da je neko sklonio obe saonice sa prolaza i usidrio ih dublje u pećinu. Pa, uvek su bar jedne saonice morale biti na raspolaganju u slučaju da Deni i Tošio moraju brzo da pobegnu! Požurio je za Kipiruom uz uski okomiti tunel.
<BR>&nbsp;&nbsp;&nbsp;&nbsp;&nbsp;U bazenu na vrhu, bile su još dve saonice. Shvatio je da je preko noći morao doći neko sa broda.
<BR>&nbsp;&nbsp;&nbsp;&nbsp;&nbsp;Tošio i Deni već su bili pored vode, razgovrajući sa Kipiruom. Sahot je pažljivo pogledao Deni i odlučio da se ne upliće.
<BR>&nbsp;&nbsp;&nbsp;&nbsp;&nbsp;Večaras ću pokušati da je nagovorim da mi se pridruži u vodi, pomislio je. Smisliću izgovor, možda nešto u vezi sa mehanikom korena svrdlastog drveta. Verovatno neće uspeti, ali biće zabavno probati.
<BR>&nbsp;&nbsp;&nbsp;&nbsp;&nbsp;Sahot je poskočio udarajući repom da bi se ispravio i pogledao čistinu oko bazena. Pitao se ko li je došao sa 'Brazdača'.
<BR>&nbsp;&nbsp;&nbsp;&nbsp;&nbsp;Gusto žbunje se razdvojilo sa južne strane i pojavilo se dvoje ljudi, muškarac i žena.
<BR>&nbsp;&nbsp;&nbsp;&nbsp;&nbsp;Džijilan Baskin je kleknula na obalu bazena i zazviždala dobrodošlicu na trinarnom.
<BR>
<BR>&nbsp;&nbsp;&nbsp;&nbsp;&nbsp;* Čvrsti Kipiru
<BR>&nbsp;&nbsp;&nbsp;&nbsp;&nbsp;Nalik na stenu
<BR>&nbsp;&nbsp;&nbsp;&nbsp;&nbsp;* Pobedniče orka
<BR>&nbsp;&nbsp;&nbsp;&nbsp;&nbsp;* Vešti Sahote
<BR>&nbsp;&nbsp;&nbsp;&nbsp;&nbsp;Uvek pripremljen
<BR>&nbsp;&nbsp;&nbsp;&nbsp;&nbsp;* Na čoveka nalik
<BR>&nbsp;&nbsp;&nbsp;&nbsp;&nbsp;* Ispod oblaka
<BR>&nbsp;&nbsp;&nbsp;&nbsp;&nbsp;Poznala sam vas
<BR>&nbsp;&nbsp;&nbsp;&nbsp;&nbsp;* A da li vi mene...?
<BR>
<BR>&nbsp;&nbsp;&nbsp;&nbsp;&nbsp;Kipiru je odgovorio na angličkom, dirljivo neoriginalno. "Drago mi je što te vidim, Džilijan. I tebe T-Tome."
<BR>&nbsp;&nbsp;&nbsp;&nbsp;&nbsp;Sahot se umirio, neprijatno svestan da mora da opravda ugled. Za razliku od Kipirua, mora pozdraviti Džilijan na istom nivou.
<BR>&nbsp;&nbsp;&nbsp;&nbsp;&nbsp;Najradije bi se povukao da na miru razmisli o Džilijaninoj primedbi, naročito onom 'na čoveka nalik...' Je li to bio kompliment, ili je postojalo malo sažaljenja u višim tonovima dok je Džilijan to zviždala?
<BR>&nbsp;&nbsp;&nbsp;&nbsp;&nbsp;Tomas Orli je ćutke stajao pored Džilijan. Sahot se osećao kao da čovek gleda kroz njega.
<BR>&nbsp;&nbsp;&nbsp;&nbsp;&nbsp;Duboko je uzdahnuo.
<BR>
<BR>&nbsp;&nbsp;&nbsp;&nbsp;&nbsp;* Pogledaj ovo!
<BR>&nbsp;&nbsp;&nbsp;&nbsp;&nbsp;Čudo
<BR>&nbsp;&nbsp;&nbsp;&nbsp;&nbsp;* Monogamnosti!
<BR>&nbsp;&nbsp;&nbsp;&nbsp;&nbsp;* Ljubavnički par!
<BR>&nbsp;&nbsp;&nbsp;&nbsp;&nbsp;Prema
<BR>&nbsp;&nbsp;&nbsp;&nbsp;&nbsp;* Nebu ocrtan. *
<BR>
<BR>&nbsp;&nbsp;&nbsp;&nbsp;&nbsp;Džilijan se nasmejala i zatapšala.
<BR>&nbsp;&nbsp;&nbsp;&nbsp;&nbsp;Tomas Orli se samo kratko osmehnuo. Očito je mislio na nešto drugo.
<BR>&nbsp;&nbsp;&nbsp;&nbsp;&nbsp;"Drago mi je što ste stigli", rekao je. "Džilijan i ja smo došli noćas, ona sa 'Brazdača', a ja sa mesta gde se razbio Tošiov brod. Džil vam je donela monofilamentni kabel, pa možete biti u kontaktu sa brodom. Radiće sa vama nekoliko dana na važnom ispitivanju urođenika. Čini mi se da na brodu ima i nekih koji bi voleli da vas zamole da im prikupite neke podatke. Je li tako, Džilijan?"
<BR>&nbsp;&nbsp;&nbsp;&nbsp;&nbsp;Plavokosa žena klimnula je glavom. Vest o zahtevima Čarlija Darta nije oduševila Deni i Tošija.
<BR>&nbsp;&nbsp;&nbsp;&nbsp;&nbsp;Orli je nastavio. "Drugi razlog što je Džil došla jeste taj da mi donese neku opremu. Moram da krenem još ovog jutra. Koristiću solarnu jedrilicu."
<BR>&nbsp;&nbsp;&nbsp;&nbsp;&nbsp;Kipiru je naglo uzdahnuo. Zaustio je da se pobuni, ali Orli je podigao ruku. "Znam, opasno je, ali moram nešto da isprobam kako bih video hoće li dejstvovati plan za bekstvo koji smo smislili. Pošto ste vi jedini prisutni ovde, moraću da vas zamolim za pomoć."
<BR>&nbsp;&nbsp;&nbsp;&nbsp;&nbsp;Sahotov rep snažno je udario po vodi. Borio se da sakrije svoja osećanja, ali bilo je teško. Tako teško!
<BR>&nbsp;&nbsp;&nbsp;&nbsp;&nbsp;Znači, zaista će pokušati sa bekstvom! Nije se tome nadao od Orlija i Džilijan. Oni su pametni i iskusni, gotovo legendarni izaslanici zemaljskog veća. Navikli da preživljavaju.
<BR>&nbsp;&nbsp;&nbsp;&nbsp;&nbsp;A sad su govorili gluposti i očekivali su od njega da im pomogne! Zar ne shvataju protiv koga su krenuli?
<BR>&nbsp;&nbsp;&nbsp;&nbsp;&nbsp;Isplivo je do Kipirua sa nameštenim izrazom vernog, pažljivog štićenika. No, osećao je pometnju dok je slušao ludački 'plan' koji bi trebalo da ih spase od bubookih čudovišta.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
