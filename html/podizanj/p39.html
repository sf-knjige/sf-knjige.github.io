<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. KRAIDAIKI
<P>&nbsp;&nbsp;&nbsp;&nbsp;&nbsp;Nije znao da brod tako loše izgleda.
<BR>&nbsp;&nbsp;&nbsp;&nbsp;&nbsp;Kraidaiki je proverio stanje svake oštećene mašine i instrumenta. Kako su vršene popravke, on ili Takata-Džim diskretno su proveravali po tri puta. Sve što je moglo da se popravi, bilo je popravljeno.
<BR>&nbsp;&nbsp;&nbsp;&nbsp;&nbsp;Ali, kao zapovednik broda, morao je da se bavi i neopipljivim problemima. Neko je morao da obrati pažnju i na estetiku, bez obzira na to koliko nevažna bila. A, ma koliko uspešne bile popravke sa funkcionalne tačke gledanja, 'Brazdač' više nije bio lep.
<BR>&nbsp;&nbsp;&nbsp;&nbsp;&nbsp;Prvi put je lično izišao iz broda. Nosio je aparat za disanje i plivao iznad izbrazdanog trupa, obuhvatajući ga pogledom.
<BR>&nbsp;&nbsp;&nbsp;&nbsp;&nbsp;Stazisne ivice i glavni gravitacioni pogon će raditi. To su mu jemčili Takata-Džim i Emerson D'Anit, a i sam je proverio. Jedan raketni motor uništen je mlazom antimaterije kod Morgrana. Onaj preostali bio je upotrebljiv.
<BR>&nbsp;&nbsp;&nbsp;&nbsp;&nbsp;No, iako je trup bio siguran i čvrst, više nije bio radost za oko kao nekada. Spoljnja oplata bila je razderana na dva mesta, tamo gde su mlazevi prodrli kroz štitove.
<BR>&nbsp;&nbsp;&nbsp;&nbsp;&nbsp;Brukida mi je rekao da je na jednom mestu metal promenio boju. Brod kao celina bio je neoštećen, ali to je značilio da im je neko prišao užasno blizu iskrivljačem verovatnoće. Bilo je neprijatno i pomisliti da je taj delić 'Brazdača' zamenjen delićem nekog sličnog broda koji se razlikuje samo po pojedinostima i u kome se nalaze slični, samo po pojedinostima drugačiji begunci, u nekom hipotetičnom paralelnom svemiru.
<BR>&nbsp;&nbsp;&nbsp;&nbsp;&nbsp;Sudeći po podacima Biblioteke, niko nikad nije naučio da kontroliše međusvemirske iskrivljače dovoljno dobro da bi ih koristili za nešto drugo osim kao oružje, mada se govorilo da su neke prastare vrste koje su 'nadrasle' galaktinsku civilizaciju povremeno otkrivale tajnu i koristile je da bi napustile ovu stvarnost na mala vrata.
<BR>&nbsp;&nbsp;&nbsp;&nbsp;&nbsp;Zamisao o beskonačnim paralelnim svemirima delfini su poznavali mnogo pre nego što je čovek pronašao vatru. To je bio deo Kitovskog Sna. Veliki kitovi samozadovoljno su oplakivali svet koji je bio beskrajno promenljiv. Kada su počeli da se služe alatom, amicus delfini izgubili su tu veličanstvenu ravnodušnost. Sada su razumeli kitovsku filozofiju jedva nešto bolje od čoveka.
<BR>&nbsp;&nbsp;&nbsp;&nbsp;&nbsp;Pitomija verzija iskrivljača verovatnoće bila je jedan od desetak načina da nadmaše brzinu svetlosti, ali su je opreznije vrste izbegavale. Brodovi koji su koristili pogon verovatnoće bespovratno su nestajali.
<BR>&nbsp;&nbsp;&nbsp;&nbsp;&nbsp;Kraidaiki je zamislio kako izlaze iz ništavila i zatiču kongres 'Brazdača' - svaki iz drugačijeg svemira i na svakom je kapetan nešto izmenjena verzija njega samog. Kitovi bi mogli naći filozofsko zadovoljenje u takvoj situaciji. On za sebe nije bio siguran.
<BR>&nbsp;&nbsp;&nbsp;&nbsp;&nbsp;Osim toga, kitovi su, pored filozofske genijalnosti, bili imbecili kad je reč bila o svemirskim brodovima i mašinama. Ne bi prepoznali flotu brodova baš kao što pas ne bi prepoznao svoj odraz u vodi.
<BR>&nbsp;&nbsp;&nbsp;&nbsp;&nbsp;Pre manje od dva meseca Kraidaiki se suočio sa napuštenom flotom brodova veličine meseca, starih kao sredovečne zvezde. Tamo je izgubio dvanaest dobrih delfina i sve od tada beži čitavim flotama brodova.
<BR>&nbsp;&nbsp;&nbsp;&nbsp;&nbsp;Ponekad bi poželeo da može da bude životinjski slep prema nekim stvarima, kao i kitovi. Ili bar takav filozof.
<BR>&nbsp;&nbsp;&nbsp;&nbsp;&nbsp;Kraidaiki je otplivao do grebena koji se nadnosio nad brod. Snažne heliolučne lampe bacale su dugačke senke kroz bistru, tamnu vodu. Posada u dubini završavala je postavljanje plena koji je Suezi našao na tenanijskoj olupini. Ostalo je još samo raščišćavanje podupirača pre pokreta.
<BR>&nbsp;&nbsp;&nbsp;&nbsp;&nbsp;Hikahi je otišla pre nekoliko sati, sa odabranom posadom i skifom. Kraidaiki je želeo da pošalje više njih u pomoć Sueziju, ali 'Brazdač' je iovako imao manje od minimuma posade.
<BR>&nbsp;&nbsp;&nbsp;&nbsp;&nbsp;I dalje nije video drugi izlaz do plana Tomasa Orlija. Mec i Takata-Džim nisu smislili ništa drugo osim da se predaju pobedniku bitke, a to Kraidaiki nikad ne bi dozvolio. Ne, sve dok imaju ikakvih izgleda.
<BR>&nbsp;&nbsp;&nbsp;&nbsp;&nbsp;Pasivni senzori pokazivali su da je bitka u svemiru dostigla vrhunac. Još koji dan pa će se smiriti i tada će imati poslednju priliku da pobegnu u opštoj zbunjenosti i iscrpljenosti.
<BR>&nbsp;&nbsp;&nbsp;&nbsp;&nbsp;Nadao se da je Tom dobro stigao i da mu je opit uspeo.
<BR>&nbsp;&nbsp;&nbsp;&nbsp;&nbsp;Voda je odjekivala dubokim gunđanjem isprobavanih motora. Kraidaiki je proračunao lično prihvatljivi nivo buke. Bilo je toliko oblika propuštanja - neutrini iz energane, gravitoni iz stazisnih ekrana, psi iz svakoga na brodu. Zvuk mu je bio najmanja briga.
<BR>&nbsp;&nbsp;&nbsp;&nbsp;&nbsp;Dok je plivao, Kraidaiki je začuo nešto iznad. Usmerio se na površinu.
<BR>&nbsp;&nbsp;&nbsp;&nbsp;&nbsp;Jedan neodelfin plutao je pored detektorskog plovka i radio nešto na njemu pomoću manipulatora na oklopu. Kraidaiki je prišao bliže.
<BR>
<BR>&nbsp;&nbsp;&nbsp;&nbsp;&nbsp;* Šta se desilo -
<BR>&nbsp;&nbsp;&nbsp;&nbsp;&nbsp;Kada remetiš
<BR>&nbsp;&nbsp;&nbsp;&nbsp;&nbsp;* Dnevni raspored? *
<BR>
<BR>&nbsp;&nbsp;&nbsp;&nbsp;&nbsp;Prepoznao je džinovskog Stenosa, K'ta-Džona. Podoficir se trgao. Oči su mu se raširile i Kraidaiki je za trenutak mogao da vidi beonjače oko tupih, izduženih zenica.
<BR>&nbsp;&nbsp;&nbsp;&nbsp;&nbsp;K'ta-Džon se brzo pribrao. Usta su mu se otvorila u smešak.
<BR>
<BR>&nbsp;&nbsp;&nbsp;&nbsp;&nbsp;* Buka je zbunila -
<BR>&nbsp;&nbsp;&nbsp;&nbsp;&nbsp;Prisluškivača
<BR>&nbsp;&nbsp;&nbsp;&nbsp;&nbsp;* Pa nije slušao -
<BR>&nbsp;&nbsp;&nbsp;&nbsp;&nbsp;Bitku što besni
<BR>&nbsp;&nbsp;&nbsp;&nbsp;&nbsp;* Sada je popravljen -
<BR>&nbsp;&nbsp;&nbsp;&nbsp;&nbsp;I dobro sluša
<BR>&nbsp;&nbsp;&nbsp;&nbsp;&nbsp;* Na svoje dužnosti -
<BR>&nbsp;&nbsp;&nbsp;&nbsp;&nbsp;Odmah se vraćam. *
<BR>
<BR>&nbsp;&nbsp;&nbsp;&nbsp;&nbsp;Ovo je bilo ozbiljno. 'Brazdačev' most morao je znati šta se dešava na nebu i čuti vesti o zadatku Tomasa Orlija.
<BR>&nbsp;&nbsp;&nbsp;&nbsp;&nbsp;Takata-Džim trebalo je da odredi nekog drugog za ovaj posao. Plovci su bili deo posla posade mosta. No, pošto su Hikahi i Tišt otišle odvodeći većinu elitne posade mosta, možda je K'ta-Džon bio jedini podoficir slobodan u tom trenutku.
<BR>
<BR>&nbsp;&nbsp;&nbsp;&nbsp;&nbsp;* Dobro si radio -
<BR>&nbsp;&nbsp;&nbsp;&nbsp;&nbsp;Velik i spretan
<BR>&nbsp;&nbsp;&nbsp;&nbsp;&nbsp;* Požuri sad nazad -
<BR>&nbsp;&nbsp;&nbsp;&nbsp;&nbsp;jer brod te čeka *
<BR>
<BR>&nbsp;&nbsp;&nbsp;&nbsp;&nbsp;K'ta-Džon je klimnuo glavom. Ruke njegovog oklopa vratile su se na mesto. Bez reči je izbacio oblak mehurova i zaronio prema osvetljenom otvoru 'Brazdačeve' ustave.
<BR>&nbsp;&nbsp;&nbsp;&nbsp;&nbsp;Kraidaiki je posmatrao diva kako odlazi.
<BR>&nbsp;&nbsp;&nbsp;&nbsp;&nbsp;Bar spolja gledano, K'ta-Džon je na 'Brazdačevu' sudbinu reagovao elastičnije od većine ostale posade. Čak kao da je uživao u povlačenju pod vatrom sa Morgrana i rukovao je svojim topovima divljim ushićenjem. Bio je dobar podoficir.
<BR>&nbsp;&nbsp;&nbsp;&nbsp;&nbsp;Zašto se onda naježim kad je on u blizini? Je li to još jedan Mecov štos?
<BR>&nbsp;&nbsp;&nbsp;&nbsp;&nbsp;Moram primorati doktora Meca da ne vrda više i da mi pokaže svoje dosjee. Obiću mu vrata ako treba - ko mari za Protokole!
<BR>&nbsp;&nbsp;&nbsp;&nbsp;&nbsp;K'ta-Džon je postao stalni pratilac poručnika Takata-Džima. Oni su, zajedno sa Mecom, bili glavni protivnici Orlijevog plana. Oko toga je još bilo žuči. Takata-Džim držao se uzdržanije nego ikad.
<BR>&nbsp;&nbsp;&nbsp;&nbsp;&nbsp;Vicekapetan je postao ozbiljan poroblem. Kraidaiki je osećao sažaljenje prema njemu. Nije poručnik bio kriv što se probno krstarenje pretvorilo u borbu za život. No, saosećanje neće sprečiti Kraidaikija da unapredi Hikahi na njegov položaj čim se posada ponovo okupi.
<BR>&nbsp;&nbsp;&nbsp;&nbsp;&nbsp;Takata-Džim verovatno je bio svestan šta se sprema, kao i da će kapetan napisati izveštaje o svakom oficiru i predati ih Centru za uzdizanje. Takata-Džimovo pravo na naročito, dodatno potomstvo može doći u opasnost.
<BR>&nbsp;&nbsp;&nbsp;&nbsp;&nbsp;Kraidaiki je mogao da zamisli kako se Takata-Džim oseća. Ponekad se i sam osećao ugnjeten zbog silne nasrtljivosti uzdizanja i gotovo je želeo da zakrešti protest na primalnom: 'Otkuda vam pravo?' Slatka hipnoza Delfinskog Sna zvala bi ga da se vrati u zagrljaj starih bogova.
<BR>&nbsp;&nbsp;&nbsp;&nbsp;&nbsp;Taj trenutak uvek bi prošao i on bi se setio da nema ničeg u svemiru što želi više nego da komanduje zvezdanim brodom, da sakuplja trake sa pesmama vasione i da istražuje strujanja među zvezdama.
<BR>&nbsp;&nbsp;&nbsp;&nbsp;&nbsp;Pored njega je prošlo jato domaće ribe. Pomalo su ličile na ciple, sa bleštavim, slojevitim krljuštima.
<BR>&nbsp;&nbsp;&nbsp;&nbsp;&nbsp;Osetio je iznenadnu potrebu da lovi, da pozove svoju prezaposlenu posadu da mu se pridruži u lovu i gonjenju!
<BR>&nbsp;&nbsp;&nbsp;&nbsp;&nbsp;Zamislio je svoje budalaste inženjere i tehničare kako odbacuju oklope i okupljaju se u kreštavu grupu, spretno jureći za sirotim stvorenjima, hvatajući ih u vazduhu kad ih panika navede da iskoče na površinu.
<BR>&nbsp;&nbsp;&nbsp;&nbsp;&nbsp;Čak i ako neki fin ode predaleko i proguta malo metala, vredelo bi za moral.
<BR>
<BR>&nbsp;&nbsp;&nbsp;&nbsp;&nbsp;* Sve kiše Proleća,
<BR>&nbsp;&nbsp;&nbsp;&nbsp;&nbsp;A onda, uveče,
<BR>&nbsp;&nbsp;&nbsp;&nbsp;&nbsp;Na talasima, Mesec... *
<BR>
<BR>&nbsp;&nbsp;&nbsp;&nbsp;&nbsp;To je bio haiku žaljenja.
<BR>&nbsp;&nbsp;&nbsp;&nbsp;&nbsp;Nije bilo vremena za lovačke igre, ne dok su i sami bili lovina.
<BR>&nbsp;&nbsp;&nbsp;&nbsp;&nbsp;Melodično zvonjenje njegovog oklopa objavilo je da je ostalo vazduha za još trideset minuta. Stresao se. Ako produži sa meditacijom, mogla bi se pojaviti Nukapai. Vizija boginje bi ga zadirkivala. Njen nežni glas podsetio bi ga na Hikahinu odsutnost.
<BR>&nbsp;&nbsp;&nbsp;&nbsp;&nbsp;U blizini su se njihale osmatračke plutače, pričvršćene tankim užadima za dno. Prišao je bliže glatkom crveno-belom ovoidu na kome je radio K'ta-Džon i primetio da je poklopac ostao odškrinut.
<BR>&nbsp;&nbsp;&nbsp;&nbsp;&nbsp;Kraidaiki je kružio glavom dok je odašiljao fokusirani zvuk. Neobičan oblik plutače i sidrenih konopaca delovao je pomalo uznemirujuće.
<BR>&nbsp;&nbsp;&nbsp;&nbsp;&nbsp;Začuo je zujanje sonarnog prijemnika. Pojačani glas dopro je do njega preko ugrađenog nervnog prijemnika.
<BR>&nbsp;&nbsp;&nbsp;&nbsp;&nbsp;"Kapetane, govori Takata-Džim. Upravo sssmo završili proveru raketnih motora i stazisnih generatora. Rade po vašim novim ssspecifikacijama. Zvao je i Suezi da kaže kako je...'T-trojanski morski konj' ssspreman. Hikahi je stigla tamo i šalje pozdrave."
<BR>&nbsp;&nbsp;&nbsp;&nbsp;&nbsp;"Dobro." Kraidaiki je poslao reči neposredno nervnom vezom. "Ima li nešto novo o Orliju?"
<BR>&nbsp;&nbsp;&nbsp;&nbsp;&nbsp;"Ne, a vreme odmiče. Jeste li sigurni da treba nastaviti sa tim planom? Šta ako ne primimo poruku preko psi-bombe?"
<BR>&nbsp;&nbsp;&nbsp;&nbsp;&nbsp;"Već smo raspravljali o svim mogućnostima."
<BR>&nbsp;&nbsp;&nbsp;&nbsp;&nbsp;"I ipak ćamo pomeriti brod? Zaista mislim da o tome moramo još jednom razgovarati."
<BR>&nbsp;&nbsp;&nbsp;&nbsp;&nbsp;Kraidaiki je osetio da ga obuzima razdražljivost. "Nećemo rassspravljati o tome na otvorenom kanalu, zameniče. Sve je već odlučeno. Uskoro se vraćam, a vi na posao. Moramo biti spremni kad se Tom javi!"
<BR>&nbsp;&nbsp;&nbsp;&nbsp;&nbsp;"Razumem." Takata-Džim nije zvučao nimalo pokajnički kad je prekinuo vezu.
<BR>&nbsp;&nbsp;&nbsp;&nbsp;&nbsp;Kraidaiki je izgubio račun koliko puta su ga ispitivali o tom planu. Ako nemaju poverenja u njega zato što je 'samo' delfin, neka se sete da je osnovna ideja Orlijeva! Osim toga, on, Kraidaiki, je kapetan. Zadužen je da spase njihove živote i čast.
<BR>&nbsp;&nbsp;&nbsp;&nbsp;&nbsp;Kad je služio na istraživačkom brodu 'Džejms Kuk', njegov ljudski zapovednik, kapetan Alvarez, nikad nije bila ovako ispitivana.
<BR>&nbsp;&nbsp;&nbsp;&nbsp;&nbsp;Udarao je repom oko sebe dok se nije malo ohladio. Brojao je sve dok se oko njega nisu sklopili umirujući ritmovi Kininka.
<BR>&nbsp;&nbsp;&nbsp;&nbsp;&nbsp;Neka ih, zaključio je. Većina posade nije postavljala pitanja, a ostatak se povinovao njihovim naredbama. Za probnu posadu, pod ogromnim pritiskom, to je moralo biti dovoljno.
<BR>&nbsp;&nbsp;&nbsp;&nbsp;&nbsp;"Gde je um, tu je uvek i rešenje", upućivao je Kinink. Svaki problem sadržao je i elemente rešenja.
<BR>&nbsp;&nbsp;&nbsp;&nbsp;&nbsp;Naredio je rukama na oklopu da posegnu i uhvate poklopac plutače.
<BR>&nbsp;&nbsp;&nbsp;&nbsp;&nbsp;Ako je sa napravom sve u redu, naći će načina da pohvali Takata-Džima. To bi mogao biti i način da se približi poručniku, da ga vrati u zajednicu broda i razbije njegov ćudljivi ciklus izdvojenosti. "Gde je um..."
<BR>&nbsp;&nbsp;&nbsp;&nbsp;&nbsp;Trebaće mu samo nekoliko minuta da utvrdi da li je sve ispravno. Kraidaiki je priključio nastavak svog nervnog pojačivača na kompjuter plutača. Naredio je napravi da izvesti o svom stanju.
<BR>&nbsp;&nbsp;&nbsp;&nbsp;&nbsp;Blistavi luk električnog pražnjenja najednom je blesnuo pred njim. Kraidaiki je vrisnuo kad mu je udar razneo motore oklopa i ispržio mu kožu nervnog priključka.
<BR>&nbsp;&nbsp;&nbsp;&nbsp;&nbsp;Strujni udar, shvatio je Kraidaiki, ošamućen i nepokretan. Kako...?
<BR>&nbsp;&nbsp;&nbsp;&nbsp;&nbsp;Sve je osećao kao na usporenom filmu. Struja se borila sa zaštitnim diodama njegovog nervnog pojačivača. Glavno kolo je izdržalo, ali je izolacija počela da se izobličuje zbog preopterećenja.
<BR>&nbsp;&nbsp;&nbsp;&nbsp;&nbsp;Paralisan, Kraidaiki kao da je začuo glas unutar pulsirajućih, prenapregnutih polja, glas poruge.
<BR>
<BR>&nbsp;&nbsp;&nbsp;&nbsp;&nbsp;# Gde je um - je um,
<BR>&nbsp;&nbsp;&nbsp;&nbsp;&nbsp;je - i prevara
<BR>&nbsp;&nbsp;&nbsp;&nbsp;&nbsp;# Prevara - je, tu je #
<BR>
<BR>&nbsp;&nbsp;&nbsp;&nbsp;&nbsp;U grčevitom cviljenju agonije, Kraidaiki je vrisnuo na primalnom, prvi put otkako je odrastao. Onda se okrenuo trbuhom naviše i zaronio u tamu dublju od noći.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
