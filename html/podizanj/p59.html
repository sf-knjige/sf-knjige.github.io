<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52. AKI
<P>&nbsp;&nbsp;&nbsp;&nbsp;&nbsp;Taj sin presisane pijavice jednostavno nije hteo da odustane!
<BR>&nbsp;&nbsp;&nbsp;&nbsp;&nbsp;Aki je bio iscrpljen. Metalni ukus vode pomešao se sa ukusom žuči, dok je mučno plivao prema istoku. Očajnički je želeo da se odmori, ali znao je da ne sme dopustiti goniocu da nadoknadi prednost koju je stekao.
<BR>&nbsp;&nbsp;&nbsp;&nbsp;&nbsp;Povremeno bi spazio K'ta-Džona, oko dva kilometra iza, kako postepeno smanjuje rastojanje. Divovski, tamno prošarani delfin kao da je bio neumoran. Dah mu se sakupljao i pravio visoke, okomite mlazeve, nalik na mala vretena magle, dok je jurio kroz vodu.
<BR>&nbsp;&nbsp;&nbsp;&nbsp;&nbsp;Aki je isprekidano disao, osećajući da je oslabio od gladi. Opsovao je na angličkom, ali to ga nije zadovoljilo. Poigravanje treperavom skarednom frazom primalnog ispalo je mnogo bolje.
<BR>&nbsp;&nbsp;&nbsp;&nbsp;&nbsp;Trebalo bi da bude brže od K'ta-Džona, bar na kraćoj stazi, ali nešto u vodi ometalo je hidrodinamičke osobine njegove kože. Neka materija izazivala je alergijsku reakciju. Njegova obično glatka i gipka koža bila je izgrebana i džombasta. Osećao se kao da pliva kroz sirup, a ne kroz vodu. Aki se pitao zašto niko ranije nije izvestio o tome. Da li se to događalo samo delfinima sa Kalafije?
<BR>&nbsp;&nbsp;&nbsp;&nbsp;&nbsp;To je bila još jedna nepravda u nizu koji je započeo u trenutku kad je napustio brod.
<BR>&nbsp;&nbsp;&nbsp;&nbsp;&nbsp;Nije uspeo da izmakne K'ta-Džonu onako lako kao što je očekivao. Uputio se na jugoistok i trebalo je da skrene levo ili desno da bi našao pomoć, ili kod Hikahi i njene posade na tenanijskom brodu ili na Tošiovom ostrvu. No, kad god bi pokušao da promeni pravac, K'ta-Džon bi uspeo da mu preseče put. Aki više nije smeo da izgubi ni delić prednosti.
<BR>&nbsp;&nbsp;&nbsp;&nbsp;&nbsp;Otpozadi ga je prelio talas fokusiranog sonara. Uvek kada bi se to desilo, poželeo je da se sklupča. Nije bilo prirodno za delfina da tako dugo juri. U dalekoj prošlosti, mladac koji bi naljutio starijeg mužjaka - pokušavajući da se pari sa nekom ženkom iz njegovog harema, na primer - mogao je biti izbubecan ili izujedan, ali zlopamćenja nije bilo. Aki je morao da prigušuje potrebu da se zaustavi i pokuša da urazumi K'ta-Džona.
<BR>&nbsp;&nbsp;&nbsp;&nbsp;&nbsp;Zar bi to koristilo? Div je očito pobesneo.
<BR>&nbsp;&nbsp;&nbsp;&nbsp;&nbsp;Neobični svrab po koži uništio je njegovu brzinsku prednost. Nije smeo ni da pomisli da zaroni i zaobiđe K'ta-Džona. Stenos bredanensis je dubinski delfin. K'ta-Džon bio verovatno nadmašio u ronjenju bilo koga iz posade 'Brazdača'
<BR>&nbsp;&nbsp;&nbsp;&nbsp;&nbsp;Kad se sledeći put osvrnuo, K'ta-Džon mu se približio na otprilike kilometar. Aki je prigušio uzdah i udvostručio napore.
<BR>&nbsp;&nbsp;&nbsp;&nbsp;&nbsp;Blizu obzorja, možda pet kilometara daleko, ležao je lanac zelenkastih brda. Morao je da izdrži dovoljno dugo i nekako ih se domogne!
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
