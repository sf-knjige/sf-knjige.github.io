<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>66. AKI
<P>&nbsp;&nbsp;&nbsp;&nbsp;&nbsp;Mišići su ga boleli dok je polako plivao iz useka u kome se odmarao do zore.
<BR>&nbsp;&nbsp;&nbsp;&nbsp;&nbsp;Nekoliko puta duboko je uzdahnuo i zaronio, rasterujući jato blistavih, ribolikih stvorenja kroz mlazeve jutarnje svetlosti. Bez razmišljanja je jurnuo kroz jato i zgrabio veliku ribu, uživajući u njenom grčevitom otimanju između njegovih vilica. No, metalni ukus bio je gorak. Odbacio je stvorenje i otpljunuo.
<BR>&nbsp;&nbsp;&nbsp;&nbsp;&nbsp;Crveni oblaci bacali su ružičast odsjaj preko istoka kad je ponovo izbio na površinu. Glad mu je izazvala krčanje u složenim želucima. Pitao se da li je zvuk dovoljno glasan da bi ga njegov progonilac čuo.
<BR>&nbsp;&nbsp;&nbsp;&nbsp;&nbsp;Nije pravedno. Kad me K'ta-Džon nađe, on će imati šta da jede!
<BR>&nbsp;&nbsp;&nbsp;&nbsp;&nbsp;Aki se pribrao. Kakva nastrana pomisao! "Gubiš se, mali. K'ta-Džon nije kanibal. On je... on je..."
<BR>&nbsp;&nbsp;&nbsp;&nbsp;&nbsp;Šta je on? Aki se prisetio poslednjeg napora, juče predveče, kad je nekako dospeo do lanca metalnih brda na svega nekoliko metara ispred svog progonitelja. Jurnjava kroz malecka ostrva pretvorila se u zbrku mehurića, talasa i lovačkih poklika. Prošli su sati dok nije našao skrovište i iz njega slušao sonarni stakato koji je pokazivao da K'ta-Džon nije daleko.
<BR>&nbsp;&nbsp;&nbsp;&nbsp;&nbsp;Od pomisli na podoficira Aki se stresao. Kakvo je to stvorenje? Nije bila u pitanju samo bezrazložnost potere na život i smrt; bilo je još nečeg u načinu na koji je Kta-Džon lovio. Džinovi sonarni mlazevi sadržavali su nešto toliko zlonamerno da je Aki svaki put poželeo da se sklupča.
<BR>&nbsp;&nbsp;&nbsp;&nbsp;&nbsp;Naravno, genetski dodaci Stenosa mogli su doprineti njegovoj veličini i razdražljivosti, ali u K'ta-Džonu bilo je još nečeg. U podoficirovom genetskom spoju moralo je biti nečeg drugačijeg. Nečeg zastrašujućeg. Nečeg sa čim se Aki, odrastao na Kalafiji, nikad ranije nije sreo.
<BR>&nbsp;&nbsp;&nbsp;&nbsp;&nbsp;Aki je doplivao do ivice koralnog brda i promolio vrh njuške iza severnog ruba. Čuli su se samo prirodni zvukovi Kitrupovog mora.
<BR>&nbsp;&nbsp;&nbsp;&nbsp;&nbsp;Poskočio je na rep i pogledao oko sebe. Da pođe na zapad ili sever?Kod Hikahi ili Tošija?
<BR>&nbsp;&nbsp;&nbsp;&nbsp;&nbsp;Bolje na sever. Ovaj lanac brda možda se pruža sve do onog na kome je postavljen logor. Može mu poslužiti kao zaklon.
<BR>&nbsp;&nbsp;&nbsp;&nbsp;&nbsp;Požurio je preko prostora od četvrt milje do sledećeg ostrva i pažljivo oslušnuo. Nije bilo promene. Malo lakše dišući, prešao je sledeći kanal, pa još jedan, plivajući kratkim zamasima, osluškujući i nastavljajući oprezno putovanje.
<BR>&nbsp;&nbsp;&nbsp;&nbsp;&nbsp;Jedanput je začuo neobičan, složen zvuk zdesna. Ležao je nepokretno dok nije shvatio da to ne može biti K'ta-DŽon. Polako je skrenuo da bi bacio pogled.
<BR>&nbsp;&nbsp;&nbsp;&nbsp;&nbsp;Bila je to podvodna kolona loptastih bića, sa raširenim mehurovima i jasno plavim licima. Nosili su gruba oruđa i mreže pune plena koji se otimao. Osim nekoliko holo-slika koje su Deni Sadmen i Sahot poslali na brod, ovo je bio Akijev prvi susret sa domorocima Kitrupa, Kikvijima. Posmatrao je, zadivljen, a zatim je zaplivao prema njima. Mislio je da je još daleko, južno od Tošija, ali ako je ovo ista grupa...
<BR>&nbsp;&nbsp;&nbsp;&nbsp;&nbsp;Čim su ga videli, lovci su panično zacičali. Bacili su mreže i uzverali su se na najbliže ostrvo uz izdanke koji su visili sa obale. Aki je shvatio da se sigurno sreo sa drugim plemenom, koje nikad ranije nije videlo delfine.
<BR>&nbsp;&nbsp;&nbsp;&nbsp;&nbsp;Ipak, to što ih je sreo značilo je nešto. Posmatrao je poslednjeg kako nestaje sa vidika, a zatim se ponovo uputio prema severu.
<BR>&nbsp;&nbsp;&nbsp;&nbsp;&nbsp;No, kad je prošao severnu obalu sledećeg brda, preko njega je prešao mlaz sonara.
<BR>&nbsp;&nbsp;&nbsp;&nbsp;&nbsp;Aki se trgao. Kako? Je li i K'ta-Džon sledio njegovu logiku o ostrvskom lancu? Ili mu je neki demonski nagon rekao gde da traži svoj plen?
<BR>&nbsp;&nbsp;&nbsp;&nbsp;&nbsp;Jezivi signal ponovo je prešao preko njega. Preko noći se još više izmenio i pretvorio se u prodoran, opsednuti doziv od koga su Akija podišli žmarci.
<BR>&nbsp;&nbsp;&nbsp;&nbsp;&nbsp;Uzvik je ponovo zabrujao, iz veće blizine, i Aki je znao da se ne može sakriti. Taj zvuk će ga pronalaziti u svakom useku i naprslini sve dok ga ne obuzme panika. Morao se izvući odavde dok je još u stanju da se kontroliše!
</P></TD></TR></TABLE>
<P class="next">
<A HREF=p75.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
