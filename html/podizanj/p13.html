<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. MEC
<P>&nbsp;&nbsp;&nbsp;&nbsp;&nbsp;"Žao mi je, doktore Mec. Kapetan je sssa Tomasom Orlijem u oružnom odeljenju. Možda mogu ja da vam pomognem...?"
<BR>&nbsp;&nbsp;&nbsp;&nbsp;&nbsp;Kao i obično, Takata-Džim je bio besprekorno učtiv. Dikcija njegovog angličkog, čak i dok je disao oksivodu, bila je gotovo savršena. Ignacio Mec nije mogao da se odobravajuće ne nasmeši. Bio je naročito zaintereovan za Takatu-Džima.
<BR>&nbsp;&nbsp;&nbsp;&nbsp;&nbsp;"Ne, vicekapetane. Samo sam svratio na most da vidim da li se istraživački pohod javilo."
<BR>&nbsp;&nbsp;&nbsp;&nbsp;&nbsp;"Nije. Možemo samo da čekamo."
<BR>&nbsp;&nbsp;&nbsp;&nbsp;&nbsp;Mec je uzdahnuo. Već je zaključio da je Hikahin pohod uništen.
<BR>&nbsp;&nbsp;&nbsp;&nbsp;&nbsp;"Pa, dobro. Pretpostavljam da još nije bilo ponude za pregovore od Galaktinaca?"
<BR>&nbsp;&nbsp;&nbsp;&nbsp;&nbsp;Takata-Džim je odmahnuo krupnom šarenosivom glavom sleva nadesno.
<BR>&nbsp;&nbsp;&nbsp;&nbsp;&nbsp;"Na žalost nije, gospodine. Kao da ih više zanima da se međusobno kasape. Izgleda da svakih nekoliko sati nove ratne flote ulaze u Kitsemenijev sistem da bi se pridružile opštoj zabavi. Može potrajati dok se neko seti da počne diplomatski."
<BR>&nbsp;&nbsp;&nbsp;&nbsp;&nbsp;Doktor Mec se namrštio nad tom nelogičnošću. Da su Galaktinci bili racionalni, pustili bi 'Brazdač' da preda svoje otkriće Bibliotečkom institutu i sve bi bilo u redu! Tada bi svi mogli da se služe njime!
<BR>&nbsp;&nbsp;&nbsp;&nbsp;&nbsp;Ali glaktinska civilizacija bila je najsložnija kad je trebalo narušiti zajedništvo, a suviše mnogo gnevnih rasa imalo je velike brodove i oružje.
<BR>&nbsp;&nbsp;&nbsp;&nbsp;&nbsp;Eto nas, pomislio je, usred srede, sa nečim što svi žele.
<BR>&nbsp;&nbsp;&nbsp;&nbsp;&nbsp;To sigurno nije samo ta ogromna flota prastarih brodova. Mora da postoji još nešto što ih je raspalilo. Džilijan Baskin i Tom Orli pokupili su nešto tamo u Grozdastom plićaku. Pitam se šta je to.
<BR>&nbsp;&nbsp;&nbsp;&nbsp;&nbsp;"Da li biste želeli da mi se pridružite danas za večerom, doktore Mec?"
<BR>&nbsp;&nbsp;&nbsp;&nbsp;&nbsp;Mec je začkiljio. Koji je dan danas? A, da. Sreda. "Naravno, vicekapetane. Ceniću vaše društvo i razgovor sa vama kao i obično. Recimo, u šest?"
<BR>&nbsp;&nbsp;&nbsp;&nbsp;&nbsp;"Možda bi bilo bolje tačno u devetnaest časova, gospodine. Tada predajem dužnost."
<BR>&nbsp;&nbsp;&nbsp;&nbsp;&nbsp;"Vrlo dobro. Vidimo se tada."
<BR>&nbsp;&nbsp;&nbsp;&nbsp;&nbsp;Takata-Džim je klimnuo glavom. Okrenuo se i otpravio nazad na dužnost.
<BR>&nbsp;&nbsp;&nbsp;&nbsp;&nbsp;Mec ga je sa odobravanjem posmatrao.
<BR>&nbsp;&nbsp;&nbsp;&nbsp;&nbsp;On je najbolji od mojih Stenosa, pomislio je. Ne zna da sam mu ja kumovao... da sam kumovao njegovim genima. No, i pored toga se ponosim.
<BR>&nbsp;&nbsp;&nbsp;&nbsp;&nbsp;Svi delfini u posadi bili su poreklom tursiops amicus, ali neki su imali genetske fragmente od stenosa bredanensisa, dubinskog delfina koji je po inteligenciji oduvek bio najbliži tuponosom.
<BR>&nbsp;&nbsp;&nbsp;&nbsp;&nbsp;Divlji bredanensis bio je poznat po nezasitoj radoznalosti i bezbrižnom neosvrtanju na opasnost. Mec je preduzeo pokušaje da se DNK ove vrste doda genetskom materijalu neodelfina. Na Zemlji su mnogi novi Stenosi ispali odlično, pokazujući znake preduzimljivosti i odličan karakter.
<BR>&nbsp;&nbsp;&nbsp;&nbsp;&nbsp;Ali, glas o opakoj naravi kasnije je izazvao dosta otpora u obalskim zajednicama Zemlje. Činio je sve što je mogao da ubedi Veće koliko je važno postaviti nekoliko Stenosa na odgovorna mesta na prvom svemirskom delfinskom brodu.
<BR>&nbsp;&nbsp;&nbsp;&nbsp;&nbsp;Takata-Džim bio mu je dokaz. Hladno logičan, besprekorno korektan, fin je koristio anglički, gotovo zanemarujući trinarni, i izgledao je neosetljiv na Delfinski San koji je toliko očaravao starije modele kao što je Kraidaiki. Takata-Džim bio je najljudskiji delfin koga je Mec ikad upoznao.
<BR>&nbsp;&nbsp;&nbsp;&nbsp;&nbsp;Posmatrao je kako vicekapetan vodi posadu komandnog mosta, bez onih malih parabola iz Kininka koje je Kraidaiki uvek ubacivao, već sa angličkom preciznošću i sažetošću. Nijedna suvišna reč.
<BR>&nbsp;&nbsp;&nbsp;&nbsp;&nbsp;Da, pomislio je. On će dobiti dobar izveštaj kad stignemo kući.
<BR>&nbsp;&nbsp;&nbsp;&nbsp;&nbsp;"Doktore Meccc?"
<BR>&nbsp;&nbsp;&nbsp;&nbsp;&nbsp;Mec se okrenuo i ustuknuo pred veličinom delfina koji je tiho iskrsnuo kraj njega. "Št...oh. K'ta-Džone. Prepao si me. Mogu li ti pomoći?"
<BR>&nbsp;&nbsp;&nbsp;&nbsp;&nbsp;Zaista veliki delfin mu se iskezio. Njegova tupa usta, neobično zatamnjeno telo i ispupčene oči rekli bi Mecu sve o njemu... da to nije već znao.
<BR>&nbsp;&nbsp;&nbsp;&nbsp;&nbsp;Feresa attenuata, naslađivao se čovek svojom pomišlju. Tako divan i divalj. Moj najtajniji projekat. Niko, pa ni ti, K'ta-Džone, ne zna da si ti više od običnog Stenosa.
<BR>&nbsp;&nbsp;&nbsp;&nbsp;&nbsp;"Oprostite što vas prrrekidam, doktore Meccc, ali šimp-naučnik Čarls Dart-t tražio je da govori sa vama. Mislim da mali majmun hoće opet da se femka."
<BR>&nbsp;&nbsp;&nbsp;&nbsp;&nbsp;Mec se namrštio. K'ta-Džon je bio samo član posade i od njega se nije očelivalo da bude prefinjen kao Takata-Džim. Ipak, postoje izvesne granice, čak i kad se ima u vidu divovo tajanstveno poreklo.
<BR>&nbsp;&nbsp;&nbsp;&nbsp;&nbsp;Moraću da razgovaram sa ovim momkom, podsetio je sebe. Ovakvo držanje nikad neće proći.
<BR>&nbsp;&nbsp;&nbsp;&nbsp;&nbsp;"Molim te, obavesti doktora Darta da sam pošao", rekao je delfinu. "Ovde sam zasad završio."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
