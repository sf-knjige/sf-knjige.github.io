<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. GALAKTINCI
<P>&nbsp;&nbsp;&nbsp;&nbsp;&nbsp;- Veselite se - pevušio je četvrti Brat Abonosnih Senki. Veselite se, jer je peti mesec male prašnjave planete osvojen!
<BR>&nbsp;&nbsp;&nbsp;&nbsp;&nbsp;Braća noći teško su se borila za ovo uporište moći, sa koga će uskoro poteći nesavladiva snaga i zbrisati s neba jeretike i bogohulnike. Ovaj mesec obezbediće da nagrada bude njihova i samo njihova!
<BR>&nbsp;&nbsp;&nbsp;&nbsp;&nbsp;Nijedan od ostalih meseca u Kitsemenijevom sistemu nije imao osebenost kao ovaj: gotovo jedan postotak nenabavijuma u kori. Već se spustilo trideset brodova Braće i počela je izrada oružja.
<BR>&nbsp;&nbsp;&nbsp;&nbsp;&nbsp;Kao i uvek, Biblioteka je bila ključ. Pre mnogo ciklusa, četvrti Brat Abonosnih Senki naišao je na neobičan podatak o pronalasku korišćenom nekada davno, u ratu dveju sada već odavno izumrlih rasa. Trebalo mu je pola životnog veka dok nije razabrao pojedinosti, jer Biblioteka je lavirint. Sada je došlo vreme naplate!
<BR>&nbsp;&nbsp;&nbsp;&nbsp;&nbsp;- Veselite se! - Ponovo se začuo uzvik. Bila je to himna trijumfa namenjena da je i drugi čuju, i zaista su neke od zaraćenih strana počele da primećuju kako se nešto neobično dešava tamo u uglu Kitsemenijevog sistema. Dok su se najžešće borbe vodile oko gasnog džina od strateške važnosti i samog Kitrupa, neki neprijatelji počeli su da šalju izviđače u tom pravcu da vide šta to nameravaju Braća Noći.
<BR>&nbsp;&nbsp;&nbsp;&nbsp;&nbsp;- Neka dođu i vide! Zar je važno? -
<BR>&nbsp;&nbsp;&nbsp;&nbsp;&nbsp;Soroanski brod posmatrao ih je neko vreme. Zar je mogao da predskaže njihove naume?
<BR>&nbsp;&nbsp;&nbsp;&nbsp;&nbsp;- Nikada! Citat je bio suviše tajanstven! Naše novo oružje suviše je dugo čamilo u prašnjavim arhivama. Razumeće tek kad ovaj mesec počne da vibrira u petnaestom prstenu verovatnoće, šaljući talase nesigurnosti koji će rastrgnuti njihove bojne flote! Onda će se njihove brodske Biblioteke setiti, ali biće prekasno! -
<BR>&nbsp;&nbsp;&nbsp;&nbsp;&nbsp;Brat Abonosnih Senki posmatrao je iz svemira kako se približava završetak posla na rezonatoru, posmatrao je kako prizemljeni brodovi predaju svoje kombinovane energije napravi. Sa udaljenosti od hiljadu jedinica mogao je da oseti talas koji je nastajao...
<BR>&nbsp;&nbsp;&nbsp;&nbsp;&nbsp;- Šta to rade? Šta to rade od Praoca prezreni Soroi? -
<BR>&nbsp;&nbsp;&nbsp;&nbsp;&nbsp;Instrumenti su pokazivali da Braća Noći nisu sami u petnaestom prstenu. Sa broda Soroa dopro je tihi ton, varijacija na ritam koji se izlivao sa malog meseca. Odjek.
<BR>&nbsp;&nbsp;&nbsp;&nbsp;&nbsp;Petnaesti prsten počeo je da odjekuje. To je bilo nemoguće, ali bio je u sazvučju sa ritmom Soroa!
<BR>&nbsp;&nbsp;&nbsp;&nbsp;&nbsp;Braća na tlu pokušavala su da priguše signal za bekstvo, ali već je bilo prekasno! Mali mesec se zatresao i raspao. Veliko komađe stenja letelo je na sve strane, mrveći brodove koji bi im se zatekli na putu.
<BR>&nbsp;&nbsp;&nbsp;&nbsp;&nbsp;- Kako su mogli znati? Kako su mogli...? -
<BR>&nbsp;&nbsp;&nbsp;&nbsp;&nbsp;A onda je Brat Abonosnih Senki razumeo. Vrlo davno, kad je tek počeo potragu za novim oružjem, postojao je jedan vrlo ljubazan bibliotekar. Pilan. Pilani su uvek bili u blizini sa korisnim predlozima, sa podatkom koji bi bio od pomoći. Brat nije ni razmišljao o njemu. Bibliotekari treba da budu od pomoći i neutralni, bez obzira na poreklo.
<BR>&nbsp;&nbsp;&nbsp;&nbsp;&nbsp;- Ali, Pile su štićenici Soroa - shvatio je Brat. - Znači, Krat je sve vreme znala. -
<BR>&nbsp;&nbsp;&nbsp;&nbsp;&nbsp;Izdao je naređenje da se preostale snage sakriju. - To je samo privremeno povlačenje. Ipak ćemo mi biti ti koji će zarobiti Zemljane! -
<BR>&nbsp;&nbsp;&nbsp;&nbsp;&nbsp;Iza razletelih ostataka, mali mesec se i dalje raspadao.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
