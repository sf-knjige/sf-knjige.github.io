<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>69. TOŠIO
<P>&nbsp;&nbsp;&nbsp;&nbsp;&nbsp;Uprkos Tošiovom protivljenju, iskorostili su svu preostalu energiju sa čamca da bi ga podigli na zaravan na ostrvu. Ponudio je da eksplozivom proširi ulaz u komoru unutar metalnog brda, ali Takata-Džim je hladno odbio njegov predlog.
<BR>&nbsp;&nbsp;&nbsp;&nbsp;&nbsp;To je značilo dva sata posla od koga su pucala leđa i gomilanje otkinutog rastinja preko malog broda zbog kamuflaže. Tošio nije bio suguran hoće li to biti dovoljno ako Galaktinci završe bitku i obrate punu pažnju na površinu planete.
<BR>&nbsp;&nbsp;&nbsp;&nbsp;&nbsp;Mec i Čarli trebalo je da mu pomognu. Tošio ih je poslao da naseku grmlja, ali je otkrio da im mora naređivati svaku sitnicu. Dart je bio mrzovoljan i besan što je podređen kadetu kome je još pre neki dan sam naređivao. Očito je želeo da se dokopa opreme koju je uzbuđeno spustio pored jezerceta kod nekadašnjeg svrdlastog drveta, pre nego što su ga priključili radnoj ekipi. Mec je bio voljan da radi, ali toliko je nestrpljivo čekao da bude slobodan da razgovara sa Deni da je bio rastresen i više nego beskoristan.
<BR>&nbsp;&nbsp;&nbsp;&nbsp;&nbsp;Tošio ih je konačno obojicu otpustio i sam završio posao.
<BR>&nbsp;&nbsp;&nbsp;&nbsp;&nbsp;Čamac je najzad bio pokriven. Sručio se na zemlju da odahne pored debla koko-masline.
<BR>&nbsp;&nbsp;&nbsp;&nbsp;&nbsp;Prokleti Takata-Džim! Tošio i Deni trebalo je da se uvere da li je logor na sigurnom, da podnesu Mecu izveštaj o radu sa Kikvijima, a onda da uzmu saonice i odu odavde! Džilijan je očekivala da oni krenu za nekoliko sati, a još gotovo ništa nije bilo završeno!
<BR>&nbsp;&nbsp;&nbsp;&nbsp;&nbsp;Kao vrhunac svega, 'Brazdač' ga je jedva sat unapred obavestio da će imati slepog putnika. Džilijan je odlučila da Čarlija ne treba uhapsiti zbog oglušivanja o naređenje, iako se ispostavilo da je ukrao opremu iz desetak laboratorija na brodu. Tošiju je bilo drago što je pošteđen dodatnog zaduženja. Ovde ionako nije bilo ničeg što bi moglo poslužiti kao zatvor.
<BR>&nbsp;&nbsp;&nbsp;&nbsp;&nbsp;Lišće levo od njega je zašuštalo. Zvuku lomljenja bilja pridružilo se i mehaničko zujanje, a onda su se iz šipraga na malu čistinu probila četiri 'pauka'. Na plutajućim ležajevima svake naoružane naprave ležao je po jedan delfin, Stenos, kontrolišući četiri savitljive noge preko nervnog priključka. Tošio je ustao kad su mu se približili.
<BR>&nbsp;&nbsp;&nbsp;&nbsp;&nbsp;Takata-Džim prošao je pored njega, hladno, ćutke ga odmerivši. Ostala tri pauka pratila su ga preko čistine, natrag u šumu. Stenosi su pištali jedan drugom na lošem trinarnom.
<BR>&nbsp;&nbsp;&nbsp;&nbsp;&nbsp;Tošio je gledao za njima. Shvatio je da je zadržavao dah.
<BR>&nbsp;&nbsp;&nbsp;&nbsp;&nbsp;"Za Takata-Džima ne znam, ali ova trojica sa njim luđi su od nasipača gnezda sa Atlasta", rekao je sebi, odmahujući glavom. Sreo je nekoliko takozvanih Stenosa na Kalafiji. Neki su bili pomalo uvrnuti, kao Sahot, ali nijedan nikad nije imao izraz nalik na onaj u očima sledbenika bivšeg vicekapetana.
<BR>&nbsp;&nbsp;&nbsp;&nbsp;&nbsp;Zvuk kolone se udaljavao. Tošio je i dalje bio na nogama.
<BR>&nbsp;&nbsp;&nbsp;&nbsp;&nbsp;Pitao se zašto je uopšte Džilijan pustila Takata-Džima da ode. Zašto nije jednostavno bacila i njega i njegove delfine pod most i tako sve završila?
<BR>&nbsp;&nbsp;&nbsp;&nbsp;&nbsp;Naravno, bila je dobra zamisao ostaviti jednu grupu u velikom čamcu, da pokuša da se iskrade nazad na Zemlju ako 'Brazdač' nastrada pri pokušaju bekstva. Džilijan verovatno nije mogla da odvoji nijednog od članova posade koje je imala na raspolaganju. Ali...
<BR>&nbsp;&nbsp;&nbsp;&nbsp;&nbsp;Uputio se prema selu Kikvija, razmišljajući u hodu.
<BR>&nbsp;&nbsp;&nbsp;&nbsp;&nbsp;Na čamcu je, naravno, ostavljena samo minimalna oprema. Načelno, Takata-Džim nije mogao stupiti u kontakt sa Galaktincima čak i kad bi to želeo. A Tošio nije mogao da smisli nikakav razlog zbog koga bi to mogao želeti.
<BR>&nbsp;&nbsp;&nbsp;&nbsp;&nbsp;Ali šta ako je ipak postojao razlog? I šta ako oni nađu način?
<BR>&nbsp;&nbsp;&nbsp;&nbsp;&nbsp;Tošio je gotovo naleteo na drvo onako zadubljen u misli. Podigao je pogled i vratio se na stazu.
<BR>&nbsp;&nbsp;&nbsp;&nbsp;&nbsp;Moraću da se uverim, zaključio je. Noćas ću proveriti, može li nam napraviti neku nevolju.
<BR>&nbsp;&nbsp;&nbsp;&nbsp;&nbsp;Noćas.
<BR>
<BR>&nbsp;&nbsp;&nbsp;&nbsp;&nbsp;Odrasli članovi plemena čučali su u krugu na čistini u središtu sela. Ignacio Mec i Deni Sadmen sedeli su na jednom kraju. Na drugom se smestila Majka Gnezda, blago naduvavši zeleno-crvene, prugaste, vazdušne kese. Stariji s njene obe strane talasali su se i skakutali kao niz veselo obojenih balona pod sunčevom svetlošću u šumi.
<BR>&nbsp;&nbsp;&nbsp;&nbsp;&nbsp;Tošio se zaustavio na ivici seoske čistine. Sunce se probijalo kroz drveće, osvetljavajući sastanak rasa.
<BR>&nbsp;&nbsp;&nbsp;&nbsp;&nbsp;Majka Gnezda je začegrtala, mašući šapama gore-dole na neobičan način za koji je Deni rekla da označava naglašavanje zadovoljstva. Da je najstarija ženka bila ljuta, pokreti bi bili vodoravni. Bili su to blaženo jednostavni gestovi. Ostatak plemena ponavljao je njene glasove, povremeno je pretičući u talasavom napevu jednodušnosti.
<BR>&nbsp;&nbsp;&nbsp;&nbsp;&nbsp;Ignacio Mec uzbuđeno je klimao glavom, držeći jednu ruku preko slušalice da bi čuo kompjuterski prevod. Kad je napev zamro, izgovorio je nekoliko reči u mikrofon. Iz zvučnika je začuo dugi niz ponovljenih, visokih piskova.
<BR>&nbsp;&nbsp;&nbsp;&nbsp;&nbsp;Denin izraz pokazivao je olakšanje. Strahovala je od prvog susreta specijaliste za uzdizanje i Kikvija. No, Mec očito nije pokvario njene duge i pažljive pregovore sa pre-razumnima. Sastanak kao da se približavao donošenju obostrano korisnih zaključaka.
<BR>&nbsp;&nbsp;&nbsp;&nbsp;&nbsp;Deni je ugledala Tošija i blistavo mu se nasmešila. Bez cifranja je ustala i napustila krug. Požurila je do ivice čistine gde je on i dalje čekao.
<BR>&nbsp;&nbsp;&nbsp;&nbsp;&nbsp;"Kako ide?" upitao je.
<BR>&nbsp;&nbsp;&nbsp;&nbsp;&nbsp;"Divno! Ispada da je on pročitao svaku reč koju sam poslala na brod! Razume njihovo ponašanje u grupi, fizičke osobenosti pola i starosti i misli da su moje analize ponašanja 'primerne'! Primerne!"
<BR>&nbsp;&nbsp;&nbsp;&nbsp;&nbsp;Tošio se nasmešio, deleći njeno zadovoljstvo.
<BR>&nbsp;&nbsp;&nbsp;&nbsp;&nbsp;"Kaže da će mi ugovoriti posao u Centru za uzdizanje! Možeš li to da zamisliš?" Deni nije mogla da prestane sa uzbuđenim skakutanjem.
<BR>&nbsp;&nbsp;&nbsp;&nbsp;&nbsp;"A šta je sa pregovorima?"
<BR>&nbsp;&nbsp;&nbsp;&nbsp;&nbsp;"O, biće spremni u svako doba. Ako Hikahi stigne skifom ovamo, povešćemo desetak Kikvija sa nama na 'Brazdač'. Ako ne, nekoliko će ih poći na Zemlju sa Mecom, u velikom čamcu. Sve je sređeno."
<BR>&nbsp;&nbsp;&nbsp;&nbsp;&nbsp;Tošio je pogledao srećne seljane i pokušao da ne pokaže sumnju.
<BR>&nbsp;&nbsp;&nbsp;&nbsp;&nbsp;Naravno, to je bilo za dobro Kikvija kao vrste. Mnogo bolje će napredovati pod pokroviteljstvom Čovečanstva nego gotovo bilo koje druge svemirske rase. A genetičari na Zemlji morali su imati živa bića za ispitivanje pre nego što bude upućen bilo kakav zahtev za pokroviteljstvo.
<BR>&nbsp;&nbsp;&nbsp;&nbsp;&nbsp;Biće uloženi svi napori da se prva grupa urođenika održi u dobrom zdravlju. Polovina Deninog posla sastojala se u analiziranju njihovih telesnih zahteva, uključujući potrebe za elementima u mikronskim količinama. No, i dalje nije bilo verovatno da će iko iz prve grupe preživeti. Čak i ako uspeju, Tošio je sumnjao da Kikvi imaju pojma u kakav će se neobičan svet uputiti.
<BR>&nbsp;&nbsp;&nbsp;&nbsp;&nbsp;Još nisu razumni, podsetio se. Prema galaktinskim zakonima, oni su još životinje, a za razliku od svih ostalih u Pet Galaksija, mi ćemo bar pokušati da to objasnimo njihovoj ograničenoj moći razumevanja i da tražimo dopuštenje.
<BR>&nbsp;&nbsp;&nbsp;&nbsp;&nbsp;Setio se olujne noći, pljuska kiše i bleska munja, kad su se mali amfibi okupili oko njega i povređenog delfina koji mu je bio prijatelj, grejući ih i rasterujući očajanje svojim prisustvom.
<BR>&nbsp;&nbsp;&nbsp;&nbsp;&nbsp;Okrenuo se od čistine okupane suncem.
<BR>&nbsp;&nbsp;&nbsp;&nbsp;&nbsp;"Znači, ovde te više ništa ne zadržava?" upitao je Deni.
<BR>&nbsp;&nbsp;&nbsp;&nbsp;&nbsp;Odmahnula je glavom. "Rado bih ostala još malo, naravno. Sad kad sam završila sa Kikvijima mogla bih zaista da se posvetim metalnom brdu. Zato sam bila onako džangrizava pre neki dan. Osim što sam se umorila radeći dva velika posla, bila sam i nesrećna. No, sad smo korak bliže rešenju tog problema. Jesi li znao da je kora metalnog brda još živa? To je..."
<BR>&nbsp;&nbsp;&nbsp;&nbsp;&nbsp;Tošio je morao da prekine bujicu reči. "Deni! Sačekaj trenutak, molim te. Odgovori mi na pitanje. Jesi li spremna da odeš odavde?"
<BR>&nbsp;&nbsp;&nbsp;&nbsp;&nbsp;Deni je zatreptala. Prebacila se na drugi kolosek, mršteći se. "Nešto nije u redu? Sa 'Brazdačem'?"
<BR>&nbsp;&nbsp;&nbsp;&nbsp;&nbsp;"Počeli su pokret pre nekoliko sati. Hoću da sakupiš sve svoje papire i uzorke i pričvrstiš ih za saonice. Ti i Sahot polazite ujutro."
<BR>&nbsp;&nbsp;&nbsp;&nbsp;&nbsp;Pogledala ga je dok je polako shvatala reči, "Misliš ti, Sahot i ja, zar ne?"
<BR>&nbsp;&nbsp;&nbsp;&nbsp;&nbsp;"Ne. Ja ostajem još jedan dan. Moram."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Slušaj, Deni, ne možemo sad o tome. Učini kao što kažem, molim te."
<BR>&nbsp;&nbsp;&nbsp;&nbsp;&nbsp;Zgrabila ga je za ruku kad se okrenuo da pođe prema jezercetu. Čvrsto ga je držala i morala je da pođe za njim.
<BR>&nbsp;&nbsp;&nbsp;&nbsp;&nbsp;"Ali treba da odemo zajedno! Ako moraš još nešto da obaviš, sačekaću te!"
<BR>&nbsp;&nbsp;&nbsp;&nbsp;&nbsp;Hodao je dalje, ne odgovarajući. Nije znao šta da kaže. Bilo je teško konačno zadobiti njeno poštovanje i naklonost samo da bi je za koji sat izgubio.
<BR>&nbsp;&nbsp;&nbsp;&nbsp;&nbsp;Ako to znači biti odrastao, neka, hvala, pomislio je. To iscrpljuje.
<BR>&nbsp;&nbsp;&nbsp;&nbsp;&nbsp;Kad su se približili obali, začuli su glasnu svađu. Tošio je požurio. Deni je kaskala za njim dok nisu izbili na čistinu.
<BR>&nbsp;&nbsp;&nbsp;&nbsp;&nbsp;Čarls Dart je kreštao i vukao tanki valjak čiji je drugi kraj držala mehanička ruka Takata-Džimovog pauka. Čarli se odupirao o servo-uređaj. Takata-Džim se cerio otvorenih usta.
<BR>&nbsp;&nbsp;&nbsp;&nbsp;&nbsp;Nadvlačenje je trajalo nekoliko sekundi dok šimpanzini mišići nisu otkazali i valjak mu iskočio iz ruku. Pao je u prašinu i jedva se zaustavio da se ne prevrne u vodu. Skočio je na noge i počeo da vršti od besa.
<BR>&nbsp;&nbsp;&nbsp;&nbsp;&nbsp;Tošio je video ostala tri pauka sa Stenosima kako idu prema velikom čamcu. Svaki je nosio po jedan tanki valjak. Tošio je stao kao ukupan kad je bolje pogledao ono što je Takata-Džim držao. Oči su mu se raširile.
<BR>&nbsp;&nbsp;&nbsp;&nbsp;&nbsp;"Nema više opasnosti", rekao mu je Takata-Džim. Glas mu je zvučao bezbrižno. "Zaplenio sssam ovo. Biće na sigurnom na mom čamcu i neće biti štete."
<BR>&nbsp;&nbsp;&nbsp;&nbsp;&nbsp;"To je moje, lopove jedan!" Čarls Dart je ljutito poskakivao mašući rukama. "Zločinče!" Režao je. "Misliš da ne znam kako si pokušao da u-ubiješ Kraidaikija? Znam da jesi! Uništio si plutaču da bi uklonio dokaz! A sada si u-krao m-moje aparate!"
<BR>&nbsp;&nbsp;&nbsp;&nbsp;&nbsp;"Koje si ti ukrao iz oružarnice na 'Brazdaču', bez sumnje. Ili hoćeš da zovemo Džilijan Baskin i proverimo je li to tvoje?"
<BR>&nbsp;&nbsp;&nbsp;&nbsp;&nbsp;Dart je zarežao i pokazao upečatljiv niz zuba. Okrenuo je leđa neodelfinu i seo u prašinu ispred složenog gnjuračkog robota, tek otpakovanog na obali.
<BR>&nbsp;&nbsp;&nbsp;&nbsp;&nbsp;Takata-Džimov pauk počeo je da se okreće, ali delfin je primetio da ga Tošio gleda. Samo za trenutak, delfinova hladna smirenost ustuknula je pred mladićevim jarosnim pogledom. Oborio je oči, pa ponovo pogledao Tošija.
<BR>&nbsp;&nbsp;&nbsp;&nbsp;&nbsp;"Ne veruj sssvemu što čuješ, mladi čoveče", rekao je. "Mnogo sam učinio, i još ću činiti, i ubeđen sssam da sam u pravu. Ali nisssam ja povredio Kraidaikija."
<BR>&nbsp;&nbsp;&nbsp;&nbsp;&nbsp;"Jesi li uništio plutače?" Tošio je mogao da oseti Deni kako stoji sasvim blizu, ćutke posmatrajući velikog delfina preko njegovog ramena.
<BR>&nbsp;&nbsp;&nbsp;&nbsp;&nbsp;"Jessam, ali nisam ja namessstio zamku. Kao kralj Henri sa Beket-tom, saznao sam za to tek kasnije. Kaži to na Zemlji, ako nekim čudnim slučajem vi odete odavde, a ja ne. Drugi je preuzeo inicijativu."
<BR>&nbsp;&nbsp;&nbsp;&nbsp;&nbsp;"Pa ko je onda to učinio?" Tošio je čvrsto stegao pesnice.
<BR>&nbsp;&nbsp;&nbsp;&nbsp;&nbsp;Takata-Džim je duboko uzdahnuo.
<BR>&nbsp;&nbsp;&nbsp;&nbsp;&nbsp;"Naš doktor Mec je od Istraživačkog odbora izmamio messsto za nekog ko nije trebalo da pođe na ovaj put. Bio je nestrpljiv. Nekoliko njegovih Stenosa imalo je...neobična porodična stabla."
<BR>&nbsp;&nbsp;&nbsp;&nbsp;&nbsp;"Stenosi..."
<BR>&nbsp;&nbsp;&nbsp;&nbsp;&nbsp;"Nekoliko Stenosa! Ja nisam jedan od Mecovih eksperimenata! Ja sam oficir zvezdanog broda. Ja sam zaslužio sssvoje mesto!" Delfinov glas bio je prkosan.
<BR>&nbsp;&nbsp;&nbsp;&nbsp;&nbsp;"Kad je pritisak dostigao kritičnu tačku, neki od njih su se okrenuli meni. Mislio sam da ih mogu kontrolisati, ali jedan od njih je prevazilazio i moje moći. Reci im ako stigneš kući, Tošio Ivašika. Reci na Zemlji da je moguće pretvoriti delfina u čudovište. Treba ih upozoriti."
<BR>&nbsp;&nbsp;&nbsp;&nbsp;&nbsp;Takata-Džim ga je dugo, napregnuto posmatrao, a zatim je okrenuo pauka i pošao za svojom posadom u veliki čamac.
<BR>&nbsp;&nbsp;&nbsp;&nbsp;&nbsp;"Laže!" šapnula je Deni kad je otišao. "Zvuči vrlo razumno i logično, ali drhtim kad god ga slušam!"
<BR>&nbsp;&nbsp;&nbsp;&nbsp;&nbsp;Tošio je posmatrao kako pauk nestaje u šumi.
<BR>&nbsp;&nbsp;&nbsp;&nbsp;&nbsp;"Ne", rekao je. "On je ambiciozan, a možda i lud. Verovatno je i izdajnik, ali zbog nečeg mislim da je sve što je rekao potpuna istina. Možda se sada drži spoljašnjeg poštenja, zbog ponosa."
<BR>&nbsp;&nbsp;&nbsp;&nbsp;&nbsp;Okrenuo se, odmahujući glavom. "Što ga ne čini ništa manje opasnim."
<BR>&nbsp;&nbsp;&nbsp;&nbsp;&nbsp;Približio se Čarlsu Dartu, koji je podigao lice, prijateljski se smešeći. Tošio je čučnuo pored šimpanze-planetologa.
<BR>&nbsp;&nbsp;&nbsp;&nbsp;&nbsp;"Doktore Dart, kolike su bile?"
<BR>&nbsp;&nbsp;&nbsp;&nbsp;&nbsp;"Ko to, Tošio? Zamisli! Jesi li video ovog novog robota? Naročito sam ga podesio. Može dospeti do dna pukotine, a zatim se bočno ukopati do onih velikih tunela magme koje smo otkrili..."
<BR>&nbsp;&nbsp;&nbsp;&nbsp;&nbsp;"Kolike su bile, Čarli?" Tošio je bio uporan. Bio je dovoljno napet da bi zadavio šimpanzu. "Reci mi!"
<BR>&nbsp;&nbsp;&nbsp;&nbsp;&nbsp;Dart je bacio pogled pun krivice na Tošija, a onda se zamišljeno zgledao u jezerce.
<BR>&nbsp;&nbsp;&nbsp;&nbsp;&nbsp;"Samo po kiloton svaka", uzdahnuo je. "Jedva dovoljne da pokrenu pristojne talase u kori, zaista." Podigao je pogled krupnih, nedužnih, smeđih očiju. "Bile su samo male, malecne A-bombe, zaista!"
</P></TD></TR></TABLE>
<P class="next">
<A HREF=p78.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
