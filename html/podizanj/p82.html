<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>73. AKI
<P>&nbsp;&nbsp;&nbsp;&nbsp;&nbsp;Od krika mu se sledila moždina. Samo čudovište može proizvesti takav zvuk. Bežao je od zvuka isto onoliko očajnički kao i od bića koje se njime oglašavalo.
<BR>&nbsp;&nbsp;&nbsp;&nbsp;&nbsp;Oko podneva, Aki je shvatio da je bezmalo gotovo.
<BR>&nbsp;&nbsp;&nbsp;&nbsp;&nbsp;Od iscrpljenosti je jedva disao i srce mu je tuklo sve brže, a spoljašnji slojevi kože bili su mu prekriveni bolnim ranama. Njegova alergijska reakcija na vodu kao da je bila pogoršana opštom slabošću organizma. Postalo je još gore dok je pomamno jurcao tamo-amo između ostrvaca. Nekada glatka, dinamički prilagodljiva koža sad se pretvorila u neravnu masu plikova. Um mu je bio jedva nešto gipkija od tela.
<BR>&nbsp;&nbsp;&nbsp;&nbsp;&nbsp;Nekoliko puta je izbegao klopke u kojima bi sigurno nastradao. Jednom mu je sonarni odraz uleteo pravo u K-ta-Džonove ralje. Div se iscerio i razmahnuo laserskom puškom dok se Aki panično okretao. Nije pobegao zbog brzine ili snalažljivosti. Shvatio je da se njegov neprijatelj samo poigrava njime.
<BR>&nbsp;&nbsp;&nbsp;&nbsp;&nbsp;Nadao se da će pobeći na sever, prema Tošiovom ostrvu, ali sad je bio sav smušen, i nije mogao na sever. Kad bi samo dočekao sumrak...
<BR>&nbsp;&nbsp;&nbsp;&nbsp;&nbsp;Ne. Neće trajati tako dugo. Vreme je da se završi sa tim.
<BR>&nbsp;&nbsp;&nbsp;&nbsp;&nbsp;Jezivi lovački krik prolomio se ponovo. Kao da se i voda oko njega sledila od zavijanja.
<BR>&nbsp;&nbsp;&nbsp;&nbsp;&nbsp;Najveći deo Akijeve slabosti poticao je od užasa koji ga je i protiv volje obuzimao kad bi čuo taj zvuk. Kakvo ga je to čudovište progonilo?
<BR>&nbsp;&nbsp;&nbsp;&nbsp;&nbsp;Malo pre toga učinilo mu se da je u daljini čuo neki drugi uzvik. Zvučao je kao doziv Tursiopsa koji nešto traži, ali verovatno mu se samo pričinjavalo. Šta god da se dešavalo na 'Brazdaču', sigurno nisu mogli poslati nekoga da ga traži. Čak i da jesu, kako bi ga našli u prostranom okeanu?
<BR>&nbsp;&nbsp;&nbsp;&nbsp;&nbsp;Učinio je 'Brazdaču' uslugu odvukavši poludelog K'ta-Džona tamo gde nije mogao naneti više zla.
<BR>&nbsp;&nbsp;&nbsp;&nbsp;&nbsp;Nadam se da su Džilijan i Hikahi stigle natrag i sredile stvari - pomislio je. Sigurno jesu.
<BR>&nbsp;&nbsp;&nbsp;&nbsp;&nbsp;Tiho je disao u senci kamenite obale. K'ta-Džon je, naravno, znao gde je on. Bilo je samo pitanje vremena kada će mu jurnjava dosaditi i kad će doći po svoj plen.
<BR>&nbsp;&nbsp;&nbsp;&nbsp;&nbsp;Gubim se, pomislio je Aki. Moram završiti sa ovim dok još imam priliku da izborim nešto - makar to bila samo čast da sam izaberem trenutak smrti.
<BR>&nbsp;&nbsp;&nbsp;&nbsp;&nbsp;Proverio je koliko je energije ostalo u oklopu. Jedva dovoljno za dva pucnja, i to sa vrlo malog rastojanja, a bio je siguran da je K'ta-Džonovo moćno oružje gotovo sasvim puno.
<BR>&nbsp;&nbsp;&nbsp;&nbsp;&nbsp;Pomoću ruku oklopa, Aki je navukao aparat za disanje. Još deset minuta kiseonika. Više nego dovoljno.
<BR>&nbsp;&nbsp;&nbsp;&nbsp;&nbsp;Ponovo je odjeknuo visoki vrisak, jeziv, podsmešljiv.
<BR>&nbsp;&nbsp;&nbsp;&nbsp;&nbsp;U redu, čudovište. Stegnuo je zube da ne bi opet uzdrhtao. Drži se. Dolazim.
</P></TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
