<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. DENI
<P>&nbsp;&nbsp;&nbsp;&nbsp;&nbsp;Čarls Dart se odgurnuo od polarizatorskog mikroskopa i promumlao kletvu. Po navici koje je pola života pokušavao da se otrese, odsutno je prebacio obe ruke preko glave i povukao samog sebe za maljave uši. Takvo majmunsko kreveljenje niko drugi na brodu ne bi mogao lako da ponovi. Da je primetio da to čini, odmah bi prestao.
<BR>&nbsp;&nbsp;&nbsp;&nbsp;&nbsp;Od sto pedeset članova posade, samo je osmoro na 'Brazdaču' imalo ruke... i ušne školjke. Jedan od takvih delio je sa njim suvu laboratoriju.
<BR>&nbsp;&nbsp;&nbsp;&nbsp;&nbsp;Deni Sadmen nije padalo na pamet da komentariše gestove Čarlsa Darta. Odavno je prestala da primećuje takve stvari kao što je njegov rasklaćeni hod, vrištavi smeh šimpanze ili krzno koje mu je prekrivalo telo.
<BR>&nbsp;&nbsp;&nbsp;&nbsp;&nbsp;"Šta je?" pitala je. "I dalje imaš problema sa uzorcima jezgra?"
<BR>&nbsp;&nbsp;&nbsp;&nbsp;&nbsp;Čarli je odsutno klimnuo glavom, zureći u ekran. "Aha."
<BR>&nbsp;&nbsp;&nbsp;&nbsp;&nbsp;Glas mu je bio tih i škripav. U najboljem slučaju, Čarls Dart je zvučao kao čovek koji govori sa peskom u grlu. Ponekad, kad je trebalo da kaže nešto složeno, nesvesno je pomerao ruke saglasno znakovnom jeziku svoje mladosti.
<BR>&nbsp;&nbsp;&nbsp;&nbsp;&nbsp;"Ne mogu da iscedim nikakav smisao iz ovih koncentracija", promrmljao je. "Imam minerale na potpuno pogrešnim mestima... siderofilne soli bez metala, kompleksne kristale na dubini gde ne bi trebalo da bude takve složenosti... smešna ograničenja kapetana Kraidaikija obogaljuju mi posao! Voleo bih da mi je dopustio bar malo seizmičkog skeniranja i dubinski radar." Obrnuo se na stolici da bi ozbiljno pogledao Deni, kao da se nada da će ona biti istog mišljenja.
<BR>&nbsp;&nbsp;&nbsp;&nbsp;&nbsp;Deni se nasmešila celim licem sa istaknutim jagodicama. Bademaste oči veselo su joj se suzile.
<BR>&nbsp;&nbsp;&nbsp;&nbsp;&nbsp;"Naravno, Čarli. Što da ne? Evo nas u obogaljenom brodu, krijemo se u okeanu smrtonosnog sveta, iznad glave nam se bore flote desetak osionih i moćnih pokroviteljskih rasa za pravo da nas zarobe, a ti bi da praviš eksplozije i emituješ gravitaciono zračenje na sve strane. Divna ideja!
<BR>&nbsp;&nbsp;&nbsp;&nbsp;&nbsp;Čekaj! Imam nešto bolje! Zašto ne uzmemo veliki natpis pa da mašemo njime po nebu, nešto što bi značilo 'Juhu, gnusobice! Hodite da nas pojedete!' Hmmm?"
<BR>&nbsp;&nbsp;&nbsp;&nbsp;&nbsp;Čarli ju je iskosa pogledao i dobacio joj jedan od svojih, retkih, zbunjenih, nakrivljenih osmeha. "O, pa ne moraju to biti velika gravitaciona skeniranja. A za seizmografiju mi treba samo nekoliko malih, malecnih eksplozija. Vanzemaljci ih ne bi ni primetili, šta misliš?"
<BR>&nbsp;&nbsp;&nbsp;&nbsp;&nbsp;Deni se nasmejala. Ono što je Čarli želeo bilo je da planeta odjekuje kao zvono, tako da može da sledi obrazce seizmičkih talasa u unutrašnjosti. Male, malecne eksplozije, nije nego! Mnogo verovatnije bi to bile detonacije kilotonske snage. Ponekad je Čarli izgledao toliko prostodušno kao planetolog da je zabrinjavao Deni. No, ovog puta se očito šalio na sopstveni račun.
<BR>&nbsp;&nbsp;&nbsp;&nbsp;&nbsp;Smejao se i sam, ispuštajući kreštave krike koji su se odbijali od savršeno belih zidova suve laboratorije. Udarao je pesnicom po stolu kraj sebe.
<BR>&nbsp;&nbsp;&nbsp;&nbsp;&nbsp;Smešeći se, Deni je napunila aktovku papirima. "Znaš, Čarli, postoje aktivni vulkani na nekoliko stepeni odavde. Ako budeš imao sreće, možda će se jedan pojaviti sasvim blizu."
<BR>&nbsp;&nbsp;&nbsp;&nbsp;&nbsp;Čarli ju je pogledao pun nade. "Joj, stvarno misliš?"
<BR>&nbsp;&nbsp;&nbsp;&nbsp;&nbsp;"Naravno. A ako vanzemaljci počnu da bombarduju planetu da bi nas uhvatili, imaćeš mnoštvo podataka od bliskih promašaja. To jest, ako ne budu bombardovali toliko da učine sve geofizičke analize Kitrupa spornim. Zavidim ti na potencijalnoj zlatnoj žici. U međuvremenu, nameravam da zaboravim na to i na svoje osujećujuće istraživanje, i da odem na ručak. Ideš i ti?"
<BR>&nbsp;&nbsp;&nbsp;&nbsp;&nbsp;"Nee. Ipak, hvala. Poneo sam jelo sa sobom. Mislim da ću ostati i raditi još malo."
<BR>&nbsp;&nbsp;&nbsp;&nbsp;&nbsp;"Kako želiš. Ipak, mogao bi pokušati da vidiš još neki deo broda osim svoje kabine i ove laboratorije."
<BR>&nbsp;&nbsp;&nbsp;&nbsp;&nbsp;"Stalno razgovaram sa Mecom i Brukidom preko ekrana. Nije mi potrebno da cunjam i zveram po ovom izumu Ruba Goldberga koji više ne može ni da leti."
<BR>&nbsp;&nbsp;&nbsp;&nbsp;&nbsp;"A osim toga..." podstakla ga je.
<BR>&nbsp;&nbsp;&nbsp;&nbsp;&nbsp;Čarli se iscerio. "A osim toga, mrzim da se kvasim. I dalje mislim da je trebalo da vi ljudi nastavite sa psima kad ste isprobali svoje bajalice na našem opštem tipu. Delfini su u redu - neki od njih su mi najbolji prijatelji. Ali oni su prilično neobična družina za nekog ko treba da postane rasa svemirskih putnika!"
<BR>&nbsp;&nbsp;&nbsp;&nbsp;&nbsp;Odmahnuo je glavom sa izrazom tužne razboritosti. Očito je mislio da bi ceo proces uzdizanja na Zemlji bio bolje vođen da je to zavisilo od njegovog naroda.
<BR>&nbsp;&nbsp;&nbsp;&nbsp;&nbsp;"Pa, oni su sjajni svemirski piloti, na primer", primetila je Deni. "Pogledaj kakav je silan međuzvezdani džokej Kipiru."
<BR>&nbsp;&nbsp;&nbsp;&nbsp;&nbsp;"Jeste, a pogledaj koliko je sarkastičan taj fin kad ne pilotira. Zbilja, Deni, ovo putovanje me je navelo da se upitam jesu li delfini zaista spremni za svemirske letove. Jesi li primetila kako se neki od njih ponašaju odkad smo u nevolji? Toliki pritisak učinio je da pojedini jednostavno otkače, naročito Mecovi veliki Stenosi."
<BR>&nbsp;&nbsp;&nbsp;&nbsp;&nbsp;"Nisi baš mnogo milostiv", ljutnula se Deni. "Niko nije ni očekivao da će ovaj zadatak biti toliko naporan. Mislim da se najveći deo delfinske posade odlično drži. Pogledaj kako nas je Kraidaiki izbavio iz one klopke kod Morgrana."
<BR>&nbsp;&nbsp;&nbsp;&nbsp;&nbsp;Čarli je odmahnuo glavom. "Svejedno. Ipak, voleo bih da u posadi ima više ljudi i šimpanza."
<BR>&nbsp;&nbsp;&nbsp;&nbsp;&nbsp;Šimpanze su bili priznata rasa putnika kroz svemir svega jedno stoleće duže od delfina. Deni je shvatila da će kroz milion godina oni imati pokroviteljski stav prema delfinima.
<BR>&nbsp;&nbsp;&nbsp;&nbsp;&nbsp;"Pa, ako nećeš sa mnom, ja idem", rekla je Deni. Uzela je aktovku i položila dlan na ploču pored vrata. "Vidimo se kasnije, Čarli."
<BR>&nbsp;&nbsp;&nbsp;&nbsp;&nbsp;Šimpanza je doviknuo za njom pre nego što su se vrata zujeći zatvorila:
<BR>&nbsp;&nbsp;&nbsp;&nbsp;&nbsp;"Hej, slušaj! Ako naletiš na Tkaat ili Sahota, neka mi se jave, važi? Čini mi se da su ove nepravilnosti u prigušenju možda paleotehničke! Možda bi to zanimalo arheologa!"
<BR>&nbsp;&nbsp;&nbsp;&nbsp;&nbsp;Deni je pustila da se vrata zatvore, ništa ne uzvrativši. Ako ne pokaže da je čula Čarlijev zahtev, može se kasnije time izgovoriti. Ni slučajno neće razgovarati sa Sahotom, ma koliko bio značajan Čarlijev nalaz!
<BR>&nbsp;&nbsp;&nbsp;&nbsp;&nbsp;Izbegavanje baš tog delfina već joj je oduzimalo suviše vremena.
<BR>
<BR>&nbsp;&nbsp;&nbsp;&nbsp;&nbsp;Suva odeljenja zvezdanog broda 'Brazdač' bila su prostrana, mada se njima služilo samo osam članova posade. Sto trideset delfina - broj je umanjen za trideset dvoje otkako su napustili Zemlju - moglo je da poseti suvi krug samo ako su koristili mehanički hodač ili 'pauk'.
<BR>&nbsp;&nbsp;&nbsp;&nbsp;&nbsp;Bilo je nekih soba koje nisu mogle biti ispunjene hiperoksidovanom vodom, niti izložene gravitacionim kolebanjima središnje osovine kad je brod bio u svemiru. Bilo je skladišta koja su morala ostati suva i mašinskih radionica koje bi bez gravitacije bile neupotrebljive. A tu su bile i stambene prostorije za ljude i šimpanzu.
<BR>&nbsp;&nbsp;&nbsp;&nbsp;&nbsp;Deni se zaustavila u međuodeljenju. Pogledala je niz hodnik, gde su se nalazile kabine većine ljudi, i pomislila da zakuca na druga vrata odatle. Ako je Tom Orli tu, možda bi mogla da ga zamoli za savet u vezi sa problemom koji je svakim danom postajao sve zamorniji - na koji način da pustupi sa Sahotovim neobičnim... 'ljubaznostima'.
<BR>&nbsp;&nbsp;&nbsp;&nbsp;&nbsp;Malo je ljudi bilo kvalifikovanije od Tomasa Orlija da je posavetuje u vezi sa ne-ljudskim ponašanjem. Njegova službena titula bila je savetnik za strane tehnologije, ali je bilo jasno da je ovde i u ulozi psihologa, da pomogne doktoru Mecu i doktorki Baskin da procene učinak celokupne delfinske posade. On poznaje delfine i mogao bi da joj kaže šta Sahot, zapravo, želi od nje.
<BR>&nbsp;&nbsp;&nbsp;&nbsp;&nbsp;Tom bi znao šta da učini, ali...
<BR>&nbsp;&nbsp;&nbsp;&nbsp;&nbsp;Njena uobičajena neodlučnost probudila se ponovo. Bilo je mnogo razloga da ne gnjavi Toma baš sada. Činjenica je da provodi svaki trenutak budnog stanja pokušavajući da nađe način i svima spase živote. Naravno, isto bi se moglo reći za većinu posade, ali iskustvo i ugled nagoveštavali su da bi Orli možda i mogao da smisli način da izbavi 'Brazdača' i njegovu posadu sa Kitrupa pre nego što ih vanzemaljci uhvate.
<BR>&nbsp;&nbsp;&nbsp;&nbsp;&nbsp;Deni je uzdahnula. Drugi razlog za odlaganje bila je zbunjenost. Mladoj ženi nije bilo lako da traži lični savet od svetskog čoveka kao što je Tomas Orli. Naročito zato što bi posredi bio način postupanja prema ljubavnim pokušajima jednog delfina.
<BR>&nbsp;&nbsp;&nbsp;&nbsp;&nbsp;Ma koliko Tom bio predusretljiv, mogao bi isto tako biti prisiljen da se smeje - ili da očigledno proguta smeh. Deni je priznavala da bi situacija mogla da izgleda smešno svakome, osim onome koga pokušavaju da zavedu.
<BR>&nbsp;&nbsp;&nbsp;&nbsp;&nbsp;Deni je ubrzala korak uz blago zakrivljeni koridor prema liftu. Zašto li sam uopšte i želela da idem u svemir, upitala se. Naravno, bila je to mogućnost da ubrzam svoju karijeru. I lični život mi je bio nikakav, na Zemlji. Ali gde sam sad? Moja analiza biologije Kitrupa nikuda ne vodi. Hiljade bubookih čudovišta kruže nad planetom i kolju se za pravo da siđu i dočepaj me se, a oguglali delfin me kinji predlozima od kojih bi i Katarina Velika pocrvenela.
<BR>&nbsp;&nbsp;&nbsp;&nbsp;&nbsp;To nije pošteno, naravno, ali zar je život ikad bio pošten?
<BR>
<BR>&nbsp;&nbsp;&nbsp;&nbsp;&nbsp;'Brazdač' je bio izgrađen od preuređenog istraživačkog broda tipa Lovac na zamke. Nekoliko Lovaca još je bilo u upotrebi. Kad su Terani postali naviknutiji na istančane tehnologije Biblioteke, naučili su da kombinuju staro i novo - prastare zamisli Galaktinaca i urođenu tehnologiju Zemlje. Ovaj proces bio je u fazi prilične trapavosti kad su građeni Lovci.
<BR>&nbsp;&nbsp;&nbsp;&nbsp;&nbsp;Brod je bio u obliku valjka zaobljenih krajeva, sa po pet izbočenih cevastih nastavaka u pet redova duž trupa. U svemiru su ovi nastavci držali brod u zaštitnoj sferi stazisa. Sada su služili kao noge za prizemljenje dok je oštećeni 'Brazdač' ležao na boku u blatnjavom kanjonu, osamdeset metara ispod površine tuđinskog mora.
<BR>&nbsp;&nbsp;&nbsp;&nbsp;&nbsp;Između trećeg i četvrtog prstena podupirača, trup je bio blago izbačen zbog suvog kruga. U slobodnom svemiru krug je rotirao, stvarajući primitivni oblik veštačke gravitacije. Ljudi i njihovi štićenici naučili su kako da stvaraju gravitaciona polja, ali gotovo svaki zamaljski brod posedovao je centrifugalni krug. Neki su to smatrali za zaštitni znak koji objavljuje ono što su im neke prijateljske vrste savetovale da ne ističu, da su tri rase sa Sola drugačije od svih ostalih u svemiru... 'siročad' sa Zemlje.
<BR>&nbsp;&nbsp;&nbsp;&nbsp;&nbsp;U 'Brazdačevom' krugu bilo je mesta za četrdesetak ljudi, iako ih je sada bilo sedam i jedan šimpanza. Tu je bio i prostor za rekreaciju delfinske posade, bazeni za skakanje i prskanje i seksualne igre tokom slobodnih sati.
<BR>&nbsp;&nbsp;&nbsp;&nbsp;&nbsp;No, na površini planete krug nije mogao da se okreće. Većina prostorija bila je nagnuta i neupotrebljiva. Središnji prostor broda bio je ispunjen vodom.
<BR>&nbsp;&nbsp;&nbsp;&nbsp;&nbsp;Deni se popela liftom uz jedan od paoka koji su povezivali suvi krug sa nepokretnom kičmom broda. Kičma je podržavala otvorenu unutrašnjost 'Brazdača'. Deni je zakoračila iz lifta u šestougaoni hodnik, sa vratima i prilaznim pločama pod svim uglovima, nastavivši njime sve dok nije stigla do ustave koja je vodila u glavni prostor broda, pedeset metara ispred paoka suvog kruga.
<BR>&nbsp;&nbsp;&nbsp;&nbsp;&nbsp;U bestežinskom stanju radije bi lebdela nego hodala niz dugački prolaz. Gravitacija ga je učinila jezivo neobičnim.
<BR>&nbsp;&nbsp;&nbsp;&nbsp;&nbsp;U ustavi se nalazio niz prozirnih ormarića sa svemirskim i ronilačkim odelima. Deni je iz svog odeljka uzela bikini, masku i peraja. Pod 'normalnim' okolnostima uzela bi puno odelo, mali mlazni pojas i možda par širokih ručnih krila. Uskočila bi u središnji prostor i odlebdela kroz vlažni vazduh kuda god bi joj se ushtelo, čuvajući se rotirajućih paoka suvog kruga.
<BR>&nbsp;&nbsp;&nbsp;&nbsp;&nbsp;Sada su, naravno, paoci mirovali, a središnji prostor bio je ispunjen nečim vlažnijim od vazduha.
<BR>&nbsp;&nbsp;&nbsp;&nbsp;&nbsp;Brzo se svukla i uskočila u kupaći kostim. Onda se zaustavila pred ogledalom i povukla trake da bi namestila bikini. Deni je znala da je privlačno građena. Bar su joj to dovoljno često govorili muškarci koje je poznavala. Ipak, nešto šira ramena davala su joj izgovor za samoprekore koji kao da su joj bili neophodni.
<BR>&nbsp;&nbsp;&nbsp;&nbsp;&nbsp;Osmehom je stavila ogledalo na probu. Slika se odmah promenila. Snažni beli zubi divno su se slagali sa tamnosmeđim očima.
<BR>&nbsp;&nbsp;&nbsp;&nbsp;&nbsp;Odmah se uozbiljila. Jamice na obrazima činile su je mlađom, što je trebalo izbegavati po svaku cenu. Uzdahnula je i pažljivo ututkala kao ugalj crnu kosu pod gumenu ronilačku kapu.
<BR>&nbsp;&nbsp;&nbsp;&nbsp;&nbsp;Pa, hajde da i sa tim završimo.
<BR>&nbsp;&nbsp;&nbsp;&nbsp;&nbsp;Proverila je zaptivače na aktovki i ušla u ustavu. Kad je zatvorila unutrašnja vrata, penušava, slana voda počela je da se uliva u komoru iz otvora oko poda.
<BR>&nbsp;&nbsp;&nbsp;&nbsp;&nbsp;Deni je izbegavala da pogleda naniže. Neprestano je baratala oko Batoove maske za disanje, pažljivo je podešavajući prema svom licu. Prozirna membrana delovala je kruto, ali propuštala je vazduh slobodno unutra i napolje dok je brzo, duboko disala. Brojne savitljive pločice oko ivice pomoći će joj da uzme dovoljno vazduha iz prezasićene oksivode. U uglovima vidnog polja, maska je bila opremljena malim sonarnim pokazivačima koji bi trebalo da joj nadoknade trajnu ljudsku gluvoću pod vodom.
<BR>&nbsp;&nbsp;&nbsp;&nbsp;&nbsp;Topla, klobučava vlaga pela joj se uz noge. Deni je nekoliko puta podesila masku na licu. Laktom je pritiskala aktovku uz bok. Kad joj je tečnost doprla gotovo do ramena, potopila je glavu i duboko udahnula, zatvorenih očiju.
<BR>&nbsp;&nbsp;&nbsp;&nbsp;&nbsp;Maska je radila. Kao i uvek, naravno. Osećala se kao da udiše gustu okeansku maglu, ali bilo je dovoljno vazduha. Pomalo snebljiva zbog ovog plašljivog, malog obreda, ispravila se i sačekala da joj voda dospe iznad glave.
<BR>&nbsp;&nbsp;&nbsp;&nbsp;&nbsp;Konačno su se vrata otvorila i Deni je isplivala u prostaranu komoru gde su 'pauci', hodači i druga delfinska oprema ležali pažljivo složeni u udubljenjima. Uredno sređeni po policama, stajali su mali vodomlazni ranci koje su delfini koristili za kretanje po brodu u bestežinskom stanju. Mlazni pogon omogućavao je neverovatnu akrobatiku u slobodnom padu, ali na planeti, dok je veći deo broda poplavljen, bili su beskorisni.
<BR>&nbsp;&nbsp;&nbsp;&nbsp;&nbsp;Obično je u garderobi uvek bio po koji delfin, koji bi se uvlačio ili izvlačio iz opreme. Zbunjena prazninom, Deni je otplivala do otvora na kraju komore i pogledala napolje, u središnji prostor.
<BR>&nbsp;&nbsp;&nbsp;&nbsp;&nbsp;Veliki cilindar imao je samo dvadeset metara u prečniku. Pogled odavde nije bio upečatljiv kao onaj iz središta svemirskih gradova u Solovim asteroidnim prstenovima. Ipak, kad god bi ušla u središnji prostor, uvek bi imala utisak prostranog i prometnog mesta. Od paoka do zida cilindra protezali su se dugački, zrakasti nosači, koji su odražavali čvrstinu broda i provodili energiju do staznih nosača. Između njih bio je delfinski radni prostor, opremljen elastičnim mrežastim podupiračima.
<BR>&nbsp;&nbsp;&nbsp;&nbsp;&nbsp;Delfini, čak i tursiops amicus, ne vole da budu zatvoreni više nego što je to neophodno. U svemiru, posada je radila u bestežinskom središnjem prostoru, zujeći unaokolo u vlažnom vazduhu. No, Kraidaiki je morao da prizemlji svoj oštećeni brod u okean. A to je značilo da je morao da poplavi brod kako bi omogućio radnicima da dosegnu svoje instrumente.
<BR>&nbsp;&nbsp;&nbsp;&nbsp;&nbsp;Prostor se presijavao od jedva obuzdanog klobučenja. Ovde-onde, podizali su se tanki nizovi mehurića prema blago zakrivljenoj tavanici. Vode Kitrupa bile su pažljivo prećišćavane kiseonikom da bi se dobila oksivoda. Neodelfini su bili genetski prilagođeni da je udišu, iako baš nisu uživali u tome.
<BR>&nbsp;&nbsp;&nbsp;&nbsp;&nbsp;Deni je zbunjeno pogledala unaokolo. Gde su svi nestali?
<BR>&nbsp;&nbsp;&nbsp;&nbsp;&nbsp;Jedan pokret privukao joj je pogled. Iznad petmetarskog raspona središnje kičme, dva delfina i dvoje ljudi brzo su plivali prema pramcu broda. "Hej!" povikala je. "Čekajte me!"
<BR>&nbsp;&nbsp;&nbsp;&nbsp;&nbsp;Trebalo je da maska dovede u žižu i pojača zvuk njenog glasa, ali Deni se činilo da joj je voda progutala reči.
<BR>&nbsp;&nbsp;&nbsp;&nbsp;&nbsp;Delfini su se smesta zaustavili, okrenuli i kao jedan zaronili prema njoj. Ljudi su plivali još nekoliko trenutaka, a onda su zastali i osvrnuli se, polako pokrećući ruke. Kad su ugledali Deni, jedno od njih je mahnulo.
<BR>&nbsp;&nbsp;&nbsp;&nbsp;&nbsp;"Požuri, poššštovani bioložžšše!" Veliki, ugljenosivi delfin u teškom, radnom oklopu sunuo je pored Deni. Drugi je nestrpljivo kružio oko nje.
<BR>&nbsp;&nbsp;&nbsp;&nbsp;&nbsp;Deni je zaplivala što je brže mogla. "Šta se dešava? Da li je bitka u svemiru završena? Da li nas je neko našao?"
<BR>&nbsp;&nbsp;&nbsp;&nbsp;&nbsp;Zdepasti, crni muškarac se isceri kad im se približila. Visoka, dostojanstvena plavuša pored njega nestrljivo se okrenula da produži čim ih je Deni sustigla.
<BR>&nbsp;&nbsp;&nbsp;&nbsp;&nbsp;"Ne b' li čuli uzbunu da j' bilo dolazećih Itija?" zavitlavao se crni muškarac dok su plivali duž kičme. Za Deni je bila zasad nerešiva tajna zašto tamnoputi Emerson D'Anit povremeno afektira sa ovakvim govorom.
<BR>&nbsp;&nbsp;&nbsp;&nbsp;&nbsp;Osetila je olakšanje kad je čula da nisu napadnuti, ali ako Galaktinci ne dolaze da ih pokupe, otkuda onda tolika gužva?
<BR>&nbsp;&nbsp;&nbsp;&nbsp;&nbsp;"Istraživački pohod!" Sudbina izgubljene patrole potpuno joj je nestala iz svesti, toliko je bila zaokupljena sopstvenim problemima. "Džilijan, jesu li se vratili? Jesu li se Tošio i Hikahi vratili?"
<BR>&nbsp;&nbsp;&nbsp;&nbsp;&nbsp;Starija žena plivala je uz nesvesnu gracioznost dugačkih ruku i nogu, na čemu joj je Deni zavidela. Njen duboki alt neobično se dobro pronosio kroz vodu. Lice joj je bilo namršteno.
<BR>&nbsp;&nbsp;&nbsp;&nbsp;&nbsp;"Da, Deni, vratili su se. Ali bar četvoro ih je mrtvo."
<BR>&nbsp;&nbsp;&nbsp;&nbsp;&nbsp;Deni je dahnula. "Mrtvi? Kako...? Ko...?"
<BR>&nbsp;&nbsp;&nbsp;&nbsp;&nbsp;Džilijan Baskin nije usporila tempo. Odgovorila je preko ramena. "Još ne znamo kako... Kad se Brukida vratio, pomenuo je Fip-pita i SSassiju... i rekao da će spasioci verovatno naći ostale nasukane ili ubijene."
<BR>&nbsp;&nbsp;&nbsp;&nbsp;&nbsp;"Brukida...?"
<BR>&nbsp;&nbsp;&nbsp;&nbsp;&nbsp;Emerson ju je munuo laktom. "Pa, gde si ti to bila? Bilo je objavljeno kad je stigao, još pre nekoliko sati. Gospodin Orli uzeo je starog Hanesa i dvadeset delfina da nađu Hikahi i ostale."
<BR>&nbsp;&nbsp;&nbsp;&nbsp;&nbsp;"Ja... mora da sam spavala u to vreme." Deni se premišljala, polako, sve dok nije došla do određenog šimpanze. Zašto mi Čarli nije rekao kad sam došla na posao? Verovatno je potpuno zaboravio na to. Jednog dana će ga neko zadaviti zbog te monomanije!
<BR>&nbsp;&nbsp;&nbsp;&nbsp;&nbsp;Doktorka Baskin već je isprednjačila sa dva delfina. Bila je gotovo isto tako dobar plivač kao Tom Orli i niko od ostalih petoro ljudi na brodu nije mogao da se meri sa njom kada je u žurbi.
<BR>&nbsp;&nbsp;&nbsp;&nbsp;&nbsp;Deni se okrenula prema Emersonu. "Pričaj!"
<BR>&nbsp;&nbsp;&nbsp;&nbsp;&nbsp;D'Anit joj je brzo ponovio Brukidinu priču - o krvoločnom korovu, o zapaljenoj svemirskoj krstarici i o divljim talasima koji su pratili njen pad i izazvali beskrajni ciklus spasilačke groznice.
<BR>&nbsp;&nbsp;&nbsp;&nbsp;&nbsp;Deni je bila zapanjenja pričom, naročito ulogom mladog Tošija. To joj nimalo nije ličilo na Tošija Ivašiku. On je bio jedina osoba na 'Brazdaču' koja je izgledala mlađa i usamljenija od nje. Kadet joj se dopadao, naravno, i nadala se da nije izgubio život pokušavajući da postane junak.
<BR>&nbsp;&nbsp;&nbsp;&nbsp;&nbsp;Onda joj je Emerson preneo najnovija govorkanja - o izbavljenju sa ostrva tokom ponoćne oluje i o urođenicima koji su koristili alatke.
<BR>&nbsp;&nbsp;&nbsp;&nbsp;&nbsp;Ovoga puta Deni je zastala u pola zamaha. "Domoroci? Siguran si? Lokalni pre-razumni žitelji?"
<BR>&nbsp;&nbsp;&nbsp;&nbsp;&nbsp;Sada su bili na svega deset metara od velikog otvora pri pramcu. Kroz njega je dopirala kakofonija visokih pisaka i kričanja.
<BR>&nbsp;&nbsp;&nbsp;&nbsp;&nbsp;Emerson je slegnuo ramenima. Taj pokret stresao mu je sloj mehurića sa ramena i ivice maske. "Deni, zašto ne odemo tamo da proverimo? Dosad imamo samo glasine, a oni su sigurno već prošli dekontaminaciju."
<BR>&nbsp;&nbsp;&nbsp;&nbsp;&nbsp;Spreda je doprlo iznenadno, visoko cviljenje motora; onda je kroz otvor prošlo troje saonica. Zaokružile su, jedna po jedna, oko Deni i Emersona pre nego što su stigli da se pomere, ostavljajući za sobom uzavreli trag mehurova.
<BR>&nbsp;&nbsp;&nbsp;&nbsp;&nbsp;Na svakim saonicama, privezan pod plastičnim zvonom, nalazio se po jedan povređeni delfin. Dvoje ih je imalo duboke, grubo previjene rane na bokovima. Deni je iznenađeno zatreptala kad je videla da je jedan od njih Hikahi, treći oficir 'Brazdača'.
<BR>&nbsp;&nbsp;&nbsp;&nbsp;&nbsp;Ambulantne saonice nagnule su se da bi prošle ispod kičme broda i pošle prema otvoru u unutrašnjem zidu cilindra. Na poslednjim saonicama pridržavajući se za rukohvat, nalazila se plavuša sa kojom su doplivali ovamo. Slobodnom rukom pritiskala je dijagnostički monitor na bok jednog od ranjenih delfina.
<BR>&nbsp;&nbsp;&nbsp;&nbsp;&nbsp;"Nikakvo čudo što je Džilijan u tolikoj žurbi. Bilo je glupo što sam je usporila."
<BR>&nbsp;&nbsp;&nbsp;&nbsp;&nbsp;"O, ne brini zbog toga." Emerson ju je uhvatio za ruku. "Povrede ne izgledaju kao da im je potreban ljudski lekar. Makani i autodok mogu da učine gotovo sve, kao što znaš."
<BR>&nbsp;&nbsp;&nbsp;&nbsp;&nbsp;"Ipak, možda ima biohemijskih oštećenja...otrova...možda mogu da pomognem."
<BR>&nbsp;&nbsp;&nbsp;&nbsp;&nbsp;Okrenula se da pođe, ali inženjerova ruka ju je zadržala. "Pozvaće te ako je u pitanju nešto sa čime Makani i Baskinova ne mogu da izađu nakraj. A i ne verujem da bi volela da propustiš novosti koje se odnose na tvoju struku."
<BR>&nbsp;&nbsp;&nbsp;&nbsp;&nbsp;Deni je pogledala za saonicama i klimnula glavom. Emerson je bio u pravu. Ako bude bila potrebna, pozvaće je preko interkoma, a saonice će je prebaciti brže nego što bi mogla da pliva. Pošli su prema žagoru uzbuđenih delfina u spoljašnoj ustavi i ušli u prednju komoru, usred kovitlaca uzmuvanih sivih tela i komešanja mehurića.
<BR>&nbsp;&nbsp;&nbsp;&nbsp;&nbsp;Prednja ustava na 'Brazdačevom' pramcu bila je glavna veza broda sa spoljašnjošću. Cilindrični zidovi bili su pokriveni skladišnim odeljenjima sa paucima, saonicama i ostalom opremom za posadu koja bi po nalogu napuštala brod. Na pramcu su postojala tri prostrana izlaza.
<BR>&nbsp;&nbsp;&nbsp;&nbsp;&nbsp;U luci i svemiru, prostranu komoru zauzimali su skif i dugi čamac. Kljun oba mala broda dodirivao je metalnu dužicu koja bi ga propustila napolje, u vakuum, vazduh ili vodu, već prema potrebi.
<BR>&nbsp;&nbsp;&nbsp;&nbsp;&nbsp;Rep skifa završavao se blizu pregrade dvadesetmetarske ustave, ali zadnji kraj mnogo većeg dugačkog čamca nestajao je u rukavcu koji se produžavao u lavirint soba i prolaza u 'Brazdačevom' debelom valjkastom oklopu.
<BR>&nbsp;&nbsp;&nbsp;&nbsp;&nbsp;Iznad njih, treće sidrište bilo je prazno. Laki kapetanski čamac bio je izgubljen u čudnoj nesreći pre više nedelja, zajedno sa deset članova posade, u području kome je Kraidaiki dao ime Grozdasti plićak. Taj nestanak u toku istraživanja Napuštene flote vrlo je retko pominjan u razgovorima.
<BR>
<BR>&nbsp;&nbsp;&nbsp;&nbsp;&nbsp;Deni je ščepala D'Anitovu ruku kad su pored njih prošle još jedne saonice, sporije od ambulantnih. Za njih su bile pričvršćene zapečaćene zalene vreće. Suženje na jednom kraju svake od njih, i pljosnato proširenje na drugom, jasno su govorili šta se nalazi u njima.
<BR>&nbsp;&nbsp;&nbsp;&nbsp;&nbsp;Sve su vreće jednake veličine, pomislila je Deni. Da li to znači da je Tošio živ? Onda je ugledala, pored odeljenja za dekontaminaciju, mladića u ronilačkom odelu okruženog gomilom delfina.
<BR>&nbsp;&nbsp;&nbsp;&nbsp;&nbsp;"Eno ga Tošio!" uzviknula je, pomalo iznenađena silinom olakšanja koje je osetila. "Je li to Kipiru pored njega?" pokazala je.
<BR>&nbsp;&nbsp;&nbsp;&nbsp;&nbsp;D'Anit je klimnuo glavom. "Aha. Izgleda da su dobro. Po mom računu, Hist-t je uleteo u struju prema nebu. To je grdna šteta. Dobro smo se slagali." Emersonov afektirani sleng potpuno je nestao dok je izražavao žaljenje zbog gubitka prijatelja.
<BR>&nbsp;&nbsp;&nbsp;&nbsp;&nbsp;Provirio je prema grupi. "Možeš li smisliti dovoljno služben razlog da se pojavimo tamo? Većina delfina skloniće nam se sa puta iz navike, ali Kraidaiki je nešto drugo. Odgrišće nam stražnjice ako pomisli da se beskorisno muvamo okolo i smetamo."
<BR>&nbsp;&nbsp;&nbsp;&nbsp;&nbsp;Deni je baš razmišljala o tome. "Prepusti sve meni." Povela ga je u gomilu koja se tiskala, dotičući peraja i repove, da bi joj oslobodili prolaz. Većina delfina sklanjala se u stranu čim bi ugledala ljude.
<BR>&nbsp;&nbsp;&nbsp;&nbsp;&nbsp;Deni se osvrtala po gomili koja je pištala i coktala. Zar ne bi trebalo da je Tom Orli tu, pomislila je. On, Hanes i Tišt bili su sa sapasiocima, zar ne? Pa zašto ga, onda, ne vidim? Moraću uskoro da razgovaram sa njim!
<BR>
<BR>&nbsp;&nbsp;&nbsp;&nbsp;&nbsp;Tošio je delovao kao vrlo umoran mladić. Upravo je izišao iz dekontaminatora i polako je svlačio ronilačko odelo dok je razgovarao sa Kraidaikijem. Uskoro je ostao da pliva nag, ako se ne računa maska. Kipiru je bio pored njega. Iscrpljeni delfin nosio je aparat za disanje, verovatno po lekarskom naređenju.
<BR>&nbsp;&nbsp;&nbsp;&nbsp;&nbsp;Iznenada su naočari koje su ograničavale Denin vidik počele da se njišu i okreću u svim pravcima.
<BR>
<BR>&nbsp;&nbsp;&nbsp;&nbsp;&nbsp;*...hrpa trapavih lenjivaca -
<BR>&nbsp;&nbsp;&nbsp;&nbsp;&nbsp;nek se mani prisluškivanja!
<BR>&nbsp;&nbsp;&nbsp;&nbsp;&nbsp;* Mreže Ikija naći će ih -
<BR>&nbsp;&nbsp;&nbsp;&nbsp;&nbsp;jer nemaju posla ni svrhe!
<BR>
<BR>&nbsp;&nbsp;&nbsp;&nbsp;&nbsp;Nagli razlaz delfina izbubecao je Deni i Emersona: za nekoliko sekundi masa se proredila.
<BR>&nbsp;&nbsp;&nbsp;&nbsp;&nbsp;"Ne t-terajte me da se ponavljam!" Kraidaikijev glas poterao je neodlučnije svemirce. "Ovde je sve gotovo. Razmišljajte jasno i obavljajte svoj posao!"
<BR>&nbsp;&nbsp;&nbsp;&nbsp;&nbsp;Pored kapetana i Tošija ostalo je desetak delfina: osoblje spoljnje ustave i kapetanovi pomoćnici. Kraidaiki se okrenuo prema Tošiju. "Hajde, mali, časni borče, završi svoju priču."
<BR>&nbsp;&nbsp;&nbsp;&nbsp;&nbsp;Momak je pocrveneo, smeten ovom počašću. S mukom je podigao otežele kapke i pokušao da zauzme nešto nalik na zvanično držanje u strujećoj tečnosti.
<BR>&nbsp;&nbsp;&nbsp;&nbsp;&nbsp;"Pa, mislim da je to sve, ser. Rekao sam vam sve što su mi Orli i Tišt kazali o svojim planovima. Ako galaktinska olupina izgleda iskoristivo, poslaće nazad saonice sa izveštajem. Ako ne, vratiće se što brže budu mogli sa onim što uspeju da spasu."
<BR>&nbsp;&nbsp;&nbsp;&nbsp;&nbsp;Kraidaiki je pravio male krugove donjom vilicom. "Rizzzična igra", zaključio je. "Neće stići do olupine za manje od dana. A i više dana će proći bez kontakata..."
<BR>&nbsp;&nbsp;&nbsp;&nbsp;&nbsp;Sa otvora za disanje podigli su mu se mehurići.
<BR>&nbsp;&nbsp;&nbsp;&nbsp;&nbsp;"Pa, vrlo dobro. Sad ćeš se odmoriti, a onda ćeš doći kod mene na večeru. Bojim se da će tvoja nagrada što si nam spasao Hikahi, a možda isto tako i naše živote, biti ispitivanje kakvo ti možda ne bi priuštili ni naši neprijatelji."
<BR>&nbsp;&nbsp;&nbsp;&nbsp;&nbsp;Tošio se umorno nasmešio.
<BR>&nbsp;&nbsp;&nbsp;&nbsp;&nbsp;"Potpuno shvatam. Rado ću dopustiti da cedite iz mene informacije, samo ako mogu najpre da jedem... i da se bar zakratko osušim!"
<BR>&nbsp;&nbsp;&nbsp;&nbsp;&nbsp;"Dobro, vidimo se kasnije!" Kapetan je klimnuo glavom i okrenuo se da ode.
<BR>&nbsp;&nbsp;&nbsp;&nbsp;&nbsp;Deni je baš htela da vikne za Kraidaikijem, kad se neko drugi oglasio pre nje.
<BR>&nbsp;&nbsp;&nbsp;&nbsp;&nbsp;"Molim vas, kapetane, mogu li nešto da kažem?"
<BR>&nbsp;&nbsp;&nbsp;&nbsp;&nbsp;Glas je bio melodičan. Pripadao je krupnom mužjaku delfina čija je prošarana siva boja pokazivala da pripada podliniji Stenosa. Imao je civilni oklop, bez kabastih istezača ili teških mehaničkih ruku koje je nosila posada. Deni je osetila snažnu potrebu da se sakrije iza Emersona D'Anita. Nije primetila Sahota u masi dok nije progovorio.
<BR>&nbsp;&nbsp;&nbsp;&nbsp;&nbsp;"Pre nego što odete", zapevušio je delfin. Glas mu je zvučao nehajno. "Moram vasss zamoliti za dozvolu da odem na to ossstrvo gde je Hikahi bila nasukana."
<BR>&nbsp;&nbsp;&nbsp;&nbsp;&nbsp;Kraidaiki se lakim pokretom repa izvio uvis da bi pogledao govornika. Obratio mu se sa skepsom. "Raznogovorniče, to nije riblji bar, to ostrvo, na kome poezija može iskupiti grešku. Zašto okušavaš sreću sa hrabrošću koju nikad ranije nisi pokazivao?"
<BR>&nbsp;&nbsp;&nbsp;&nbsp;&nbsp;Sahot je za trenutak ostao nepomičan. Iako nije volela civilnog stručnjaka, Deni je osetila kako u njoj raste sažaljenje. Sahotovo ponašanje kod Napuštene flote, kada je odbio da pođe sa nesrećnom istraživačkom ekipom, nije bilo za divljenje. Poneo se kao kukavica.
<BR>&nbsp;&nbsp;&nbsp;&nbsp;&nbsp;Ali, pokazalo se da je bio u pravu. Kapetanski čamac i deset odličnih članova posade su izgubljeni, zajedno sa 'Brazdačevim' ranijim drugim zapovednikom.
<BR>&nbsp;&nbsp;&nbsp;&nbsp;&nbsp;Sve što im je ova žrtva donela bila je tri metra dugačka cev od nekog neobičnog metala, gusto izbušena posle vekova mikrometeoritskih udara. Lično ju je otkrio Tomas Orli. Džilijan Baskin je preuzela zapečaćeni ostatak i, koliko je Deni znala, niko ga od tada nije video. Teško da je bio vredan gubitka koji su pretrpeli.
<BR>&nbsp;&nbsp;&nbsp;&nbsp;&nbsp;"Kapetane", obratio se Sahot Kraidaikiju, "verujem da je to pitanje koje ni Tomas Orli nije imao dovoljno vremena da istraži. Otišao je da ispita oštećeni zvezdani brod, ali ostrvo nas i dalje zanima."
<BR>&nbsp;&nbsp;&nbsp;&nbsp;&nbsp;Nije fer! Deni je bila spremna da učini baš ovo! Trebalo je da bude dokaz profesionalnosti, samopotvrđivanja, kad progovori i zatraži...
<BR>&nbsp;&nbsp;&nbsp;&nbsp;&nbsp;"Iskreno, kapetane", nastavio je Sahot, "posle dužnosti da izbegnemo ovu zamku i obaveze da služimo klanu zemaljskih vrsta, koja najveća odgovornost pada na nas?"
<BR>&nbsp;&nbsp;&nbsp;&nbsp;&nbsp;Kraidaiki je izgledao besno. Očito bi rado odgrizao Sahotovo leđno peraje zato što ga ovako izaziva. Ali, isto tako, Sahot ga je gađao dvoseklim harpunom... pomenuo je reč 'dužnost' i uvio ju je u zagonetku. Kapetan je mlatio repom, ispuštajući duboke nizove sonarnih klikova, nalik na kucanje sata. Oči su mu bile udubljene i tamne.
<BR>&nbsp;&nbsp;&nbsp;&nbsp;&nbsp;Deni nije mogla da sačeka dok kapetan reši zagonetku, ili pošalje Sahota u samicu.
<BR>&nbsp;&nbsp;&nbsp;&nbsp;&nbsp;"Urođenici!" povikala je.
<BR>&nbsp;&nbsp;&nbsp;&nbsp;&nbsp;Kraidaiki se okrenuo i pogledao je. Deni je pocrvenela kad je osetila kako je prekriva njegovo polje ispitivačkog zvuka. Znala je da talasi prodiru u svaki njen organ, otkrivajući čak i šta je doručkovala. Kraidaiki ju je plašio. Nije se osećala nimalo nalik na pokrovitelja moćnog i složenog uma iza tog širokog čela.
<BR>&nbsp;&nbsp;&nbsp;&nbsp;&nbsp;Kapetan se iznenada okrenuo i otplivao do Tošija. "Imaš li još one alatke šššto ih je probrao Tomas Orli, mladi lovče?"
<BR>&nbsp;&nbsp;&nbsp;&nbsp;&nbsp;"Da, ja..."
<BR>&nbsp;&nbsp;&nbsp;&nbsp;&nbsp;"Molim te, predaj ih nakratko biologu Sadmenu i lingvisti Sahotu pre nego što se povučeš. Kad se odmoriš, uzećeš ih nazad, zajedno sa mišljenjem ssstručnjaka. Lično ću ih pregledati za vreme večere."
<BR>&nbsp;&nbsp;&nbsp;&nbsp;&nbsp;Tošio je klimnuo glavom. Kapetan se brzim pokretom okrenuo prema Deni.
<BR>&nbsp;&nbsp;&nbsp;&nbsp;&nbsp;"Pre nego što dam dozvolu, morate imati plan. Imaćete malo materijalne pomoći, a na prvi znak opasnosti bićete opozvani. Možete li prihvatiti takve uslove?"
<BR>&nbsp;&nbsp;&nbsp;&nbsp;&nbsp;"D-da... biće nam potrebni monofilamentni kabel za vezu sa brodom, priključak za kompjuter i..."
<BR>&nbsp;&nbsp;&nbsp;&nbsp;&nbsp;"To se dogovori sa Kipiruom, pre nego što ode da se odmori. Mora vam pomoći da formulišete nešto što će biti prihvatljivo i sa vojnog gledišššta."
<BR>&nbsp;&nbsp;&nbsp;&nbsp;&nbsp;"Kipiru? Ali, mislila sam..." Deni je pogledala mladog delfina i progutala netaktično pitanje koje je zamalo postavila. Tih pod svojim aparatom za disanje, pilot je izgledao nesrećniji nego ikada.
<BR>&nbsp;&nbsp;&nbsp;&nbsp;&nbsp;"Imam svoje razloge. Kao pilot, neće nam biti od velike pomoći dok mirujemo. Mogu ga osloboditi posla ovde da bi vama bio veza... ako se složim sa vašim planom."
<BR>&nbsp;&nbsp;&nbsp;&nbsp;&nbsp;Kapetanova pažnja nagnala je Kipirua da se blago pogrbi i odvrati pogled. Tošio je spustio ruku na njegova glatka leđa. I to je bila promena. Njih dvojica nikad ranije nisu delovala kao dobri prijatelji.
<BR>&nbsp;&nbsp;&nbsp;&nbsp;&nbsp;Kraidaikijevi zubi sinuli su pri jasnom svetlu ustave.
<BR>&nbsp;&nbsp;&nbsp;&nbsp;&nbsp;"Ima li još pitanja?"
<BR>&nbsp;&nbsp;&nbsp;&nbsp;&nbsp;Svi su ćutali.
<BR>&nbsp;&nbsp;&nbsp;&nbsp;&nbsp;Kraidaiki je zamahnuo repom i zazviždao frazu komande za razlaz. Izvio se i otišao brzim, snažnim zamasima. Pomoćnici su ga pratili na maloj udaljenosti.
<BR>&nbsp;&nbsp;&nbsp;&nbsp;&nbsp;Kipiru je posmatrao kapetana kako odlazi, a onda se obratio Deni i Sahotu.
<BR>
<BR>&nbsp;&nbsp;&nbsp;&nbsp;&nbsp;* Vama na usluzi, potražite me -
<BR>&nbsp;&nbsp;&nbsp;&nbsp;&nbsp;U mojoj kabini, dok plivam, dišem -
<BR>&nbsp;&nbsp;&nbsp;&nbsp;&nbsp;* Kada ispratim Tošija na Odmor... *
<BR>
<BR>&nbsp;&nbsp;&nbsp;&nbsp;&nbsp;Tošio se nasmešio kad ga je Deni brzo zagrlila. Onda se okrenuo i otplivao, sa rukom na Kipiruovim leđima, prateći delfinove spore pokrete.
<BR>&nbsp;&nbsp;&nbsp;&nbsp;&nbsp;Baš tada se otvorio jedan od liftova iz unutrašnjosti broda i iz njega je izletela plavo-žuta prilika. Prostoriju je ispunila vesela graja kad je drugi brodski kadet sunuo pored Kipirua i mladića, a zatim počeo da pliva oko njih u sve užim krugovima, uzbuđeno brbljajući.
<BR>&nbsp;&nbsp;&nbsp;&nbsp;&nbsp;"Veruješ li da će Tošio uspeti da odspava?" upitao je Emerson.
<BR>&nbsp;&nbsp;&nbsp;&nbsp;&nbsp;"Ne, ako ga Aki natera da mu sve ispriča pre večere sa kapetanom." Deni je zavidela Akiju i Tošiju na prijateljstvu, snažnom i stalnom kao zvezde. Posmatrala je mladića kako se smeje, braneći se od prijatelja dok su nestajali u tunelu.
<BR>&nbsp;&nbsp;&nbsp;&nbsp;&nbsp;"Pa, sestro", Emerson D'Anit se iscerio na Deni, "izgleda da si dobila naučnu komandu. Moje čestitke."
<BR>&nbsp;&nbsp;&nbsp;&nbsp;&nbsp;"Ništa još nije rešeno", odgovorila je. "Osim toga, zapovednik će biti Kipiru."
<BR>&nbsp;&nbsp;&nbsp;&nbsp;&nbsp;"Kipiru će biti vojni zapovednik. To me pomalo zbunjuje. Ne znam na šta cilja Kraidaiki, određujući na tu dužnost Kipirua posle načina na koji čujem da se ponašao tamo napolju. Pretpostavljam da hoće da ga malo makne... odavde."
<BR>&nbsp;&nbsp;&nbsp;&nbsp;&nbsp;Deni je morala da se složi, mada je mislila da je to pomalo okrutno.
<BR>&nbsp;&nbsp;&nbsp;&nbsp;&nbsp;Iznenda je osetila mek, gladak dodir na unutrašnjem delu leve butine. Ciknula je i brzo se okrenula sa rukom na grlu, a onda je odahnula kad je videla neodelfinskog antropologa, Sahota, kako je ispružio levo grudno peraje da bi je pogladio. Stenos joj se prevrtljivo nasmešio. Neravni zubi jasno su mu sinuli.
<BR>&nbsp;&nbsp;&nbsp;&nbsp;&nbsp;Deni je osećala kako joj srce tuče. "Ajkulin sine! Stihoklepče nijedan! Idi i vodi ljubav sa neopranim bocama za uzorke!" Glas joj se slomio.
<BR>&nbsp;&nbsp;&nbsp;&nbsp;&nbsp;Sahot se trgao unazad, oči su mu se za trenutak raširile od iznenađenja. Očito nije očekivao da će Deni biti tako prenapeta.
<BR>&nbsp;&nbsp;&nbsp;&nbsp;&nbsp;"O, Deni", uzdahnuo je. "Sssamo sam hteo da ti zahvalim što si posredovala kod Kraidaikija. Očito je tvoja ljupkost bila ubedljiviji od svih razloga koje sam ja mogao da iznesem. Izvini ako sssam te prepao."
<BR>&nbsp;&nbsp;&nbsp;&nbsp;&nbsp;Deni je frknula na Sahatovo dvosmisleno izvinjenje. Ipak, njena reakcija je zbilja bila preterana. "Oh... nije važno. Samo se nemoj tako šunjati oko mene!" Puls joj se polako smirivao.
<BR>&nbsp;&nbsp;&nbsp;&nbsp;&nbsp;Čak i bez okretanja, mogla je da oseti kako se Emerson D'Anit ceri sebi u bradu. Muškarci, pomislila je. Da li oni ikad odrastu?
<BR>&nbsp;&nbsp;&nbsp;&nbsp;&nbsp;"Ej, Deni?" Sahatov glas brujao je kao gudački trio. "Ima jedna sitnica o kojoj treba da porazgovaramo, ako budemo zajedno išli u pohod na to ostrvo. Hoćeš li biti toliko neotesana da dopustiš Kraidakiju da izabere komandanta na osnovu predrasude? Ili ćeš i meni dati priliku? Možda da se rvemo za tu čassst?"
<BR>&nbsp;&nbsp;&nbsp;&nbsp;&nbsp;D'Anit se zakašljao. Okrenuo se na drugu stranu i pročistio grlo.
<BR>&nbsp;&nbsp;&nbsp;&nbsp;&nbsp;Deni je pocrvenela. "Prepustićemo kapetanu da odluči šta je najbolje. Osim toga... nisam sigurna da treba oboje da idemo. Čarli mi je rekao da će te možda zanimati njegove analize uzoraka planetne kore... ima tragova paleotehnologije u skorijim slojevima. Trebalo bi odmah da odeš do njega."
<BR>&nbsp;&nbsp;&nbsp;&nbsp;&nbsp;Sahatove oči su se suzile. "To i jessste zanimljivo. Mislio sam da je planeta zaparložena mnogo duže nego što bi trajali takvi tragovi."
<BR>&nbsp;&nbsp;&nbsp;&nbsp;&nbsp;No, razbio je Denine nade. "Avaj. Kopanje za davno sprženim ostacima propalih kitrupskih civilizacija nije ni upola važno kao uspostavljanje kontakta sa pre-razumnima i postavljanje odgovarajućeg pokroviteljskog zahteva za vas ljude. Mi, delfini, možda ćemo imati nove štićeničke rođake pre nego što neo-psi budu završeni! Neka nebo pomogne sirotim stvorenjima ako neko od Tandua ili Soroa ili sličnih naroda nabasa na njih!"
<BR>&nbsp;&nbsp;&nbsp;&nbsp;&nbsp;"Osim toga", uprepodobio se, "ovo je prilika da se nas dvoje bolje upoznamo... i razmenimo stručne informacije, naravno."
<BR>&nbsp;&nbsp;&nbsp;&nbsp;&nbsp;Emerson D'Anit je morao ponovo da se zakašlje.
<BR>&nbsp;&nbsp;&nbsp;&nbsp;&nbsp;"Već sam predugo zanemario popravke, deco", rekao je. Ponovo je prešao na sleng. "Vreme mi je da se vrćem do oni moji mašina, a vas ću ostavim da s'izrazgovarate o svojim planovima."
<BR>&nbsp;&nbsp;&nbsp;&nbsp;&nbsp;D'Anit je jedva sakrivao cerenje. Deni se zaklela na osvetu. "Emersone", prosiktala je.
<BR>&nbsp;&nbsp;&nbsp;&nbsp;&nbsp;"Kaž', curo." Pogledao ju je sasvim nedužno.
<BR>&nbsp;&nbsp;&nbsp;&nbsp;&nbsp;Prostrelila ga je pogledom. "Oh... kladim se da nemaš ni kapi keltske krvi u telu!"
<BR>&nbsp;&nbsp;&nbsp;&nbsp;&nbsp;Crni inženjer joj se nasmešio. "Šta, ženska, nis' znala? Svi Škoti su inženjeri i svi inženjeri su Škoti." Mahnuo joj je i otplivao pre nego što je Deni stigla da smisli neki odgovor. Poklopljena, zgrozila se, i to šablonom!
<BR>&nbsp;&nbsp;&nbsp;&nbsp;&nbsp;Kad ih D'Anit više nije mogao čuti, Sahot joj se približio sa strane. "Hoćemo li da počnemo sa planiranjem našeg pohoda?" Usta su mu bila tik uz Denino uho.
<BR>&nbsp;&nbsp;&nbsp;&nbsp;&nbsp;Deni je ustuknula. Iznenada je primetila da su svi otišli. Srce je počelo jače da joj udara i kao da nije mogla da dobije dosta vazduha kroz masku. "Ovde ni slučajno!" Okrenula se i zaplivala. "Idemo u trpezariju. Tamo imamo mape... i vazdušne komore! Tamo čovek može da diše!"
<BR>&nbsp;&nbsp;&nbsp;&nbsp;&nbsp;Sahot ju je krenuo za njom, neprijatno blizu.
<BR>&nbsp;&nbsp;&nbsp;&nbsp;&nbsp;"O, Deni..." rekao je, ali nije navljivao. Umesto toga, počeo je da peva duboku, skladnu, mešovitu melodiju u složenom i maglovitom dijalektu trinarnog.
<BR>&nbsp;&nbsp;&nbsp;&nbsp;&nbsp;I protiv svoje volje, Deni je osetila da se unela u pesmu. Bila je čudna, neobično lepa i trebalo joj je nekoliko minuta da shvati da je takođe krajnje poročna.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
