<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>104. GALAKTINCI
<P>&nbsp;&nbsp;&nbsp;&nbsp;&nbsp;Kulkulabra se duboko poklonio pred Krat.
<BR>&nbsp;&nbsp;&nbsp;&nbsp;&nbsp;"Jeste li preveli emisiju ljudi?" obrecnula se.
<BR>&nbsp;&nbsp;&nbsp;&nbsp;&nbsp;Zdepasti Pil ponovo se poklonio i malo ustuknuo. "Ne, Majko flote, ne sasvim. Čovek je govorio na dva njihova rogobatna jezika, zvana 'anglički' i 'trinarni'. Imamo programe za prevođenje sa oba, naravno, ali tako su haotični i isprepleteni - ni nalik na neki civilizovani jezik..."
<BR>&nbsp;&nbsp;&nbsp;&nbsp;&nbsp;Bibliotekar se trgao kad je Krat zasiktala na njega. "Zar nemaš ništa?"
<BR>&nbsp;&nbsp;&nbsp;&nbsp;&nbsp;"Gospodarice, mislimo da je poslednji deo poruke, na deldfinskom jeziku, najvažniji. Možda je to naređenje njihovim štićenicima ili..." Bibliotekar je preplašeno zapištao i pobegao na mesto kad ga je šljiva-vres promašila za koji centimetar.
<BR>&nbsp;&nbsp;&nbsp;&nbsp;&nbsp;"Pretpostavke! Nesigurna nagađanja!" grmela je Krat. "Čak i Tandui ključaju od uzbuđenja i šalju jedan pohod za drugim na mesto sa koga je porukama odaslata. A mi treba da pođemo za njima, zar ne?"
<BR>&nbsp;&nbsp;&nbsp;&nbsp;&nbsp;Osvrnula se oko sebe. Posada je izbegavala njen pogled.
<BR>&nbsp;&nbsp;&nbsp;&nbsp;&nbsp;"Ima li neko makar pretpostavku koja bi objasnila onaj psi-napad koji nas je pogodio pre jednog sata i koji je obezglavio sve razumnjake u sistemu? Je li i to bilo delo Zemljana? Jesu li vulkani koji ometaju sve naše instrumente isto samo prevara?"
<BR>&nbsp;&nbsp;&nbsp;&nbsp;&nbsp;Posada je pokušavala da istovremeno izgleda zaposleno i da sluša sa dužnom pažnjom. Nikio nije hteo da na sebe navuče gnev Majke flote.
<BR>&nbsp;&nbsp;&nbsp;&nbsp;&nbsp;Ratnik Paha pojavio se iz odeljenja za posmatranje.
<BR>&nbsp;&nbsp;&nbsp;&nbsp;&nbsp;"Gospodarice", objavio je,"ranije nismo primetili zbog vulkana, ali sa površine planete poleteo je brod."
<BR>&nbsp;&nbsp;&nbsp;&nbsp;&nbsp;Krat je osetila da je obuzima radost. Ovo je čekala! Iako je i sama slala brodove na planetu, zadržala je glavninu flote na okupu.
<BR>&nbsp;&nbsp;&nbsp;&nbsp;&nbsp;"Diverzije! Sve su to diverzije! Radio-pozivi, psi-napadi, vulkani, sve!"
<BR>&nbsp;&nbsp;&nbsp;&nbsp;&nbsp;Zapravo se pitala kako su Zemljani postigli poslednje dve stvari. No, to pitanje će biti rešeno kad ljudi i njihovi štićenici budu zarobljeni i saslušani.
<BR>&nbsp;&nbsp;&nbsp;&nbsp;&nbsp;"Zemljani su čekali da se glavna bitka približi planeti", mrmljala je, "a sada pokušavaju da pobegnu! Sada moramo..."
<BR>&nbsp;&nbsp;&nbsp;&nbsp;&nbsp;Kulkulabra joj je prišao i naklonio se. "Gospodarice, duboko sam pretražio Biblioteku i mislim da znam razlog psi-napada i..."
<BR>&nbsp;&nbsp;&nbsp;&nbsp;&nbsp;Bibliotekar je iskolačio oči kada ga je Krat pogodila u stomak svojom kandžom za parenje. Ustala je, podigla ga u vazduh i bacila beživotno telo o zid.
<BR>&nbsp;&nbsp;&nbsp;&nbsp;&nbsp;Za trenutak je stajala nad lešom i duboko udisala mirise smrti. Zbog ovog ubijanja neće imati neprilika. Glupi Pil usudio se da je prekine! Niko neće reći da nije postupala u okviru svojih prava.
<BR>&nbsp;&nbsp;&nbsp;&nbsp;&nbsp;Smotala je kandžu. Prijatno se osećala. Ne baš kao da se parila sa mužjakom svoje rase, koji bi pokušao da uzvrati borbom, ali ipak prijatno.
<BR>&nbsp;&nbsp;&nbsp;&nbsp;&nbsp;"Kaži mi o tom zemaljskom brodu" obratila se Pahi.
<BR>&nbsp;&nbsp;&nbsp;&nbsp;&nbsp;Primetila je da mu je trebala cela sekunda dok nije progovorio. "Gospodarice, to nije njihov glavni brod. Izgleda kao izviđačka letelica."
<BR>&nbsp;&nbsp;&nbsp;&nbsp;&nbsp;Krat je klimnula glavom. "Izaslanik. Pitam se zašto nisu i ranije pokušali da pregovaraju o uslovima predaje. Pokrenite flotu da presretne taj brod. Moramo delovati pre nego što ga Tandui primete! Naši novi saveznici, Tenanijci, ostaju na začelju. Hoću da shvate ko je manje važan u ovom poduhvatu."
<BR>&nbsp;&nbsp;&nbsp;&nbsp;&nbsp;"Gospodarice, Tenanijci su već počeli pripreme da nas napuste. Izgledaju spremni da se pridruže zbrci na površini planete."
<BR>&nbsp;&nbsp;&nbsp;&nbsp;&nbsp;Krat je zagunđala. "Neka ih. Sad smo opet ravni Tanduima, a Tenanijce smo ionako iskoristili. Neka odu, a zatim produžite prema izviđačkom brodu!"
<BR>&nbsp;&nbsp;&nbsp;&nbsp;&nbsp;Smestila se na svoje vletorske jastuke i počela da pevuši za sebe.
<BR>&nbsp;&nbsp;&nbsp;&nbsp;&nbsp;Uskoro. Uskoro.
<BR>
<BR>&nbsp;&nbsp;&nbsp;&nbsp;&nbsp;Gospodari su zahtevali previše. Kako mogu očekivati od Primaoca da izvesti o nečem specifičnom kad se dešava toliko toga!
<BR>&nbsp;&nbsp;&nbsp;&nbsp;&nbsp;Bilo je prelepo! Sve se dešavalo odjednom! Male, svetlucave bitke nad površinom planete... blistavi, vreli vulkani... i ona ogromna psihička erupcija besa koja se maločas izlila iz same planete!
<BR>&nbsp;&nbsp;&nbsp;&nbsp;&nbsp;Ljutnja se i dalje penila i pušila. Zašto su gospodari tako nezainteresovani za nešto tako jedinstveno? Psi iz unutrašnjosti planete? Primalac je mogao reći Tanduima tako mnogo o ljutitom glasu, ali oni su hteli samo da ga ućutkaju. Smetao im je, jer su se osećali ranjivo.
<BR>&nbsp;&nbsp;&nbsp;&nbsp;&nbsp;Primalac je blaženo prisustvovao svemu tome dok ga nisu ponovo kaznili. Gospodari su upotrebili nervni bič. Noge su mu se zgrčile od neprijatnog osećanja koje mu je projurilo kroz mozak.
<BR>&nbsp;&nbsp;&nbsp;&nbsp;&nbsp;Treba li dopustiti da 'kazna' ovaj put izmeni njegovo ponašanje? Primalac se zamislio.
<BR>&nbsp;&nbsp;&nbsp;&nbsp;&nbsp;Odlučio je da zanemari 'bol'. Neka mu laskaju i neka viču na njega. Primalac je bio opčinjen ljutitim glasovima koji su se talasali u dubini i slušao ih je sa punom posvećenošću.
</P></TD></TR></TABLE>
<P class="next">
<A HREF=p116.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
