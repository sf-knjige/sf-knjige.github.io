<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG: TETOVIRANI ČOVEK
<P>&nbsp;&nbsp;&nbsp;&nbsp;&nbsp;Kada sam prvi put sreo Tetoviranog čoveka bilo je toplo popodne ranog septembra. Idući asfaltnim drumom, završavao sam dvonedeljno pešačenje po Viskonsinu. Kasno popodne se zaustavim, pojedem malo svinjetine, pasulja i krofnu, i baš sam se spremao da se opružim i počnem da čitam kada Tetovirani čovek pređe preko brda i stade za trenutak naspram neba.
<BR>&nbsp;&nbsp;&nbsp;&nbsp;&nbsp;Tada nisam znao da je Tetoviran. Samo sam video da je visok, da je nekada imao dobre mišiće, ali da se sada, iz nekog razloga, udebljava. Sećam se da je imao dugačke ruke, mesnate šake, ali da mu je lice bilo poput dečjeg, nasađeno na krupno telo.
<BR>&nbsp;&nbsp;&nbsp;&nbsp;&nbsp;Kao da je samo osećao moje prisustvo, jer nije gledao pravo u mene kada progovori prve reči:
<BR>&nbsp;&nbsp;&nbsp;&nbsp;&nbsp;"Znate li gde se može naći posao?"
<BR>&nbsp;&nbsp;&nbsp;&nbsp;&nbsp;"Na žalost, ne znam", rekoh.
<BR>&nbsp;&nbsp;&nbsp;&nbsp;&nbsp;"Već četrdeset godina nemam stalan posao", reče on.
<BR>&nbsp;&nbsp;&nbsp;&nbsp;&nbsp;Iako je bilo vruće kasno popodne, nosio je vunenu košulju zakopčanu do samog grla, Rukavi su mu bili spušteni i zakopčani oko punih ručnih zglobova. Znoj mu se u potocima slivao s lica, a ipak se i ne pokrenu da raskopča košulju.
<BR>&nbsp;&nbsp;&nbsp;&nbsp;&nbsp;"Pa", reče najzad, "ovde se sasvim lepo može prenoćiti. Nemate ništa protiv društva?"
<BR>&nbsp;&nbsp;&nbsp;&nbsp;&nbsp;"Imam malo viška hrane koji bih vam ponudio sa zadovoljstvom", rekoh.
<BR>&nbsp;&nbsp;&nbsp;&nbsp;&nbsp;On sede teško, rokćući. "Zažalićete što ste mi rekli da ostanem", reče. "Svako se uvek pokaje. Zato tako i idem. Evo ga, početak septembra, najlepše vreme Radničkog karnevala. Trebalo bi da zgrćem pare na predstavama po svim gradovima, a evo me ovde među vama bez ikakvih izgleda."
<BR>&nbsp;&nbsp;&nbsp;&nbsp;&nbsp;Skide ogromnu cipelu i zaviri u nju. "Obično zadržim posao oko deset dana. Onda se nešto dogodi i otpuste me. Sada nijedan karneval u Americi neće ni da čuje za mene."
<BR>&nbsp;&nbsp;&nbsp;&nbsp;&nbsp;"A u čemu je stvar?" zapitah.
<BR>&nbsp;&nbsp;&nbsp;&nbsp;&nbsp;U odgovor, on otkopča svoj tesni okovratnik, lagano. Sa zatvorenim očima, otkopčavao je košulju sporom rukom sve do dole. Zavuče prste pod košulju da opipa grudi. "Čudno", reče, zatvorenih očiju. "Ne možeš ih opipati a ipak su tu. Stalno se nadam da ću jednog dana pogledati - a njih nema. Satima hodam po suncu u najvrelije dane, pečem se, i nadam se da će ih znoj sprati, sunce ih otkuvati, ali kad sunce zađe one su i dalje tu." Okrete malo glavu ka meni i pokaza grudi.
<BR>&nbsp;&nbsp;&nbsp;&nbsp;&nbsp;"Jesu li još tu?"
<BR>&nbsp;&nbsp;&nbsp;&nbsp;&nbsp;Posle dužeg ćutanja izdahnuh vazduh. "Da", rekoh.
<BR>&nbsp;&nbsp;&nbsp;&nbsp;&nbsp;"Još su tu."
<BR>&nbsp;&nbsp;&nbsp;&nbsp;&nbsp;Slikarije.
<BR>&nbsp;&nbsp;&nbsp;&nbsp;&nbsp;"Još jedan razlog zašto držim zakopčan okovratnik", reče on, otvarajući oči, "jesu deca. Idu za mnom po seoskim putevima. Svako želi da vidi slike, a ipak niko ne želi da ih vidi."
<BR>&nbsp;&nbsp;&nbsp;&nbsp;&nbsp;Svuče košulju i zgužva je u rukama. Bio je pokriven slikama od plavog tetoviranog prstena oko vrata sve do pojasa.
<BR>&nbsp;&nbsp;&nbsp;&nbsp;&nbsp;"I dalje sve ima", reče, pogodivši moju misao. "Ceo sam istetoviran. Pogledajte." Otvori šaku. Na dlanu mu je bila ruža, sveže posečena, sa kapljicama kristalne vode među mekim ružičastim laticama. Ispružih ruku da je dotaknem, ali to je bila samo Slika.
<BR>&nbsp;&nbsp;&nbsp;&nbsp;&nbsp;Što se tiče ostalog na njegovom telu, ne mogu ni da opišem kako sam sedeo i buljio, jer tu je bilo sijaset raketa i fontana i ljudi, islikanih u tako zapetljanim pojedinostima i boji da si mogao čuti mrmljave glasove, tanke i prigušene, iz gomila koje su naseljavale njegovo telo. Kad bi mu se mišići trzali, zatreptala bi sićušna usta, namigivale zeleno-zlatne očice, pokretale se majušne ružičaste šačice. Žute livade, plave reke i planine, i zvezde, sunca i planete bile su razbacane po Mlečnom putu preko njegovih grudi. Sami ljudi nalazili su se u dvadesetak ili nešto više grupa po rukama, ramenima, leđima, bokovima i člancima, kao i na ravni stomaka. Video si ih u šumama malja, kako vrebajući zvirkaju iz sazvežđa pega, ili vire iz pazušnih jama usjajenim očima poput dijamanata. Svaki je izgledao zaokupljen svojim poslom; svaki je bio galerijski portret za sebe.
<BR>&nbsp;&nbsp;&nbsp;&nbsp;&nbsp;"Što su lepi!" rekoh.
<BR>&nbsp;&nbsp;&nbsp;&nbsp;&nbsp;Kako da opišem te Slike na njemu? Da je EI Greko kada je bio na vrhuncu slikao minijature, ne veće od šake, sa pojedinostima do beskonačnosti, sa svom njegovom sumpornom bojom, izduženjem, i anatomijom, možda bi mogao koristiti telo ovog čoveka za svoju umetnost. Boje su gorele u tri dimenzije. Tu su, sakupljene na jednom zidu, bile sve najlepše scene u vasioni; taj čovek je bio pokretna galerija dragocenosti. Ovo nije bio rad jeftinog vašarskog majstora za tetoviranje u tri boje, kome se oseća viski iz usta. To je bilo delo jednog živog genija, treptavo, jasno, i divno.
<BR>&nbsp;&nbsp;&nbsp;&nbsp;&nbsp;"Pa da", reče Tetovirani. "Toliko se ponosim mojim Slikama da bih želeo da ih spržim sa sebe. Pokušao sam šmirglom, kiselinom, nožem..."
<BR>&nbsp;&nbsp;&nbsp;&nbsp;&nbsp;Sunce je zalazilo. Na Istoku se mesec već digao.
<BR>&nbsp;&nbsp;&nbsp;&nbsp;&nbsp;"Jer, znate", reče Tetovirani čovek, "te Slike predskazuju budućnost."
<BR>&nbsp;&nbsp;&nbsp;&nbsp;&nbsp;Ne rekoh ništa.
<BR>&nbsp;&nbsp;&nbsp;&nbsp;&nbsp;"U redu je dok je sunce", nastavi on. "Mogao bih da zadržim posao na vašaru preko dana. Ali noću - slike se kreću. Menjaju se."
<BR>&nbsp;&nbsp;&nbsp;&nbsp;&nbsp;Mora da sam se osmehnuo. "Koliko dugo ste već Tetovirani?"
<BR>&nbsp;&nbsp;&nbsp;&nbsp;&nbsp;"1900. godine, kada mi je bilo dvadeset godina, radio sam u jednom luna parku i slomijem nogu. To me je privezalo za krevet; morao sam nešto da radim da bih bio u treningu, zato rešim da se istetoviram."
<BR>&nbsp;&nbsp;&nbsp;&nbsp;&nbsp;"Ali ko vas je tetovirao? Šta se desilo sa umetnikom?"
<BR>&nbsp;&nbsp;&nbsp;&nbsp;&nbsp;"Ona se vratila u budućnost", reče on. "Ozbiljno mislim. To je bila jedna starica u maloj kući usred Viskonsina ovde negde, nedaleko od ovog mesta. Mala stara veštica koja je u jednom trenutku izgledala kao da joj je hiljadu godina, a već u sledećem kao da joj je dvadeset, ali rekla je da može da putuje kroz vreme. Ja sam se smejao. Sada više znam."
<BR>&nbsp;&nbsp;&nbsp;&nbsp;&nbsp;"Kako se dogodilo da je sretnete?"
<BR>&nbsp;&nbsp;&nbsp;&nbsp;&nbsp;Kazao mi je. Video je njenu obojenu firmu kraj puta: SLIKANJE NA KOŽI! SLIKANJE umesto tetoviranja! Umetničko! Tako je presedeo čitavu noć dok su ga njene čarobne iglice bockale osinjim žaokama i finim pčelinjim ubodima. Do jutra je ličio na čoveka koji je upao u dvadesetobojnu štamparsku presu pa onda bio istisnut iz nje, sav sjajan i u slikama.
<BR>&nbsp;&nbsp;&nbsp;&nbsp;&nbsp;"Lovim svakog leta već pedeset godina", reče izlažući šake vazduhu. "Kada nađem tu vešticu ubiću je."
<BR>
<BR>&nbsp;&nbsp;&nbsp;&nbsp;&nbsp;Sunce je nestalo. Sada su sijale prve zvezde, a mesec je rasvetlio polja sa travom i žitom. Slike Tetoviranog čoveka žarile su se i dalje kao ugljevlje u polusvetlu, kao razbacani rubini i smaragdi, sa Ruoovim, i Pikasovim bojama, i - izduženim, upolje isturenim EL Grekovim telima.
<BR>&nbsp;&nbsp;&nbsp;&nbsp;&nbsp;"Tako me ljudi izbace s posla kada mi se Slike pokrenu. Ne vole da vide kako se odigravaju nasilja u mojim Slikama. Svaka Slika predstavlja neku pričicu. Ako ih posmatrate, kroz nekoliko minuta ispričaju vam priču. Za tri sata gledanja mogli biste da vidite oko dvadesetak priča koje se odigravaju tačno tu na mom telu, čuli biste glasove i mislili misli. Sve je tu, samo vas čeka da gledate. Ali što je najinteresantnije, na mom telu ima jedno naročito mesto." Čovek razgoliti leđa. "Vidite? nema nikakvog posebnog crteža na desnoj lopatici, samo neka žvrljotina."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kada dovoljno dugo provedem sa nekom osobom, to mesto se naoblači i ispuni. Ako sam sa ženom, izađe mi njena slika tu na leđima za jedan sat, i pokaže ceo njen život - kako će živeti, kako će umreti, i kako će izgledati u šezdeset godina. I ako je muškarac, jedan sat kasnije njegova slika mi je tu na leđima. Prikazuje ga kako pada sa neke litice, ili umire pod točkovima voza. Tako me opet izbace s posla."
<BR>&nbsp;&nbsp;&nbsp;&nbsp;&nbsp;Dok je govorio, rukama je stalno prebirao po slikama kao da im ispravlja ramove, briše sa njih prašinu pokretima poznavaoca, zaštitnika umetnosti. Sada leže na leđa, dugačak i pun na mesečini. Bila je topla noć, bez povetarca i zagušljiva. Obojica smo skinuli košulje
<BR>&nbsp;&nbsp;&nbsp;&nbsp;&nbsp;"I nikako ne pronađe tu staricu?"
<BR>&nbsp;&nbsp;&nbsp;&nbsp;&nbsp;"Nikako."
<BR>&nbsp;&nbsp;&nbsp;&nbsp;&nbsp;"I misliš da je došla iz budućnosti?"
<BR>&nbsp;&nbsp;&nbsp;&nbsp;&nbsp;"Kako bi inače mogla znati te priče koje je naslikala po meni?"
<BR>&nbsp;&nbsp;&nbsp;&nbsp;&nbsp;Umorno zatvori oči. Glas mu se utiša. "Ponekad, noću, mogu da ih osetim, slike, kao mrave, kako mi mile po koži. Tada znam da čine ono što moraju da čine. Više ih ne gledam. Samo nastojim da se odmorim. Ne spavam mnogo. Nemojte ni vi da ih gledate, upozoravam vas. Okrenite se od njih dok spavate."
<BR>&nbsp;&nbsp;&nbsp;&nbsp;&nbsp;Legoh na nekoliko stopa od njega. Nije ličio na siledžiju, a slike su bile divne. Inače sam mogao doći u iskušenje da se izvučem da ne bih slušao takvo brbljanje. Ali te slike... uzeh da napasam oči. Svako bi malo šenuo da ima tako nešto po telu.
<BR>&nbsp;&nbsp;&nbsp;&nbsp;&nbsp;Noć je bila vedra. Čuo sam disanje Tetoviranog čoveka na mesečini. Zrikavci su se meko komešali u udaljenim klisurama. Legao sam na stranu da bih mogao da razgledam Slikarije. Prođe možda pola časa. Da li je Tetovirani spavao ne znam, tek odjednom ga čujem kako šapuće: "Miču se, je l' tako?"
<BR>&nbsp;&nbsp;&nbsp;&nbsp;&nbsp;Počekam trenutak. Onda rekoh, "Da."
<BR>&nbsp;&nbsp;&nbsp;&nbsp;&nbsp;Slike su se pokretale, jedna za drugom, svaka po kratak minut-dva. Tu na mesečini, uz zveckave misli i daleke glasove mora, kao da su se odigravale sve moguće male drame. Teško bi bilo reći da li su se drame završavale za sat ili tri sata. Samo znam da sam ležao opčinjen i da se nisam micao, dok su se zvezde kotrljale po nebu.
<BR>&nbsp;&nbsp;&nbsp;&nbsp;&nbsp;Osamnaest Slika na koži, osamnaest priča. Brojao sam ih jednu po jednu.
<BR>&nbsp;&nbsp;&nbsp;&nbsp;&nbsp;Oči mi se najpre usredsrediše na jednu scenu, veliku kuću i dvoje ljudi u njoj. Video sam lešinare kako lete plamenim nebom, video žute lavove, i čuo glasove...
<BR>&nbsp;&nbsp;&nbsp;&nbsp;&nbsp;Prva Slika zatrepta i ožive...
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
