<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IZGNANICI
<P>&nbsp;&nbsp;&nbsp;&nbsp;&nbsp;Oči su im bile od same vatre, a iz veštičijih usta sukljao je plamen dok su se naginjale da riju po kazanu zamašćenim
<BR>&nbsp;&nbsp;&nbsp;&nbsp;&nbsp;štapom i koštunjavim prstima.
<BR>
<BR>&nbsp;&nbsp;&nbsp;&nbsp;&nbsp;"Kad ćemo se nas tri opet sresti...
<BR>&nbsp;&nbsp;&nbsp;&nbsp;&nbsp;Kad dažd pljusne, munja blesne, ili grom zatrešti?"
<BR>
<BR>&nbsp;&nbsp;&nbsp;&nbsp;&nbsp;Pijano su igrale na obali praznog mora, prljajući vazduh svojim jezicima, pržeći ga mačjim očima koje su zlobno sijale:
<BR>
<BR>&nbsp;&nbsp;&nbsp;&nbsp;&nbsp;"Hopa-cupa oko kotla;
<BR>&nbsp;&nbsp;&nbsp;&nbsp;&nbsp;Otrov droba mu u grotla...
<BR>&nbsp;&nbsp;&nbsp;&nbsp;&nbsp;Hitaj, hitaj, rmbaj, rintaj;
<BR>&nbsp;&nbsp;&nbsp;&nbsp;&nbsp;Vatro, plamsaj, kotle, ključaj!"
<BR>
<BR>&nbsp;&nbsp;&nbsp;&nbsp;&nbsp;Zastadoše i baciše pogled unaokolo. "Gde je kristal? Kamo igle?"
<BR>&nbsp;&nbsp;&nbsp;&nbsp;&nbsp;"Ovde!"
<BR>&nbsp;&nbsp;&nbsp;&nbsp;&nbsp;"Dobro!"
<BR>&nbsp;&nbsp;&nbsp;&nbsp;&nbsp;"Je li se zgusnuo žuti vosak?"
<BR>&nbsp;&nbsp;&nbsp;&nbsp;&nbsp;"Jeste!"
<BR>&nbsp;&nbsp;&nbsp;&nbsp;&nbsp;"Sipaj ga u gvozdeni kalup!"
<BR>&nbsp;&nbsp;&nbsp;&nbsp;&nbsp;"Je li gotova voštana figura?" Uobličavali su je kao melasu koja im je kapala po zelenim rukama.
<BR>&nbsp;&nbsp;&nbsp;&nbsp;&nbsp;"Proteraj iglu kroz srce!"
<BR>&nbsp;&nbsp;&nbsp;&nbsp;&nbsp;"Kristal, kristal; donesi ga iz gatarske torbe. Skini prašinu s njega; pogledaj!"
<BR>&nbsp;&nbsp;&nbsp;&nbsp;&nbsp;Nagnuše se nad kristal, belih lica.
<BR>
<BR>&nbsp;&nbsp;&nbsp;&nbsp;&nbsp;"Vidi, vidi, vidi..."
<BR>
<BR>&nbsp;&nbsp;&nbsp;&nbsp;&nbsp;Raketni brod kretao se svemirom sa planete Zemlje na planetu Mars. Na brodu su umirali ljudi.
<BR>&nbsp;&nbsp;&nbsp;&nbsp;&nbsp;Kapetan umorno podiže glavu. "Moraćemo da upotrebimo morfijum."
<BR>&nbsp;&nbsp;&nbsp;&nbsp;&nbsp;"Ali, Kapetane..."
<BR>&nbsp;&nbsp;&nbsp;&nbsp;&nbsp;"Vidiš i sam u kakvom je stanju ovaj čovek." Kapetan podiže vuneno ćebe i čovek zgrčen ispod vlažnog čaršava pokrenu se i zaječa. Vazduh je bio ispunjen sumpornom grmljavinom.
<BR>&nbsp;&nbsp;&nbsp;&nbsp;&nbsp;"Video sam ga - video sam ga." Čovek otvori oči i napregnuto se zagleda u otvore za svetlost gde se video samo crni svemir, zvezde koje su brzo promicale, Zemlja u daljini, i planeta Mars na svom usponu, velika i crvena. "Video sam ga - slepog miša, ogromnog, slepog miša sa čovečijim licem, raširio se nad prednjim otvorom. Leprša i leprša, leprša i leprša."
<BR>&nbsp;&nbsp;&nbsp;&nbsp;&nbsp;"Puls?" zapita kapetan.
<BR>&nbsp;&nbsp;&nbsp;&nbsp;&nbsp;Dežurni izmeri puls. "Sto trideset."
<BR>&nbsp;&nbsp;&nbsp;&nbsp;&nbsp;"Ne može on tako dalje. Daj mu morfijum. Hajde, Smite."
<BR>&nbsp;&nbsp;&nbsp;&nbsp;&nbsp;Krenuše odatle. Podne ploče odjednom oživeše od kostiju i belih lobanja koje su vriskale. Kapetan se nije usuđivao da pogleda nadole, i iznad vriskova reče: "Je li Perns na ovom mestu?" Zavirujući kod jednog otvora.
<BR>&nbsp;&nbsp;&nbsp;&nbsp;&nbsp;Hirurg u belom mantilu se odmače od jednog tela. "Ja to prosto ne shvatam."
<BR>&nbsp;&nbsp;&nbsp;&nbsp;&nbsp;"Kako je umro Pers?"
<BR>&nbsp;&nbsp;&nbsp;&nbsp;&nbsp;"Ne znamo Kapetane. Nije bilo ni srce, ni mozak, niti šok. Jednostavno - umro."
<BR>&nbsp;&nbsp;&nbsp;&nbsp;&nbsp;Kapetan opipa doktorov članak, koji se pretvori u šištavu zmiju i ujede ga. Kapetan se nije trgao. "Čuvaj se. I tebi je ubrzan puls."
<BR>&nbsp;&nbsp;&nbsp;&nbsp;&nbsp;Doktor klimnu glavom. "Pers se žalio na bolove ,žiganje, govorio je - u ručnim zglobovima i nogama. Govorio je da se oseća kao da je od voska, da se topi. Pao je. Ja sam mu pomogao da se digne. Plakao je kao dete. Kaže da ima srebrnu iglu u srcu. Umre. Evo ga. Možemo da ponovimo autopsiju, da vidite. Sve je fizički normalno."
<BR>&nbsp;&nbsp;&nbsp;&nbsp;&nbsp;"To je nemoguće! Umro je od nečega!"
<BR>&nbsp;&nbsp;&nbsp;&nbsp;&nbsp;Kapetan ode do otvora. Mirisao je na mentol i jod, i na zeleni sapun na glatkim i manikiranim rukama. Beli zubi bili su mu istrljani preparatom za čišćenje zuba, uši izribane do rumenila, kao i obrazi. Uniforma bela kao sneg, čizme kao sjajna crna ogledala pod njim. Kovrdžava kratko podšišana kosa mirisala mu je na jak alkohol. Čak mu je i dah bio rezak i svež, čist. Ni mrljice na njemu. Svež instrument, upravo iskuvan, naoštren i spreman.
<BR>&nbsp;&nbsp;&nbsp;&nbsp;&nbsp;Ljudi sa njim bili su na isti kalup. Čovek bi očekivao da vidi ogromne mesingane ključeve kako im se klate na leđima. To su bile skupe, talentovane, dobro podmazane spravice, poslušne i brze.
<BR>&nbsp;&nbsp;&nbsp;&nbsp;&nbsp;Kapetan je posmatrao kako planeta Mars raste u svemiru.
<BR>&nbsp;&nbsp;&nbsp;&nbsp;&nbsp;"Za jedan sat ćemo se spustiti na to prokleto mesto. Smite, jesi li ti video neke slepe miševe, jesi li imao kakve druge košmare?"
<BR>&nbsp;&nbsp;&nbsp;&nbsp;&nbsp;"Da, gospodine. Onog meseca pre nego što je naša raketa poletela iz Njujorka, gospodine. Ujedaju me za vrat beli pacovi, piju mi krv. Nisam to ispričao. Bojao sam se da mi nećete dozvoliti da pođem na ovaj put."
<BR>&nbsp;&nbsp;&nbsp;&nbsp;&nbsp;"Ne mari", uzdahnu kapetan. "I ja sam sanjao. Za svih mojih pedeset godina nikada nisam sanjao sve do one nedelje pre nego što smo uzleteli sa Zemlje. A onda sam svake noći sanjao da sam beli vuk. Kao uhvatili me na jednom snežnom brdu. Ustrelili srebrnim metkom. Zakopali me sa kocem u srcu." Odmahnu glavom prema Marsu. "Šta misliš, Smite, znaju li oni da dolazimo?"
<BR>&nbsp;&nbsp;&nbsp;&nbsp;&nbsp;"Mi ne znamo da li ima Marsovaca, gospodine."
<BR>&nbsp;&nbsp;&nbsp;&nbsp;&nbsp;"Ne znamo? Počeli su da nas odvraćaju zastrašivanjem pre osam nedelja, pre nego što smo pošli. Sada su ubili Persa i Rejnoldsa. Juče je Grenvil oslepeo zbog njih. Kako? Ne znam. Slepi miševi, igle, snovi, ljudi umiru bez razloga. To bih nazvao činima da je neko drugo doba. Ali ovo je godina 2120., Smite. Mi smo racionalni ljudi. Sve ovo se ne može događati. Ali događa se! Ko su da su, sa svojim iglama i slepim miševima, nastojaće da nas sve dokrajče." Okrenu se oko sebe. "Smite, donesi mi one knjige sa moje police. Hoću da ih imam kada se spustimo."
<BR>&nbsp;&nbsp;&nbsp;&nbsp;&nbsp;Na palubi rakete bilo je naslagano dve stotine knjiga.
<BR>&nbsp;&nbsp;&nbsp;&nbsp;&nbsp;"Hvala, Smite. Jesi li bacio pogled na njih? Misliš da sam šenuo. Možda. Neko šašavo predosećanje. U onom poslednjem trenutku poručio sam knjige iz Istorijskog muzeja. Zbog mojih snova. Dvadeset noći su me boli, kasapili, bio sam slepi miš koji vrišti dok ga pribadaju na hirurški podmetač, trunuo pod zemljom u crnoj kutiji; gadni, zli snovi. Cela naša posada sanjala je veštičine, vukodlačine, vampire, i fantome, sve stvari o kojima ništa nisu mogli znati. Zašto? Zato što su knjige o takvim jezivim stvarima uništene pre jednog veka. Zakonom. Zabranjeno je svima posedovanje tih groznih knjiga. Ove knjige koje vidiš ovde poslednji su primerci, koji se čuvaju u muzejskim podrumima u cilju proučavanja istorije."
<BR>&nbsp;&nbsp;&nbsp;&nbsp;&nbsp;Smit se saže da bi pročitao prašnjave naslove:
<BR>&nbsp;&nbsp;&nbsp;&nbsp;&nbsp;"Priče tajanstva i mašte, od Edgara Alana Poa. Drakula, od Brema Stoukera. Frankenštajn, od Meri Šeli. Okretaj zavrtke, Od Henri Džejmsa. Legenda o usnuloj šupljini, od Vašingtona Irvinga. Rapaćinijeva kći, od Natanijela Hotorna. Događaj kod mosta na Sovinom potoku, od Embrouza Birsa. Alisa u zemlji čuda, od Luisa Karola. Vrbe, od Aldžernona Blekvuda. Čarobnjak iz Oza, od L. Frenk Bauma. Jeziva senka nad Insmautom, od H. P. Lavkrafta. I još i više! Knjige Voltera de la Mera, Veikfilda, Harvija, Velsa, Eskvita, Hakslija - sve zabranjenih pisaca. Sve koje su bile spaljene one iste godine kada su Svi sveti stavljeni van zakona i zabranjen Božić! Ali, gospodine, šta nam one vrede ovde na raketi?"
<BR>&nbsp;&nbsp;&nbsp;&nbsp;&nbsp;"Ne znam", uzdahnu kapetan, "još."
<BR>
<BR>&nbsp;&nbsp;&nbsp;&nbsp;&nbsp;Tri čaralice podigoše kristal u kome je svetlucao kapetanov lik, dok mu je iz fino brušenog stakla zvoncao sićušan glas:
<BR>&nbsp;&nbsp;&nbsp;&nbsp;&nbsp;"Ne znam", uzdahnu kapetan, "još."
<BR>&nbsp;&nbsp;&nbsp;&nbsp;&nbsp;Tri veštice se crveno iskrlještiše jedna drugoj u lice.
<BR>&nbsp;&nbsp;&nbsp;&nbsp;&nbsp;"Nemamo mnogo vremena", reče jedna.
<BR>&nbsp;&nbsp;&nbsp;&nbsp;&nbsp;"Bolje da opomenemo Njih u Gradu."
<BR>&nbsp;&nbsp;&nbsp;&nbsp;&nbsp;"Hteće da čuju o knjigama. Ovo ne izgleda dobro. Ta budala kapetan!"
<BR>&nbsp;&nbsp;&nbsp;&nbsp;&nbsp;"Spustiće raketu za jedan sat."
<BR>&nbsp;&nbsp;&nbsp;&nbsp;&nbsp;Tri veštice se stresoše i zažmirkaše uvis prema Smaragdnom gradu na ivici suvog Marsovskog mora. Na najvišem prozoru u gradu jedan mali čovek držao je kao krv crveni zastor pomeren u stranu. Posmatrao je pustaru gde su tri veštice punile svoj kazan i uobličavale figure od voska. Tamo dalje, još hiljade i hiljade plavih vatri i dima od lovorika, crnih duvanskih dimova, cimetnih prahova i prahova od kostiju dizale su se poput mekokrilih leptirica kroz marsovsku noć. Čovek je prebrojavao razigrane mađijske vatre. Zatim, kada se tri veštice izbečiše, on se okrenu. Grimizni zastor, pušten, pade, od čega udaljeni portal žmirnu, kao žuto oko.
<BR>
<BR>&nbsp;&nbsp;&nbsp;&nbsp;&nbsp;Gospodin Edgar Alan Po stajao je u prozoru na kuli, sa lakim alkoholnim isparenjem u dahu. "Hekatini prijatelji su zauzeti večeras", reče ugledavši veštice, daleko dole.
<BR>&nbsp;&nbsp;&nbsp;&nbsp;&nbsp;Jedan glas iza njega reče: "Video sam Vila Šekspira na obali, malopre, ganja ih. Svuda duž mora samo Šekspirova tevabija, noćas, na hiljade: tri veštice, Oberon, Hamletov otac, Puk - svi, svi oni - hiljade! Blagi Bože, koja svetina."
<BR>&nbsp;&nbsp;&nbsp;&nbsp;&nbsp;"Dobri Vilijem." Po se okrenu. Pusti grimizni zastor da se sklopi. Stajao je trenutak gledajući sobu od netesanog kamena, sto od crnog drveta, plamen sveće, drugog čoveka, g. Embrouza Birsa koji je sedeo i dosađivao se, palio šibice i gledao ih kako dogorevaju; prigušeno zviždukao, povremeno se smejao sam za sebe.
<BR>&nbsp;&nbsp;&nbsp;&nbsp;&nbsp;"Sada ćemo morati da kažemo G. Dikensu", reče g. Po. "Odlažemo već i suviše dugo: To je pitanje sati. Hoćeš li da siđeš sa mnom do njegove kuće, Birse?"
<BR>&nbsp;&nbsp;&nbsp;&nbsp;&nbsp;Birs veselo diže pogled. "Baš razmišljam - šta će se s nama dogoditi?"
<BR>&nbsp;&nbsp;&nbsp;&nbsp;&nbsp;"Ako ne možemo da poubijamo ljude sa rakete, da ih naplašimo i oteramo, onda ćemo morati da odemo, odavde, naravno. Otići ćemo na Jupiter, a kada oni dođu na Jupiter mi ćemo dalje na Saturn, pa kada oni dođu na Saturn, mi ćemo na Uran, ili Neptun, pa onda dalje do Plutona..."
<BR>&nbsp;&nbsp;&nbsp;&nbsp;&nbsp;"A gde posle?"
<BR>&nbsp;&nbsp;&nbsp;&nbsp;&nbsp;Lice gospodina Poa bilo je umorno; u očima mu trnulo zaostalo ugljevlje, govorio je sa nekim tužnim bezumljem; šake su mu beskorisno visile, kosa pravo padala preko čudesnog belog čela. Ličio je na zloduha neke izgubljene mračne Stvari, generala koji se vratio iz skitačke invazije. Brbljive usne izlizale su mu svilenkast, mek crni brk. Bio je toliko mali da se činilo kao da mu čelo pluta, široko i fosforescentno, samo za sebe u mračnoj sobi.
<BR>&nbsp;&nbsp;&nbsp;&nbsp;&nbsp;"Mi imamo prednost boljih formi putovanja", reče on. "Uvek se možemo nadati da će se povratiti neki od njihovih atomskih ratova, raspadanje, vek mračnjaštva. Možemo se nadati povratku praznoverja. Onda bismo mogli da se vratimo na Zemlju, svi mi, za jednu noć." Crne oči gospodina Poa prodorno su gledale ispod njegovog okruglog sjajnog čela. Bio je zagledan u tavanicu. "Znači dolaze da unište i ovaj svet? Ništa neće ostati nezaprljano, je l' tako?"
<BR>&nbsp;&nbsp;&nbsp;&nbsp;&nbsp;"Da li se čopor vukova zaustavlja dok ne poubija svoj plen i ne proždere utrobu? To treba da bude pravi rat. Ja ću sedeti sa strane i brojati poene. Toliko Zemljana skuvano u ulju, toliko Rukopisa nađenih u bocama spaljeno, toliko i toliko Zemljana probodeno iglama, toliko i toliko Crvenih smrti lansirano baterijom potkožnih špriceva - ha!"
<BR>&nbsp;&nbsp;&nbsp;&nbsp;&nbsp;Po se ljutito klatio, pomalo pijan od vina. "Šta smo učinili? Budi sa nama, Birse, za ime Boga! Da li su nam pravično sudili književni kritičari! Ne! Naše knjige su pokupili preciznim, sterilnim hirurškim pincetama i hitnuli u kazane, da ih iskuvaju, da im poubijaju sve smrtonosne klice. Prokleti bili svi!"
<BR>&nbsp;&nbsp;&nbsp;&nbsp;&nbsp;"Ja mislim da je naša situacija zabavna", reče Birs. Prekide ih jedan histeričan krik sa stepeništa kule.
<BR>&nbsp;&nbsp;&nbsp;&nbsp;&nbsp;"Gospodine Po! Gospodine Birse!"
<BR>&nbsp;&nbsp;&nbsp;&nbsp;&nbsp;"Da, da, evo nas!" Po i Birs siđoše i nađoše jednog čoveka oslonjenog o kameni zid hodnika, široko otvorenih usta.
<BR>&nbsp;&nbsp;&nbsp;&nbsp;&nbsp;"Jeste li čuli novosti?" uzviknu on i grčevito ih zgrabi kao čovek koji samo što se ne preturi preko litice. "Sleteće za jedan sat! Donose knjige sa sobom - stare knjige, kažu veštice! Šta radite na kuli u jednom ovakvom trenutku? Zašto ne delate?"
<BR>&nbsp;&nbsp;&nbsp;&nbsp;&nbsp;Po reče: "Činimo sve što možemo, Blekvude. Tebi je sve ovo novo. Hajde sa nama, idemo do g. Čarlsa Dikensa..."
<BR>&nbsp;&nbsp;&nbsp;&nbsp;&nbsp;"...da porazmislimo o svojoj kobi, svojoj crnoj kobi", reče Birs i namignu.
<BR>
<BR>&nbsp;&nbsp;&nbsp;&nbsp;&nbsp;Silazili su grotlom zamka koje je odjekivalo, sve niže i niže po mračnim zelenim spratovima, u ustajalost i trulež, među paukove u njihovim košmarnim mrežama. "Ne brinite se", govorio je Po, dok mu je čelo tonulo ispred njih, kao ogromna bela svetiljka. "Večeras sam pozvao sve duž mrtvog mora. Tvoje prijatelje i moje, Blekvude Birse. Svi su tamo. Životinje i starice, i oni visoki ljudi sa oštrim belim zubima. Zamke čekaju, jame, jeste, i klatna. Crvena smrt." Tu se tiho zasmeja. "Da, čak i Crvena smrt. Nikada nisam pomišljao - ne, nikada nisam pomišljao da će doći vreme da se tako nešto kao Crvena smrt stvarno dogodi. Ali oni su je tražili, i dobiće je!"
<BR>&nbsp;&nbsp;&nbsp;&nbsp;&nbsp;"Ali da li smo dovoljno jaki?" zapita se Blekvud.
<BR>&nbsp;&nbsp;&nbsp;&nbsp;&nbsp;"Koliko jako je jako? Oni neće biti spremni za nas, u najmanju ruku. Nemaju tu maštu. Ti čisti mladi raketaši sa svojim antiseptičnim pumpericama i šlemovima kao noše, sa svojom novom religijom. Oko vratova im, o zlatnim lancima, skalpeli. Na glavama, dijadema mikroskopa. Među svetim prstima, zakađene urne koje se puše, u stvari samo antiseptične pećnice za isterivanje praznoverja parom. Imena Poa, Birsa, Hotorna, Blekvuda - svetogrđe za njihove čiste usne."
<BR>&nbsp;&nbsp;&nbsp;&nbsp;&nbsp;Kada su izašli iz zamka pođoše kroz prostor pun vode, brdsko jezerce na pustari koje i nije bilo jezerce, koje se maglilo pred njima kao u košmaru. Vazduh je bio ispunjen lepetom i šumorom krila, kretanjem vetrova i tminom. Menjali su se glasovi, klatile prilike oko logorskih vatri. Gospodin Po je gledao igle kako pletu, pletu, pletu, u svetlosti vatre; pletu bol i jad, pletenjem zlo pretvaraju u voštane marionete, lutke od ilovače. Kazanski mirisi divljeg belog luka, kajene i šafrana sa šištanjem su se dizali uvis prožimajući noć otrovnim zajedanjem.
<BR>&nbsp;&nbsp;&nbsp;&nbsp;&nbsp;"Nastavite!" reče Po. "Vratiću se!"
<BR>&nbsp;&nbsp;&nbsp;&nbsp;&nbsp;Svuda duž prazne obale lelujale su se i bledele crne prilike, narastale i pretvarale se u crni dim na nebu. U planinskim tornjevima zvonila su zvona, a gavrani kuljali napolje iz tornjeva, zajedno sa jekom bronze i u krugovima se zaletali u pepeo.
<BR>&nbsp;&nbsp;&nbsp;&nbsp;&nbsp;Po i Birs požuriše preko puste močvare, pa u jednu udoljicu, i odjednom se nađoše na kaldrmisanoj ulici, na hladnom, sumornom, mrzlom vremenu, sa ljudima koji su trupkali gore-dole po kamenitim dvorištima da bi zagrejali noge; pored svega toga još i magla, i sveće koje plamsaju u prozorima kancelarija i izlozima radnji sa izvešanim božićnim ćurkama. U daljini su neki dečaci, natrontani, ćurlikali, dok im je iz usta frktavo izbijala bleda para u studeni vazduh. "Bog neka vam da veselja, Gospodo", a jedan veliki sat gromovito je odzvanjao ponoć. Deca su protrčavala izlećući iz pekare, sa večerama koje su im se sve pušile u musavim rukama, na poslužavnicima u srebrnim poklopljenim zdelama.
<BR>&nbsp;&nbsp;&nbsp;&nbsp;&nbsp;Kod firme na kojoj je pisalo SKRUDŽ, MARLI I DIKENS Po zakuca zvekirom, i iznutra, kada se vrata otvoriše za nekoliko centimetara, iznenadan nalet muzike gotovo ih povuče u igru. Tu je, iza ramena čoveka koji je isturao kozju bradicu i brkove ka njima, bio gospodin Fezivig i pljeskao rukama, tu je bila gospođa Fezivig, sva od širokog osmeha, igrala i sudarala se sa ostalim lumpadžijama, dok je violina cvrkutala a smeh se kotrljao oko stola kao zveckanje kristala u lusteru kada ga iznenada protrese vetar. Veliki sto bio je pretrpan svinjskom salamurom, ćurkama, zimzelenom, guskama; pitama s mesom, sisančićima, vencima kobasica, pomorandžama i jabukama, tu su bili Bob Krečit i Mala Dorit i Sitni Tim i sam gospodin Fejdžin, i jedan čovek koji bi po izgledu mogao biti nesvaren komad govedine, mrlja od senfa, mrvka sira, parče neskuvanog krompira - ko drugi nego gospodin Marli, sa lancima i svim ostalim, dok se vino lilo a zlaćane ćurke pušile punom parom!
<BR>&nbsp;&nbsp;&nbsp;&nbsp;&nbsp;"Šta želite?" zapita gospodin Čarls Dikens.
<BR>&nbsp;&nbsp;&nbsp;&nbsp;&nbsp;"Došli smo da te opet umoljavamo, Čarlse; potrebna nam je tvoja pomoć", reče Po.
<BR>&nbsp;&nbsp;&nbsp;&nbsp;&nbsp;"Pomoć? Mislite da bih vam pomogao da se borite protiv onih dobrih ljudi što dolaze u raketi? Ja tu ionako ne spadam. Moje knjige su spaljene greškom. Ja nisam nikakav natprirodnjak, nisam pisac groze i strave kao ti, Po; kao ti, Birse, ili drugi. Nemam ja ništa sa vama grozomornicima!"
<BR>&nbsp;&nbsp;&nbsp;&nbsp;&nbsp;"Ti si ubedljiv govornik", rezonovao je Po. "Mogao bi da odeš da sačekaš raketaše, uljuljkaš ih, uspavaš njihove sumnje i onda - onda bismo se mi pobrinuli za njih."
<BR>&nbsp;&nbsp;&nbsp;&nbsp;&nbsp;Gospodin Dikens se zagleda u nabore crnog ogrtača koji su skrivali Poove ruke. Smešeći se, Po izvuče odande jednu crnu mačku.
<BR>&nbsp;&nbsp;&nbsp;&nbsp;&nbsp;"Za jednog od naših posetilaca."
<BR>&nbsp;&nbsp;&nbsp;&nbsp;&nbsp;"A za druge?"
<BR>&nbsp;&nbsp;&nbsp;&nbsp;&nbsp;Po se opet osmehnu, zadovoljan. "Prevremena sahrana?"
<BR>&nbsp;&nbsp;&nbsp;&nbsp;&nbsp;"Mračan ste čovek, gospodine Po."
<BR>&nbsp;&nbsp;&nbsp;&nbsp;&nbsp;"Ja sam uplašen i ljut čovek. Ja sam bog, gospodine Dikense, isto kao što ste i vi bog, kao što smo svi bogovi, a tvorevine našeg uma - naši ljudi, ako hoćete - ne samo da su bili ugroženi, već i, proganjani i spaljivani, cepani i cenzurisani, uništavani i uništeni. Svetovi koje smo mi stvorili ruše se. Čak i bogovi se moraju boriti!"
<BR>&nbsp;&nbsp;&nbsp;&nbsp;&nbsp;"Pa?" Gospodin Dikens nakrivi glavu, nestrpljivo čekajući da se vrati društvu, muzici, hrani. "Možda možete da objasnite zašto smo ovde? Kako smo ovamo došli?"
<BR>&nbsp;&nbsp;&nbsp;&nbsp;&nbsp;"Rat začinje rat. Razaranje začinje razaranje. Na Zemlji, pre jednog veka godine 2020. naše knjige stavili su van zakona. Kakva užasna stvar - uništiti naša književna dela na takav način! To nas je prizvalo iz čega? Smrti? Vanživotnog? Ne volim apstraktne stvari. Ne znam. Znam samo da su nas naši svetovi i naša dela pozvali i da smo pokušali da ih spasemo, i da je jedino što smo mogli da učinimo u tom spasavanju bilo da iščekamo jedno stoleće ovde na Marsu, u nadi da će se Zemlja možda preopteretiti tim naučnicima i njihovim sumnjama; ali sada oni dolaze da nas iščiste odavde, nas i naše mračne stvari, sve alhemičare, veštice, vampire i vukodlačiće koji su se, jedan po jedan, povlačili preko svemira kako je nauka prodirala kroz sve države na Zemlji ne ostavljajući konačno nikakav izbor uopšte osim sveopšteg odlaska sa Zemlje. Morate nam pomoći. Vi umete dobro da govorite. Potrebni ste nam."
<BR>&nbsp;&nbsp;&nbsp;&nbsp;&nbsp;"Ponavljam, ja ne pripadam vama, ne odobravam vam, a ni ostalima", povika ljutito Dikens. "Ja se nisam igrao sa vešticama i vampirima i ponoćnim spodobama."
<BR>&nbsp;&nbsp;&nbsp;&nbsp;&nbsp;"A Božična pesma?"
<BR>&nbsp;&nbsp;&nbsp;&nbsp;&nbsp;"Smešno! Jedna priča. A, napisao sam ja još nekoliko o duhovima, možda pa šta? U mojim glavnim delima nije bilo ništa od tih besmislica!"
<BR>&nbsp;&nbsp;&nbsp;&nbsp;&nbsp;"Pogrešno ili ne, oni su vas svrstali sa nama. Uništili su i vaše knjige - vaše svetove. Morate ih mrzeti, gospodine Dikense!"
<BR>&nbsp;&nbsp;&nbsp;&nbsp;&nbsp;"Priznajem da su glupi i grubijani, ali to je sve. Do videnja!"
<BR>&nbsp;&nbsp;&nbsp;&nbsp;&nbsp;"Neka bar pođe gospodin Marli!"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Vrata se zalupiše. Kada se Po okrete od vrata, ulicom, jedva dotičući smrznuto tle, sa kočijašem koji je svirao neku veselu ariju u rog, dolete velika kočija iz koje smejući se i pevajući poispadaše zacrveneli Pikvikovci koji stadoše da lupaju u vrata glasno uzvikujući Srećan Božić kada im debeli dečak otvori.
<BR>
<BR>&nbsp;&nbsp;&nbsp;&nbsp;&nbsp;Gospodin Po pohita ponoćnom obalom suvog mora. Zastajao je kod vatara i dimova, izvikivao naređenja, proveravao uzavrele kotlove, otrove i kredom iscrtane pentagrame. "Dobro!" govorio je i trčao dalje. "Fino!" vikao i opet trčao. Ljudi su mu prilazili i trčali s njim. Sada su sa njim trčali g. Kopard i g. Mačin. Tu su bile zmijurine pune mržnje, ljuti demoni i vatreni bronzani zmajevi, guje pljuvalice i drhturave veštice, kao i bodlje, koprive i trnje i sva ona gadna naplavina i krš od povučenog mora uobrazilje, sve ostavljeno na setnoj obali da cvili, baca penu i pljuje.
<BR>&nbsp;&nbsp;&nbsp;&nbsp;&nbsp;Gospodin Mečin stade. Sede kao dete na hladan pesak. Poče da jeca. Pokušaše da ga uteše, ali on nije hteo da sluša. "Samo sam pomislio", reče, "šta će se dogoditi sa nama onog dana kada poslednje od naših knjiga budu uništene?"
<BR>&nbsp;&nbsp;&nbsp;&nbsp;&nbsp;Vazduh se okretao u kovitlac.
<BR>&nbsp;&nbsp;&nbsp;&nbsp;&nbsp;"Ne govori o tome!"
<BR>&nbsp;&nbsp;&nbsp;&nbsp;&nbsp;"Moramo", cvileo je g. Mečin. "Sada, sada, kada se raketa spusti, vi, g. Po; ti, Koparde; ti, Birse - svi vi ćete iščileti. Kao dim. Otići ćete s vetrom. Lica će vam se rastopiti..."
<BR>&nbsp;&nbsp;&nbsp;&nbsp;&nbsp;"Smrt! Prava smrt za sve nas."
<BR>&nbsp;&nbsp;&nbsp;&nbsp;&nbsp;"Mi postojimo samo sa dozvolom Zemlje. Ako bi jedan konačan ukaz večeras uništio naših poslednjih nekoliko dela, bili bismo kao ugašena svetla."
<BR>&nbsp;&nbsp;&nbsp;&nbsp;&nbsp;Kopard je tiho razmišljao. "Pitam se ko sam ja. U kakvoj glavi na Zemlji postojim ja noćas? U nekoj afričkoj kolibi? U nekom pustinjaku koji čita moje priče? Je li on-ona usamljena sveća na vetru vremena i nauke? Svetlucavi krug koji me održava ovde u buntovnom izgnanstvu? Je li to on? Ili neki dečak na napuštenom tavanu, koji me pronalazi u poslednjem trenutku! Oh, prošle noći sam se osećao bolestan, bolestan, bolestan do srži svoje, jer postoji telo duše kao i telo tela, i to dušino telo bolelo me je kroz onako svetlo, i prošle noći osetio sam se kao sveća, topio sam se. Tada sam odjednom skočio, dobio novu svetlost! Kada je neko dete, kijajući od prašine, u nekoj žućkastoj sobici na Zemlji još jednom našlo jedan moj pohaban primerak, sa mrljama od vremena! Tako sam dobio kratko odlaganje!"
<BR>&nbsp;&nbsp;&nbsp;&nbsp;&nbsp;Na jednoj kolibici uz obalu s treskom se otvoriše vrata. Napolje kroči tanak čovečuljak sa mesom koje je visilo sa njega u naborima, i, ne obraćajući pažnju na druge, sede i zablenu se u svoje stisnute pesnice.
<BR>&nbsp;&nbsp;&nbsp;&nbsp;&nbsp;"Eno ga onaj koga žalim", prošapta Blekvud. "Gledajte ga kako odumire. Nekada je bio stvarniji od nas, koji smo bili ljudi. Uzeli su ga, golu ideju, i stolećima ga oblačili u ružičasto meso i snežnu bradu, u crveni somotski ogrtač i crne čizme; dodali mu jelene, šljokice, zimzelene grančice. I pošto su ga tako vekovima izrađivali, udavili ga u kazanu sa lizolom, moglo bi se reći."
<BR>&nbsp;&nbsp;&nbsp;&nbsp;&nbsp;Ljudi su ćutali.
<BR>&nbsp;&nbsp;&nbsp;&nbsp;&nbsp;"Kako li mora biti na Zemlji?" pitao se Po. "Bez Božića? Nema vrućih kestenova, nema jelke, nema ukrasa, ni doboša, ni sveća - ničega; ničega osim snega i vetra i usamljenih, stvarnih ljudi..."
<BR>&nbsp;&nbsp;&nbsp;&nbsp;&nbsp;Svi su gledali u mršavog malog starca sa zamršenom bradom i izbledelom odećom od crvenog somota.
<BR>&nbsp;&nbsp;&nbsp;&nbsp;&nbsp;"Jeste li čuli njegovu priču?"
<BR>&nbsp;&nbsp;&nbsp;&nbsp;&nbsp;"Mogu da je zamislim. Psihijatar usjaktelih očiju, promućurni sociolog, zlovoljni stručnjak za obrazovanje sa penom na ustima, antiseptični roditelji..."
<BR>&nbsp;&nbsp;&nbsp;&nbsp;&nbsp;"Žalosna situacija", reče Birs smeškajući se, "za trgovce o Božićnim praznicima koji su, tamo negde pred kraj, kako se sećam, počinjali da meću zimzelen i pevaju Božićne pesme dan uoči Svih svetih. Ako su imali i malo sreće, ove godine su mogli početi na Dan rada!" <EM>U većini država SAD i u Kanadi, zvaničan praznik, prvobitno određen za proslavu rada, obično prvi ponedeljak u septembru; prim. prev.</EM>
<BR>&nbsp;&nbsp;&nbsp;&nbsp;&nbsp;Birs ne nastavi. Pade ničice uz uzdah. Ležeći na tlu imao je vremena samo da kaže: "Što je zanimljivo." I onda, dok su oni svi gledali, prestravljeni, njegovo telo sagore u plav prah i ugljenisane kosti, čiji se pepeo razlete kroz vazduh u crnim krpicama.
<BR>&nbsp;&nbsp;&nbsp;&nbsp;&nbsp;"Birse, Birse!"
<BR>&nbsp;&nbsp;&nbsp;&nbsp;&nbsp;"Ode!"
<BR>&nbsp;&nbsp;&nbsp;&nbsp;&nbsp;"Nestala mu je poslednja knjiga. Neko na Zemlji ju je baš sada spalio."
<BR>&nbsp;&nbsp;&nbsp;&nbsp;&nbsp;"Bog neka mu da počinka. Od njega sada ništa nije ostalo. Jer šta smo mi nego knjige, i kada one nestanu, više nema ničega."
<BR>&nbsp;&nbsp;&nbsp;&nbsp;&nbsp;Prodoran zvuk ispuni nebo.
<BR>&nbsp;&nbsp;&nbsp;&nbsp;&nbsp;Stadoše da viču, prestrašeni, i pogledaše uvis. Na nebu je bila raketa, zasenjujući ga praskavim oblacima vatre! Oko ljudi na obali mora zaigraše fenjeri; začu se cviljenje i klokotanje, uz oštar miris varenih čini. Tikve sa izrezanim očima i zapaljenim svećama podigoše se u hladan bistar vazduh. Mršavi prsti stisnuše se u pesnice, a jedna veštica zavrišta iz svojih usahlih usta:
<BR>
<BR>&nbsp;&nbsp;&nbsp;&nbsp;&nbsp;"Brode, brode, razbij se, padni!
<BR>&nbsp;&nbsp;&nbsp;&nbsp;&nbsp;Izgori ceo, brode gadni!
<BR>&nbsp;&nbsp;&nbsp;&nbsp;&nbsp;Krckaj, drmaj, da se slije!
<BR>&nbsp;&nbsp;&nbsp;&nbsp;&nbsp;Krzno mačje, prah mumije!"
<BR>
<BR>&nbsp;&nbsp;&nbsp;&nbsp;&nbsp;"Vreme je da idemo", promrmlja Blekvud. "Dalje na Jupiter, na Saturn ili Pluton."
<BR>&nbsp;&nbsp;&nbsp;&nbsp;&nbsp;"Da bežimo?" uzviknu Po kroz vetar. "Nikada!"
<BR>&nbsp;&nbsp;&nbsp;&nbsp;&nbsp;"Ja sam umoran star čovek!"
<BR>&nbsp;&nbsp;&nbsp;&nbsp;&nbsp;Po se zagleda u starčevo lice i poverova mu. Pope se svrh jednog ogromnog izvaljenog kamena i stade ispred deset hiljada sivih senki, zelenih svetlosti i žutih očiju na šištavom vetru.
<BR>&nbsp;&nbsp;&nbsp;&nbsp;&nbsp;"Prahovi!" povika.
<BR>&nbsp;&nbsp;&nbsp;&nbsp;&nbsp;Gust vreo miris gorkog badema, cimeta, kima, semena protiv glista i perunike!
<BR>&nbsp;&nbsp;&nbsp;&nbsp;&nbsp;Raketa je silazila - silazila sigurno, sa krikom duha prokletog! Po je besneo na raketu. Podiže pesnice uvis, i orkestar vreline, zadaha i mržnje odgovori simfonijom! Kao cepčice drveta, slepi miševi sunuše uvis! Srca u plamenu, zavitlana kao projektili, prskala su krvavim vatrometom u nagorelom vazduhu. Raketa je silazila sve niže i niže, neumoljivo nadole, kao klatno. A Po je arlaukao, razbesnelo, i uzmicao sa svakim novim zamahom rakete koja je sekla i pustošila vazduh! Čitavo mrtvo more činilo se kao jama u kojoj oni, uzamčeni, čekaju spuštanje stravične mašine, sjajnog sečiva; kao ljudi pod lavinom!
<BR>&nbsp;&nbsp;&nbsp;&nbsp;&nbsp;"Zmije!" vrisnu Po.
<BR>&nbsp;&nbsp;&nbsp;&nbsp;&nbsp;I svetlucave zmije sa vijugavim zelenim šarama ustremiše se prema raketi. Ali ona se spusti sa širokim zamahom, bljujući vatru, i leže izduvavajući crveno perje na pesak, na milju od njih.
<BR>&nbsp;&nbsp;&nbsp;&nbsp;&nbsp;"Na nju!" drečao je Po. "Menjamo plan! Imamo samo jednu šansu! Trk! Na nju! Na nju! Da ih podavimo našim telima! Da ih poubijamo!"
<BR>&nbsp;&nbsp;&nbsp;&nbsp;&nbsp;I kao da je kakvom silovitom moru naredio da promeni pravac, da se isisa iz svojih praiskonskih korita, preko morskog peska raširi se i krenu vatra u kovitlacima kao vetar i kiša i munja, duž praznih rečnih delta, uz igranje senki i vrištanje, zviždeći i cvileći, pucketajući praskajući i spajajući se u jedno ka raketi koja je, ugašena, ležala kao čista metalna baklja u udaljenoj šupljini. Kao da se prevrnuo veliki začađen kotao varničave lave, a sprženi ljudi i međusobno izujedane životinje sterani niz sasušene zidove provalija.
<BR>&nbsp;&nbsp;&nbsp;&nbsp;&nbsp;"Ubijajte ih!" vrištao je Po u trku.
<BR>&nbsp;&nbsp;&nbsp;&nbsp;&nbsp;Ljudi iz rakete poiskakaše sa svog broda, sa puškama na gotovs. Šunjali su se, njušeći vazduh kao lovački psi. Ne zapaziše ništa. Laknu im.
<BR>&nbsp;&nbsp;&nbsp;&nbsp;&nbsp;Kapetan siđe poslednji. Izdavao je odsečne naredbe. Nakupiše drva, potpališe ih, i vatra se razbukta za tren oka. Kapetan sakupi ljude u polukrug oko sebe.
<BR>&nbsp;&nbsp;&nbsp;&nbsp;&nbsp;"Nov svet", reče, sileći se da govori neusiljeno, mada je svaki čas nervozno bacao pogled iza leđa na prazno more. "Stari svet smo ostavili. Nov početak. Počinje novo. Ima li veće simbolike od ove kada se mi ovde još odlučnije posvećujemo nauci i progresu." Škrto klimnu glavom svom poručniku. "Knjige."
<BR>&nbsp;&nbsp;&nbsp;&nbsp;&nbsp;Svetlost vatre je igrala po izbledelim pozlaćenim naslovima: Vrbe, Autsajder, Posmatraj, Snevač, Dr. Džekil i g. Hajd, Zemlja Oz, Pelusidar, Zemlja koju je zaboravilo vreme, San letnje noći, i po čudovišnim imenima Mečina i Edgara Alana Poa, Kabela, Dansanija, Blekvuda i Luisa Karola; imena, stara imena, zla imena.
<BR>&nbsp;&nbsp;&nbsp;&nbsp;&nbsp;"Nov svet. Jednim pokretom ruke, spalićemo poslednje što je ostalo od starog."
<BR>&nbsp;&nbsp;&nbsp;&nbsp;&nbsp;Kapetan stade da cepa stranice iz knjiga. Bacao je u vatru sasušen list po list.
<BR>&nbsp;&nbsp;&nbsp;&nbsp;&nbsp;Vrisak!
<BR>&nbsp;&nbsp;&nbsp;&nbsp;&nbsp;Odskočivši unazad, ljudi su gledali preko svetlosti vatre u ivice ogromnog i nenastanjenog mora.
<BR>&nbsp;&nbsp;&nbsp;&nbsp;&nbsp;Još jedan vrisak, visok i zavijajući, kao od aždaje na izdisaju ili od bronzano crvenog kita koji udara repom o zemlju ostavljen da zeva na suvom kada se vode đavoljeg mora povuku preko kamenjara i ispare.
<BR>&nbsp;&nbsp;&nbsp;&nbsp;&nbsp;To je bio zvuk vazduha koji hrli da ispuni prazan prostor u kojem je, trenutak pre toga, bilo nešto! Kapetan pedantno završi sa poslednjom knjigom stavljajući je u vatru.
<BR>&nbsp;&nbsp;&nbsp;&nbsp;&nbsp;Vazduh prestade da treperi.
<BR>&nbsp;&nbsp;&nbsp;&nbsp;&nbsp;Tišina!
<BR>&nbsp;&nbsp;&nbsp;&nbsp;&nbsp;Raketaši se nagnuše i stadoše
<BR>&nbsp;&nbsp;&nbsp;&nbsp;&nbsp;"Kapetane, jeste li čuli?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Kao talas, gospodine. Na dnu mora! Mislim da sam nešto video. Tamo. Jedan crn talas. Veliki. Jurio je na nas."
<BR>&nbsp;&nbsp;&nbsp;&nbsp;&nbsp;"Pogrešio si."
<BR>&nbsp;&nbsp;&nbsp;&nbsp;&nbsp;"Tamo, gospodine!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Vidite ga? Tamo! Grad! Tamo preko! Onaj zeleni grad blizu jezera! Rascepljuje se na pola. Ruši se!"
<BR>&nbsp;&nbsp;&nbsp;&nbsp;&nbsp;Ljudi začkiljiše i sunuše napred.
<BR>&nbsp;&nbsp;&nbsp;&nbsp;&nbsp;Smit je stajao među njima i drhtao. Stavi šaku na glavu kao da bi da tamo pronađe neku misao. "Sećam se. Da, sada se sećam. Davno je to bilo. Kada sam bio dete. Jedna knjiga koju sam čitao. Jedna priča. Oz, mislim da je bio. Jeste, Oz. Smaragdni grad Oz..."
<BR>&nbsp;&nbsp;&nbsp;&nbsp;&nbsp;"Oz? Nikad nisam čuo."
<BR>&nbsp;&nbsp;&nbsp;&nbsp;&nbsp;"Jeste, Oz, to je bilo to. Sad sam ga baš video, kao u priči. Video sam kako se ruši."
<BR>&nbsp;&nbsp;&nbsp;&nbsp;&nbsp;"Smite!"
<BR>&nbsp;&nbsp;&nbsp;&nbsp;&nbsp;"Da. gospodine?"
<BR>&nbsp;&nbsp;&nbsp;&nbsp;&nbsp;"Javi se sutra za psihoanalizu."
<BR>&nbsp;&nbsp;&nbsp;&nbsp;&nbsp;"Razumem, gospodine!" Odsečan vojnički pozdrav.
<BR>&nbsp;&nbsp;&nbsp;&nbsp;&nbsp;"Čuvaj se."
<BR>&nbsp;&nbsp;&nbsp;&nbsp;&nbsp;Na vrhovima prstiju, sa uperenim puškama, ljudi izađoše izvan kruga aseptične svetlosti broda, da osmatraju izduženo more i niska brda.
<BR>&nbsp;&nbsp;&nbsp;&nbsp;&nbsp;"Ma", prošapta Smit, razočaran, "ovde uopšte nema nikoga, je l' tako? Nikoga uopšte."
<BR>&nbsp;&nbsp;&nbsp;&nbsp;&nbsp;Vetar mu je cvileći nanosio pesak preko cipela.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
