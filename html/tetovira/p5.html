<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>AUTOPUT
<P>&nbsp;&nbsp;&nbsp;&nbsp;&nbsp;Prohladna popodnevna kiša došla je preko doline dodirnuvši kukuruze na obrađenim njivama u brdu, dobujući po krovu od suve trave. U kišnoj tami žena je metodično i uporno mrvila kukuruz između ploča od lave. Negde, u vlažnoj tmini, zaplaka beba.
<BR>&nbsp;&nbsp;&nbsp;&nbsp;&nbsp;Hernando je stajao i čekao da stane kiša da bi opet mogao da pođe sa drvenim plugom na njivu. Dole, ispod, reka je klokotala smeđa i zgusnuta u svom koritu. Betonski autoput, jedna druga reka, uopšte nije tekao; ležao je ljeskav, pust. Kola nisu njime prošla već čitav sat. To je, samo po sebi, bilo neobično zanimljivo. Već godinama, nijedan sat ne bi mogao da prođe a da se ne zaustave neka kola, da neko ne poviče: "Ej, možemo li da te slikamo?" Neko sa kutijom koja bi škljocnula, dok bi mu u šaku ćušnuli novčić. Ako bi lagano hodao preko njive bez šešira, ponekad bi zavikali: "Oh, hoćemo te sa šeširom na glavi!" I mahali su rukama, nakićenim zlatnim predmetima koji pokazuju vreme, ili kazuju ko su oni, ili jednostavno svetlucaju kao paukove oči na suncu. On bi se okrenuo i vratio po šešir.
<BR>&nbsp;&nbsp;&nbsp;&nbsp;&nbsp;Njegova žena progovori. "Nešto nije u redu, Hernando?"
<BR>&nbsp;&nbsp;&nbsp;&nbsp;&nbsp;"Si. Drum. Nešto krupno se desilo. Nešto veliko, da ovako opusti drum."
<BR>&nbsp;&nbsp;&nbsp;&nbsp;&nbsp;Udalji se od kolibe polako i lakim hodom, dok mu je kiša kvasila ispletene cipele od trave i debele automobilske gume. Vrlo dobro se sećao slučaja sa tim parom cipela. Guma je jedne noći besno uletela u kolibu, kao eksplozijom rasterujući piliće i razbacujući lonce na sve strane! Došla je sama, brzo se kotrljajući. Kola sa kojih se otkačila jurila su i dalje, sve do krivine, i tamo se zadržala za trenutak, sa upaljenim prednjim svetlima pre nego što su se sunovratila u reku. Kola su još bila tamo. Mogla su se videti pri lepom vremenu, kada bi reka tekla mirno i mulj se staložio. Ležala su duboko dole sa svojim sjajnim metalom, dugačka i niska, i veoma bogata. Ali onda bi se mulj opet uzmutio i više se nije videlo ništa.
<BR>&nbsp;&nbsp;&nbsp;&nbsp;&nbsp;Sledećeg dana od automobilske gume izrezao je đonove za cipele.
<BR>&nbsp;&nbsp;&nbsp;&nbsp;&nbsp;Sada stiže na autoput, i stade na njega osluškujući mu tihe zvuke na kiši.
<BR>&nbsp;&nbsp;&nbsp;&nbsp;&nbsp;Onda, odjednom, kao na neki znak, stadoše da dolaze kola. Stotine kola, milje i milje kola proletala su kraj njega. Velika dugačka crna kola jurila su na sever ka Sjedinjenim Državama, urlajući, ulazeći u krivine suviše velikom brzinom. Uz neprekidno trubljenje pritisnutim sirenama. A na licima ljudi naguranih u kola bilo je nešto, nešto što ga natera u dubok muk. Ustuknu od automobila koji su urlajući promicali. Brojao ih je dok se ne umori. Prošlo je pet stotina, hiljadu automobila, i nešto je bilo na svim njihovim licima. Ali kretali su se i suviše brzo da bi mogao da vidi šta je to.
<BR>&nbsp;&nbsp;&nbsp;&nbsp;&nbsp;Konačno se povratiše tišina i praznina. Nestadoše brza, dugačka i niska kola sa krovovima na sklapanje. Čuo je kako zamire i poslednja sirena.
<BR>&nbsp;&nbsp;&nbsp;&nbsp;&nbsp;Drum je opet bio prazan.
<BR>&nbsp;&nbsp;&nbsp;&nbsp;&nbsp;Bilo je to kao pogrebna povorka. Ali besna povorka, u trku, raščupane kose, uzvrištala, ustremljena na sever na nekakvu ceremoniju. Zašto? Samo je vrteo glavom i prstima prevlačio po bokovima.
<BR>&nbsp;&nbsp;&nbsp;&nbsp;&nbsp;Sada, potpuno sama, naiđoše poslednja kola. Planinskim drumom kroz retku prohladnu kišu, izbacujući uvis velike kolutove pare, naiđe jedan stari Ford. Išao je što brže može. Kao da će se raspasti svakog trenutka. Kada vide Fernanda, taj prastari Ford zakoči, sav od stvrdnutog blata i zarđao, dok mu je hladnjak razljućeno klokotao.
<BR>&nbsp;&nbsp;&nbsp;&nbsp;&nbsp;"Možemo li dobiti malo vode, molim vas, senjor!"
<BR>&nbsp;&nbsp;&nbsp;&nbsp;&nbsp;Vozio je mladić, od oko dvadesetak godina. Nosio je žut džemper, belu košulju sa otvorenim okovratnikom i sive pantalone. U automobilu bez krova kiša je padala na njega i pet mladih žena koje su bile tako stisnute da se nisu mogle pomeriti u kolima. Sve su bile veoma ljupke i štitile su sebe i vozača od kiše starim novinama. Ipak, kiša je probila do njih, promočila im svetle haljine, iskvasila mladića. Kosa mu je bila ulepljena od kiše. Ali izgleda da nisu marili. Niko se nije žalio, i to je bilo neobično. Ranije su se uvek žalili; na kišu, na vrućinu, na vreme koje prolazi, na hladnoću, na udaljenost.
<BR>&nbsp;&nbsp;&nbsp;&nbsp;&nbsp;Hernando klimnu glavom. "Doneću vam vode."
<BR>&nbsp;&nbsp;&nbsp;&nbsp;&nbsp;"Požurite, molim vas!" povika jedna od devojaka. Izgledala je vrlo uzrujana i uplašena. Nije uopšte bila nestrpljiva; već je samo molila, u strahu. Po prvi put Hernando potrča kada ga turista nešto zamoli; uvek pre toga na takve molbe hodao bi sporije.
<BR>&nbsp;&nbsp;&nbsp;&nbsp;&nbsp;Vrati se sa poklopcem za točak punim vode. I to je bio dar sa autoputa. Jednog popodneva dojedrio mu je u njivu kao hitnut novčić, okrugao i sjajan. Automobil kome je pripadao otklizio je dalje, nesvestan činjenice da je izgubio jedno srebrno oko. Do sada su ga on i njegova žena koristili za pranje i kuvanje; napravili su od njega lepu zdelu.
<BR>&nbsp;&nbsp;&nbsp;&nbsp;&nbsp;Dok je sipao vodu u uzavreli hladnjak, Hernando diže pogled na njihova prestrašena lica. "Oh, hvala vam, hvala", reče jedna od devojaka. "Ne znate šta to znači."
<BR>&nbsp;&nbsp;&nbsp;&nbsp;&nbsp;Hernando se osmehnu. "Toliko saobraćaja za ovaj sat. I sve ide u jednom smeru. Na sever."
<BR>&nbsp;&nbsp;&nbsp;&nbsp;&nbsp;Nije mislio ničim da ih uvredi. Ali kada opet diže pogled, oni su svi sedeli, na kiši, i svi su plakali. Jako su plakali. Mladić je nastojao da ih smiri tako što im je stavljao ruke na ramena i blago ih protresao, jednu po jednu, ali one su držale novine preko glava dok su im se usta micala a oči bile zatvorene, u licu su menjale boju i plakale, neke glasno, neke tiho.
<BR>&nbsp;&nbsp;&nbsp;&nbsp;&nbsp;Hernando je stajao sa poluispražnjenim kapkom u ruci.
<BR>&nbsp;&nbsp;&nbsp;&nbsp;&nbsp;"Nisam ništa mislio da kažem, senjor", izvinjavao se.
<BR>&nbsp;&nbsp;&nbsp;&nbsp;&nbsp;"Nema veze", reče vozač.
<BR>&nbsp;&nbsp;&nbsp;&nbsp;&nbsp;"Kakva nesreća se dogodila, senjor?"
<BR>&nbsp;&nbsp;&nbsp;&nbsp;&nbsp;"Zar niste čuli?" odgovori mladić, okrećući se, jednom rukom čvrsto stiskajući upravljač, naginjući se napred.
<BR>&nbsp;&nbsp;&nbsp;&nbsp;&nbsp;"Dogodilo se."
<BR>&nbsp;&nbsp;&nbsp;&nbsp;&nbsp;Ovo nije valjalo. Na to devojke još jače zaplakaše, pribiše se jedna uz drugu, zaboraviše novine puštajući da im se kiša meša sa suzama.
<BR>&nbsp;&nbsp;&nbsp;&nbsp;&nbsp;Hernando se ukoči. Sasu ostatak vode u hladnjak. Pogleda u nebo koje se crnelo od oluje. Pogleda u brzu reku. Oseti asfalt pod cipelama.
<BR>&nbsp;&nbsp;&nbsp;&nbsp;&nbsp;Priđe kolima sa strane. Mladić ga uze za ruku i dade mu pezos. "Ne." Hernando vrati pezos. "Drago mi je što mogu da vam učinim."
<BR>&nbsp;&nbsp;&nbsp;&nbsp;&nbsp;"Hvala vam, tako ste ljubazni", reče jedna od devojaka, još jecajući. "Joj, Mama, Tata. Joj, hoću da budem kod kuće, hoću kući. Oh, Mama, Tata." Ostali su je pridržavali.
<BR>&nbsp;&nbsp;&nbsp;&nbsp;&nbsp;"Nisam čuo, senjor", reče Hernando mirno.
<BR>&nbsp;&nbsp;&nbsp;&nbsp;&nbsp;"Rat!" povika mladić kao da niko ne čuje. "Došao je, atomski rat, kraj sveta!"
<BR>&nbsp;&nbsp;&nbsp;&nbsp;&nbsp;"Senjor, senjor", reče Hernando.
<BR>&nbsp;&nbsp;&nbsp;&nbsp;&nbsp;"Hvala vam, hvala za pomoć. Do videnja", reče mladić.
<BR>&nbsp;&nbsp;&nbsp;&nbsp;&nbsp;"Do videnja", rekoše svi na kiši, ne videći ga.
<BR>&nbsp;&nbsp;&nbsp;&nbsp;&nbsp;Stajao je dok se kola ne uklopiše u brzinu i odčegrtaše, gubeći se u daljini, kroz dolinu. Najzad nestadoše, poslednja kola, puna mladih žena, nad čijim glavama su se lepršale novine.
<BR>&nbsp;&nbsp;&nbsp;&nbsp;&nbsp;Hernando se dugo ne pomače. Kiša mu se slivala, veoma hladna, niz obraze i duž prstiju, u istkanu odeću na nogama. Zadržavao je dah, očekivao, posvema napet i napregnut.
<BR>&nbsp;&nbsp;&nbsp;&nbsp;&nbsp;Posmatrao je autoput, ali ovaj se više ne pokrenu. Posumnja da će autoput oživeti još dugo vremena.
<BR>&nbsp;&nbsp;&nbsp;&nbsp;&nbsp;Kiša prestade. Nebo se probi kroz oblake. Za deset minuta oluja je nestala, kao zadah iz usta. Sladak vetar donese do njega miris džungle. Čuo je reku kako se nežno i lagano kreće svojim putem. Džungla je bila veoma zelena; sve je bilo sveže. Siđe kroz njivu do kuće i uze plug. Sa rukama na plugu gledao je nebo koje je počinjalo da se žari od sunca.
<BR>&nbsp;&nbsp;&nbsp;&nbsp;&nbsp;Zauzeta svojim poslom, žena mu doviknu. "Šta se dogodilo, Hernando?"
<BR>&nbsp;&nbsp;&nbsp;&nbsp;&nbsp;"Ništa", odgovori on.
<BR>&nbsp;&nbsp;&nbsp;&nbsp;&nbsp;Postavi plug u brazdu, oštro podviknu svom burou <EM>Magarac; prim. prev.</EM> "Burrr-o!" I krenuše zajedno plodnom njivom, pod sve vedrijim nebom, na svojoj obrađenoj zemlji uz duboku reku.
<BR>&nbsp;&nbsp;&nbsp;&nbsp;&nbsp;"Na šta oni misle kad kažu 'svet'?" reče.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
