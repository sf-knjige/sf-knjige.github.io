<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Tanko zavijanje ispuni vazduh. Odzvanjalo je i podrhtavalo kroz drveće, poplašivši veverice. Nekoliko ptica zgađeno je odletelo. Buka je poigravala i uvijala se oko čistine. Cvilela je, jaukala, vređala uši.
<BR>&nbsp;&nbsp;&nbsp;&nbsp;&nbsp;Ali kapetan je popustljivo posmatrao usamljenog gajdaša. Njegovu staloženost malo je šta moglo poremetiti: zaista, pošto je preboleo gubitak veličanstvene kade tokom neprijatnosti u močvari pre toliko meseci, ovaj novi život počeo je da mu se čini prilično ugodan. U velikoj steni koja se nalazila na sredini proplanka izdubljena je rupa i on se u njoj izležavao svakog dana, a pomoćnici su sipali vodu preko njega. Ne naročito toplu vodu, mora se priznati, jer još nisu našli načina da je zagreju; ali nije važno, i to će doći, a u međuvremenu zemlju su uzduž i popreko pretraživale istraživačke grupe ne bi li našle neki topli izvor, najbolje na nekom prijatnom, zelenom proplanku, a kada bi se u blizini našao i rudnik sapuna - savršeno. Onima koji su rekli da imaju osećaj da se sapun ne nalazi u rudnicima, kapetan je bio toliko slobodan da kaže da je to možda zbog toga što do sada niko nije tražio dovoljno pažljivo - i ta mogućnost odlučno je svima stavljena na znanje.
<BR>&nbsp;&nbsp;&nbsp;&nbsp;&nbsp;Ne, život je bio vrlo prijatan. A pošto bude otkriven vruć izvor, skupa sa zelenim proplankom en suite, i pošto se najzad pronađe rudnik sapuna koji daje, recimo, pet stotina parčadi dnevno, život će biti još prijatniji. Najvažnije je uvek imati nešto čemu se nadaš.
<BR>&nbsp;&nbsp;&nbsp;&nbsp;&nbsp;Cvil, cvil, škrip, cvil, arlauk, jao, skvik - pravile su gajde, a kapetanovo zadovoljstvo, koje je već bilo poprilično, samo se povećavalo sa pomišlju da to svakog časa može da prestane. I ovo je bilo nešto čemu se nadao.
<BR>&nbsp;&nbsp;&nbsp;&nbsp;&nbsp;Šta je još ugodno, pitao se on. Pa, toliko stvari: crvena i žuta boja drveća, sada kada se bližila jesen; prijatno cvrkutanje makaza koje je dopiralo iz blizine, sa mesta gde su dva frizera uvežbavala svoje umeće na jednom umetničkom direktoru i njegovom asistentu; sunčeva svetlost koja se odbijala od šest sjajnih telefona poređanih pored kade izdubljene u steni. Jedina stvar lepša od telefona koji ne zvoni sve vreme (zapravo, ne zvoni uopšte) bilo je šest telefona koji ne zvone sve vreme (zapravo, ne zvone uopšte).
<BR>&nbsp;&nbsp;&nbsp;&nbsp;&nbsp;No, ponajlepši od svega bio je zadovoljni žamor stotina ljudi koji su se lagano okupljali na čistini oko njega da bi posmatrali popodnevni sastanak odbora.
<BR>&nbsp;&nbsp;&nbsp;&nbsp;&nbsp;Kapetan kucnu prstom kljun svoje gumene patkice. Popodnevni sastanci odbora bili su mu najdraži.
<BR>
<BR>&nbsp;&nbsp;&nbsp;&nbsp;&nbsp;I druge oči posmatrale su gomilu koja se okupljala. Visoko u krošnji jednog drveta na rubu proplanka čučao je Ford Prefekt, koji se nedavno vratio iz dalekih krajeva. Posle šestomesečnog putovanja bio je vitak i krepak, oči su mu blistale, nosio je kaput od irvasovog krzna; brada mu je bila gusta, a lice bronzano kao u kantri-rok pevača.
<BR>&nbsp;&nbsp;&nbsp;&nbsp;&nbsp;On i Artur gotovo već nedelju dana posmatrali su Golgafrinčane i Ford je zaključio da je došlo vreme da se neke stvari malo izmene.
<BR>&nbsp;&nbsp;&nbsp;&nbsp;&nbsp;Proplanak je sada bio pun. Stotine muškaraca i žena leškarili su okolo, ćeretali, jeli voće, igrali karte i uopšte divno se zabavljali. Njihove trenerke bile su sada prljave i čak iscepane, ali svi su imali izuzetno lepe frizure. Ford je bio zbunjen kada je video da su mnogi nagurali u svoje trenerke gomile lišća i pitao se da li to treba da bude neka vrsta izolacije pred zimom koja se bližila. Fordove oči se zasuziše. Valjda se nisu naprasno zainteresovali za botaniku?
<BR>&nbsp;&nbsp;&nbsp;&nbsp;&nbsp;Usred tih nagađanja kapetanov glas podiže se iznad graje.
<BR>&nbsp;&nbsp;&nbsp;&nbsp;&nbsp;"U redu", rekao je, "voleo bih da napravimo malo reda na ovom sastanku, ukoliko je to ikako moguće. Da li se svi slažu?" Dobroćudno se nasmešio. "Samo trenutak, kada svi budete spremni."
<BR>&nbsp;&nbsp;&nbsp;&nbsp;&nbsp;Razgovor postepeno zamre i proplanak utihnu, osim gajdaša koji je, izgleda, boravio u nekom svom divljem i nepristupačnom muzičkom svetu. Nekoliko ljudi iz njegove blizine počeše da bacaju lišće na njega. Ako je i bilo nekog razloga za to, Fordu je potpuno promakao.
<BR>&nbsp;&nbsp;&nbsp;&nbsp;&nbsp;Malena grupa ljudi okupila se oko kapetana i jedan od njih očigledno se spremao da govori. To je učinio tako što je ustao, pročistio grlo i potom se zagledao u daljinu, kao da želi da pokaže gomili da će za koji trenutak biti sa njima.
<BR>&nbsp;&nbsp;&nbsp;&nbsp;&nbsp;Pažnja gomile bila je kao prikovana i sve oči bile su uprte u njega.
<BR>&nbsp;&nbsp;&nbsp;&nbsp;&nbsp;Usledio je trenutak tišine i Ford oceni da je to pravi čas da se pojavi. Čovek otvori usta da progovori.
<BR>&nbsp;&nbsp;&nbsp;&nbsp;&nbsp;Ford skoči sa drveta.
<BR>&nbsp;&nbsp;&nbsp;&nbsp;&nbsp;"Ćao", rekao je on.
<BR>&nbsp;&nbsp;&nbsp;&nbsp;&nbsp;Gomila se okrenu.
<BR>&nbsp;&nbsp;&nbsp;&nbsp;&nbsp;"Ah, dragi prijatelju", pozvao je kapetan, "imate li pri ruci koje palidrvce? Ili upaljač? Bilo šta slično?"
<BR>&nbsp;&nbsp;&nbsp;&nbsp;&nbsp;"Ne", reče Ford, a glas mu je zvučao pomalo razočarano. To nije bilo baš ono na šta se pripremao. Zaključio je da će biti nabolje ukoliko malo jače prione na temu.
<BR>&nbsp;&nbsp;&nbsp;&nbsp;&nbsp;"Ne, nemam", produžio je. "Nikakvih šibica. Umesto toga, donosim vam vesti..."
<BR>&nbsp;&nbsp;&nbsp;&nbsp;&nbsp;"Šteta", reče kapetan. "Znate, mi smo sve potrošili. Već nedeljama se nisam kupao u toploj vodi."
<BR>&nbsp;&nbsp;&nbsp;&nbsp;&nbsp;Ford je odbio da dozvoli da ga ovo skrene sa puta.
<BR>&nbsp;&nbsp;&nbsp;&nbsp;&nbsp;"Donosim vam vesti", rekao je on, "o otkriću koje će vas možda zanimati."
<BR>&nbsp;&nbsp;&nbsp;&nbsp;&nbsp;"Da li je na dnevnom redu", zarežao je čovek koga je Ford prekinuo.
<BR>&nbsp;&nbsp;&nbsp;&nbsp;&nbsp;Ford se nasmeši širokim osmehom kantri-rok pevača.
<BR>&nbsp;&nbsp;&nbsp;&nbsp;&nbsp;"Ma, haj'te", rekao je.
<BR>&nbsp;&nbsp;&nbsp;&nbsp;&nbsp;"Pa, mnogo mi je žao", rekao je čovek iznervirano, "ali kao profesionalni savetnik sa dugogodišnjim iskustvom moram insistirati na tome da se poštuje organizaciona shema sastanka."
<BR>&nbsp;&nbsp;&nbsp;&nbsp;&nbsp;Ford se okrete gomili.
<BR>&nbsp;&nbsp;&nbsp;&nbsp;&nbsp;"On je lud, znate", rekao je, "ovo je praistorijska planeta."
<BR>&nbsp;&nbsp;&nbsp;&nbsp;&nbsp;"Obratite se stolu predsedavajućeg!" zarežao je profesionalni savetnik.
<BR>&nbsp;&nbsp;&nbsp;&nbsp;&nbsp;"Nema stola", objasnio je Ford, "tu je samo stena."
<BR>&nbsp;&nbsp;&nbsp;&nbsp;&nbsp;Profesionalni savetnik zaključio je da situacija zahteva izvesnu dozu tvrdoglavosti.
<BR>&nbsp;&nbsp;&nbsp;&nbsp;&nbsp;"Pa, nazovimo je stolom", rekao je tvrdoglavo.
<BR>&nbsp;&nbsp;&nbsp;&nbsp;&nbsp;"Zašto ne stenom?" upitao je Ford.
<BR>&nbsp;&nbsp;&nbsp;&nbsp;&nbsp;"Vi, očigledno, pojma nemate", rekao je profesionalni savetnik, koji je sada odbacio tvrdoglavost u korist dobre, staromodne nabusitosti, "o metodama modernog poslovanja."
<BR>&nbsp;&nbsp;&nbsp;&nbsp;&nbsp;"A vi pojma nemate gde se nalazite", reče Ford.
<BR>&nbsp;&nbsp;&nbsp;&nbsp;&nbsp;Jedna devojka prodornog glasa skoči na noge i upotrebi ga.
<BR>&nbsp;&nbsp;&nbsp;&nbsp;&nbsp;"Umuknite, vas dvojica", rekla je. "Molim predsedavajućeg da zavede malo reda."
<BR>&nbsp;&nbsp;&nbsp;&nbsp;&nbsp;"Misliš, predstenavajućeg", osmehnuo se jedan frizer.
<BR>&nbsp;&nbsp;&nbsp;&nbsp;&nbsp;"Mir, mir", kevtao je profesionalni savetnik.
<BR>&nbsp;&nbsp;&nbsp;&nbsp;&nbsp;"U redu", rekao je Ford, "da vidimo kako vi to radite." Seo je na zemlju da vidi koliko dugo će moći da se suzdržava.
<BR>&nbsp;&nbsp;&nbsp;&nbsp;&nbsp;Kapetan pomirljivo zagrokta.
<BR>&nbsp;&nbsp;&nbsp;&nbsp;&nbsp;"Voleo bih da opomenem", rekao je prijatnim glasom, "prisutne na pet stotina sedamdeset trećem sastanku odbora za kolonizaciju Fintlvudlviksa..."
<BR>&nbsp;&nbsp;&nbsp;&nbsp;&nbsp;Deset sekundi, pomisli Ford i ponovo skoči na noge.
<BR>&nbsp;&nbsp;&nbsp;&nbsp;&nbsp;"Pa to je besmisleno!" uskliknuo je. "Pet stotina sedamdeset tri sastanka odbora, a još niste otkrili ni vatru!"
<BR>&nbsp;&nbsp;&nbsp;&nbsp;&nbsp;"Ukoliko biste bili ljubazni", reče devojka prodornog glasa, "da obratite pažnju na dnevni red stola..."
<BR>&nbsp;&nbsp;&nbsp;&nbsp;&nbsp;"Dnevni red stene", zacvrkuta frizer srećno.
<BR>&nbsp;&nbsp;&nbsp;&nbsp;&nbsp;"Hvala, to sam već rekao", progunđa Ford.
<BR>&nbsp;&nbsp;&nbsp;&nbsp;&nbsp;"...Videli... biste..." produži devojka nepokolebljivo, "da danas imamo izveštaj frizerske komisije za razvoj vatre."
<BR>&nbsp;&nbsp;&nbsp;&nbsp;&nbsp;"Oh... pa..." reče frizer sa ovčijim pogledom, koji je u čitavoj Galaksiji poznat kao: 'Ovaj, a jel' može sledećeg utorka?'
<BR>&nbsp;&nbsp;&nbsp;&nbsp;&nbsp;"Dobro", okrete mu se Ford, "šta ste do sada učinili? Šta nameravate? Kakvi su vam planovi za razvoj vatre?"
<BR>&nbsp;&nbsp;&nbsp;&nbsp;&nbsp;"Pa, ne znam", reče Frizer. "Dali su mi samo nekoliko prutova..."
<BR>&nbsp;&nbsp;&nbsp;&nbsp;&nbsp;"I šta ste uradili sa njima?"
<BR>&nbsp;&nbsp;&nbsp;&nbsp;&nbsp;Frizer poče nervozno da kopa po džepovima i pruži Fordu plodove svog rada.
<BR>&nbsp;&nbsp;&nbsp;&nbsp;&nbsp;Ford ih podiže da ih svi vide.
<BR>&nbsp;&nbsp;&nbsp;&nbsp;&nbsp;"Vikleri", rekao je.
<BR>&nbsp;&nbsp;&nbsp;&nbsp;&nbsp;Gomila zapljeska.
<BR>&nbsp;&nbsp;&nbsp;&nbsp;&nbsp;"Nije važno", rekao je Ford. "Ni Rim nije spaljen za jedan dan."
<BR>&nbsp;&nbsp;&nbsp;&nbsp;&nbsp;Gomila nije imala blage veze o čemu on to priča, ali, svejedno, dopalo im se.
<BR>&nbsp;&nbsp;&nbsp;&nbsp;&nbsp;"Pa vi ste očigledno potpuno neobavešteni", reče devojka. "Da ste toliko dugo radili u propagandi, kao ja, znali biste da pre razvijanja novog proizvoda on mora biti valjano istražen. Moramo otkriti šta ljudi očekuju od vatre, na koji način se odnose prema njoj, kakvu im sliku ona donosi."
<BR>&nbsp;&nbsp;&nbsp;&nbsp;&nbsp;U gomili je zavladao tajac. Očekivali su od Forda nešto divno.
<BR>&nbsp;&nbsp;&nbsp;&nbsp;&nbsp;"Nabijem ti je u nos", rekao je on.
<BR>&nbsp;&nbsp;&nbsp;&nbsp;&nbsp;"E to je tačno jedna od stvari koje želimo da saznamo", bila je uporna devojka. "Žele li ljudi vatru koja se može upaliti pomoću nosa?"
<BR>&nbsp;&nbsp;&nbsp;&nbsp;&nbsp;"Želite li?" upita Ford gomilu.
<BR>&nbsp;&nbsp;&nbsp;&nbsp;&nbsp;"Da!" povikali su jedni.
<BR>&nbsp;&nbsp;&nbsp;&nbsp;&nbsp;"Ne!" veselo su vikali drugi.
<BR>&nbsp;&nbsp;&nbsp;&nbsp;&nbsp;Pojma nisu imali, ali smatrali su da je mnogo zabavno.
<BR>&nbsp;&nbsp;&nbsp;&nbsp;&nbsp;"A točak?" upita kapetan. "Šta je bilo sa tom stvarčicom? Zvuči kao strašno zanimljiv projekat."
<BR>&nbsp;&nbsp;&nbsp;&nbsp;&nbsp;"Ah", reče propagandistkinja, "e, tu imamo izvesnih teškoća."
<BR>&nbsp;&nbsp;&nbsp;&nbsp;&nbsp;"Teškoća?" uskliknu Ford. "Teškoća? Kako to mislite teškoća? Pa to vam je najjednostavnija naprava u Vaseljeni!"
<BR>&nbsp;&nbsp;&nbsp;&nbsp;&nbsp;Propagandistkinja ga prostreli pogledom.
<BR>&nbsp;&nbsp;&nbsp;&nbsp;&nbsp;"U redu, gospodine Pametnjakoviću", rekla je, "ako ste tako pametni, recite nam onda koje boje treba da bude."
<BR>&nbsp;&nbsp;&nbsp;&nbsp;&nbsp;Gomila podivlja. Jedan nula za domaći tim, mislili su. Ford sleže ramenima i ponovo sede.
<BR>&nbsp;&nbsp;&nbsp;&nbsp;&nbsp;"Svemogući Zarkone", rekao je, "zar niko od vas nije ništa uradio?"
<BR>&nbsp;&nbsp;&nbsp;&nbsp;&nbsp;Kao odgovor na njegovo pitanje, sa ulaza na proplanak iznenada dopre buka. Gomila nije mogla da poveruje koliko je zabave bilo tog popodneva: umarširao je odred od desetak ljudi koji su bili odeveni u ostatke uniformi golgafrinčamske treće regimente. Otprilike jedna polovina još je nosila zgrom-i-puc pištolje, a ostali su imali koplja kojima su udarali u ritmu koraka. Bili su preplanuli i zdravi, ali potpuno iscrpljeni i dronjavi. Oni se bučno zaustaviše i stadoše mirno. Jedan od njih srušio se i više se nije pomerio.
<BR>&nbsp;&nbsp;&nbsp;&nbsp;&nbsp;"Kapetane, ser!" uzviknu Broj Dva - jer on je bio vođa - "dozvolite mi da podnesem raport, ser!"
<BR>&nbsp;&nbsp;&nbsp;&nbsp;&nbsp;"Da, Broju Dva, dobro došao kući i tome slično. Jeste li pronašli neki topli izvor?" upitao je kapetan bezvoljno.
<BR>&nbsp;&nbsp;&nbsp;&nbsp;&nbsp;"Nismo, ser!"
<BR>&nbsp;&nbsp;&nbsp;&nbsp;&nbsp;"Tako sam i mislio."
<BR>&nbsp;&nbsp;&nbsp;&nbsp;&nbsp;Broj Dva pođe dugačkim koracima kroz gomilu i salutira pred kadom.
<BR>&nbsp;&nbsp;&nbsp;&nbsp;&nbsp;"Otkrili smo drugi kontinent!"
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Leži na drugoj strani okeana..." reče Broj Dva, a oči mu se značajno skupiše, "na istoku!"
<BR>&nbsp;&nbsp;&nbsp;&nbsp;&nbsp;"Ah."
<BR>&nbsp;&nbsp;&nbsp;&nbsp;&nbsp;Broj Dva okrenuo se prema gomili. Podigao je pištolj iznad glave. Ovo će biti sjajno, pomislila je gomila.
<BR>&nbsp;&nbsp;&nbsp;&nbsp;&nbsp;"Objavili smo mu rat!"
<BR>&nbsp;&nbsp;&nbsp;&nbsp;&nbsp;Sa svih strana čistine prolomiše se divlji, oduševljeni uzvici - bilo je to iznad svih očekivanja.
<BR>&nbsp;&nbsp;&nbsp;&nbsp;&nbsp;"Samo trenutak", uzviknuo je Ford Prefekt, "samo trenutak!"
<BR>&nbsp;&nbsp;&nbsp;&nbsp;&nbsp;Skočio je na noge i zatražio tišinu. Posle izvesnog vremena to je i dobio, to jest najbolju tišinu kojoj se mogao nadati pod takvim okolnostima - a okolnosti su bile takve da je gajdaš spontano komponovao nacionalnu himnu.
<BR>&nbsp;&nbsp;&nbsp;&nbsp;&nbsp;"Moramo li da imamo gajdaša?" upitao je Ford.
<BR>&nbsp;&nbsp;&nbsp;&nbsp;&nbsp;"Oh, da", rekao je kapetan, "to smo mu zajemčili."
<BR>&nbsp;&nbsp;&nbsp;&nbsp;&nbsp;Ford pomisli da bi tu zamisao valjalo izložiti raspravi, ali ubrzo shvati da ga u tom pravcu vreba ludilo. Umesto toga, zavitlao je pažljivo nanišanjen kamen na gajdaša, a onda se okrenuo Broju Dva.
<BR>&nbsp;&nbsp;&nbsp;&nbsp;&nbsp;"Rat?" upitao je.
<BR>&nbsp;&nbsp;&nbsp;&nbsp;&nbsp;"Da!" Broj Dva prezrivo je gledao Forda Prefekta.
<BR>&nbsp;&nbsp;&nbsp;&nbsp;&nbsp;"Na susednom kontinentu?"
<BR>&nbsp;&nbsp;&nbsp;&nbsp;&nbsp;"Da! Potpuno ratno stanje! Rat da prekinemo sve ratove!"
<BR>&nbsp;&nbsp;&nbsp;&nbsp;&nbsp;"Ali tamo nema nikog živog!"
<BR>&nbsp;&nbsp;&nbsp;&nbsp;&nbsp;Ah, zanimljivo, pomislila je gomila, lepa primedba.
<BR>&nbsp;&nbsp;&nbsp;&nbsp;&nbsp;Ali pogled Broja Dva nije se promenio. Pri tome, oči su mu ličile na dva komarca koji hotimice lebde na tri inča od vašeg nosa i ne daju da ih pokolebaju udarci ruke, mrežice za insekte ili savijenih novina.
<BR>&nbsp;&nbsp;&nbsp;&nbsp;&nbsp;"Znam", rekao je, "ali biće jednog dana! Zato smo ostavili otvoren ultimatum!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"I uništili smo nekoliko vojnih objekata."
<BR>&nbsp;&nbsp;&nbsp;&nbsp;&nbsp;Kapetan se naže u kadi.
<BR>&nbsp;&nbsp;&nbsp;&nbsp;&nbsp;"Vojnih objekata, Broju Dva?" upitao je.
<BR>&nbsp;&nbsp;&nbsp;&nbsp;&nbsp;Na trenutak, oči mu zadrhtaše.
<BR>&nbsp;&nbsp;&nbsp;&nbsp;&nbsp;"Da, ser, ovaj, potencijalnih vojnih objekata. U redu... Stabala."
<BR>&nbsp;&nbsp;&nbsp;&nbsp;&nbsp;Trenutak nesigurnosti je prošao - oči mu poput bičeva ošinuše po publici.
<BR>&nbsp;&nbsp;&nbsp;&nbsp;&nbsp;"I", zagmeo je, "saslušali smo jednu gazelu!"
<BR>&nbsp;&nbsp;&nbsp;&nbsp;&nbsp;Spretno je gurnuo zgrom-i-puc pod mišku i odmarširao kroz pandemonijum oduševljenja koji se razlegao kroz publiku. Uspeo je da načini svega nekoliko koraka pre nego što su ga uhvatili i u znak počasti na ramenima poneli oko čistine.
<BR>&nbsp;&nbsp;&nbsp;&nbsp;&nbsp;Ford je sedeo i nemarno lupkao kamenom o kamen.
<BR>&nbsp;&nbsp;&nbsp;&nbsp;&nbsp;"I šta ste još uradili?" zainteresovao se pošto je oduševljenje splasnulo.
<BR>&nbsp;&nbsp;&nbsp;&nbsp;&nbsp;"Zasnovali smo kulturu", rekla je propagandistkinja.
<BR>&nbsp;&nbsp;&nbsp;&nbsp;&nbsp;"Oh, da?" upita Ford.
<BR>&nbsp;&nbsp;&nbsp;&nbsp;&nbsp;"Da. Jedan od naših filmskih producenta već pravi predivan dokumentarac o domorodačkim pećinskim ljudima ove oblasti."
<BR>&nbsp;&nbsp;&nbsp;&nbsp;&nbsp;"To nisu pećinski ljudi."
<BR>&nbsp;&nbsp;&nbsp;&nbsp;&nbsp;"Izgledaju kao pećinski ljudi."
<BR>&nbsp;&nbsp;&nbsp;&nbsp;&nbsp;"Žive li u pećinama?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Oni žive u kolibama."
<BR>&nbsp;&nbsp;&nbsp;&nbsp;&nbsp;"Možda su dali da im se pećine ponovo okreče", reče neki komedijaš iz gomile.
<BR>&nbsp;&nbsp;&nbsp;&nbsp;&nbsp;Ford ga gnevno odmeri.
<BR>&nbsp;&nbsp;&nbsp;&nbsp;&nbsp;"Mnogo smešno", rekao je. "A da li ste primetili da oni izumiru?"
<BR>&nbsp;&nbsp;&nbsp;&nbsp;&nbsp;U povratku, Ford i Artur naišli su na dva napuštena sela i na tela mnogih domorodaca u šumi gde su se povukli da umru. Oni koji su i dalje bili živi delovali su bedno i ravnodušno, kao da pate od neke bolesti, pre duševne nego telesne. Kretali su se polako i sa beskonačnom tugom. Budućnost im je oduzeta.
<BR>&nbsp;&nbsp;&nbsp;&nbsp;&nbsp;"Izumiru!" ponovi Ford. "Znate li šta to znači?"
<BR>&nbsp;&nbsp;&nbsp;&nbsp;&nbsp;"Ovaj... Ne bi trebalo da im prodajemo polise životnog osiguranja?" ponovo je viknuo šaljivdžija.
<BR>&nbsp;&nbsp;&nbsp;&nbsp;&nbsp;Ford ga je prenebregao i obratio se čitavoj gomili.
<BR>&nbsp;&nbsp;&nbsp;&nbsp;&nbsp;"Shvatate li vi", rekao je, "da su počeli da izumiru otkako smo mi došli?"
<BR>&nbsp;&nbsp;&nbsp;&nbsp;&nbsp;"U stvari, to na filmu ispada strašno efektno", rekla je propagandistkinja, "i daje onaj osećaj žestine osoben za stvarno velike dokumentarce. Producent je vrlo zadovoljan."
<BR>&nbsp;&nbsp;&nbsp;&nbsp;&nbsp;"Kako i ne bi", progunđao je Ford.
<BR>&nbsp;&nbsp;&nbsp;&nbsp;&nbsp;"Čini mi se", reče devojka i okrete se kapetanu koji je već počinjao da dremucka, "da želi da snimi sledeći film o vama, kapetane."
<BR>&nbsp;&nbsp;&nbsp;&nbsp;&nbsp;"Oh, stvarno?" upita on i iznenada se trže. "Pa to je strašno lepo."
<BR>&nbsp;&nbsp;&nbsp;&nbsp;&nbsp;"Ima vrlo jaku viziju svega toga, znate, breme odgovornosti, usamljenosti na upravljačkom mestu..."
<BR>&nbsp;&nbsp;&nbsp;&nbsp;&nbsp;Kapetan je na trenutak mozgao o tome.
<BR>&nbsp;&nbsp;&nbsp;&nbsp;&nbsp;"Pa, ja ne bih preterivao sa tom vizijom, znate", rekao je najzad. "Čovek nikada nije sam uz svoju gumenu patkicu."
<BR>&nbsp;&nbsp;&nbsp;&nbsp;&nbsp;On podiže patkicu u vazduh, a gomila ga oduševljeno pozdravi.
<BR>&nbsp;&nbsp;&nbsp;&nbsp;&nbsp;Do tog trenutka, profesionalni savetnik sedeo je u ledenoj tišini, prstiju naslonjenih na čelo da bi pokazao da čeka i da, ukoliko je potrebno, može da čeka i čitav dan.
<BR>&nbsp;&nbsp;&nbsp;&nbsp;&nbsp;Tog časa, međutim, rešio je da ipak ne čeka čitav dan, nego da se pravi da poslednjih pola sata nije ni bilo.
<BR>&nbsp;&nbsp;&nbsp;&nbsp;&nbsp;On se podiže na noge.
<BR>&nbsp;&nbsp;&nbsp;&nbsp;&nbsp;"Mogli bismo", suvo je rekao, "da se na trenutak osvrnemo na finansijsku politiku...
<BR>&nbsp;&nbsp;&nbsp;&nbsp;&nbsp;"Finansijsku politiku!" huknu Ford. "Finansijsku politiku!"
<BR>&nbsp;&nbsp;&nbsp;&nbsp;&nbsp;Profesionalni savetnik uputi mu pogled koji bi samo riba dvodihalica bila u stanju da oponaša.
<BR>&nbsp;&nbsp;&nbsp;&nbsp;&nbsp;"Finansijska politika..." ponovio je, "tačno to sam rekao."
<BR>&nbsp;&nbsp;&nbsp;&nbsp;&nbsp;"Odakle vam novac", upita Ford, "ako niko od vas ništa ne privređuje? Znate, on ne raste na drveću."
<BR>&nbsp;&nbsp;&nbsp;&nbsp;&nbsp;"Ako biste mi dozvolili da nastavim..."
<BR>&nbsp;&nbsp;&nbsp;&nbsp;&nbsp;Ford utučeno klimnu.
<BR>&nbsp;&nbsp;&nbsp;&nbsp;&nbsp;"Hvala. Pošto smo pre dve nedelje odlučili da prihvatimo lišće kao zakonitu valutu, svi smo, razume se, postali izuzetno bogati."
<BR>&nbsp;&nbsp;&nbsp;&nbsp;&nbsp;Ford je u neverici zurio u gomilu koja je zadovoljno žagorila kada je ovo čula i pohlepno grabila gomile lišća kojima su im trenerke bile nabijene.
<BR>&nbsp;&nbsp;&nbsp;&nbsp;&nbsp;"Ali smo takođe", produžio je savetnik, "naišli na malecki problem sa inflacijom usled izuzetno velike pristupačnosti lišća, što znači, čini mi se, da je trenutni kurs otprilike tri šume opalog lišća za jedan novčić."
<BR>&nbsp;&nbsp;&nbsp;&nbsp;&nbsp;Usplahireni žamor dopre iz gomile. Savetnik im mahnu rukama da se smire.
<BR>&nbsp;&nbsp;&nbsp;&nbsp;&nbsp;"Zbog toga, da bismo osujetili problem", rekao je, "i da bismo delotvorno revalvirali list, pripremamo se da pristupimo masovnoj kampanji defolijacije i da...ovaj, spalimo sve šume. Mislim da ćete se složiti da je to pod ovakvim okolnostima razumno rešenje."
<BR>&nbsp;&nbsp;&nbsp;&nbsp;&nbsp;Sekundu ili dve gomila je delovala malo nesigurno, sve dok neko nije objasnio koliko će to podići vrednost lišća u njihovim džepovima, na šta ispustiše uzvik zadovoljstva i pozdraviše savetnika pravim ovacijama. Računovođe među njima trljale su ruke, radujući se jeseni koja će doneti veliku zaradu.
<BR>&nbsp;&nbsp;&nbsp;&nbsp;&nbsp;"Vi ste svi ludi", objasnio je Ford Prefekt.
<BR>&nbsp;&nbsp;&nbsp;&nbsp;&nbsp;"Krajnje ste udareni", zaključio je.
<BR>&nbsp;&nbsp;&nbsp;&nbsp;&nbsp;"Vi ste gomila uvrnutih suludnjaka", izneo je on još jednom svoje mišljenje.
<BR>&nbsp;&nbsp;&nbsp;&nbsp;&nbsp;Plima javnog mnjenja poče da se okreće protiv njega. Ono što je počelo kao sjajna zabava sada se, po njihovom mišljenju, pretvorilo u najobičnije vređanje, a pošto je to vredjanje bilo uglavnom usmereno protiv njih, brzo im je dosadilo.
<BR>&nbsp;&nbsp;&nbsp;&nbsp;&nbsp;Osetivši promenu klime, propagandistkinja mu se okrete.
<BR>&nbsp;&nbsp;&nbsp;&nbsp;&nbsp;"Možda bi trebalo", zatražila je, "upitati šta ste vi radili tokom svih proteklih meseci? Ti i onaj drugi uljez niste ovde još od kako smo stigli."
<BR>&nbsp;&nbsp;&nbsp;&nbsp;&nbsp;"Bili smo na putovanju", rekao je Ford. "Pošli smo da otkrijemo nešto na ovoj planeti."
<BR>&nbsp;&nbsp;&nbsp;&nbsp;&nbsp;"Oh", reče devojka lukavo, "to mi baš i ne zvuči naročito produktivno."
<BR>&nbsp;&nbsp;&nbsp;&nbsp;&nbsp;"Ne? E pa, ljubavi, imam novosti za tebe. Otkrili smo budućnost ove planete."
<BR>&nbsp;&nbsp;&nbsp;&nbsp;&nbsp;Ford je čekao da ova izjava ostavi utisak. To se nije desilo. Pojma nisu imali o čemu on to govori.
<BR>&nbsp;&nbsp;&nbsp;&nbsp;&nbsp;Nastavio je.
<BR>&nbsp;&nbsp;&nbsp;&nbsp;&nbsp;"Više uopšte nije bitno šta ćete da radite. Spalite šume, učinite što god hoćete, nema nikakve razlike. Vaša buduća istorija već se dogodila. Imate na raspolaganju dva miliona godina i to vam je to. Na kraju tog razdoblja vaša rasa biće mrtva, nestaće i srećan joj put. Upamtite, dva miliona godina!"
<BR>&nbsp;&nbsp;&nbsp;&nbsp;&nbsp;Gomila ozlojeđeno zamumla. Ljudi koji su se iznenada obogatili nisu želeli da slušaju takvo lupetanje. Možda bi trebalo da bace tipu koji list, pa će otići.
<BR>&nbsp;&nbsp;&nbsp;&nbsp;&nbsp;Nije bilo potrebno da se brinu. Ford je već grabio sa čistine, zastavši samo da zavrti glavom ka Broju Dva, koji je već ispaljivao svoj zgrom-i-puc u obližnje drveće.
<BR>&nbsp;&nbsp;&nbsp;&nbsp;&nbsp;Jednom se okrenuo.
<BR>&nbsp;&nbsp;&nbsp;&nbsp;&nbsp;"Dva miliona godina!" rekao je i počeo da sa smeje.
<BR>&nbsp;&nbsp;&nbsp;&nbsp;&nbsp;"Pa", primetio je kapetan sa osmehom punim olakšanja, "još ima vremena za nekoliko kupanja. Hoće li neko da mi doda sunđer? Upravo sam ga ispustio."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
