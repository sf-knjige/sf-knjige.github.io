<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. BEGUNAC
<P>&nbsp;&nbsp;&nbsp;&nbsp;&nbsp;Mirlin Terens nije bio čovek od akcije. Ponavljao je to sam sebi kao izgovor, sve do sada, napuštajući svemirku luku, dok mu je um bio potpuno paralizovan.
<BR>&nbsp;&nbsp;&nbsp;&nbsp;&nbsp;Morao je da pazi kako hoda. Ni suviše sporo, da ne bi izgledalo kako dangubi, ni suviše brzo, jer bi inače neko mogao pomisliti da beži. Trebalo je da korača žustro, onako kako bi to činio svaki patroldžija koji se negde uputio svojim poslom i koji se sprema da uđe u svoje površinsko vozilo.
<BR>&nbsp;&nbsp;&nbsp;&nbsp;&nbsp;Kad bi samo uspeo da uđe u površinsko vozilo! Na nesreću, tokom školovanja ni Florinijanci ni florinijanski Varošani ne uče kako se njima upravlja, te je stoga pokušao da razmišlja dok je hodao; međutim, nije mogao. Bili su mu potrebni mir i dosta vremena na raspolaganju.
<BR>&nbsp;&nbsp;&nbsp;&nbsp;&nbsp;A i osećao se toliko loše da je jedva hodao. Možda i nije bio čovek od akcije, ali već je čitav dan i noć i deo narednog dana reagovao brzo. To ga je koštalo strašno mnogo nerava.
<BR>&nbsp;&nbsp;&nbsp;&nbsp;&nbsp;Pa ipak se nije usuđivao da zastane.
<BR>&nbsp;&nbsp;&nbsp;&nbsp;&nbsp;Da je bila noć možda bi imao na raspolaganju nekoliko časova za razmišljanje. Ali bilo je rano poslepodne.
<BR>&nbsp;&nbsp;&nbsp;&nbsp;&nbsp;Da zna da upravlja kolima mogao bi da ode daleko od Grada. I da tamo negde na miru porazmisli o svom narednom koraku. Ali na raspolaganju je imao samo svoje noge.
<BR>&nbsp;&nbsp;&nbsp;&nbsp;&nbsp;Kada bi samo mogao da obustavi svako kretanje, svaku akciju. Kada bi mogao da uhvati Vaseljenu između dva trena, da joj naredi da stane, dok on o svemu ne razmisli. Mora postojati neki način.
<BR>&nbsp;&nbsp;&nbsp;&nbsp;&nbsp;Uronio je, najzad, u dobrodošlu senku Donjeg Grada. Koračao je ukočeno, kao što je video da to čine patroldžije. Mlatio je unaokolo šok-štapom držeći ga čvrsto u šaci. Ulice su bile prazne. Domoroci su se već nagomilali po svojim daščarama. Utoliko bolje.
<BR>&nbsp;&nbsp;&nbsp;&nbsp;&nbsp;Varošanin pažljivo odabra zgradu. Najbolje će biti da odabere jednu od boljih, jednu od onih sa mrljama od obojenih plastičnih cigli i polarizovanim staklom na prozorima. Oni siromašniji su bili mrzovoljni. Nisu imali bogzna šta da izgube. Ali zato će jedan 'boljestojeći' poželeti da pomogne.
<BR>&nbsp;&nbsp;&nbsp;&nbsp;&nbsp;Krenuo je kratkom stazom ka jednoj takvoj kući. Nije se nalazila odmah do ulice, što je bio još jedan od znakova bogatstva. Znao je da neće morati da lupa na vrata, ili da provaljuje. Iza jednog prozora primetio je kako se neko pomera, dok se on približavao putem. (Kako je samo dugotrajna nužda naučila Florinijance da namirišu približavanje patroldžije). Vrata će se bez sumnje otvoriti.
<BR>&nbsp;&nbsp;&nbsp;&nbsp;&nbsp;Otvorila su se.
<BR>&nbsp;&nbsp;&nbsp;&nbsp;&nbsp;Otvorila ih je jedna mlada devojka čije su oči bile obrubljene belim krugovima. Bila je sramežljiva, a na sebi je imala haljinu po čijim se čipkastim naborima videlo da se njeni roditelji veoma trude da održe svoj status iznad onog običnog 'florinijanskog šljama'. Sklonila se u stranu da ga propusti, dok joj je dah ubrzano dopirao kroz rastavljene usne.
<BR>&nbsp;&nbsp;&nbsp;&nbsp;&nbsp;Varošanin joj dade znak da zatvori vrata. "Je li ti otac tu, devojko?"
<BR>&nbsp;&nbsp;&nbsp;&nbsp;&nbsp;"Tata!", zavrišta ona, a zatim, dahćući, dodade: "Da, gospodine!"
<BR>&nbsp;&nbsp;&nbsp;&nbsp;&nbsp;'Tata' pokajnički dođe iz druge prostorije. Prišao je laganim korakom. Za njega nije bilo ništa novo da mu patroldžija zakuca na vrata. Jednostavno, bilo je sigurnije pustiti devojčicu da mu otvori. Manje je bilo verovatno da će nju još s vrata oboriti nego njega, ako se slučajno dogodi da je patroldžija ljut.
<BR>&nbsp;&nbsp;&nbsp;&nbsp;&nbsp;"Vaše ime?" upita varošanin.
<BR>&nbsp;&nbsp;&nbsp;&nbsp;&nbsp;"Jakof, ako dozvolite, gospodine."
<BR>&nbsp;&nbsp;&nbsp;&nbsp;&nbsp;U jednom od džepova varošaninove uniforme nalazio se blok sa tankim listovima. Varošanin ga otvori, trenutak ostade zagledan u njega, napravi kratku zabelešku, a zatim reče: "Jakof! Da! Želim da vidim sve članove domaćinstva. Brzo!"
<BR>&nbsp;&nbsp;&nbsp;&nbsp;&nbsp;Da je bio u stanju da oseća bilo šta osim beznadežne potištenosti, Terens bi čak uživao u samom sebi. Nije bio imun na privlačna zadovoljstva koja sa sobom donosi vlast.
<BR>&nbsp;&nbsp;&nbsp;&nbsp;&nbsp;Porodica se okupi. Jedna mršava žena, zabrinuta, sa detetom od otprilike dve godine koje se uvijalo u njenom naručju, devojka koja mu je otvorila vrata i njen mlađi brat.
<BR>&nbsp;&nbsp;&nbsp;&nbsp;&nbsp;"Nema više nikog?"
<BR>&nbsp;&nbsp;&nbsp;&nbsp;&nbsp;"Nema, gospodine", odgovori ponizno Jakof.
<BR>&nbsp;&nbsp;&nbsp;&nbsp;&nbsp;"Mogu li da se postaram za bebu?" upita zabrinuto žena. "Vreme joj je za popodnevno spavanje. Upravo sam je stavljala u krevet." Ona ispruži dete kao da bi pogled na nevino dete mogao da smekša patroldžijino srce.
<BR>&nbsp;&nbsp;&nbsp;&nbsp;&nbsp;Varošanin je, međutim, ni ne pogleda. Smatrao je da jedan patroldžija to ne bi učinio, a on je sada bio patroldžija. I zato samo kratko dobaci: "Smestite je i dajte joj slatku cuclu kako bi bila mirna. A sada, ti! Jakofe!"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Ti si odgovoran momak, zar ne?" Svi domoroci, bilo kojih godina, bili su, razume se, za patroldžije samo 'momci'.
<BR>&nbsp;&nbsp;&nbsp;&nbsp;&nbsp;"Jesam, gospodine." Jakofove oči se zasvetleše i on tek neznatno podiže ramena. "Radim kao službenik u centru za preradu hrane. Učio sam matematiku, dugo deljenje. Služim se i logaritmima."
<BR>&nbsp;&nbsp;&nbsp;&nbsp;&nbsp;Da, pomisli varošanin, pokazali su ti kako da upotrebljavaš logaritamske tablice i kako da izgovaraš tu reč.
<BR>&nbsp;&nbsp;&nbsp;&nbsp;&nbsp;Poznavao je taj tip ljudi. Taj čovek će se više ponositi svojim logaritmima nego kakav Vlastelin svojom jahtom. Logaritmi su mu omogućavali da na prozorima ima polaroid, a obojene cigle bile su znak da ume da deli. Prezir koji je osećao prema neobrazovanim domorocima bio je ravan onom koji su prosečni Vlastelini osećali prema svim domorocima, s tim što je njegova mržnja bila snažnija jer je morao da živi među njima, a oni bolji od njega nisu pravili razliku.
<BR>&nbsp;&nbsp;&nbsp;&nbsp;&nbsp;"Veruješ u zakon, zar ne, momče, i u dobre Vlasteline?" Varošanin se i dalje pretvarao da nešto traži po bloku.
<BR>&nbsp;&nbsp;&nbsp;&nbsp;&nbsp;"Moj muž je dobar čovek", upade žena pričljivo. "Nikada nije imao nikakvih neprilika. On se ne druži sa ološem. Kao ni ja. A ni deca. Mi uvek..."
<BR>&nbsp;&nbsp;&nbsp;&nbsp;&nbsp;Terens je ućutka jednim pokretom. "Dobro. Dobro. Čuj me dobro, momak, hoću da sedneš i uradiš ono što tražim od tebe. Želim da mi napraviš spisak svih koje poznaješ u ovom bloku. Imena, adrese, čime se bave, i kakvi su to momci. Naročito me zanima ovo poslednje. Zanima me ima li koji što voli da stvara neprilike. Spremamo čistku. Razumeš?"
<BR>&nbsp;&nbsp;&nbsp;&nbsp;&nbsp;"Da, gospodine. Svakako, gospodine. Kao prvo, tu je Hastings. On stanuje jedan blok odavde. On..."
<BR>&nbsp;&nbsp;&nbsp;&nbsp;&nbsp;"Ne, tako, momče. Daj mu parče papira, ti. A sada sedi i sve lepo zapiši. Sve pojedinosti. Piši lagano, pošto teško čitam vaše domorodačke škrabotine."
<BR>&nbsp;&nbsp;&nbsp;&nbsp;&nbsp;"Imam ispisan rukopis, gospodine."
<BR>&nbsp;&nbsp;&nbsp;&nbsp;&nbsp;"Da vidimo."
<BR>&nbsp;&nbsp;&nbsp;&nbsp;&nbsp;Jakof prionu na posao, lagano pomerajući ruku. Žena mu se naginjala preko ramena, da vidi šta je ispisao.
<BR>&nbsp;&nbsp;&nbsp;&nbsp;&nbsp;Terens se obrati devojci koja ga je pustila da uđe. "Idi do prozora i obavesti me ako vidiš nekog patroldžiju da krene ovamo. Hoću da porazgovaram s njima. Nemoj ih ti zvati. Samo me obavesti."
<BR>&nbsp;&nbsp;&nbsp;&nbsp;&nbsp;Onda je, konačno, mogao da odahne. Usred opasnosti pronašao je bar trenutno sigurno utočište.
<BR>&nbsp;&nbsp;&nbsp;&nbsp;&nbsp;Sem bebinog glasnog sisanja vladala je prilično tišina. Upozoriće ga na vreme ako neprijatelj naiđe, te će moći da utekne.
<BR>&nbsp;&nbsp;&nbsp;&nbsp;&nbsp;Sada je mogao da razmišlja.
<BR>&nbsp;&nbsp;&nbsp;&nbsp;&nbsp;Kao prvo, još malo pa će prestati da izigrava patroldžiju.
<BR>&nbsp;&nbsp;&nbsp;&nbsp;&nbsp;Verovatno su svi izlazi iz grada već bili blokirani, a i poznato im je da ne može upotrebiti nijedno složenije sredstvo transporta od dijamagnetskog skutera. Neće još mnogo vremena proći pre no što zarđalim patroldžijama, koji već odavno ni za kim nisu išli u poteru, ne sine da će jedino sistematskom podelom grada, i pretresanjem bloka za blokom, kuće za kućom, uhvatiti onog koga traže.
<BR>&nbsp;&nbsp;&nbsp;&nbsp;&nbsp;Kada konačno donesu tu odluku, bez sumnje će početi od predgrađa i kretati se prema središtu. Ako tako postupe, ova kuća će biti među prvima u koju će ući, što znači da na raspolaganju ima ograničeno vreme.
<BR>&nbsp;&nbsp;&nbsp;&nbsp;&nbsp;Uniforma patroldžije mu je do sada, uprkos svojim upadljivim bojama - crnoj i srebrnoj - dobro poslužila. Sami domoroci nisu doveli u pitanje njegov položaj. Nisu se zaustavljali da osmotre njegovo bledo florinijansko lice; nisu proučavali njegovu pojavu. Dovoljna im je bila uniforma.
<BR>&nbsp;&nbsp;&nbsp;&nbsp;&nbsp;Uskoro će se i progonitelji dosetiti toga. Setiće se da emituju poruku svim domorocima sa naređenjem da zadrže svakog patroldžiju koji nije u stanju da im pokaže odgovarajuća dokumenta, a naročito onog koji ima belu kožu i kosu boje peska. Svim pravim patroldžijama biće izdate privremene isprave. Ponudiće nagradu. Možda će se samo jedan od stotinu domorodaca usuditi da ščepa patroldžiju za uniformu, bez obzira na to koliko onaj koji je nosi može lažno delovati. Ali i taj jedn na stotinu biće dovoljan.
<BR>&nbsp;&nbsp;&nbsp;&nbsp;&nbsp;Znači, moraće uskoro da prestane da bude patroldžija.
<BR>&nbsp;&nbsp;&nbsp;&nbsp;&nbsp;To je bila jedna stvar. A sada druga. Od sada pa nadalje, neće biti bezbedan nigde na Florini. Ubistvo patroldžije predstavljalo je najteži zločin, tako da će ga progoniti posle pedeset godina - dakako, ukoliko bude bio u stanju da se tako dugo skriva. Znači, moraće da napusti Florinu.
<BR>&nbsp;&nbsp;&nbsp;&nbsp;&nbsp;Ali kako?
<BR>&nbsp;&nbsp;&nbsp;&nbsp;&nbsp;Dao je sebi još jedna dan života. Svakako, bilo je to veoma velikodušno od njega samog. Pretpostavljalo je, međutim, da patroldžije ispadnu glupaci, a on da ima puno sreće.
<BR>&nbsp;&nbsp;&nbsp;&nbsp;&nbsp;Ovo je na neki način predstavljalo prednost. Puka dvadeset četiri časa života lako je mogao da stavi na kocku. To je značilo da može rizikovati više od bilo kog razumnog čoveka.
<BR>&nbsp;&nbsp;&nbsp;&nbsp;&nbsp;On ustade.
<BR>&nbsp;&nbsp;&nbsp;&nbsp;&nbsp;Jakof podiže pogled sa svog lista hartije. "Još nisam završio, gospodine. Trudim se da lepo pišem."
<BR>&nbsp;&nbsp;&nbsp;&nbsp;&nbsp;"Daj da vidim to što si već napisao."
<BR>&nbsp;&nbsp;&nbsp;&nbsp;&nbsp;On baci pogled na pruženi mu papir i reče: "Dovoljno je. Ako se pojave druge patroldžije, ne traćite njihovo vreme pominjući da ste već napravili spisak. U žurbi su i možda će za vas imati neke druge zadatke. Samo učinite sve kako vam kažu. Dolaze li, možda?"
<BR>&nbsp;&nbsp;&nbsp;&nbsp;&nbsp;Devojka kod prozora odgovori: "Ne, gospodine. Da iziđem na ulicu i pogledam?"
<BR>&nbsp;&nbsp;&nbsp;&nbsp;&nbsp;"Nema potrebe. Da vidim. Gde se nalazi najbliži lift?"
<BR>&nbsp;&nbsp;&nbsp;&nbsp;&nbsp;"Otprilike četvrt milje nalevo kada iziđete iz kuće, gospodine. Možete..."
<BR>&nbsp;&nbsp;&nbsp;&nbsp;&nbsp;"Dobro, dobro. Ispratite me."
<BR>&nbsp;&nbsp;&nbsp;&nbsp;&nbsp;Jedan vod patroldžija zavi u tu ulicu upravo u trenutku kada su se vrata lifta zatvarala za varošaninom. Mogao je da oseti kako mu srce lupa. Verovatno su započeli sa sistematskim pretraživanjem i bili su mu za petama.
<BR>&nbsp;&nbsp;&nbsp;&nbsp;&nbsp;Minut kasnije, dok mu je srce još snažno udaralo, on zakorači iz lifta u Gornji Grad. Ovde neće naći nikakv zaklon. Ovde nema stubova. Nikakva legura cementa neće ga štititi odozgo.
<BR>&nbsp;&nbsp;&nbsp;&nbsp;&nbsp;Osećao se poput pokretne crne tačke među sjajnim upadljivim zgradama. Osećao je da ga vide sa dve milje udaljenosti sa svih strana i sa pet milja ako gledaju odozgo, s neba. Činilo mu se da su velike strele uperene u njega.
<BR>&nbsp;&nbsp;&nbsp;&nbsp;&nbsp;Na vidiku nije bilo nijednog patroldžije. Vlastelini koji su prolazili, međutim, nisu ga ni primećivali. Ako su patroldžije za Florinijance predstavljali predmet straha, za Vlasteline oni nisu bili niko i ništa. Ako ga išta može spasti, onda je to bila upravo ta činjenica.
<BR>&nbsp;&nbsp;&nbsp;&nbsp;&nbsp;Imao je neodređenu predstavu o geografiji Gornjeg Grada. Negde u ovoj oblasti nalazio se Gradski park. Najlogičnije bi bilo da upita u kom se pravcu šta nalazi; naredni najlogičniji korak bio bi da uđe u bilo koju zgradu srednje visine i da sa neke od gornjih terasa osmotri okolinu. Prva mogućnost je bila neuptrebljiva. Verovatno nijednom patroldžiji nije bilo potrebno da se raspituje o pravcu. Druga je bila suviše rizična. Unutar zgrade patroldžija bi bio sumnjiv. Čak, suviše sumnjiv. Jednostavno je, stoga, krenuo u pravcu za koji je mislio da ga se seća sa karti Gornjeg Grada što ih je povremeno viđao. Sasvim dobro se snašao. Mesto na koje je nabasao posle otprilike pet minuta nesumnjivo je bio Gradski park.
<BR>&nbsp;&nbsp;&nbsp;&nbsp;&nbsp;Gradski park je predstavljao veštačku mrlju zelenila, površine otprilike stotinu ari. I na samom Sarku su Centralnom parku pridavali suviše važnosti, čas ga nazivajući idiličnim mestom, a čas poprištem orgija. A na Florini, oni koji su o njemu čuli neke neodređene priče, zamišljali su ga deset do sto puta većim nego što je on to u stvari bio, i sto do hiljadu puta luksuznijim.
<BR>&nbsp;&nbsp;&nbsp;&nbsp;&nbsp;Pri svemu tome, stvarni izgled parka bio je krajnje prijatan. Pošto je na Florini vladala blaga klima zeleneo se preko cele godine. U njemu je bilo čistina, pošumljenih delova i kamenih pećina. Tu se nalazio i mali ribnjak sa ukrasnim ribicama i jedan veći, za decu. Čitave noći kupao se u obojenoj svetlosti, sve dok ne bi počela slaba kiša. A upravo u to vreme, između sumraka i kiše, u njemu je bilo najživlje. Održavale su se u njemu igranke, trodimenzionalni estradni programi, a parovi su se gubili duž krivudavih staza.
<BR>&nbsp;&nbsp;&nbsp;&nbsp;&nbsp;Terens, u stvari, nikada ranije nije zakoračio u park, a kada je najzad kročio unutra neprijatno ga je kosnula njegova izveštačenost. Nikako nije mogao da zaboravi na činjenicu da tle i stenje po kome hoda, kao i voda i drveće oko njega, da sve to počiva na potpuno ravnom dnu od armiranog betona; to ga je posebno nerviralo. Setio se polja kirta, dugačkih i ravnih, kao i venaca planina na jugu. Prezirao je strance koji su sebi izgradili igračke usred sve te divote.
<BR>&nbsp;&nbsp;&nbsp;&nbsp;&nbsp;Pola sata je Terens besciljno lutao stazama. Njegova jedina dužnost bila je sada da ostane u Centralnom parku. Čak i ovde možda neće uspeti. Drugde sigurno ne bi uspeo.
<BR>&nbsp;&nbsp;&nbsp;&nbsp;&nbsp;Niko ga nije video. Niko nije bio svestan da je on tu. Bio je ubeđen u to. Neka slobodno upitaju Vlasteline i Vlastelinčiće koji su prošli pored njega. "Da li ste juče u Parku sreli nekog patroldžiju?"
<BR>&nbsp;&nbsp;&nbsp;&nbsp;&nbsp;Šta su mogli da odgovore? Isto tako su mogli i da ih upitaju da li su videli tri bubice kako prelaze preko staze.
<BR>&nbsp;&nbsp;&nbsp;&nbsp;&nbsp;Park je bio suviše pitom. Osećao je kako u njemu raste panika. Popeo se stoga uz stepenice između dve stene i stao da se spušta u udubljenje u obliku šolje okruženo malim pećinama, namenjenim da se u njih sklone parovi koje bi napolju zatekao noćni pljusak. (Mnogo više njih nego što se može nabrojati nije kiša zaticala tu baš slučajno.)
<BR>&nbsp;&nbsp;&nbsp;&nbsp;&nbsp;A onda je ugledao ono što je tražio.
<BR>&nbsp;&nbsp;&nbsp;&nbsp;&nbsp;Jednog čoveka! To jest, jednog Vlastelina. Koračao je napred-nazad prilično brzo. Pušio je opušak, oštro uvlačeći dimove, tresući pepeo u udubljenja za to namenjena, gde bi ovaj ostao trenutak dva a zatim nestajao brzo sagorevajući. Stalno je gledao na sat na lancu.
<BR>&nbsp;&nbsp;&nbsp;&nbsp;&nbsp;Sem njega niko se više nije nalazio u udubljenju. To mesto je bilo nemanjeno za večernje i noćne šetnje.
<BR>&nbsp;&nbsp;&nbsp;&nbsp;&nbsp;Taj Vlastelin je, očito, nekog čekao. To je bar bilo jasno. Terens se osvrnu oko sebe. Niko se nije za njim popeo stepenicama.
<BR>&nbsp;&nbsp;&nbsp;&nbsp;&nbsp;Možda postoji još neko stepenište. Sigurno je postojalo. Ipak, nije važno. Ovakvu priliku nije smeo da propusti.
<BR>&nbsp;&nbsp;&nbsp;&nbsp;&nbsp;On poče da silazi prema Vlastelinu. Vlastelin ga, razume se, uopšte nije primetio, sve dok mu se Terens nije obratio: "Molim vas, izvinite."
<BR>&nbsp;&nbsp;&nbsp;&nbsp;&nbsp;Rekao je to dovoljno učtivo, ali Vlastelini nisu bili navikli da ih patroldžije hvataju za lakat, ma kako učtivo oni to učinili.
<BR>&nbsp;&nbsp;&nbsp;&nbsp;&nbsp;"Šta, do đavola?" uzviknu on. Terens nastavi da mu se obraća s puno poštovanja, ali odlučno. (Treba ga navesti na razgovor. Navesti da te samo pola minuta gleda pravo u oči!) "Ovuda, gospodine", objasni mu on. "Reč je o potrazi za domorocem-ubicom, zbog koga pretresamo ceo grad."
<BR>&nbsp;&nbsp;&nbsp;&nbsp;&nbsp;"O čemu vi to pričate?"
<BR>&nbsp;&nbsp;&nbsp;&nbsp;&nbsp;"Neće dugo potrajati."
<BR>&nbsp;&nbsp;&nbsp;&nbsp;&nbsp;Krajnje nenametljivo, Terens izvuče svoj neuronski bič. Vlastelin ga nikada ranije nije video. Jedva čujno je zazujao, a Vlastelin se već bio ukočio i srušio.
<BR>&nbsp;&nbsp;&nbsp;&nbsp;&nbsp;Varošanin nikada ranije nije podigao ruku na nekog Vlastelina. Iznenadilo ga je, stoga, i samog, osećanje mučnine i krivice koje je osetio.
<BR>&nbsp;&nbsp;&nbsp;&nbsp;&nbsp;I dalje se niko nije pojavljivao. Imao je, dakle, dovoljno vremena da ukočeno telo, sa staklastim i zbunjenim očima, odvuče u najbližu pećinu. Odvukao ga je, zapravo, sve do kraja te plitke pećine.
<BR>&nbsp;&nbsp;&nbsp;&nbsp;&nbsp;Skinuo je potom Vlastelina, s mukom cimajući odeću sa ukočenih ruku i nogu. Izvukao se nakon toga iz svoje prašnjave, znojave patroldžijske uniforme i navukao Vlastelinov veš. Po prvi put je osetio kirtsko tkanje nekim drugim delom tela osim prstima.
<BR>&nbsp;&nbsp;&nbsp;&nbsp;&nbsp;Zatim je obukao ostatak odeće i stavio Vlastelinovu kapicu. Ovo poslednje bilo je neophodno. Te kapice nisu baš bile smatrane modernim među mladima, ali neki su ih ipak nosili, a ovaj je Vlastelin, srećom po njega, spadao u tu skupinu. Za Terensa je to bio najvažniji deo odeće, bez koga ne bi uspeo uspešno da se preruši, pošto bi ga odala njegova svetla kosa. Čvrsto je navukao kapu, prekrivši njome čak i uši.
<BR>&nbsp;&nbsp;&nbsp;&nbsp;&nbsp;Zatim je učino ono što je morao da učini. Odjednom je shvatio da ubistvo patroldžije ipak nije predstavljalo najteži zločin koji je počinio.
<BR>&nbsp;&nbsp;&nbsp;&nbsp;&nbsp;Podesio je blaster na najjači stepen razaranje i uperio ga u onesvešćenog Vlastelina. Posle deset sekundi jedino je ostala pougljenisana masa. To će usporiti istragu, zbuniti progonitelje.
<BR>&nbsp;&nbsp;&nbsp;&nbsp;&nbsp;Patroldžijsku uniformu pretvorio je blasterom u hrpu belog pepela, iz koje je pokupio jako pocrnelu dugmad i šnale. I to će otežati poteru. Možda je ovim obezbedio sebi samo koji dodatni sat; ali vredelo je.
<BR>&nbsp;&nbsp;&nbsp;&nbsp;&nbsp;A sada će morati što pre da ode odatle. Samo je na trenutak zastao ispred pećine, kako bi omirisao vazduh. Blaster je dobro obavio posao. Tek se neznatno osećao miris spaljenog mesa, koji će lako povetarac ubrzo raščistiti.
<BR>&nbsp;&nbsp;&nbsp;&nbsp;&nbsp;Upravo se spuštao stepenicama kada pored njega prođe jedna mlada devojka. Na tren je iz navike oborio pogled. Bila je Gospa. Ipak ga je na vreme podigao da uoči kako je mlada i dosta lepa i da je u žurbi.
<BR>&nbsp;&nbsp;&nbsp;&nbsp;&nbsp;Vilica mu se ukočila. Ona ga, razume se, neće tamo zateći. Ali kasnila je, jer inače on ne bi onoliko puta pogledao na sat. Bilo bi pravo da pomisli da se umorio od čekanja i da je otišao. Ipak, on stade da korača tek nešto malo brže. Nije želeo da ona krene bez daha za njim, kako bi ga upitala nije li video nekog mladića.
<BR>&nbsp;&nbsp;&nbsp;&nbsp;&nbsp;Izišao je iz Parka i krenuo nasumice. Prošlo je još pola sata.
<BR>&nbsp;&nbsp;&nbsp;&nbsp;&nbsp;"Šta sada? Više nije bio patroldžija, već Vlastelin.
<BR>&nbsp;&nbsp;&nbsp;&nbsp;&nbsp;Ali šta sada?
<BR>&nbsp;&nbsp;&nbsp;&nbsp;&nbsp;Zaustavio se napokon na jednom malom trgu sa fontanom u sredini. U vodu su stavili i malu količinu deterdženta, tako da se penila i penušala u veličanstvenim duginim bojama.
<BR>&nbsp;&nbsp;&nbsp;&nbsp;&nbsp;Naslonio se o ogradu, leđima okrenut prema suncu na zapadu i komad po komad lagano je pobacao pocrnele srebrne predmete u fontanu.
<BR>&nbsp;&nbsp;&nbsp;&nbsp;&nbsp;Dok je to radio mislio je na devojku koja je prošla pored njega na stepenicama. Bila je veoma mlada. Zatim se setio i Donjeg Grada i istog časa ga napusti grč zbog griže savesti.
<BR>&nbsp;&nbsp;&nbsp;&nbsp;&nbsp;Otarasio se svih srebrnih ostataka i sada su mu šake bile prazne. Polako je stao da pretražuje džepove, trudeći se, koliko je mogao, da to učini što neupadljivije.
<BR>&nbsp;&nbsp;&nbsp;&nbsp;&nbsp;U džepovima je našao uobičajene stvari. Svežanj ključeva, nekoliko novčića, ličnu kartu. (Svetog mu Sarka! Čak su ih i Vlastelini nosili sa sobom. Ali oni nisu morali da ih daju na uvid svakom patroldžiji koji naiđe.)
<BR>&nbsp;&nbsp;&nbsp;&nbsp;&nbsp;Njegovo novo ime, očigledno, bilo je Alstar Dimon. Nadao se da neće morati da se posluži njime. U Gornjem Gradu bilo je samo deset hiljada muškaraca, žena i dece. Šansa da sretne nekoga ko je lično poznavao Dimona nije bila baš velika, ali nije bila ni zanemarljiva.
<BR>&nbsp;&nbsp;&nbsp;&nbsp;&nbsp;Imao je dvadeset devet godina. Ponovo je počela da ga grize savest zbog onoga što je ostavio u pećini, ali sada se spremno uhvatio s tim ukoštac. Vlastelin je bio Vlastelin. Koliko su dvadesetdevetogodišnjih Florinijanaca osudili na smrt ili sami ubili? Koliko dvadesetdevetogodišnjih Florinijanaca?
<BR>&nbsp;&nbsp;&nbsp;&nbsp;&nbsp;Znao je i gde stanuje, ali to mu ništa nije govorilo. Sasvim površno je poznavao Gornji Grad.
<BR>&nbsp;&nbsp;&nbsp;&nbsp;&nbsp;Hej!
<BR>&nbsp;&nbsp;&nbsp;&nbsp;&nbsp;Slika u boji nekog dečaka, od možda tri godine, u pseudo-trodimenzionalnoj tehnici. Kada ju je izvukao iz korica boje su blesnule, a kada ju je vratio ponovo su pobledele.
<BR>&nbsp;&nbsp;&nbsp;&nbsp;&nbsp;Sin? Nećak? Tamo u Parku je bila i ona devojka, što znači da mu to ne može biti sin, zar ne?
<BR>&nbsp;&nbsp;&nbsp;&nbsp;&nbsp;Ili je, možda, bio oženjen? Da nije imao sastanak sa jednom od onih koje nazivaju 'tajanstvenima'? Zar se na takvu vrstu sastanaka ide i danju? Zašto da ne, pod izvesnim okolnostima?
<BR>&nbsp;&nbsp;&nbsp;&nbsp;&nbsp;Terens se nadao da je tako. Ako je devojka hitala na sastanak sa oženjenim čovekom, sigurno neće u skorije vreme prijaviti njegov nestanak. Pretpostaviće da nije uspeo da umakne ženi. To bi mu obezbedilo još dosta vremena.
<BR>&nbsp;&nbsp;&nbsp;&nbsp;&nbsp;Ne, ne bi. Obuze ga kratkotrajna potištenost. Deca će igrajući se žmurke naleteti na ostatke leša i vrišteći otrčati odatle. To će se sigurno dogoditi u roku od dvadeset četiri časa.
<BR>&nbsp;&nbsp;&nbsp;&nbsp;&nbsp;On još jednom prevrnu džepove. Dozvola za upravljanje jahtom. On pređe preko toga. Svi bogatiji Vlastelini imali su jahte i sami su njima upravljali. To je u ovom veku bilo pomodno. I na kraju, nekoliko odsečaka sarkitskih kreditnih vaučera. Izvesno vreme bi mogao njima da se služi.
<BR>&nbsp;&nbsp;&nbsp;&nbsp;&nbsp;Prisetio se, istog časa, da ništa nije stavio u usta još od prethodne večeri kod Pekara. Kako čovek u trenutku postane svestan da je gladan!
<BR>&nbsp;&nbsp;&nbsp;&nbsp;&nbsp;Iznenada se ponovo vrati na dozvolu za upravljanje jahtom. Čekaj malo, jahtu sada niko ne koristi, pošto je vlasnik mrtav. A to je bila njegova privatna jahta. Broj hangara bio je dvadeset šest, luka devet. Pa...
<BR>&nbsp;&nbsp;&nbsp;&nbsp;&nbsp;Gde se nalazi luka broj devet? Nije imao pojma.
<BR>&nbsp;&nbsp;&nbsp;&nbsp;&nbsp;On osloni čelo o hladnu glatku ogradu koja je opasivala fontanu. Šta sada? Šta sada?
<BR>&nbsp;&nbsp;&nbsp;&nbsp;&nbsp;Odjednom ga prepadne nečiji glas.
<BR>&nbsp;&nbsp;&nbsp;&nbsp;&nbsp;"Zdravo", zazvoni glas. "Nije vam dobro?"
<BR>&nbsp;&nbsp;&nbsp;&nbsp;&nbsp;Terens podiže pogled. Bio je to neki postariji Vlastelin. Pušio je dugačku cigaretu od nekog aromatskog lišća, a sa zlatne narukvice visio mu je zeleni kamen. Obraćao se Terensu vrlo ljubazno, što je ovoga zaprepastilo do te mere da je zanemeo; ali ubrzo se setio. Sada je i sam pripadao klanu. Među sobom Vlastelini su se jedni prema drugima verovatno odnosili kao pristojna ljudska bića. "Samo se odmaram", odgovori varošanin. "Odlučio sam da pođem u šetnju i izgubio pojam o vremenu. Bojim se da sam već zakasnio na sastanak."
<BR>&nbsp;&nbsp;&nbsp;&nbsp;&nbsp;On napravi dodatni pokret rukom, kao da želi da kaže 'šta mogu'. Prilično dobro je umeo da oponaša sarkitski naglasak, jer je dosta dugo dolazio u dodir sa njima; ipak, nije se uhvatio u zamku preterivanja. Lakše je bilo otkriti kada neko preteruje nego kada ne zna dovoljno.
<BR>&nbsp;&nbsp;&nbsp;&nbsp;&nbsp;"Nemate skuter, a?" upita nepoznati. Pripadao je onoj vrsti starijih koje zabavlja mladalačka nepromišljenost.
<BR>&nbsp;&nbsp;&nbsp;&nbsp;&nbsp;"Nemam", priznade Terens.
<BR>&nbsp;&nbsp;&nbsp;&nbsp;&nbsp;"Uzmite moj", ponudi mu istog časa stranac. "Parkiran je u neposrednoj blizini. Možete kasnije podesiti kontrole da se sam vrati ovamo, kada završite. Meni neće biti potreban otprilike još jedan sat."
<BR>&nbsp;&nbsp;&nbsp;&nbsp;&nbsp;Za Terensa je to bila gotovo savršena prilika. Skuteri su bili vrlo brzi i mogli su da umaknu svakom površinskom vozilu patroldžija. Nedostatak mu je bio samo taj što Terens nije umeo da njime upravlja, kao što nije umeo ni da leti bez njega.
<BR>&nbsp;&nbsp;&nbsp;&nbsp;&nbsp;"Odavde do Sarka", reče on. Poznavao je tu vlastelinsku žargonsku uzrečicu za 'hvala', te se njome poslužio. "Ipak ću prošetati. Nije daleko do Luke devet."
<BR>&nbsp;&nbsp;&nbsp;&nbsp;&nbsp;"Ne, nije daleko", složi se onaj drugi.
<BR>&nbsp;&nbsp;&nbsp;&nbsp;&nbsp;Ali od tog odgovora Terens nije imao neke velike koristi. On pokuša ponovo. "Razume se, voleo bih da sam bliže. U suštini je zdravo prošetati do Kirtskog autoputa."
<BR>&nbsp;&nbsp;&nbsp;&nbsp;&nbsp;"Kirtskog autoputa? Kakve on veze ima sa lukom?"
<BR>&nbsp;&nbsp;&nbsp;&nbsp;&nbsp;Nije li već počeo podozrivo da zagleda Terensa? Varošaninu sinu da se verovatno nije obukao onako kako treba. On žurno dodade: "Samo časak! Ne znalazim se baš najbolje. Zbunio sam se šetajući. Da vidimo." I on se neodređeno osvrnu oko sebe.
<BR>&nbsp;&nbsp;&nbsp;&nbsp;&nbsp;"Slušajte. Nalazite se na Reket putu. Samo treba da se spustite do Avenije Trifis i skrenete levo u ulicu koja će vas odvesti do luke." Neznanac mu automatski pokaza rukom pravac.
<BR>&nbsp;&nbsp;&nbsp;&nbsp;&nbsp;Terens se osmehnu. "Tako je. Moraću da prestanem da sanjarim i počnem da razmišljam. Odavde do Sarka, gospodine."
<BR>&nbsp;&nbsp;&nbsp;&nbsp;&nbsp;"Moj skuter vam je i dalje na raspolaganju."
<BR>&nbsp;&nbsp;&nbsp;&nbsp;&nbsp;"Ljubazno od vas, ali..."
<BR>&nbsp;&nbsp;&nbsp;&nbsp;&nbsp;Terens pođe, malo previše žurno, i mahnu čoveku. Vlastelin ostade da zuri za njim.
<BR>&nbsp;&nbsp;&nbsp;&nbsp;&nbsp;Možda će se sutra, kada pronađu leš među stenama i započnu istragu, ovaj Vlastelin prisetiti njihovog razgovora. Verovatno će reći: "Bio je nekako čudan, ako razumete šta hoću da kažem. Rečenice su mu bile nekako neobične i izgledalo je kao da ne zna gde se nalazi. Mogao bih se zakleti da nije čuo za Aveniju Trifus."
<BR>&nbsp;&nbsp;&nbsp;&nbsp;&nbsp;Ali to će biti sutra.
<BR>&nbsp;&nbsp;&nbsp;&nbsp;&nbsp;Pošao je u pravcu u kome ga je Vlastelin uputio. Naišao je na svetlucavi natpis 'Avenija Trifis', jedva vidljiv na narandžastom zdanju koje se prelivalo u svim duginim bojama i predstavljalo njegovu pozadinu. On skrenu nalevo.
<BR>&nbsp;&nbsp;&nbsp;&nbsp;&nbsp;U Luci devet vrvelo je od mladih u odelima za jedrenje na kojima su se isticali šeširi sa izduženim vrhovima i pojasevi za spasavanje oko struka i bedara. Terens je bio podozriv, ali niko na njega nije obraćao pažnju. Na sve strane se čuo žamor razgovora ispunjenog izrazima koje nije razumeo.
<BR>&nbsp;&nbsp;&nbsp;&nbsp;&nbsp;Pronašao je kabinu broj dvadeset šest, ali je dosta dugo ostao da čeka pre no što joj se približio. Nije želeo da se u blizini nađe nijedan Vlastelin, nijedan Vlastelin koji možda ima jahtu u nekoj od obližnjih kabina i koji iz viđenja poznaje Alstera Dimona, te može da se zapita šta taj stranac petlja oko njegovog broda.
<BR>&nbsp;&nbsp;&nbsp;&nbsp;&nbsp;Konačno, kada više nikog nije bilo u okolini, on ode do odeljka. Nos jahte virio je iz hangara u pravcu otvorenog prostora na kome su bile smeštene kabine. On isteže vrat kako bi ga bolje video.
<BR>&nbsp;&nbsp;&nbsp;&nbsp;&nbsp;U poslednjih dvanaest časova ubio je troje ljudi. Od florinijanskog varošanina uzdigao se do patroldžije, od patroldžije do vlastelina. Iz donjeg Grada prešao je u Gornji Grad, a iz Gornjeg Grada u svemirsku luku. Za sve namere i potrebe stajala mu je na raspolagnaju jahta, jedan sasvim odgovarajući brod koji je bio u stanju da ga prebaci u bezbedno naručje bilo kog naseljenog sveta u ovom delu Galaksije.
<BR>&nbsp;&nbsp;&nbsp;&nbsp;&nbsp;Postojala je samo jedna prepreka.
<BR>&nbsp;&nbsp;&nbsp;&nbsp;&nbsp;Nije umeo da upravlja jahtom.
<BR>&nbsp;&nbsp;&nbsp;&nbsp;&nbsp;Bio je strašno umoran, a i gladan. Stigao je dovde, ali dalje nije mogao. Nalazio se na pragu svemira, ali nije bilo načina da taj prag i prekorači.
<BR>&nbsp;&nbsp;&nbsp;&nbsp;&nbsp;Do sada su patroldžije već verovatno shvatile da se više ne nalazi u Donjem Gradu. Krenuće u potragu u Gornji Grad čim im sine da je jedan Florinijanac mogao na to da se odvaži. Zatim će pronaći telo i istraga će krenuti u novom pravcu. Počeće da tragaju za čovekom prerušenim u Vlastelina.
<BR>&nbsp;&nbsp;&nbsp;&nbsp;&nbsp;A on je, evo, ovde. Popeo se do najdaljeg udubljenja u slepom prolazu, priljubio leđa uza zid i stao da čeka da u prvi mah tek jedva čujni zvuci potere postanu sve glasniji i glasniji, dok na kraju psi tragači ne stignu do njega.
<BR>&nbsp;&nbsp;&nbsp;&nbsp;&nbsp;Pre trideset šest časova bio je u mogućnosti da iskoristi najveću priliku koja će mu se ikada ukazati u životu. Nije je iskoristio, a uskoro se više neće koristiti ni svojim životom.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
