<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. AMBASADOR
<P>&nbsp;&nbsp;&nbsp;&nbsp;&nbsp;Terens je napustio Korovljevu pekaru deset časova pre no što je Junc razgovarao sa dotičnim Službenikom.
<BR>&nbsp;&nbsp;&nbsp;&nbsp;&nbsp;Terens je rukom prevlačio preko neravnih površina radničkih čatrlja pored kojih je prolazio, dok se odvažno kretao duž gradskih sokaka. Sem povremenog sjaja blede svetlosti koja bi doprla iz Gornjeg Grada obavijala ga je potpuna tama. Jedina svetlost koja se mogla sresti u Donjem Gradu najavljivala je približavanje patroldžija sa bisernim lampama koji su marširali u dvojkama i trojkama.
<BR>&nbsp;&nbsp;&nbsp;&nbsp;&nbsp;Donji Grad se protezao poput kakvog usnulog, opasnog čudovišta čiji su se prljavi uvojci krili ispod sjajnog pokrivača Gornjeg Grada. U nekim njegovim delovima sigurno se vodio prikriven život, jer proizvodi su stizali i trebalo ih je uskladištiti za naredni dan, ali to se nije obavljalo ovde, bar ne u sirotinjskom delu grada.
<BR>&nbsp;&nbsp;&nbsp;&nbsp;&nbsp;Sav se skupivši, Terens zakorači u prašnjav sokak (čak su i noćni pljuskovi osobeni za Florinu retko prodirali u senovite oblasti ispod legure cementa), kada do njega dopre udaljeni bat koraka. Pojaviše se svetla, prođoše i nestadoše na oko stotinu jardi od njega.
<BR>&nbsp;&nbsp;&nbsp;&nbsp;&nbsp;Patroldžije su čitave te noći tumarale uzduž i popreko. Jedini posao im je i bio da tumaraju unaokolo. Strah koji su time izazivali bio je dovoljan za održanje reda i veoma retko su morali da pribegavaju sili. Pošto Grad nije osvetljen, tama je mogla da predstavlja zaštitu za mnoga ljudska bića koja su puzala unaokolo, ali čak i da nije bilo patroldžija koji su predstavljali udaljenu pretnju, mogli su da naiđu na mnoge opasnosti. Radnje sa hranom i radionice bile su dobro čuvane; luksuz Gornjeg Grada bio je van njihovog domašaja; a da kradu jedni od drugih, da žive poput parazita iskorišćavajući tuđu bedu, bilo je očigledno beskorisno.
<BR>&nbsp;&nbsp;&nbsp;&nbsp;&nbsp;Ono što bi se na svakom drugom svetu smatralo zločinom ovde u tami praktično nije postojalo. Siromašni su bili na dohvat ruke, ali bili su goli i bosi, a do bogatih se nije moglo dopreti.
<BR>&nbsp;&nbsp;&nbsp;&nbsp;&nbsp;Terens je hitao dalje; a kada se našao ispod jednog od otvora u leguri cementa pobledeo je i protiv svoje volje podigao pogled.
<BR>&nbsp;&nbsp;&nbsp;&nbsp;&nbsp;Nedohvatljivi!
<BR>&nbsp;&nbsp;&nbsp;&nbsp;&nbsp;Zar su odista bili nedohvatljivi? Koliko je samo puta tokom života izmenio svoj stav prema Vlastelinima Sarka? Kao dete, ponašao se kao pravo dete. Patroldžije su bile čudovišta odevena u crnu i srebrnu odeću, pred kojima se po pravilu bežalo bez obzira da li si nešto skrivio ili ne. Vlastelini su bili magloviti i tajanstveni nadljudi, neizmerne dobrote, koji su živeli u raju poznatom kao Sark, te pomno i strpljivo bdeli nad dobrobiti budalastih muškaraca i žena sa Florine.
<BR>&nbsp;&nbsp;&nbsp;&nbsp;&nbsp;Svakog dana je u školi ponavljao: neka Duh Galaksije čuva Vlasteline kao što Vlastelini čuvaju nas.
<BR>&nbsp;&nbsp;&nbsp;&nbsp;&nbsp;Tako je, pomisli on u tom trenutku, upravo tako. Upravo! Neka Duh bude onakav prema njima kakvi su oni prema nama. Ni bolji ni gori. On stisnu pesnice koje se odjednom zagrejaše od tog stiska u tami.
<BR>&nbsp;&nbsp;&nbsp;&nbsp;&nbsp;Kada mu je bilo deset godina, u školi je napisao sastav o tome kako zamišlja život na Sarku. Bila je to puka maštarija, koja je imala za cilj da istakne njegovu umešnost u pisanju. Sećao se malo čega od onoga što je napisao; u stvari, u pameti mu je ostao samo jedan pasus. U njemu je opisao Vlasteline kako se svakog jutra okupljaju u jednom velikom predvorju obojenom bojama kirtskih cvetova, te, svi visoki po dvadeset stopa, dostojanstveno stoje unaokolo razmatrajući grehe Florinijanaca i s puno tuge zaključuju kako ih treba vratiti na put vrline.
<BR>&nbsp;&nbsp;&nbsp;&nbsp;&nbsp;Učitelj je bio veoma zadovoljan, i na kraju godine, kada su ostali dečaci i devojčice nastavili da pohađaju kratke časove čitanja, pisanja i ponašanja, njega su prebacili u specijalno odeljenje gde je učio aritmetiku, galaktografiju i sarkitsku istoriju. Kada je napunio šesnaest godina odveli su ga na Sark.
<BR>&nbsp;&nbsp;&nbsp;&nbsp;&nbsp;Još se sećao važnosti tog dana, koji je želeo da izbriše iz sećanja. Sramio se i pri samoj pomisli na njega.
<BR>&nbsp;&nbsp;&nbsp;&nbsp;&nbsp;Terens se približavao predgrađu Grada. Povremeni povetarac donosio je do njega teške noćne mirise kritskih cvetova. Još samo nekoliko minuta i naći će se u kakvoj takvoj sigurnosti širokih polja gde nije bilo redovnih patroldžija i gde će, mada samo povremeno, kroz noćne oblake ponovo videti zvezde. Čak i onu čvrstu, svetlu, žutu zvezdu koja je bila sunce Sarka.
<BR>&nbsp;&nbsp;&nbsp;&nbsp;&nbsp;Pola života bilo je to i njegovo sunce. Kada ju je prvi put ugledao kroz prednji otvor svemirskog broda učinilo mu se da je ona više od zvezde, da je poput kakve nepodnošljivo svetle mermerne kuglice koju je smesta poželeo da drži u krilu. Pomisao da se približava Raju odagnala je čak i paralizujući strah od prvog svemirskog putovanja.
<BR>&nbsp;&nbsp;&nbsp;&nbsp;&nbsp;Spustio se u svoj Raj gde su ga predali jednom starom Florinijancu koji se potom pobrinuo da ga okupaju i dolično obuku. Odveli su ga u jednu veliku zgradu, na putu do koje se njegov postariji vodič duboko poklonio nekoj osobi s kojom su se mimoilazili. "Pokloni se!" ljutito je došapnuo starac mladom Terensu.
<BR>&nbsp;&nbsp;&nbsp;&nbsp;&nbsp;Terens ga zbunjeno posluša. "Ko je to?"
<BR>&nbsp;&nbsp;&nbsp;&nbsp;&nbsp;"Vlastelin, ti farmerska neznalice!"
<BR>&nbsp;&nbsp;&nbsp;&nbsp;&nbsp;"On! Vlastelin?"
<BR>&nbsp;&nbsp;&nbsp;&nbsp;&nbsp;Zastao je kao ukopan, tako da ga je starac morao požuriti da krene. Tada je prvi put ugledao nekog Vlastelina. Uopšte nije bio visok dvadeset stopa; izgledao je kao i svaki drugi čovek. Drugi florinijanski mališani bi se možda oporavili od šoka usled jednog takvog rušenja iluzija, ali ne i Terens. Nešto u njemu se izmenilo, izmenilo zauvek.
<BR>&nbsp;&nbsp;&nbsp;&nbsp;&nbsp;Tokom čitave obuke kroz koju je prošao i za vreme školovanja koje mu je tako dobro išlo, nijednom nije zaboravio da su i Vlastelini ljudi.
<BR>&nbsp;&nbsp;&nbsp;&nbsp;&nbsp;Na školovanju je proveo deset godina, a u trenucima kada nije ni učio ni jeo ni spavao podučavali su ga kako da bude koristan na razne sitne način. Učili su ga kako da prenosi poruke u praznim kesama za bacanje, da se duboko klanja kada prolazi neki Vlastelin i da se s puno poštovanja okrene prema zidu kada prolazi neka gospođa Vlastelina.
<BR>&nbsp;&nbsp;&nbsp;&nbsp;&nbsp;Narednih pet godina proveo je radeći u Civilnoj službi; premeštan je sa jednog mesta na drugo kako bi na najbolji mogući način mogli da ispitaju njegove mogućnosti u raznim uslovima.
<BR>&nbsp;&nbsp;&nbsp;&nbsp;&nbsp;Jednom ga je posetio neki ugojeni, mekani Florinijanac, prijateljski se osmehnuo i nežno ga bocnuo po ramenu, te ga upitao šta misli o Vlastelinima.
<BR>&nbsp;&nbsp;&nbsp;&nbsp;&nbsp;Terens je potisnuo želju da se okrene i pobegne. Pitao se da li su se možda njegove misli mogle useći na neki tajanstveni način u izraz njegovog lica. Zatresao je glavom i promrmljao čitav niz banalnosti o dobroti Valstelina.
<BR>&nbsp;&nbsp;&nbsp;&nbsp;&nbsp;Ali debeljko je razmakao usne i rekao: "Ti to ne misliš. Dođi ponovo noćas na ovo mesto." Pružio mi je malu podsetnicu, koja se za nekoliko minuta raspala i pougljenisala.
<BR>&nbsp;&nbsp;&nbsp;&nbsp;&nbsp;Terens je te noći otišao. Plašio se, ali je bio znatiželjan. Tamo je upoznao prijatelje koji su ga posmatrali krijući neku tajnu u očima i sa kojima se kasnije viđao na poslu, mada su se oni pravili da ga ne poznaju. Slušao je ono što su govorili i ustanovio da mnogi od njih veruju u ono što je i on sam gomilao u vlastitom umu, iskreno verujući da je to njegova vlastita kreacija i ničija više.
<BR>&nbsp;&nbsp;&nbsp;&nbsp;&nbsp;Saznao je da bar neki Florinijanci misle kako su Vlastelini podli grubijani koji muzu Florinina bogatstva radi svoje dobrobiti, a vredne domoroce ostavljaju da se valjaju u neznanju i siromaštvu. Saznao je da se približava trenutak kada će doći do velike pobune protiv Sarka i da će sva dobra i bogatstva Florine biti vraćena njihovim vlasnicima.
<BR>&nbsp;&nbsp;&nbsp;&nbsp;&nbsp;Kako? upitao je Terens. I nastavio je da postavlja to pitanje. Konačno, Vlastelini i patroldžije su bili ti koji su imali oružje.
<BR>&nbsp;&nbsp;&nbsp;&nbsp;&nbsp;Tada su mu ispričali o Trantoru, gorostasnom carstvu koje se u nekoliko proteklih vekova toliko razvilo da je pola naseljenih svetova Galaksije ušlo u njegov sastav. Trantor će, rekoše mu, uništiti Sark uz pomoć Florinijanaca.
<BR>&nbsp;&nbsp;&nbsp;&nbsp;&nbsp;Ali - najpre je pomislio Terens, a zato to izneo i pred ostale - ako je Trantor bio tako veliki a Florina tako mala, neće li Trantor jednostavno samo zameniti Sark u svojstvu još snažnijeg i okrutnijeg gospodara? Ako je to bio jedini izlaz, onda bi možda bilo bolje da ostanu pod Sarkom. Bolje gospodar koga već poznaju nego neki drugi, o kome ništa ne znaju.
<BR>&nbsp;&nbsp;&nbsp;&nbsp;&nbsp;Ismejali su ga i izbacili pod pretnjama smrti ako ikada i reč izusti o onom što je čuo.
<BR>&nbsp;&nbsp;&nbsp;&nbsp;&nbsp;Ali posle izvesnog vremena, primetio je da su počeli da nestaju jedan za drugim svi zaverenici, dok na kraju nije ostao samo onaj prvi - debeli.
<BR>&nbsp;&nbsp;&nbsp;&nbsp;&nbsp;Povremeno ga je viđao kako tu i tamo šapuće sa kakvom pridošlicom, ali nije bilo sigurno upozoravati mlade žrtve da su podvrgnute izazovu i testiranju. Moraće da pronađu vlastiti put, kao što je to učinio i Terens.
<BR>&nbsp;&nbsp;&nbsp;&nbsp;&nbsp;Terens je čak izvesno vreme proveo i u Odeljenju za bezbednost, čemu se samo mali broj Florinijanaca mogao nadati. Kratko je, međutim, tamo boravio, pošto je moć koju je službenik sticao u Odeljenju za bezbednost bila tolika da je vreme što bi ga bilo koji pojedinac u njemu proveo moralo biti kraće nego igde drugde.
<BR>&nbsp;&nbsp;&nbsp;&nbsp;&nbsp;Ali ovde je Terens, na svoje iznenađenje, otkrio da postoji prava zavera. Muškarci i žene su se nekako ipak sastajali na Florini i kovali pobunu. Obično su Trantorijanci ovakve stvari kradomice pomagali novcem. Ponekad su, opet, ti takozvani pobunjenici verovali da Florina može uspeti i bez ičije pomoći.
<BR>&nbsp;&nbsp;&nbsp;&nbsp;&nbsp;Terens je dosta razmišljao o tome. Malo je govorio, ponašao se pristojno, ali niko nije znao šta misli. Vlasteline je mrzeo delimično stoga što nisu bili dvadeset stopa visoki, delom zato što je nekolicinu služio pognute glave, otkrivši da su uprkos svoj svojoj aroganciji to ipak budalasta stvorenja uglavnom istog obrazovanja kao i on, ali obično mnogo manje inteligentna.
<BR>&nbsp;&nbsp;&nbsp;&nbsp;&nbsp;Pa ipak, šta je drugo mogao nego da i dalje ostane u tom ličnom ropstvu? Beskorisno bi bilo zameniti glupog sarkitskog vlastelina glupim trantorijanskim carskim podanikom. Očekivati od florinijanskih seljaka da nešto učine bilo je nezamislivo glupo. I tako, izlaza nije bilo.
<BR>&nbsp;&nbsp;&nbsp;&nbsp;&nbsp;Bio je to problem o kome je mozgao godinama, kao student, kao niži činovnik i kao varošanin.
<BR>&nbsp;&nbsp;&nbsp;&nbsp;&nbsp;A onda se stekao veliki broj čudnih okolnosti i on se našao u prilici da iskoristi odgovor o kome nikada nije ni sanjao; dopao mu je šaka taj neugledni čovek koji je nekada bio istraživač svemira, a koji je sada blebetao o nečemu što ugrožava živote svih muškaraca i žena na Florini.
<BR>&nbsp;&nbsp;&nbsp;&nbsp;&nbsp;Terens se sada nalazio u poljima gde je noćna kiša upravo prestajala, a zvezde između oblaka sjale vlažnim sjajem. Duboko je udisao miris kirta koji je predstavljao florinijansko blago i ujedno Florinino prokletstvo.
<BR>&nbsp;&nbsp;&nbsp;&nbsp;&nbsp;Nije se zanosio iluzijama. Više nije bio varošanin. Nije čak bio ni slobodni florinijanski seljak. Bio je kriminalac u bekstvu, begunac koji je morao da se sakrije.
<BR>&nbsp;&nbsp;&nbsp;&nbsp;&nbsp;Pa ipak, u mozgu mu se razbuktao požar. Tokom poslednja dvadeset četiri časa u rukama mu je bilo najjače oružje protiv Sarka o kome je iko mogao i sanjati. U to nije bilo sumnje. Znao je da je Rikovo sećanje pouzdano, da je on sigurno nekada bio istraživač svemira, i da mu je neko pomoću psiho-sonde gotovo potpuno isprao mozak i da je ono čega se sećao bilo tačno, užasno i... moćno.
<BR>&nbsp;&nbsp;&nbsp;&nbsp;&nbsp;Bio je ubeđen u to.
<BR>&nbsp;&nbsp;&nbsp;&nbsp;&nbsp;A sada se taj Rik nalazio u snažnim rukama čoveka koji se pretvara da je florinijanski rodoljub, a u stvari je trantorski agent.
<BR>&nbsp;&nbsp;&nbsp;&nbsp;&nbsp;Terens je u samom dnu grla osećao gorčinu svog besa. Razume se da je taj Pekar bio trantorijanski agent. U to je bio ubeđen od samog početka. Ko bi drugi od stanovnika Donjeg Grada mogao da dođe u posed novca potrebnog za izgradnju te glupave radarske peći?
<BR>&nbsp;&nbsp;&nbsp;&nbsp;&nbsp;Nije mogao dozvoliti da Rik padne u šake Trantoru. Ne sme da dozvoli da Rik padne u ruke Trantoru. Nije postojala granica rizicima koje je bio spreman da preuzme na sebe. Koga, uostalom, briga za rizik? Već je bio sebi obezbedio smrtnu kaznu. Na jednom krajičku neba pojavio se nejasan sjaj. Sačekaće zoru. Razne patroldžijske stanice će, razume se, dobiti njegov opis, ali možda će proteći nekoliko minuta pre no što zabeleže njegovo pojavljivanje.
<BR>&nbsp;&nbsp;&nbsp;&nbsp;&nbsp;A tokom tih nekoliko minuta on će biti varošanin. To će mu obezbediti dovoljno vremena da učini nešto o čemu čak ni sada, čak ni sada, nije smeo ni da razmišlja.
<BR>
<BR>&nbsp;&nbsp;&nbsp;&nbsp;&nbsp;Deset časova pošto je Junc razgovarao sa onim Službenikom, ponovo se sreo sa Ludiganom Abelom.
<BR>&nbsp;&nbsp;&nbsp;&nbsp;&nbsp;Ambasador je pozdravio Junca sa svojom uobičajenom površnom srdačnošću, pa ipak se jasno naziralo da se oseća krivim. Kada su se prvi put sreli (a bilo je to dosta davno; gotovo da je prošla jedna standardna godina) nije obratio neku naročitu pažnju na samu njegovu priču. Po glavi mu se vrzmala samo ova misao: hoće li to, ili može li to, biti od koristi Trantoru?
<BR>&nbsp;&nbsp;&nbsp;&nbsp;&nbsp;Trantor! Trantor je zauzimao prvo mesto u njegovim mislima, pa ipak on nije bio od one vrste budala koje obožavaju neku gomilu zvezda ili žuti amblem svemirskog broda i sunca koji su nosile naoružane snage Trantora. Ukratko, on nije bio rodoljub u uobičajenom smislu te reči i Trantor kao Trantor nije mu ništa značio.
<BR>&nbsp;&nbsp;&nbsp;&nbsp;&nbsp;Ali obožavao je mir; i to sve više što je bio stariji, jer je uživao u svojoj čaši vina, vazduhu prožetom tihom muzikom i blagim parfemom, u svom popodnevnom dremanju, i mirnom očekivanju smrti. Zamišljao je da se svi ljudi moraju tako osećati; pa ipak, ljudi su trpeli zbog rata i uništenja. Umirali su smrznuti u vakumu svemira, isparavali u eksploziji atoma, umirali od gladi na opsednutim i bombardovanim planetama.
<BR>&nbsp;&nbsp;&nbsp;&nbsp;&nbsp;Kako, onda, ojačati mir? Razume se ne razumom, niti obrazovanjem. Ako čovek nije u stanju da odmeri vrednosti mira i rata i izabere onaj prvi, a ne drugi, koji bi ga onda dodatni argument mogao ubediti? Šta bi moglo rečitije opisati prokletstvo rata od samog rata? Koje bi veliko delo dijalektike moglo u sebi da sadrži deseti deo snage jednog jedinog razorenog broda sa njegovim sablasnim teretom?
<BR>&nbsp;&nbsp;&nbsp;&nbsp;&nbsp;I tako je preostalo samo jedno rešenje za okončanje zloupotrebe sile - sama sila.
<BR>&nbsp;&nbsp;&nbsp;&nbsp;&nbsp;Abel je u svom kabinetu imao kartu Trantora koja je bila napravljena da pokazuje primenu te sile. Imala je oblik jasnog kristalnog jajeta u kome je galaktičko sočivo bilo predstavljeno u tri dimenzije. Zvezde su tu imale oblik čestica bele dijamantske prašine, njene magline bile su prikazane u obliku svetlih i tamnih izmaglica, a u središnjim dubinama nalazilo se nekoliko crvenih čestica koje su nekada predstavljale Trantorsku republiku.
<BR>&nbsp;&nbsp;&nbsp;&nbsp;&nbsp;Ne 'predstavljale' - nego 'nekada predstavljale'. Pre pet stotina godina Trantorska republika sastojala se od svega pet svetova.
<BR>&nbsp;&nbsp;&nbsp;&nbsp;&nbsp;Ali ovo je bila istorijska karta i pokazivala je Republiku u ovakvom stanju jedino kada je brojčanik bio podešen na nulu. Ako bi se brojčanik okrenuo za jedan podeok dobijala bi se slika Galaksije pedeset godina kasnije, kada se oko ruba Trantora već crveneo venac zvezda.
<BR>&nbsp;&nbsp;&nbsp;&nbsp;&nbsp;Pola milenijuma bi prošlo kada bi se brojčanik okrenuo za deset podeoka i po karti bi u potocima potekla crvena boja krvi, sve dok polovina Galaksije ne bi bila zahvaćena tom crvenom lokvom.
<BR>&nbsp;&nbsp;&nbsp;&nbsp;&nbsp;Ta crvena boja nije samo na simboličan način podsećala na boju krvi. Dok je Trantorska republika prerastala u Trantorsku konfederaciju, a potom u Trantorsko carstvo, put napretka vijugao je kroz zamršenu šumu rasporenih muškaraca, uništenih brodova i razorenih svetova. Pa ipak, Trantor je iz svega toga izišao jak, a u okviru tog crvenila vladao je mir. Sada je Trantor podrhtavao na rubu nove promene: težio je da od Trantorskog carstva preraste u Galaktičko carstvo u kome bi crvena boja progutala sve zvezde i u kome bi vladao sveopšti mir - Pax Trantorica.
<BR>&nbsp;&nbsp;&nbsp;&nbsp;&nbsp;Abel je čeznuo za tim. Pre pet stotina godina, pre četiri stotine godina, pa čak pre samo dve stotine godina, suprotstavio bi se Trantoru smatrajući ga neprijatnim gnezdom zlih materijalista i agresivaca koji ne vode računa o pravima drugih, koji kod kuće sprovode delimičnu demokratiju, mada kod drugih odmah uočavaju i najmanje nepravde, i koji su neizmerno pohlepni. Ali to je bila prošlost.
<BR>&nbsp;&nbsp;&nbsp;&nbsp;&nbsp;On nije bio na strani Trantora, već se zalagao za onaj sveobuhvatni kraj koji bi budući Trantor oličavao. I tako je pitanje: kako će ovo pomoći galaktičkom miru? prirodno preraslo u: kako će ovo pomoći Trantoru?
<BR>&nbsp;&nbsp;&nbsp;&nbsp;&nbsp;Nevolja je bila u tome što u ovom času ni sam to nije znao. Za Junca je, očigledno, postojalo samo jedno rešenje. Trantor mora podržati MSIB i kazniti Sark.
<BR>&nbsp;&nbsp;&nbsp;&nbsp;&nbsp;Kada bi mogli da nađu makar jedan čvrst dokaz protiv Sarka, sve bi još moglo ispasti dobro. A možda čak ni tada ne bi bilo dobro. A naročito to ne bi bilo ako se ne pronađe nijedan čvrst dokaz. U svakom slučaju, Trantor nije smeo da povuče nijedan prenagljen potez. Čitavoj Galaksiji je bilo jasno da se Trantor nalazi na rubu osvajanja prevlasti u Galaksiji, ali da je još postojala mogućnost da se ne-trantorske planete udruže protiv njega. Trantor je bio u stanju da dobije čak i taj rat, ali verovatno bi bio primoran da plati vosoku cenu zbog koje bi pobeda predstavljala samo prijatniji naziv za poraz.
<BR>&nbsp;&nbsp;&nbsp;&nbsp;&nbsp;Stoga u ovoj poslednjoj etapi igre, Trantor ni po koju cenu nije smeo da napravi nijedan neoprezan korak. I tako je Abel krenuo lagano, prostirući svoju tananu mrežu preko lavirinta Civilne službe i sjaja vlastelinskih poseda Sarka, probijajući se osmehom i postavljajući naizgled nevažna pitanja. Nije zaboravio ni da naloži trantorskoj tajnoj službi da drži na oku i samog Junca, kako taj ogorčeni Liberijanac ne bi u nekom trenutku počinio štetu koju Abel ni za godinu dana ne bi bio u stanju da popravi.
<BR>&nbsp;&nbsp;&nbsp;&nbsp;&nbsp;Abela je zapanjivao Liberijančev uporni bes. Jednom ga je upitao: "Zašto ste toliko zabrinuti zbog jednog agenta?"
<BR>&nbsp;&nbsp;&nbsp;&nbsp;&nbsp;Spremio se da čuje kako je MSIB čestita organizacija i da je dužnost svih da podržavaju Biro ne kao oruđe ovog ili onog sveta, već u interesu čitavog čovečanstva. Ali prevario se.
<BR>&nbsp;&nbsp;&nbsp;&nbsp;&nbsp;Umesto da mu održi takav jedan govor Junc se samo namrštio i odgovorio: "Jer se u osnovi svega toga nalazi odnos između Sarka i Florine. Želim da taj odnos ogolim i uništim."
<BR>&nbsp;&nbsp;&nbsp;&nbsp;&nbsp;Abel je, ni manje ni više, osetio pravo gađenje. Uvek i svuda postojala je ta zaokupljenost pojedinačnim svetovima koja je onemogućavala, stalno iznova, svako razumno usredsređivanje na problem galaktičkog jedinstva. Nije sporno da je tu i tamo bilo društvenih nepravdi. Ponekad ih je čak bilo nemoguće svariti. Ali ko je mogao očekivati da će se takva jedna nepravda rešiti na nivou nižem od galaktičkog? Kao prvo, mora doći do okončanja svih ratova i prestanka suparništva među nacijama, pa tek onda će čovek moći da se okrene rešavanju unutrašnje bede čiji je glavni uzrok ipak spoljašnji sukob.
<BR>&nbsp;&nbsp;&nbsp;&nbsp;&nbsp;Junc čak nije ni poticao sa Florine. On čak ni na to nije mogao da se pozove ako bi hteo da opravda svoju kratkovidost.
<BR>&nbsp;&nbsp;&nbsp;&nbsp;&nbsp;"Šta vam znači Florina?" upita ga Abel.
<BR>&nbsp;&nbsp;&nbsp;&nbsp;&nbsp;Junc je za trenutak oklevao, ali ipak odgovori: "Osećam izvesnu srodnost sa njom."
<BR>&nbsp;&nbsp;&nbsp;&nbsp;&nbsp;"Ali vi ste Liberijanac. Ili sam bar ja stekao takav utisak."
<BR>&nbsp;&nbsp;&nbsp;&nbsp;&nbsp;"Jesam, ali upravo u tome i leži pomenuta srodnost. Mi smo, i jedni i drugi, krajnosti u Galaksiji prosečnih."
<BR>&nbsp;&nbsp;&nbsp;&nbsp;&nbsp;"Krajnosti? Ne razumem."
<BR>&nbsp;&nbsp;&nbsp;&nbsp;&nbsp;"Po boji kože", objasni Junc. "Oni su neobično bledi. Mi smo neobično tamni. To nešto znači. To nas povezuje. Imamo nešto zajedničko. Čini mi se da su Naši preci kroz svoju dugu istoriju bili različiti, da su ih, čak, i progonile brojnije društvene zajednice. Mi smo nesrećni belci i crnci, braća po različitosti."
<BR>&nbsp;&nbsp;&nbsp;&nbsp;&nbsp;Ali u tom trenutku, primetivši Abelov zaprepašćeni pogled, Junc se zagrcnu i prestade da govori. Nikada više nisu načeli tu temu.
<BR>
<BR>&nbsp;&nbsp;&nbsp;&nbsp;&nbsp;A sada, godinu dana kasnije, bez ikakvog upozorenja, bez ikakve prethodne najave, upravo u trenutku kada se možda moglo očekivati
<BR>&nbsp;&nbsp;&nbsp;&nbsp;&nbsp;da se čitava ta uvrnuta stvar mirno okonča, i kada je čak i Junc počeo da pokazuje znake umora, sve je eksplodiralo. Sada se našao pred drugačijim Juncom, koji svoj bes nije više čuvao samo za Sark, već je njime počeo da zasipa i samog Abela.
<BR>&nbsp;&nbsp;&nbsp;&nbsp;&nbsp;"Ne zameram vam", poče Liberijanac isprekidano, "što su mi vaši agenti stalno bili za petama. Razumljivo je da ste oprezni i da ne smete da se oslonite ni na koga i ni na šta. Što se toga tiče, sve je u redu. Ali zašto me niste obavestili čim ste saznali gde se nalazi naš čovek?"
<BR>&nbsp;&nbsp;&nbsp;&nbsp;&nbsp;Abel je rukom prelazio preko toplog tkanja naslona svoje stolice. "Stvari su složene. Uvek su tako složene. Sredio sam da se svaki izveštaj koji dobijemo od bilo kakvog neovlašćenog tragača u vezi sa svemirskim istraživačem uruči određenom broju mojih agenata - i vama. Čak sam smatrao da će vam možda biti potrebna zaštita. Ali na Florini..."
<BR>&nbsp;&nbsp;&nbsp;&nbsp;&nbsp;"Da", primeti Junc gorko. "Ispali smo budale što se toga nismo setili. Proveli smo gotovo godinu dana dokazujući da ga nema na Sarku. Trebalo je pretpostaviti da se nalazi na Florini, ali nama to nije palo na pamet. U svakom slučaju, sada je naš. Ili vaš; ali pretpostavljam da ćete mi omogućiti da ga vidim?"
<BR>&nbsp;&nbsp;&nbsp;&nbsp;&nbsp;Abel ne odgovori neposredno na pitanje, već samo reče: "Kažete da su vam saopštili da je Korov trantorijanski agent?"
<BR>&nbsp;&nbsp;&nbsp;&nbsp;&nbsp;"Zar nije? Zašto bi mi lagali? Ili su možda pogrešno obavešteni?"
<BR>&nbsp;&nbsp;&nbsp;&nbsp;&nbsp;"Nisu vas slagali, a nisu ni pogrešno obavešteni. On jeste naš agent već deset godina, ali me uznemiruje činjenica da oni to znaju. Tera me na razmišljanje o tome šta još znaju o nama i koliko se naša građevina može pokazati klimavom. Ali zar vas to nije nateralo da se zapitate zašto su vam tek tako rekli da je on jedan od naših?"
<BR>&nbsp;&nbsp;&nbsp;&nbsp;&nbsp;"Pretpostavljam zato što je to istina, a i kako bi me jednom za svagda sprečili da ih brukam nastavljajući da postavljam pitanja koja bi samo mogla da izazovu nevolje između njih i Trantora."
<BR>&nbsp;&nbsp;&nbsp;&nbsp;&nbsp;"Istina predstavlja diskreditovanu robu među diplomatima - a i kakvu bismo veću nevolju mogli sebi navući na vrat od ove koju su nam već navukli stavivši nam do znanja šta im je sve poznato o nama: pružili su nam mogućnost, pre no što je postalo suviše kasno, da povučemo svoju oštećenu mrežu, popravimo je i ponovo je rasprostremo."
<BR>&nbsp;&nbsp;&nbsp;&nbsp;&nbsp;"Odgovorite onda sami na pitanje koje ste mi postavili."
<BR>&nbsp;&nbsp;&nbsp;&nbsp;&nbsp;"Tvrdim vam da su vam otkrili Korovljev pravi identitet u znak trijumfa. Već im je bilo poznato da im ono što znaju više ne može ni pomoći ni nauditi, pošto je meni već dvanaest časova poznato da oni znaju da je Korov jedan od naših."
<BR>&nbsp;&nbsp;&nbsp;&nbsp;&nbsp;"Ali kako?"
<BR>&nbsp;&nbsp;&nbsp;&nbsp;&nbsp;"Saznao sam to na najpouzdaniji mogući način. Čujte! Pre dvanaest časova Meta Korova, trantorskog agenta, ubio je jedan pripadnik florinijanske patrole. Dvoje Florinijanaca koji su u to vreme bili s njim, jedna žena i jedan muškarac koji je po svemu sudeći operativac za kojim tragate, nestali su, nestali, isparili. Verovatno su dopali šaka Vlastelinima." Junc zaurla i napola se podiže sa stolice.
<BR>&nbsp;&nbsp;&nbsp;&nbsp;&nbsp;Abel sasvim smireno prinese čašu vina usnama i zaključi: "Službenim putem ne mogu ništa da učinim. Poginuli je bio Florinijanac, a oni koji su nestali, bez obzira na naše dokaze koji pokazuju suprotno, liče na Florinijance. I tako, vidite, najpre su nas opasno nadigrali, a sada nam se još i rugaju."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
