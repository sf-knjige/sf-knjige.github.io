<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. POBUNJENIK
<P>&nbsp;&nbsp;&nbsp;&nbsp;&nbsp;Terens se gotovo istog časa povrati i hitro dobaci: "Napolje. Brzo!" I sam krenu prvi.
<BR>&nbsp;&nbsp;&nbsp;&nbsp;&nbsp;Na trenutak je pomislio da bi bilo dobro odvući nesvesno telo patroldžije u senku stubova koji su se protezali duž glavnog predvorja, ali za to očigledno nije bilo vremena.
<BR>&nbsp;&nbsp;&nbsp;&nbsp;&nbsp;Izbiše na rampu na kojoj ih dočeka poslepodnevno sunce koje je grejalo i osvetljavalo svet oko njih. Gornji Grad se sada kupao u narandžastim tonovima.
<BR>&nbsp;&nbsp;&nbsp;&nbsp;&nbsp;Valona nestrpljivo uzviknu. "Hajdemo!" ali Terens je uhvati za lakat.
<BR>&nbsp;&nbsp;&nbsp;&nbsp;&nbsp;Smeškao se, mada mu je glas bio oštar i prigušen. "Nemoj slučajno da potrčiš", upozori je on. "Hodaj sasvim prirodno i sledi me. Drži se za Rika. Nemoj mu dopustiti da potrči."
<BR>&nbsp;&nbsp;&nbsp;&nbsp;&nbsp;Napravili su nekoliko koraka. Kao da su se kretali kroz lepak. Jesu li se to iza njih čuli neki zvuci iz biblioteke? Ili im se to samo priviđalo? Terens se nije usuđivao da pogleda.
<BR>&nbsp;&nbsp;&nbsp;&nbsp;&nbsp;"Ovamo", reče on. Natpis nad ulazom za kola na koji im je pokazivao poigravao je na poslepodnevnoj svetlosti. Nije baš najbolje odolevao suncu Florine. Na njemu je stajalo: Ulaz u ambulantu.
<BR>&nbsp;&nbsp;&nbsp;&nbsp;&nbsp;Krenuli su trakom za kola, prošli kroz bočni ulaz i nastavili između neverovatno belih zidova. Odudarali su poput grudvica nekog stranog materijala od aseptički staklastog izgleda hodnika.
<BR>&nbsp;&nbsp;&nbsp;&nbsp;&nbsp;Iz daljine ih je posmatrala jedna žena u uniformi. Najpre je oklevala, ali se zatim namršti i stade da im prilazi. Terens, međutim, ne sačeka da im priđe. Oštro je zaokrenuo u jedan od sporednih hodnika, a potom i u drugi. Prolazili su i pored drugih ljudi u uniformi i Terens je zamišljao koliko su nedoumice izazvali kod njih. Bilo je sasvim neshvatljivo da domoroci bez pratnje lutaju po gornjim nivoima bolnice. Šta je trebalo učiniti?
<BR>&nbsp;&nbsp;&nbsp;&nbsp;&nbsp;Na kraju će ih, nema sumnje, zaustaviti.
<BR>&nbsp;&nbsp;&nbsp;&nbsp;&nbsp;Stoga Terensu srce još brže zakuca kada ugleda jedna neupadljiva vrata na kojima je pisalo: Za domorodačke nivoe. Lift se nalazio na njihovom nivou. On ugura Rika i Valonu unutra, a meko spuštanje lifta predstavljalo je najprijatnije osećanje toga dana.
<BR>&nbsp;&nbsp;&nbsp;&nbsp;&nbsp;U Gradu su postojale tri vrste zgrada. Većinom su to bile niže građevine u celosti sagrađene na nižem nivou. Zdanja za radnike od najviše tri sprata. Fabrike, pekare, prodajna mesta. Ostalo su sačinjavale više zgrade: sarkitski domovi, pozorište, biblioteka, sportske arene. Ali bilo je i nekoliko duplih, sa nivoima i ulazima koji su se nalazili i dole i gore; stanice patroldžija, na primer, i bolnice.
<BR>&nbsp;&nbsp;&nbsp;&nbsp;&nbsp;Tako se bolnica mogla iskoristiti za prelazak iz Gornjeg Grada u Donji Grad i na taj način se izbegavalo korišćenje velikih teretnih liftova koji su se sporo kretali i kojima su upravljali suviše savesni operatori. Kada bi domorodac učinio tako nešto to bi, razume se, bilo ilegalno, ali taj dodatni zločin predstavljao je sitnicu za one koji su već bili krivi za ubistvo patroldžije.
<BR>&nbsp;&nbsp;&nbsp;&nbsp;&nbsp;Iziđoše, konačno, na donjem nivou. I tamo su naišli na čiste, aseptičke zidove, ali pomalo oronulog izgled, a kao da nisu bili tako često ribani kao oni na gornjem nivou. Ovde nije bilo tapaciranih klupa koje su se protezale duž hodnika na gornjm nivou. Ovde je najviše upadao u oči nervozan žamor osoben za čekaonice ispunjene zabrinutim muškarcima i uplašenim ženama. Samo jedna pomoćnica trudila se da zavede kakav takav red, ali joj to baš nije polazilo za rukom.
<BR>&nbsp;&nbsp;&nbsp;&nbsp;&nbsp;Ona se obrecnu na jednog neobrijanog starca koji je na kolenu gužvao, a potom ispravljao svoje pantalone za put i koji je na sva njena pitanja odgovarao monotono i kao da se izvinjava.
<BR>&nbsp;&nbsp;&nbsp;&nbsp;&nbsp;"Na šta se tačno žalite?... Od kada osećate te bolove?... Jeste li već bili u ovoj bolnici?... Čujte, ne možete nas gnjaviti zbog svake sitnice. Sedite, doktor će vas pregledati i dati vam još lekova."
<BR>&nbsp;&nbsp;&nbsp;&nbsp;&nbsp;Zatim piskavo povika: "Sledeći!" i promrmlja nešto sebi u bradu pogledavši na raspored obešen na zidu.
<BR>&nbsp;&nbsp;&nbsp;&nbsp;&nbsp;Terens, Valona i Rik su se pažljivo probijali kroz gužvu. Kao da je prisustvo sunarodnika Florijanaca razvezalo Valoni jezik, stala je napeto da šapuće.
<BR>&nbsp;&nbsp;&nbsp;&nbsp;&nbsp;"Morala sam da dođem, varošanine. Brinula sam za Rika. Mislila sam da ga nećete vratiti, i..."
<BR>&nbsp;&nbsp;&nbsp;&nbsp;&nbsp;"Kako si samo dospela u Gornji Grad?" upita je Terens preko ramena, dok je gurao u stranu domoroce koji se, dabome, nisu protivili.
<BR>&nbsp;&nbsp;&nbsp;&nbsp;&nbsp;"Sledila sam vas i videla kako ulazite u teretni lift. Kada se vratio dole rekla sam da sam sa vama i on me je povezao gore."
<BR>&nbsp;&nbsp;&nbsp;&nbsp;&nbsp;"Tek tako?"
<BR>&nbsp;&nbsp;&nbsp;&nbsp;&nbsp;"Malo sam ga protresla."
<BR>&nbsp;&nbsp;&nbsp;&nbsp;&nbsp;"Tako mi svih đavola Sarka", zareža Terens.
<BR>&nbsp;&nbsp;&nbsp;&nbsp;&nbsp;"Morala sam", objasni pokunjeno Valona. "Zatim sam videla patroldžije kako vam pokazuju put. Sačekala sam da se udalje, pa sam i sama otišla do one zgrade. Samo što se nisam usudila da uđem. Nisam znala šta da radim pa sam se krila dok vas nisam ugledala kako izlazite, i patroldžiju kako vas zaustavlja..."
<BR>&nbsp;&nbsp;&nbsp;&nbsp;&nbsp;"Hej, vi tamo!" Bio je to oštar, nestrpljiv glas sestre sa prijemnog. Već je bila ustala, a prodorno grebanje njene metalne igle po stolu od mešavine cementa nadjačalo je žamor prisutnih i nateralo ih da umuknu.
<BR>&nbsp;&nbsp;&nbsp;&nbsp;&nbsp;"Vi što pokušavate da odete. Dođite ovamo. Ne možete otići odavde dok niste pregledani. Nema izostajanja s posla zbog lažnih napada bolesti. Vratite se ovamo!"
<BR>&nbsp;&nbsp;&nbsp;&nbsp;&nbsp;Ali njih troje već su bili napolju u polusenci Donjeg Grada. Oko njih se osećao miris i čula buka Domorodačke četvrti, kako su je Sarkiti nazivali, a gornji nivo je opet bio samo krov iznad njih. Bez obzira koliko su olakšanje osetili Valona i Rik što su umakli pritiskajućem bogatstvu sarkatske okoline, Terensa i dalje nije napuštao nemir. Otišli su suviše daleko, te stoga možda nigde više neće naći spokoja.
<BR>&nbsp;&nbsp;&nbsp;&nbsp;&nbsp;Ta misao mu se još motala po uzburkanom umu kada Rik povika: "Pogledajte!"
<BR>&nbsp;&nbsp;&nbsp;&nbsp;&nbsp;Terens oseti kako mu se grlo steže.
<BR>&nbsp;&nbsp;&nbsp;&nbsp;&nbsp;Bio je to možda najgori prizor koji su domoroci iz Donjeg Grada mogli da u gledaju. Iz jednog od otvora u Gornjem Gradu pojavila se, kao da lebdi, jedna divovska ptica. Zaklonila je sunce i pojačala preteću tamu u tom delu Grada. Samo što to nije bila ptica. Bilo je to jedno od naoružanih terenskih vozila patroldžija.
<BR>&nbsp;&nbsp;&nbsp;&nbsp;&nbsp;Domoroci stadoše da viču i trče. Možda i nisu imali neki određeni razlog za strah, ali ipak su se raštrkali unaokolo. Jedan čovek, koji se našao gotovo na putu kolima, nevoljno se pomeri u stranu. Hitao je svojim putem, nekim ličnim poslom, kada se našao u senci. Osvrnuo se oko sebe, poput kakve nepomične stene u divljini. Bio je srednje visine, ali gotovo groteskno plećat. Jedan od rukava bio mu je otcepljen, otkrivajući mišicu debelu poput nečije butine.
<BR>&nbsp;&nbsp;&nbsp;&nbsp;&nbsp;Terens je oklevao, a Rik i Valona nisu mogli ništa da učine bez njega. Varošaninova unutrašnja nesigurnost prerasla je u međuvremenu u groznicu. Ako potrče - kuda da se upute? Ako ostanu tamo gde jesu, šta mogu da preduzmu? Postojala je mogućnost da patroldžije gone nekog sasvim drugog, ali pošto su za sobom na podu biblioteke ostavili ubijenog patroldžiju, bilo je to malo verovatno.
<BR>&nbsp;&nbsp;&nbsp;&nbsp;&nbsp;Plećat momak se približavao kaskajući teškim korakom. Na trenutak je zastao dok je prolazio pored njih, dvoumeći se... A onda im se obrati, kao da vode kakav razgovor: "Korovljeva pekara je druga zgrada s leve strane, iza perionice."
<BR>&nbsp;&nbsp;&nbsp;&nbsp;&nbsp;Zatim se okrenu i stade da se vraća nazad.
<BR>&nbsp;&nbsp;&nbsp;&nbsp;&nbsp;"Hajdemo tamo", pozva Terens Valonu i Rika.
<BR>&nbsp;&nbsp;&nbsp;&nbsp;&nbsp;Mnogo se znojio dok je trčao. Kroz grmljavinu mašine čuo je oštra naređenja koja su, nema sumnje, dopirala od patroldžija. On se osvrnu preko ramena. Iz terenskog vozila upravo se pomaljalo njih pet-šest, kao da ih kola izbacuju iz utrobe. Znao je da im ništa ne može pomoći. U toj svojoj prokletoj uniformi varošanina bio je sumnjiv isto koliko i bilo koji od stubova koji su podupirali Gornji Grad. Dvojica patroldžija trčali su u dobrom pravcu. Nije znao da li su ga primetili ili ne, ali to i nije bilo važno. Obojica su se sudarila sa plećatim momkom koji se malopre obratio Terensu. Sve troje bilo je dovoljno blizu tako da je Terens mogao čuti promukao prigušeni glas plećatog, i patroldžijino prodorno psovanje. Terens povede Valonu i Rika za ugao.
<BR>&nbsp;&nbsp;&nbsp;&nbsp;&nbsp;Korovljeva pekara dobila je ime po gotovo izobličenom 'crvu' od puzeće osvetljene plastike, prepolovljene na desetak mesta, i čovek je nije mogao promašti pošto se iz nje širio divan miris koji se provlačio kroz otvorena vrata. Šta su drugo mogli nego da uđu, te tako i učiniše.
<BR>&nbsp;&nbsp;&nbsp;&nbsp;&nbsp;Iz prostorije u dnu u kojoj se nazirao sjaj radarske pećnice što ga je zatamnjivao oblak brašna, pojavi se jedan starac. Uopšte nije došao u priliku da ih pita šta žele.
<BR>&nbsp;&nbsp;&nbsp;&nbsp;&nbsp;Terens zadihano poče: "Plećati.." Razmakao je pri tom ruke da bi mu što očiglednije prikazao širinu ramena onog čoveka, ali u tom času spolja se začuše povici: "Patroldžije! Patroldžije!"
<BR>&nbsp;&nbsp;&nbsp;&nbsp;&nbsp;Starac im dobaci promuklim glasom: "Ovuda! Brzo!"
<BR>&nbsp;&nbsp;&nbsp;&nbsp;&nbsp;Terens koraknu unazad. "Tamo unutra?"
<BR>&nbsp;&nbsp;&nbsp;&nbsp;&nbsp;"Ovaj je baš glup", primeti starac kao za sebe.
<BR>&nbsp;&nbsp;&nbsp;&nbsp;&nbsp;Najpre Rik, za njim Valona, pa konačno Terens upuzaše kroz vrata pećnice. Začu se jedno tiho klik i zadnji zid pečnice se malo pomeri i ostade da visi u vazduhu, smaknut sa gornjih šarki. Oni se provukoše pored njega i nađoše u jednoj maloj odaji, iza pečnice, slabo osvetljenoj.
<BR>
<BR>&nbsp;&nbsp;&nbsp;&nbsp;&nbsp;Čekali su. Ventilacija je bila slaba, a miris peciva mamio je vodu na usta. Valona nije prestajala da se smeši Riku, i s vremena na vreme bi ga mehanički potapšala po ruci. On joj je uzvraćao ispraznim pogledom. Tu i tamo položio bi šaku na svoje zarumenjeno lice.
<BR>&nbsp;&nbsp;&nbsp;&nbsp;&nbsp;"Varošanine..." započe Valona.
<BR>&nbsp;&nbsp;&nbsp;&nbsp;&nbsp;"Ne sada, Lona", odbrusi joj on odlučnim šapatom. "Molim te!"
<BR>&nbsp;&nbsp;&nbsp;&nbsp;&nbsp;On pređe nadlanicom preko čela, a zatim se zagleda u vlagu na zglobovima prstiju.
<BR>&nbsp;&nbsp;&nbsp;&nbsp;&nbsp;Začu se opet onaj poznati klik, ali sada mnogo jače usled stešnjenog prostora njihovog skloništa. Terens se ukoči, a onda i nesvesno podiže stisnute pesnice.
<BR>&nbsp;&nbsp;&nbsp;&nbsp;&nbsp;Međutim, bio je to plećati, koji je pokušavao da provuče svoja široka ramena kroz otvor. To mu je, konačno, jedva pošlo za rukom.
<BR>&nbsp;&nbsp;&nbsp;&nbsp;&nbsp;Pogledao je Terensa sa izrazom podsmešljivosti na licu. "Hajde, čoveče. Nećemo se valjda potući."
<BR>&nbsp;&nbsp;&nbsp;&nbsp;&nbsp;Terens pogleda svoje pesnice, a onda opusti šake.
<BR>&nbsp;&nbsp;&nbsp;&nbsp;&nbsp;Plećati je sada bio u mnogo jadnijem stanju nego kada su ga prvi put sreli. Na leđima više nije imao košulju, a preko jednog obraza mu se protezala masnica, koja se prelivala od crvene u ljubičastu. Imao je sitne oči sa gustim trepavicama.
<BR>&nbsp;&nbsp;&nbsp;&nbsp;&nbsp;"Prekinuli su traganje", reče on. "Ako ste gladni, hrane ovde ima dovoljno, iako nije baš bogzna kakva. Šta kažete na to?"
<BR>
<BR>&nbsp;&nbsp;&nbsp;&nbsp;&nbsp;U Gradu je bio mrak. Svetla iz Gornjeg Grada obasjavala su nebo miljama unaokolo, ali u Donjem Gradu tama se prosto lepila za čoveka. Zastori su bili čvrsto navučeni preko prednjeg dela pekare kako bi se prikrilo ilegalno osvetljenje posle policijskog časa.
<BR>&nbsp;&nbsp;&nbsp;&nbsp;&nbsp;Rik se sada, kada je u sebe uneo nešto tople hrane, osećao bolje. Glavobolja mu je polako prolazila. On se zagleda u obraz plećatog, a onda ga stidljivo upita: "Jesu li vas to oni povredili, gospodine?"
<BR>&nbsp;&nbsp;&nbsp;&nbsp;&nbsp;"Malo", odvrati plećati. "Ali nije važno. To se u mom poslu svaki dan događa." On se osmehnu, otkrivši krupne sube. "Morali su da priznaju da ništa nisam učinio, ali našao sam im se na putu dok su progonili nekog drugog. Najlakši način da se jedan domorodac skloni s puta jeste..." Njegova šaka se podiže, a zatim spusti, kao da drži nevidljivo oružje, pendrek na primer.
<BR>&nbsp;&nbsp;&nbsp;&nbsp;&nbsp;Rik se izmaknu, a Valona nervozno ispruži ruku da odbije udarac.
<BR>&nbsp;&nbsp;&nbsp;&nbsp;&nbsp;Plećati se nagnu unazad i stade da čisti zube od zaostale hrane. Zatim ponovo progovori: "Ja sam Met Korov, ali me svi zovu samo Pekar. A ko ste vi?"
<BR>&nbsp;&nbsp;&nbsp;&nbsp;&nbsp;Terens sleže ramenima. "Pa..."
<BR>&nbsp;&nbsp;&nbsp;&nbsp;&nbsp;"Shvatam", preduhitri ga Pekar. "Ono što ne znam, neće nikome naškoditi. Možda. Možda. Što se toga tiče, možete imati poverenja u mene. Nisam li vas spasao od patroldžija?"
<BR>&nbsp;&nbsp;&nbsp;&nbsp;&nbsp;"Jesi. Hvala." Terensu ne pođe za rukom da srdačno odgovori. Ipak, on upita: "Otkud si znao da baš nas traže? Nismo bili jedini koji smo bežali."
<BR>&nbsp;&nbsp;&nbsp;&nbsp;&nbsp;Ovaj drugi se osmehnu. "Niko od njih nije imao ovakav izraz na licima. Bili ste bledi kao kreč."
<BR>&nbsp;&nbsp;&nbsp;&nbsp;&nbsp;Terens pokuša da mu uzvrati osmehom, ali mu ni to baš ne uspe najbolje. "Nije mi baš jasno zašto ste rizikovli svoj život. U svakom slučaju, hvala vam. Reći samo 'hvala' nije bogzna šta, ali sada ne mogu ništa više da učinim."
<BR>&nbsp;&nbsp;&nbsp;&nbsp;&nbsp;"Ne morate ništa ni da učinite." Pekar se svojim širokim plećima osloni o zid. "To činim kad god mogu. Nema u tome ničeg ličnog. Ako patroldžije počnu nekog da proganjaju, trudim se da za njega učinim sve što je u mojoj moći. Mrzim patroldžije."
<BR>&nbsp;&nbsp;&nbsp;&nbsp;&nbsp;Valona uzdahnu. "Zar nikada nemate neprilika?" upita ona.
<BR>&nbsp;&nbsp;&nbsp;&nbsp;&nbsp;"Kako da ne. A ovo?" On nežno položi prst na obraz pun modrica. "Ali nadam se da ne smatraš kako bi to trebalo da bude dovoljan razlog da prestanem. Zato sam i sagradio tu glupu pečnicu. Kako me patroldžije ne bi uhvatile i zagorčale mi život još više."
<BR>&nbsp;&nbsp;&nbsp;&nbsp;&nbsp;Valona razrogači oči, i u njima se za časak ogledaše mešavina straha i zadivljenosti.
<BR>&nbsp;&nbsp;&nbsp;&nbsp;&nbsp;"A zašto da ne?" upita Pekar. "Znate li koliko ima Vlastelina na Florini? Deset hiljada. A nas domorodaca ima pet stotina miliona. Kada bismo im se svi zajedno suprotstavili..." Umesto da završi rečenicu, on pucnu prstima.
<BR>&nbsp;&nbsp;&nbsp;&nbsp;&nbsp;Terens, međutim, odvrati: "Našli bismo se pred puškama s iglicama i blasterskim topovima, Pekaru."
<BR>&nbsp;&nbsp;&nbsp;&nbsp;&nbsp;Pekar mu se smesta suprotstavi. "Bah!" uzviknu on. "Morali bismo i mi da ih pribavimo. Vi Varošani ste suviše privrženi Vlastelinima. Bojite ih se."
<BR>&nbsp;&nbsp;&nbsp;&nbsp;&nbsp;Valonin svet se danas okrenuo naopačke. Ovaj čovek ovde borio se protiv patroldžija i samouvereno se obraćao varošaninu. Kada ju je Rik uhvatio za rukav, ona se nežno oslobodi njegovih prstiju i reče mu da spava. Jedva da ga je i pogledala. Želela je da čuje šta će sve ovaj čovek reći.
<BR>&nbsp;&nbsp;&nbsp;&nbsp;&nbsp;A plećati je nastavljao: "I pored toga što imaju puške s iglicama i blasterske topove, jedini način da Vlastelini drže Florinu u svojoj vlasti jeste uz pomoć sto hiljada Varošana."
<BR>&nbsp;&nbsp;&nbsp;&nbsp;&nbsp;Terens je izgledao uvređen, ali Pekar ni ne sačeka njegov odgovor već nastavi: "Uzmimo, na primer, tebe. Imaš lepu odeću. Urednu. Finu. Kladim se da imaš i lepu kućicu, sa knjigama-filmovima, privatni odvod, te da ne moraš da poštuješ policijski čas. Ako želiš možeš otići i u Gornji Grad. Vlastelini ti sigurno nisu zabadava sve to omogućili."
<BR>&nbsp;&nbsp;&nbsp;&nbsp;&nbsp;Terens je znao da nije u položaju da se razbesni. Zato samo reče: "U redu. Šta želiš da Varošani učine? Da počnu da se bore protiv patroldžija? Ali kakve su koristi od toga? Priznajem da održavam mir u svojoj varošici i da se trudim da seljani ispune kvotu, ali na taj način ih sprečavam i da upadnu u neprilike. Pokušavam da im pomognem onoliko koliko to zakon dopušta. Zar to nije vredno spomena? Jednog dana..."
<BR>&nbsp;&nbsp;&nbsp;&nbsp;&nbsp;"Ah, jednog dana. Ko može da čeka taj dan? Kada ti i ja budemo mrtvi, biće svejedno ko će vladati Florinom. Mislim, nama dvojici."
<BR>&nbsp;&nbsp;&nbsp;&nbsp;&nbsp;"Kao prvo", odvrati Terens, "mrzim Vlasteline čak i više od tebe. Pa ipak..." On zastade, pocrvenevši.
<BR>&nbsp;&nbsp;&nbsp;&nbsp;&nbsp;Pekar se nasmeja. "Samo nastavi. Ponovi to. Ja te neću prijaviti zbog toga što mrziš Vlasteline. Ali šta ste to učinili da su patroldžije krenule za vama?"
<BR>&nbsp;&nbsp;&nbsp;&nbsp;&nbsp;Terens je ćutao.
<BR>&nbsp;&nbsp;&nbsp;&nbsp;&nbsp;"Mogu, ipak, da pretpostavim", nastavi Pekar. "Kada su se patroldžije okomile na mene, bili su prilično besni. Hoću da kažem da su stvarno bili besni, a ne samo zato što im je neki Vlastelin rekao da to treba da budu. Poznajem ih dosta dobro, tako da mogu da pretpostavim. Mislim da je samo ovo moglo da se dogodi: mora da ste oborili nekog patroldžiju. Ili ga, čak, možda i ubili."
<BR>&nbsp;&nbsp;&nbsp;&nbsp;&nbsp;Terens je i dalje ćutao.
<BR>&nbsp;&nbsp;&nbsp;&nbsp;&nbsp;A Pekar, ne obazirući se, nastavi da govori svojim prijatnim glasom. "Nemam ništa protiv vašeg ćutanja, ali ne valja biti ni suviše oprezan, varošanine. Biće vam potrebna pomoć. Poznato im je ko ste."
<BR>&nbsp;&nbsp;&nbsp;&nbsp;&nbsp;"Ne, nije", odvrati žurno Terens.
<BR>&nbsp;&nbsp;&nbsp;&nbsp;&nbsp;"Mora da su vam pregledali isprave u Gornjem Gradu."
<BR>&nbsp;&nbsp;&nbsp;&nbsp;&nbsp;"Ko kaže da sam bio u Gornjem Gradu?"
<BR>&nbsp;&nbsp;&nbsp;&nbsp;&nbsp;"Pretpostavljam. Kladim se da jeste."
<BR>&nbsp;&nbsp;&nbsp;&nbsp;&nbsp;"Pregledali su mi isprave, ali ne dovoljno dugo da bi pročitali moje ime."
<BR>&nbsp;&nbsp;&nbsp;&nbsp;&nbsp;"Ipak, dovoljno dugo da znaju da ste varošanin. Sada treba samo da utvrde koji varošanin nije u svojoj varoši ili da pronađu onog koji ne može da im položi račune o svom današnjem kretanju. Verovatno se vest već širi Florinom. Mislim da ste u nevolji."
<BR>&nbsp;&nbsp;&nbsp;&nbsp;&nbsp;"Možda i jesmo."
<BR>&nbsp;&nbsp;&nbsp;&nbsp;&nbsp;"I sami znate da nema nikakvog 'možda'. Želite li da vam pomognem?"
<BR>&nbsp;&nbsp;&nbsp;&nbsp;&nbsp;Razgovarali su šapućući. Rik se već sklupčao u jednom uglu i zaspao. Valona je gledala čas u jednog, čas u drugog govornika.
<BR>&nbsp;&nbsp;&nbsp;&nbsp;&nbsp;Terens odmahnu glavom. "Ne, hvala. Ja... već ću se nekako izvući."
<BR>&nbsp;&nbsp;&nbsp;&nbsp;&nbsp;Pekar se spremno nasmeja. "Biće zanimljivo posmatrati kako. Nemojte me gledati s visoka samo zato što nisam obrazovan. Imam ja drugih vrlina. Čujte, provedite noć razmišljajući o tome. Možda ćete doći do zaključka da biste ipak mogli iskoristiti moju pomoć."
<BR>
<BR>&nbsp;&nbsp;&nbsp;&nbsp;&nbsp;Valonine oči bile su otvorene u mraku. Krevet joj se sastojao od ćebeta bačenog na pod, ali ni to nije bilo mnogo lošije od kreveta na kakve je navikla. Rik je čvrsto spavao na drugom ćebetu u naspramnom uglu. Uvek je čvrsto spavao posle velikih uzbuđenja i kada bi mu prestala glavobolja.
<BR>&nbsp;&nbsp;&nbsp;&nbsp;&nbsp;Varošanin je odbio da spava u krevetu, na šta mu se Pekar nasmejao (činilo se da se on svemu smeje), ugasio svetlo i kazao mu da slobodno može da ostane da sedi u tami.
<BR>&nbsp;&nbsp;&nbsp;&nbsp;&nbsp;Valonine oči se nikako nisu sklapale. Uopšte joj se nije spavalo. Da li će ikada ponovo uspeti da zaspi? Oborila je patroldžiju!
<BR>&nbsp;&nbsp;&nbsp;&nbsp;&nbsp;Neobjašnjivo, ali odjednom se setila oca i majke.
<BR>&nbsp;&nbsp;&nbsp;&nbsp;&nbsp;Sećala ih se vrlo nejasno. Gotovo je uspela da ih zaboravi od vremena kada ih je poslednji put videla. Ali sada se setila zvuka šaputavih noćnih razgovora, kada su mislili da ona spava. Sećala se ljudi koji su im dolazili po mraku.
<BR>&nbsp;&nbsp;&nbsp;&nbsp;&nbsp;Jedne noći su je patroldžije probudile i počele da joj postavljaju pitanja koja nije razumela; ipak, pokušavala je da na njih odgovori. Posle toga nikada više nije videla svoje roditelje. Rekli su joj da su otišli, a već narednog dana je morala da pođe na posao, dok su pred drugom decom njenog uzrasta bile još dve godine igre. Ljudi su je pratili pogledom dok je prolazila, a druga deca nisu smela da se igraju s njom, čak ni posle radnog vremena. Naučila je da se brine o sebi. Naučila je da ne razgovara. I tako su je nazvali 'Velika Lona', smejali joj se i govorili da je napola uvrnuta.
<BR>&nbsp;&nbsp;&nbsp;&nbsp;&nbsp;Zašto li ju je večerašnji razgovor podsetio na roditelje?
<BR>&nbsp;&nbsp;&nbsp;&nbsp;&nbsp;"Valona!"
<BR>&nbsp;&nbsp;&nbsp;&nbsp;&nbsp;Glas je dopro iz takve blizine da joj je od njegovog lakog daha zalepršala kosa; bio je, međutim, tako tih da ga je jedva čula. Ukočila se, što od straha, što iz stida. Ispod čaršava je bila naga.
<BR>&nbsp;&nbsp;&nbsp;&nbsp;&nbsp;Bio je to varošanin. "Nemoj ništa govoriti", šapnu joj on. "Samo slušaj. Odlazim. Vrata nisu zaključana. Ali vratiću se. Čuješ li me? Razumeš li?"
<BR>&nbsp;&nbsp;&nbsp;&nbsp;&nbsp;Ona ispruži ruku u tami, uhvati ga za šaku i steže je. Bio je zadovoljan.
<BR>&nbsp;&nbsp;&nbsp;&nbsp;&nbsp;"I čuvaj Rika. Ne ispuštaj ga iz vida, Valona." Nastupila je stanka duga nekoliko minuta, a onda on nastavi: "Nemoj imati suviše poverenja u ovog Pekara. Ne znam ništa o njemu. Razumeš li?"
<BR>&nbsp;&nbsp;&nbsp;&nbsp;&nbsp;Začulo se potom neko tiho kretanje, pa još slabije udaljeno škripanje, i varošanina više nije bilo. Ona se podiže na lakat, ali sem njenog i Rikovog disanja vladala je potpuna tišina.
<BR>&nbsp;&nbsp;&nbsp;&nbsp;&nbsp;U tami je ponovo sklopila oči, snažno stežući kapke i pokušavajući da razmišlja. Zašto je varošanin, koji je sve znao, kazao ono o Pekaru, koji je mrzeo patroldžije i spasao ih? Zašto?
<BR>&nbsp;&nbsp;&nbsp;&nbsp;&nbsp;Samo joj je ovo palo na pamet. Našao se tamo. Upravo kada im se činilo da nema izlaza, naišao je Pekar i spremno reagovao. Izgledalo je gotovo kao da je sve unapred bilo određeno ili kao da je Pekar čekao da se sve to odigra.
<BR>&nbsp;&nbsp;&nbsp;&nbsp;&nbsp;Ona zavrte glavom. Sve je bilo tako čudno. Da nije bilo onoga što joj je varošanin rekao, nikada joj tako nešto ne bi palo na pamet.
<BR>&nbsp;&nbsp;&nbsp;&nbsp;&nbsp;Tišinu odjednom razbi nečija glasna, neobazriva upadica: "Zdravo? Još si ovde?"
<BR>&nbsp;&nbsp;&nbsp;&nbsp;&nbsp;Ona se sledi, dok je snop svetlosti prelazio preko nje. Polako se potom opusti i steže čaršav oko vrata. Snop se ugasi.
<BR>&nbsp;&nbsp;&nbsp;&nbsp;&nbsp;Nije morala da razmišlja o tome kome ovaj novi glas pripada. Njegova četvrtasta široka ramena nazirala su se u polutami iza svetiljke.
<BR>&nbsp;&nbsp;&nbsp;&nbsp;&nbsp;"Znaš, mislio sam da ćeš poći s njim", reče Pekar.
<BR>&nbsp;&nbsp;&nbsp;&nbsp;&nbsp;"S kim, gospodine?" jedva čujno prozbori Valona.
<BR>&nbsp;&nbsp;&nbsp;&nbsp;&nbsp;"S varošaninom. Poznato ti je da je otišao, devojko. Nemoj gubiti vreme na pretvaranje."
<BR>&nbsp;&nbsp;&nbsp;&nbsp;&nbsp;"Vratiće se, gospodine."
<BR>&nbsp;&nbsp;&nbsp;&nbsp;&nbsp;"Zar je rekao da će se vratiti? Ako to učini, pogrešiće! Patroldžije će ga ščepati. Taj vaš varošanin nije baš naročito bistar, inače bi znao zbog čega se vrata namerno ostavljaju otvorena. Da li i ti planiraš da odeš odavde?"
<BR>&nbsp;&nbsp;&nbsp;&nbsp;&nbsp;"Čekaću Varošanina", odvrati Valona.
<BR>&nbsp;&nbsp;&nbsp;&nbsp;&nbsp;"Kako želiš. Načekaćeš se. Možeš otići kada god želiš.
<BR>&nbsp;&nbsp;&nbsp;&nbsp;&nbsp;Snop svetlosti odjednom se udalji od nje i stade da putuje preko poda dok se ne zaustavi na Rikovom bledom, mršavom licu. Rik automatski samo još čvršće zatvori oči i nastavi da spava.
<BR>&nbsp;&nbsp;&nbsp;&nbsp;&nbsp;Pekarev glas postade zamišljen. "Ali voleo bih da ovoga ostaviš kad pođeš. Pretpostavljam da razumeš. Ako odlučiš da odeš naći ćeš vrata otvorena, ali za njega ona neće biti otvorena."
<BR>&nbsp;&nbsp;&nbsp;&nbsp;&nbsp;"On je samo jedan jadni, bolesni momak..." zausti Valona pištavim, uplašenim glasom.
<BR>&nbsp;&nbsp;&nbsp;&nbsp;&nbsp;"Stvarno? E pa, dobro, ja sakupljam jadne bolesne momke, i ovaj ostaje ovde. Jasno?" Snop svetlosti ostade uperen u Rikovo uspavano lice.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
