<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. OTPADNIK
<P>&nbsp;&nbsp;&nbsp;&nbsp;&nbsp;Selim Junc nije bio hladnokrvna osoba. Protekla godina razočaranja nimalo nije popravila tu njegovu osobinu. Nije bio u stanju da se usredsredi na pijuckanje vina kada mu je u glavi vrilo kao u košnici. Ukratko, on nije bio Ladigan Abel.
<BR>&nbsp;&nbsp;&nbsp;&nbsp;&nbsp;Kada je Junc prekinuo da ljutito viče kako Sarku ni po koju cenu ne treba dozvoliti da kidnapuje i pritvori jednog člana MSIB-a, bez obzira na to u kom se stanju nalazila špijunska mreža Trantora, Abel je samo izjavio: "Mislim, doktore, da će biti bolje da noć provedete ovde."
<BR>&nbsp;&nbsp;&nbsp;&nbsp;&nbsp;"Imam preča posla", odvrati Junc ledeno.
<BR>&nbsp;&nbsp;&nbsp;&nbsp;&nbsp;"Ne sumnjam u to, čoveče", nastavi Abel, "ne sumnjam. Ali ako su počeli da ubijaju moje ljude, to znači da je Sark stvarno krenuo u akciju. Postoji velika verovatnoća da vam se nešto dogodi tokom ove noći. Pričekajmo stoga da ona prođe, pa da vidimo šta nosi novi dan."
<BR>&nbsp;&nbsp;&nbsp;&nbsp;&nbsp;Juncovi protesti zbog nepreduzimanja nikakve konkretne akcije nisu urodili plodom. Abel, koji ni u jednom trenutku nije odbacio svoje trezveno, gotovo nezainteresovano ponašanje, odjednom je postao neumoljiv. Junc je bio ispraćen do sobe na veoma ljubazan, ali istovremeno i odlučan način.
<BR>&nbsp;&nbsp;&nbsp;&nbsp;&nbsp;Kada se našao u krevetu zagledao se u slabo osvetljenu tavanicu sa freskom (jednom prilično vešto urađenom kopijom Lenhandenove 'Bitke za arkturijanske mesece'), svestan da neće moći da zaspi. Zatim je osetio slabi miris gasa, somnina, i utonuo u san pre no što ga je drugi put udahnuo. Pet minuta kasnije, pošto je veštačkim strujanjem vazduha iz te sobe uklonjen anestetik, Junc je već bio udahnuo dovoljnu količinu koja će mu omogućiti osam sati zdravog sna.
<BR>&nbsp;&nbsp;&nbsp;&nbsp;&nbsp;Probudio se u hladno praskozorje i odmah počeo da trepće na Abela.
<BR>&nbsp;&nbsp;&nbsp;&nbsp;&nbsp;"Koliko je sati?" upita on.
<BR>&nbsp;&nbsp;&nbsp;&nbsp;&nbsp;"Šest."
<BR>&nbsp;&nbsp;&nbsp;&nbsp;&nbsp;"Svemira mu!" On se osvrnu oko sebe i proturi ispod čaršava svoje koščate noge. "Rano ustajete."
<BR>&nbsp;&nbsp;&nbsp;&nbsp;&nbsp;"Nisam spavao."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Nemojte misliti da mi san ne nedostaje. Ne reagujem na antisomnin, kao nekada dok sam bio mlađi."
<BR>&nbsp;&nbsp;&nbsp;&nbsp;&nbsp;"Izvinite me na trenutak", promrmlja Junc.
<BR>&nbsp;&nbsp;&nbsp;&nbsp;&nbsp;Ovog jutra njegovo jutarnje oblačenje nije ni toliko potrajalo. Vratio se u sobu nameštajući kaiš preko tunike i podešavajući magnetski šav.
<BR>&nbsp;&nbsp;&nbsp;&nbsp;&nbsp;"Pa?" upita on. "Sigurno niste probdeli čitavu noć i bez razloga me probudili u šest."
<BR>&nbsp;&nbsp;&nbsp;&nbsp;&nbsp;"U pravu ste. Upravu ste." Abel sede na krevet iz koga je Junc ustao i zabaci glavu unazad smejući se. Smeh mu je bio dosta kreštav i prigušen. Videli su mu se snažni zubi od žućkaste plastike, koji su odudarali od njegovih povučenih desni.
<BR>&nbsp;&nbsp;&nbsp;&nbsp;&nbsp;"Izvinite me, Junce", reče on. "Nisam baš pri sebi. Ovo omamljujuće bdenje ne utiče baš dobro na moj um. Čini mi se da ću predložiti Trantoru da umesto mene pošalju nekog mlađeg."
<BR>&nbsp;&nbsp;&nbsp;&nbsp;&nbsp;Junc poče, pomalo zajedljivo, ali očigledno pun nade. "Saznali ste da ipak nisu pronašli istraživača?"
<BR>&nbsp;&nbsp;&nbsp;&nbsp;&nbsp;"Ne, pronašli su ga. Žao mi je, ali uspeli su. Bojim se da moje zadovoljstvo potiče od činjenice što su naše mreže nedirnute."
<BR>&nbsp;&nbsp;&nbsp;&nbsp;&nbsp;Junc oseti želju da mu kaže: do đavola i tvoje mreže, ali se suzdrža.
<BR>&nbsp;&nbsp;&nbsp;&nbsp;&nbsp;"Bez sumnje su znali da je Korov jedan od naših agenata", objasni Abel. "Možda znaju i za ostale na Florini. Ali to su sve sitne ribe. Sarkiti to znaju i nikada nisu ništa preduzimali sem što su ih držali na oku."
<BR>&nbsp;&nbsp;&nbsp;&nbsp;&nbsp;"Jednog su ubili", istaknu Junc.
<BR>&nbsp;&nbsp;&nbsp;&nbsp;&nbsp;"Nisu", uzvrati Abel. "To je učinio jedan od prijatelja istraživača svemira prerušen kao patroldžija; on je upotrebio blaster."
<BR>&nbsp;&nbsp;&nbsp;&nbsp;&nbsp;Junc se zagleda u njega. "Ne razumem."
<BR>&nbsp;&nbsp;&nbsp;&nbsp;&nbsp;"To je prilično složena priča. Hoćete da mi se pridružite za doručkom? Hrana mi je krajnje neophodna."
<BR>
<BR>&nbsp;&nbsp;&nbsp;&nbsp;&nbsp;Dok su pili kafu Abel mu ispriča šta se sve dogodilo u poslednjih trideset šest časova.
<BR>&nbsp;&nbsp;&nbsp;&nbsp;&nbsp;Junc je bio zapanjen. Odložio je još napola punu šolju sa kafom, i više je nije dodirnuo. "Pošto su se već ukrcali baš na taj brod kao slepi putnici, može se desiti da ih još nisu otkrili. Ako pošaljete čoveka da sačeka taj brod kada se spusti..."
<BR>&nbsp;&nbsp;&nbsp;&nbsp;&nbsp;"Ma hajdete. Znate da je to nemoguće. Svaki moderan brod nepogrešivo otkriva prisustvo sićušne telesne toplote."
<BR>&nbsp;&nbsp;&nbsp;&nbsp;&nbsp;"To nije nemoguće prevideti. Možda su uređaji nepogrešivi, ali ljudi nisu."
<BR>&nbsp;&nbsp;&nbsp;&nbsp;&nbsp;"Uzalud se nadate. Pogledajte ovo. U isto vreme kada se brod sa istraživačem svemira približavao Sarku, dobili smo dosta pouzdane izveštaje o tome da se Vlastelin od Fifa nalazi na sastanku sa ostalim velikim vlastelinima. Ti međukontinentalni sastanci održavaju se ređe no što su raspoređene zvezde u Galaksiji. Slučajnost?"
<BR>&nbsp;&nbsp;&nbsp;&nbsp;&nbsp;"Održavaju međunarodni sastanak zbog jednog istraživača svemira?"
<BR>&nbsp;&nbsp;&nbsp;&nbsp;&nbsp;"Da, on je već i sam po sebi dosta važan. Ali još važnijim smo ga mi sami napravili. MSIB već gotovo godinu dana traga za njim sa zavidnom upornošću."
<BR>&nbsp;&nbsp;&nbsp;&nbsp;&nbsp;"Ne MSIB", bio je uporan Junc. "Ja. Delao sam gotovo neslužbeno."
<BR>&nbsp;&nbsp;&nbsp;&nbsp;&nbsp;"Vlastelini to ne znaju, niti bi vam poverovali da im to kažete. A i Trantor je pokazao da je zainteresovan za tu stvar."
<BR>&nbsp;&nbsp;&nbsp;&nbsp;&nbsp;"Na moj zahtev."
<BR>&nbsp;&nbsp;&nbsp;&nbsp;&nbsp;"Ni to ne znaju, a ne bi ni poverovali."
<BR>&nbsp;&nbsp;&nbsp;&nbsp;&nbsp;Junc ustade, i njegova se stolica automatski odmaknu od stola. Čvrsto stegnuvši šake na leđima, on stade da korača gore-dole po tepihu. Gore-dole. Povremeno bi uputio Abelu po koji oštar pogled.
<BR>&nbsp;&nbsp;&nbsp;&nbsp;&nbsp;Abel se, ne iskazujući nikakva osećanja, prihvati druge šolje kafe.
<BR>&nbsp;&nbsp;&nbsp;&nbsp;&nbsp;"Otkud sve to znate?" upita Junc.
<BR>&nbsp;&nbsp;&nbsp;&nbsp;&nbsp;"Šta to - sve?"
<BR>&nbsp;&nbsp;&nbsp;&nbsp;&nbsp;"Sve. Kako i kada se istraživač ukrcao kao slepi putnik. Kako i na koji način je varošanin uspevao da izbegne hapšenje. Da li vam je cilj da me zavarate?"
<BR>&nbsp;&nbsp;&nbsp;&nbsp;&nbsp;"Dragi moj doktore Junc!"
<BR>&nbsp;&nbsp;&nbsp;&nbsp;&nbsp;"Priznali ste da su vaši ljudi tragali za istraživačem nezavisno od mene. Pobrinuli ste se sinoć da me uklonite s puta, ništa ne prepuštajući slučaju." Junc se iznenada seti mirisa somnina.
<BR>&nbsp;&nbsp;&nbsp;&nbsp;&nbsp;"Svu noć sam, doktore, bio u stalnoj vezi sa svojim agentima. Ono što sam učinio i ono što sam saznao spada u, da tako kažemo, poverljiv materijal. Morali smo vas skloniti s puta i smestiti na neko bezbedno mesto. Sve ovo što sam vam upravo ispričao saznao sam sinoć od svojih agenata."
<BR>&nbsp;&nbsp;&nbsp;&nbsp;&nbsp;"Da bi se saznalo ono što ste vi saznali potrebno je imati špijune u samoj vladi."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;Junc se okomi na ambasadora. "Ma hajdete!"
<BR>&nbsp;&nbsp;&nbsp;&nbsp;&nbsp;"Zar vas to čudi? Sar je poslovično poznat po stabilnoj vladi i odanosti svojih ljudi. Razlog što je to tako krajnje je jednostavan, budući da je i najsiromašniji Sarkit aristokrata u poređenju sa Florinijancima i može sebe smatrati, iako prividno, članom vladajuće klase.
<BR>&nbsp;&nbsp;&nbsp;&nbsp;&nbsp;Međutim, treba imati na umu da Sark nije svet milijardera, kako to uglavnom misli čitava Galaksija. Tokom svog jednogodišnjeg boravka ovde mora da ste se u to itekako uverili. Životni standard osamdeset procenata stanovništva isti je kao i na ostalim svetovima, i ne mnogo viši od onog na samoj Florini. Uvek će postojati određen broj Sarkita koji će usled svoje nezasitosti, biti dovoljno kivni na onaj manji deo stanovništva koji se davi u luksuzu, i dopuštati mi da ih unajmim.
<BR>&nbsp;&nbsp;&nbsp;&nbsp;&nbsp;Velika slabost sarkitske vlade ogleda se u tome što već vekovima povezuje pobunu samo sa Florinom. Zaboravili su da motre na same sebe."
<BR>&nbsp;&nbsp;&nbsp;&nbsp;&nbsp;"Ako pretpostavimo", primeti Junc, "da postoje ti mali Sarkiti, to još ne znači da vam oni mogu biti od velike koristi."
<BR>&nbsp;&nbsp;&nbsp;&nbsp;&nbsp;"Pojedinačno, ne. Objedinjeni, oni predstavljaju korisno oruđe u rukama naših najvažnijih ljudi. Ima čak i pripadnika stvarne vladajuće klase na kojima su događaji od protekla dva veka ostavili dubokog traga. Ubeđeni su da će Trantor na kraju vladati čitavom Galaksijom i čini mi se da su, što se toga tiče, savršeno u pravu. Čak im se čini da bi se to moglo dogoditi još za njihova života, te žele unapred da se priklone pobedničkoj strani."
<BR>&nbsp;&nbsp;&nbsp;&nbsp;&nbsp;Junc napravi grimasu. "Kada vi govorite o međuzvezdanoj politici, onda mi to sve zvuči kao neka prljava igra."
<BR>&nbsp;&nbsp;&nbsp;&nbsp;&nbsp;"I jeste, ali time što se ne slažete s onim što je prljavo vi prljavštinu nećete i ukloniti. A nije ni sve tako prljavo. Uzmite, na primet, idealiste. Onu nekolicinu u vladi Sarka koji ne služe Trantoru zbog novca ili obećanja, već samo stoga što iskreno veruju da je za čovečanstvo najbolje ako bude ujedinjeno pod jedinstvenom galaktičkom vladom, smatrajući da je jedino Trantor u stanju da to i ostvari. Imam jednog takvog čoveka, to je moj najbolji čovek, u Odeljenju za bezbednost Sarka, i upravo nam sada on dovodi varošanina."
<BR>&nbsp;&nbsp;&nbsp;&nbsp;&nbsp;"Ali rekli ste da je uhvaćen!" uzviknu Junc.
<BR>&nbsp;&nbsp;&nbsp;&nbsp;&nbsp;"Da, uhvatio ga je Odelbez. Ali Odelbez - to je moj čovek, čovek koji radi za mene." Abel se na trenutak namršti i postade zlovoljan. "Posle ovoga će nam biti mnogo manje koristan. Kada dopusti da mu varošanin umakne, sleduje mu u najboljem slučaju premeštaj na manje odgovornu dužnost, ili zatvor, u nejgorem slučaju. Oh, pa šta se tu može!"
<BR>&nbsp;&nbsp;&nbsp;&nbsp;&nbsp;"Šta sada nameravate da preduzmete?"
<BR>&nbsp;&nbsp;&nbsp;&nbsp;&nbsp;"Ne znam tačno. Najpre se moramo dokopati našeg varošanina. Posle spuštanja u svemirsku luku svašta se može dogoditi..." Abel sleže ramenima, a njegova se stara, žućkasta koža poput pergamenta zategnu preko jagodičnih kostiju. "Vlastelini će takođe čekati varošanina", dodade on odmah. "Oni veruju da su ga se već dočepali, ali dok se on ne nađe kod nas ili kod njih, ništa se ne može dogoditi."
<BR>&nbsp;&nbsp;&nbsp;&nbsp;&nbsp;Ali ta je tvrdnja, ipak, bila pogrešna.
<BR>
<BR>&nbsp;&nbsp;&nbsp;&nbsp;&nbsp;Strogo uzevši, sve strane ambasade u čitavoj Galaksiji zadržale su eksteritorijalna prava nad neposrednom okolinom mesta na kome su bile smeštene. U stvari, to nije predstavljalo ništa više do goruću želju, osim u slučajevima u kojima je snaga matične planete ulivala poštovanje. U stvari, to je značilo da je jedino Trantor bio u stanju da sačuva nezavisnost svojih predstavnika.
<BR>&nbsp;&nbsp;&nbsp;&nbsp;&nbsp;Zemljište trantorske ambasade zauzimalo je gotovo jednu kvadratnu milju, na kojoj su boravili i patrolirali naoružani ljudi u trantorskim uniformama i sa jasnim oznakama činova. Samo pozvanim Sarkitima bio je dozvoljen ulaz, i to samo ako nisu bili naoružani. Nema sumnje da bi prisutni Trantorci, uz sve oružje koje su posedovali, uspeli da napadu makar samo jednog sarkitskog puka odolevaju tek dva-tri sata; međutim, iza te malobrojne skupine stajala je organizovana moć miliona svetova spremnih na odmazdu.
<BR>&nbsp;&nbsp;&nbsp;&nbsp;&nbsp;Tako je ambasada ostajala nedirnuta.
<BR>&nbsp;&nbsp;&nbsp;&nbsp;&nbsp;Čak je imala mogućnost da održava izravnu vezu sa Trantorom, jer nije morala da se služi sarkitskim lukama za ulaske i iskrcavanje. Iz otvora u kome je bio smešten trantorski matični brod, lebdeći neposredno izvan granice od sto milja koja je označavala među između 'planetarnog prostora' i 'slobodnog prostora', mali žiro-brodovi, opremljeni propelerima za putovanje unutar atmosfere koji su trošli vrlo malo energije, bili su uvek u stanju da se pojave i spuste (delimično ploveći, a delimično vučeni) u malu luku koja se nalazila na tlu ambasade.
<BR>&nbsp;&nbsp;&nbsp;&nbsp;&nbsp;Međutim, žiro-brod koji se sada pojavio iznad luke ambasade nije dolazio ni po redu vožnje, a nije bio ni trantorski. Neznatne snage ambasade hitro su stupile u akciju. Igličasti top smesta podiže svoju cev u vazduh, a ekrani za nišanjenje se osvetliše.
<BR>&nbsp;&nbsp;&nbsp;&nbsp;&nbsp;Radio-poruke hitale su tamo-amo. Tvrdoglave reči naterivale su pulseve da poskakuju, dok su ih one uzrujane ponovo spuštale.
<BR>&nbsp;&nbsp;&nbsp;&nbsp;&nbsp;Poručnik Kamrum spusti pogled sa uređaja, osvrnu se i reče: "Ne razumem. Tvrdi da će ga neko, ako mu ne dozvolimo da se spusti, za dva minuta oboriti. Traži utočište."
<BR>&nbsp;&nbsp;&nbsp;&nbsp;&nbsp;Kapetan Elijut je upravo ušao. "Baš tako!" uzviknu on. "A onda će Sark tvrditi kako im se uplićemo u politiku; a ako, pak, Trantor odluči da se ne meša, vama i meni je odzvonilo. Ko je to?"
<BR>&nbsp;&nbsp;&nbsp;&nbsp;&nbsp;"Neće da kaže", odvrati poručnik dosta ozlojeđeno. "Kaže da mora da razgovara sa ambasadorom. Kažite mi šta da uradim, kapetane?"
<BR>&nbsp;&nbsp;&nbsp;&nbsp;&nbsp;Prijemnik kratkih talasa zakrča i jedan napola histeričan glas zapišta: "Ima li tu koga? Spuštam se i gotovo. Ozbiljno! Kažem vam da više ne mogu da čekam!" Završio je poruku gotovo vrištavim glasom.
<BR>&nbsp;&nbsp;&nbsp;&nbsp;&nbsp;"Svemira mu, poznajem taj glas!" uzviknu kapetan. "Dozvolite mu da se spusti! Na moju odgovornost."
<BR>&nbsp;&nbsp;&nbsp;&nbsp;&nbsp;Naređenje je smesta bilo izdato. Žiro-brod stade vertikalno da se obrušava, brže nego što je trebalo; bila je to posledica neiskusne i uspaničene ruke koja je upravljala kontrolama. Igličasti top ostade nepomičan i nem.
<BR>&nbsp;&nbsp;&nbsp;&nbsp;&nbsp;Kapetan žurno uspostavi izravnu vezu sa Abelom i čitava ambasada se istog časa nađe u stanju potpune pripravnosti. Sarkitski brod koji se pojavio nekih deset minuta po spuštanju onog prvog, čitava dva sada predstavljao je lebdeću pratnju, a onda se udaljio.
<BR>
<BR>&nbsp;&nbsp;&nbsp;&nbsp;&nbsp;Seli su da večeraju, Abel, Junc i pridošlica. Sa zadivljujućim samopouzdanjem Abel je izigravao nezainteresovanog domaćina. Četiri sata se uzdržavao da upita zašto je jedan veliki vlastelin zatražio utočište.
<BR>&nbsp;&nbsp;&nbsp;&nbsp;&nbsp;Junc je bio daleko manje strpljiv i posle nekog vremena prosikta na Abela: "Svemira mu! Šta ćete s njim?"
<BR>&nbsp;&nbsp;&nbsp;&nbsp;&nbsp;Abel mu uzvrati, smešeći se: "Ništa. Bar dok ne saznam da li sam dobio varošanina ili ne. Najpre volim da vidim kakvim kartama raspolažem, pa tek onda da bacam čipove na sto. A pošto je on došao kod mene, njega će ovo čekanje više da uzdrma nego nas."
<BR>&nbsp;&nbsp;&nbsp;&nbsp;&nbsp;Bio je u pravu. Vlastelin se dva puta upuštao u brze monologe, ali ga je Abel dva puta prekidao: "Dragi moj vlasteline! Neprijatno je voditi ozbiljne razgovore na prazan stomak." Pri tom se blago nasmešio i naručio večeru.
<BR>&nbsp;&nbsp;&nbsp;&nbsp;&nbsp;Dok je pio vino, Vlastelin je ponovo pokušao. "Sigurno vas zanima zašto sam napustio Stinov komitet?" upita on.
<BR>&nbsp;&nbsp;&nbsp;&nbsp;&nbsp;"Ne mogu da se setim nijednog razloga', priznade Abel, "zašto bi Vlastelin od Stina ikada morao da beži pred sarkitskim brodovima."
<BR>&nbsp;&nbsp;&nbsp;&nbsp;&nbsp;Stin ih je pažljivo posmatrao. Njegova krhka prilika i mršavo bledo lice bili su usled preračunavanja krajnje napeti. Dugačka kosa bila mu je pažljivo skupljena u uvojke, zakačene sićušnim klipsovima koji su se sudarali uvek kada bi pokrenuo glavu i proizvodili škripave zvuke, kao da su želeli da ukažu na to koliko on malo drži do sadašnje sarkitske mode koja je propisivala da se kosa pokupi samo jednim klipsom.
<BR>&nbsp;&nbsp;&nbsp;&nbsp;&nbsp;Abel, kome nije promaklo jedva primetno stiskanje Juncovih usana i hitar pokret rukom kojom je istraživač svemira pogladio vlastitu kratku, vunastu kosu, pomisli kako bi tek Junc reagovao da se Stin pojavio u tipičnijem izdanju, sa narumenjenim obrazima i bakarnim noktima.
<BR>&nbsp;&nbsp;&nbsp;&nbsp;&nbsp;"Danas je održan međukontinentalni sastanak", izjavi Stin.
<BR>&nbsp;&nbsp;&nbsp;&nbsp;&nbsp;"Stvarno?" upita Abel.
<BR>&nbsp;&nbsp;&nbsp;&nbsp;&nbsp;Abel spremno sasluša priču o tome kako je protekao sastanak, nijednom ne klimnuvši u znak odobravanja.
<BR>&nbsp;&nbsp;&nbsp;&nbsp;&nbsp;"I tako su nam preostala samo dvadeset četiri časa", zaključi Stin ozlojeđeno. "Sada je to već šesnaest. Stvarno!"
<BR>&nbsp;&nbsp;&nbsp;&nbsp;&nbsp;"A vi ste Iks", povika Junc, koji je postajao sve nemirniji za vreme priče. "Vi ste Iks! Došli ste ovamo pošto vas je uhvatio. E, pa lepo. Abele, evo našeg dokaza za identitet istraživača svemira. Možemo ga upotrebiti kako bismo tog čoveka netarali da se preda."
<BR>&nbsp;&nbsp;&nbsp;&nbsp;&nbsp;Stinov slabašni glas jedva je uspeo da nadjača Juncov snažan bariton.
<BR>&nbsp;&nbsp;&nbsp;&nbsp;&nbsp;"Ma, nemojte. Stvarno, nemojte. Vi ste ludi. Prestanite! Dozvolite da nešto kažem... Vaša ekselencijo, ne mogu da se setim imena ovog čoveka!"
<BR>&nbsp;&nbsp;&nbsp;&nbsp;&nbsp;"Dr Selim Junc, Vlasteline."
<BR>&nbsp;&nbsp;&nbsp;&nbsp;&nbsp;"E pa, da znate, dr Selime Junce, nikada u životu nisam video tog idiota ili istraživača svemira ili šta god da je. Stvarno! Nikada do sada nisam čuo takvu glupost. Nisam ja nikakav Iks. Stvarno! Bio bih vam zahvalan ako ne biste upotrebljavali taj izraz. Zamislite samo da neko poveruje u tu Fifovu glupu melodramu! Stvarno!"
<BR>&nbsp;&nbsp;&nbsp;&nbsp;&nbsp;Junc, međutim nije lako odustajao od svog stanovišta. "Ali zašto ste onda pobegli?"
<BR>&nbsp;&nbsp;&nbsp;&nbsp;&nbsp;"Sarka mu, pa zar bar to nije očigledno? Oh, mogao bih se zagrcnuti. Stvarno! Pa zar vam nije jasno šta Fif smera?"
<BR>&nbsp;&nbsp;&nbsp;&nbsp;&nbsp;Abel se umeša tihim glasom. "Objasnite nam, Vlasteline, nećemo vas više prekidati."
<BR>&nbsp;&nbsp;&nbsp;&nbsp;&nbsp;"Oh, bar se vama zahvaljujem!" I on nastavi sa izrazom povređenog dostojanstva na licu. "Ostali baš nemaju visoko mišljenje o meni, budući da ne shvatam zašto bih morao da se gnjavim dokumentima, statistikama i svim tim dosadnim pojedinostima. Ali molim vas, čemu onda služi Civilna služba, voleo bih da znam? Ako veliki vlastelin ne može da bude veliki vlastelin?
<BR>&nbsp;&nbsp;&nbsp;&nbsp;&nbsp;Ali to još, zaista, ne znači da sam naivčina, samo zato što volim udobnost. Stvarno! Možda su ostali slepi, ali meni je jasno da Fifu uopšte nije stalo do istraživača svemira. Ja čak mislim da on ni ne postoji. Fifu je još pre godinu dana pala na um ta ideja i on njome od tada manipuliše.
<BR>&nbsp;&nbsp;&nbsp;&nbsp;&nbsp;Ponaša se prema nama kao prema budalama i idiotima. Stvarno! A ostali to i jesu. Odvratne budale! Sam je organizovao tu preispoljnu glupost o idiotima i istraživanju svemira. Ne bi me čudilo da se na kraju pokaže kako je domorodac za koga pričaju da ubija na desetine patroldžija jedan od Fifovih špijuna sa crvenom perikom. A ako je već stvarno domorodac, onda pretpostavljam da ga je Fif unajmio.
<BR>&nbsp;&nbsp;&nbsp;&nbsp;&nbsp;To baš i liči na njega. Stvarno! Upotrebio bi domoroca protiv svojih sunarodnika. Toliko je podao.
<BR>&nbsp;&nbsp;&nbsp;&nbsp;&nbsp;U svakom slučaju, očigledno je da on koristi celu ovu situaciju kako bi uništio nas ostale i proglasio se diktatorom Sarka. Zar vam to nije odmah bilo jasno?
<BR>&nbsp;&nbsp;&nbsp;&nbsp;&nbsp;Ne postoji nikakv Iks, ali sutra će on, sem u slučaju da ga neko zaustavi, kroz subeter poslati zagonetnu poruku i dati izjavu o stanju pripravnosti, te sebe proglasiti vođom. Već pet stotina godina na Sarku nismo imali vođu, ali to neće zaustaviti Fifa. Pogaziće ustav. Stvarno!
<BR>&nbsp;&nbsp;&nbsp;&nbsp;&nbsp;Ali ja nameravam da ga zaustavim. Zato sam morao da odem. Da sam ostao na Stinu, našao bih se u kućnom pritvoru.
<BR>&nbsp;&nbsp;&nbsp;&nbsp;&nbsp;Čim se sastanak završio naložio sam da se pregleda moja lična luka - i znate šta sam utvrdio? Da su je zauzeli njegovi ljudi. Time je povredio autonomiju kontinenta. Tako se ponašaju hulje. Stvarno! Ali iako je toliko pokvaren, nije mnogo bistar. Dosetio se da bi neki od nas mogli pokušati da napuste planetu, pa je naložio da njegovi ljudi nadgledaju svemirske luke. Ali..." Tu se on lukavo osmehnu i avetinjski zacereka..." Nije mu palo na pamet da motri i na žiro-luke.
<BR>&nbsp;&nbsp;&nbsp;&nbsp;&nbsp;Verovatno je mislio da na planeti nema za nas sigurnog mesta. Ali ja sam se setio trantorske ambasade. To je više no što su drugi učinili. Zamaraju me. Naročito Bort. Poznajete li Borta? Strašno je sirov. U stvari, prljav. Obraća mi se s visine kao da ima nečeg lošeg u tome ako je neko čist i ako lepo miriše."
<BR>&nbsp;&nbsp;&nbsp;&nbsp;&nbsp;On prinese vrhove prstiju nosu i lagano udahnu.
<BR>&nbsp;&nbsp;&nbsp;&nbsp;&nbsp;Abel ovlaš dodirnu Juncov zglob, pošto ovaj stade nervozno da se pomera na stolici.
<BR>&nbsp;&nbsp;&nbsp;&nbsp;&nbsp;"Za sobom ste ostavili porodicu", upitno reče Abel. "Da li vam je palo na pamet da bi ih Fif mogao upotrebiti protiv vas?"
<BR>&nbsp;&nbsp;&nbsp;&nbsp;&nbsp;"Pa, nisam mogao da smestim sve svoje lepotice u jedan jedini žiro-avion." On se malko zacrvene. "Fif se ne bi usudio da ih dirne. Pored toga, sutra ću se već vratiti u Stin."
<BR>&nbsp;&nbsp;&nbsp;&nbsp;&nbsp;"Kako?" upita Abel.
<BR>&nbsp;&nbsp;&nbsp;&nbsp;&nbsp;Stin ga zapanjeno pogleda. Tanke usne mu se razmakoše. "Nudim vam savez, Vaša ekselencijo. Ne možete poreći da Trantor nije zainteresovan za Sark. Nema sumnje da ćete saopštiti Fifu kako će svaki pokušaj da se izmeni ustrojstvo uprave na Sarku podrazumevati uplitanje Trantora."
<BR>&nbsp;&nbsp;&nbsp;&nbsp;&nbsp;"Ne vidim kako bi se to moglo izvesti, čak i kada bih smatrao da bi me moja vlada podržala", odvrati Abel.
<BR>&nbsp;&nbsp;&nbsp;&nbsp;&nbsp;"To se mora izvesti", izjavi ozlojeđeno Stin. "Ako bi on držao u svojim rukama celokupnu trgovinu kirtom, podigao bi cene, tražio povlastice za brzu isporuku i tome slično."
<BR>&nbsp;&nbsp;&nbsp;&nbsp;&nbsp;"Zar vas petorica takođe ne učestvujete u određivanju cena?" Stin se dublje zavali u stolicu. "Da, stvarno! Nisu mi poznate sve pojedinosti. Sada ćete tražiti od mene da vam saopštim cifre. Gospode, isti ste kao Bort!" Zatim se povrati i zakikota. "Samo se šalim, razume se. U stvari, hoću da kažem da bi Trantor mogao, kada ukloni Fifa, da se nagodi s nama ostalima. Jedina prava stvar koju bi Trntor trebalo da dobije za soju pomoć jeste izuzetan tretman, pa čak, možda, i mali udeo u trgovini."
<BR>&nbsp;&nbsp;&nbsp;&nbsp;&nbsp;"A kako da sprečimo da ta intervencija ne preraste u galaktički rat?"
<BR>&nbsp;&nbsp;&nbsp;&nbsp;&nbsp;"Oh, zar vam stvarno nije jasno? Jasno je kao dan. Vi ne biste bili agresori. Vi biste u stvari sprečili građanski rat, a ujedno i sačuvali trgovinu kirtom od raspada. Ja ću to objasniti i obratiti se vama za pomoć. U tome nema ni pomena od agresije. Čitava Galaksija biće na vašoj strani. Razume se, ako Trantor kasnije od toga izvuče neku korist... Pa, to se nikoga ne tiče. Stvarno!"
<BR>&nbsp;&nbsp;&nbsp;&nbsp;&nbsp;Abel sastavi svoje čvornovate prste i zagleda se u njih. "Ne mogu da poverujem da vi stvarno želite da ujedinite snage sa Trantorom."
<BR>&nbsp;&nbsp;&nbsp;&nbsp;&nbsp;Na Stinovom lucu, koje se ovlaš osmehivalo, pojavi se na čas pogled pun mržnje. "Ipak, bolje Trantor nego Fif!" odvrati on.
<BR>&nbsp;&nbsp;&nbsp;&nbsp;&nbsp;"Ne volim da upotrebljavam silu radi zaplašivanja", nastavi Abel. "Zar ne bismo mogli da pričekamo i pustimo da stvari krenu svojim tokom..."
<BR>&nbsp;&nbsp;&nbsp;&nbsp;&nbsp;"Ne, ne", povika Stin. "Ni jedan jedini dan. Stvarno! Ako sada ne budete odlučni, upravo sada, biće prekasno. Kada rok jednom prođe, otići će predaleko i neće moći da se povuče neukaljana obraza. Ako mi sada pomognete, narod Stina će me podržati, i ostali veliki vlastelini će mi se pridružiti. Ako sačekate makar i jedan dan, mlin Fifove propagande će početi da melje. Okaljaće me kao odmetnika. Stvarno! Ja! Ja! Odmetnik! Upotrebiće sve raspoložive predrasude vezane sa Trantor, a ako vam je poznato, bez uvrede, molim, njih ima podosta."
<BR>&nbsp;&nbsp;&nbsp;&nbsp;&nbsp;"A da ga zamolimo da nam dozvoli da porazgovaramo s istraživačem?"
<BR>&nbsp;&nbsp;&nbsp;&nbsp;&nbsp;"Kakve koristi od toga? Igraće dvostruku igru. Nama će reći da je florinijanski idiot istraživač svemira, a vama će reći da je istraživač svemira florinijanski idiot. Ne znate vi kakav je to čovek. On je užasan!"
<BR>&nbsp;&nbsp;&nbsp;&nbsp;&nbsp;Abel stade da razmišlja o tome. Mrmljao je nešto sebi u bradu, lupkajući se odsutno kažiprstom. "Znate li da je varošanin u našim rukama?" upita on iznenada.
<BR>&nbsp;&nbsp;&nbsp;&nbsp;&nbsp;"Kakav varošanin?"
<BR>&nbsp;&nbsp;&nbsp;&nbsp;&nbsp;"Onaj koji je ubio patroldžije i onog Sarkita."
<BR>&nbsp;&nbsp;&nbsp;&nbsp;&nbsp;"Oh! Stvarno! Zar mislite da će Fif na to uopšte obratiti pažnju, ako je u pitanju preuzimanje celog Sarka?"
<BR>&nbsp;&nbsp;&nbsp;&nbsp;&nbsp;"Mislim da hoće. Znate, nije reč samo o tome da je varošanin u našim rukama. Već i o okolnostima njegovog hapšenja. Mislim, Vlasteline, da će me Fif saslušati, i to veoma ponizno!"
<BR>&nbsp;&nbsp;&nbsp;&nbsp;&nbsp;Po prvi put tokom svog dosadašnjeg poznanstva sa Abelom Junc nazre nešto drugo u starčevom glasu, a ne jednostranu hladnokrvnost. Zamenilo ju je zadovoljstvo, gotovo trijumf.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
