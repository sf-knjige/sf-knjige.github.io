<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. VLASTELIN
<P>&nbsp;&nbsp;&nbsp;&nbsp;&nbsp;Vlastelin od Fifa bio je najvažnija osoba na Sarku i zbog toga nije voleo da ga iko vidi kako stoji. Poput svoje kćeri i on je bio nizak, ali ne i skladno građen kao ona; noge su mu bile nesrazmerno kratke. Torzo mu je bio čak mišićav, a glava bez sumnje veličanstvena, ali zato mu je telo stajalo na zdepastim nogama koje su morale nezgrapno da se gegaju kako bi izdržale toliki teret.
<BR>&nbsp;&nbsp;&nbsp;&nbsp;&nbsp;Stoga je uvek sedeo za radnim stolom i sem njegove kćeri, ličnih slugu i žene dok je još bila živa, niko ga nikada nije video ni u kakvom drugom položaju.
<BR>&nbsp;&nbsp;&nbsp;&nbsp;&nbsp;Sedeći tako, predstavljao se onakvim kakav je i bio. Sa tom svojom velikom glavom, gotovo bezusnim ustima, nosem sa širokim nozdrvama i zašiljenom bradom razdeljenom po sredini, možda je i izgledao blag, ali isto tako i nepokolebljiv kada je to bilo potrebno. Čvrsta kosa, začešljana unazad, koja mu je dopirala gotovo do ramena pošto se nije trudio da prati modu, bila je plavocrna, bez ijedne sede vlasi. Obraze, usne i bradu prekrivala mu je neuništiva brada, koju je florinijanski berberin morao dva puta dnevno da uklanja.
<BR>&nbsp;&nbsp;&nbsp;&nbsp;&nbsp;Vlastelin je pozirao i bio je svestan toga. Na licu mu je lebdeo uvežbani izraz a šake, široke, jake, sa kratkim prstima, držao je ovlaš spojene na stolu čija je glatka, uglačana površina bila potpuno prazna. Na njemu nije bilo nijednog lista hartije, komunikacijske cevi, niti ukrasa. Ali ta jednostavnost stola samo je još više isticala prisustvo samog Vlastelina.
<BR>&nbsp;&nbsp;&nbsp;&nbsp;&nbsp;Razgovarao je sa svojim bledim, poput ribe belim sekretarom naročitim beživotnim tonom koji je čuvao za mehaničke aparate i florinijansku civilnu poslugu. "Pretpostavljam da su svi prihvatili?"
<BR>&nbsp;&nbsp;&nbsp;&nbsp;&nbsp;Uopšte nije sumnjao u to kakav će biti odgovor.
<BR>&nbsp;&nbsp;&nbsp;&nbsp;&nbsp;Sekretar mu odvrati isto tako beživotnim glasom: "Vlastelin od Borta izjavio je da će stići tek u tri, zbog ranije zakazanih poslovnih obaveza."
<BR>&nbsp;&nbsp;&nbsp;&nbsp;&nbsp;"Rekli ste mu?"
<BR>&nbsp;&nbsp;&nbsp;&nbsp;&nbsp;"Saopštio sam mu da je zbog prirode ovog posla svako odlaganje nepreporučljivo."
<BR>&nbsp;&nbsp;&nbsp;&nbsp;&nbsp;"Ishod?"
<BR>&nbsp;&nbsp;&nbsp;&nbsp;&nbsp;"Doći će, gospodine. Ostali su se odmah složili."
<BR>&nbsp;&nbsp;&nbsp;&nbsp;&nbsp;Fif se osmehnu. Pola sata ranije ili kasnije uopšte nije bilo važno. U pitanju je bio samo novi princip, i to je sve. Veliki vlastelini bili su suviše osetljivi kada je bila reč o njihovoj nezavisnosti, ali moraće da se odreknu te svoje slabosti.
<BR>&nbsp;&nbsp;&nbsp;&nbsp;&nbsp;Sada je čekao. Prostorija je bila velika, mesta za ostale pripremljena. Na velikom hronometru, čija sićušna energetska iskra radioaktivnosti nije za hiljadu godina nijednom otkazala niti zapela, bilo je dva dvadeset jedan.
<BR>&nbsp;&nbsp;&nbsp;&nbsp;&nbsp;Do kakvih je samo eksplozija došlo u protekla dva dana! Još će stari hronometar možda prisustvovati događajima koji će se moći uporediti sa najuzbudljivijim iz prošlosti.
<BR>&nbsp;&nbsp;&nbsp;&nbsp;&nbsp;Taj je hronometar mnogo toga video tokom proteklih hiljadu godina. Kada je počeo da odbrojava prve minute Sark je bio novi svet, golim rukama podignutih gradova i sa sumnjivim vezama sa ostalim starijim svetovima. Merač vremena se tada nalazio u zidu stare zgrade od cigala koja se, međutim, još odavno pretvorila u pepeo. Ravnomerno je odbrojavao tokom tri kratkotrajna sarkitska 'cartva' kada su nedisciplinovani vojnici Sarka uspeli da, na duže ili kraće vreme, upravljaju sa nekih pet ili šest okolnih svetova. Njegovi radioaktivni atomi eksplodirali su u strogo određenim statističkim etapama i tokom dva razdoblja kada su flote okolnih svetova upravljale politikom na Sarku.
<BR>&nbsp;&nbsp;&nbsp;&nbsp;&nbsp;Jedan trenutak pre nekoliko stotina godina označio je nailazak mirnog razdoblja kada je Sark otkrio da se na svetu koji mu je najbliži, Florini, u njenom tlu krije neprocenjivo bogatstvo. Jednoličnim ritmom preživeo je i dva pobedonosna rata i svečano obeležio uspostavljanje osvajačkog mira. Sark je napustio svoja carstva, u celosti prigrabio Florinu i postao toliko moćan da ga ni Trnator na taj način ne bi mogao nadmašiti.
<BR>&nbsp;&nbsp;&nbsp;&nbsp;&nbsp;Trantor je želeo Florinu, baš kao što su je želele i druge sile. Tokom vekova Florina je postala planeta ka kojoj su pružane ruke kroz svemir, ruke koje su lagano pipale i žudno se istezale. Ali tu je bio Sark da udara packe po tim ispruženim šakama, Sark koji bi pre dozvolio da dođe do galaktičkog rata nego što bi oslabio svoj stisak.
<BR>&nbsp;&nbsp;&nbsp;&nbsp;&nbsp;Trantoru je to bilo poznato! Trantoru je to bilo i te kako dobro poznato!
<BR>&nbsp;&nbsp;&nbsp;&nbsp;&nbsp;Kao da je tihi ritam hronometra izazvao jednu običnu melodiju u vlastelinovom umu.
<BR>&nbsp;&nbsp;&nbsp;&nbsp;&nbsp;Bilo je dva dvadeset tri.
<BR>&nbsp;&nbsp;&nbsp;&nbsp;&nbsp;Pre gotovo godinu dana, sastalo se pet Velikih vlastelina Sarka. I onda, kao i danas, okupili su se ovde, u njegovom vlastitom predvorju. I onda, kao i sada, Vlastelini, raštrkani po čitavoj planeti, svaki na svom kontinentu, sreli su se u trodimenzionalnoj personifikaciji.
<BR>&nbsp;&nbsp;&nbsp;&nbsp;&nbsp;To se, jednom reči, pretvorilo u trodimenzionalnu televiziju, u prirodnoj veličini i sa zvukom i bojom. Duplikati su se mogli naći u svakom prosečno imućnom domu na Sarku. Ono što ih je činilo neobičnim bilo je odsustvo bilo kakvog vidljivog prijemnika. Sem Fifa, okupljeni Vlastelini bili su prisutni na sve moguće načine - osim lično. Zidovi iza njih se nisu videli, nisu svetlucali, pa ipak je ruka s lakoćom prolazila kroz njihova tela.
<BR>&nbsp;&nbsp;&nbsp;&nbsp;&nbsp;Pravo telo Vlastelina od Runa nalazilo se na suprotnoj strani planete, a njegov je kontinent bio jedini na kome je u ovom trenutku vladala noć. Kockasti prostor koji je istog časa okružio njegov lik u Fifovoj kancelariji bio je osvetljen hladnim, belim sjajem veštačke svetlosti, malo zamračenim usled okolne dnevne svetlosti.
<BR>&nbsp;&nbsp;&nbsp;&nbsp;&nbsp;Okupljen u jednoj prostoriji, lično ili putem projektovanog lica, nalazio se čitav vlastelinski Sark. Bila je to neobična i ne baš junačka personifikacija planete. Runa je bio ćelav i ružičasto debeo, a Bal je imao suvu, sivu i smežuranu kožu. Stin je bio napuderisan i narumenjen, sa očajničkim osmehom istrošenog čoveka koji se pretvara da ga još pokreće životna sila, koja ga inače beše odavno napustila, a Bort se gotovo dičio što ne koristi pogodnosti dostupne bilo kom čoveku i to u toj meri da se pojavio sa dvodnevnom bradom i prljavim noktima.
<BR>&nbsp;&nbsp;&nbsp;&nbsp;&nbsp;Pa ipak, oni su predstavljali petoricu velikih vlastelina.
<BR>&nbsp;&nbsp;&nbsp;&nbsp;&nbsp;Nalazili su se na samom vrhu tri vladajuća sloja na Sarku. Najniži sloj je, razume se, predstavljala florinijanska Civilna služba, koja je ostala postojana i posle svih promena što su obeležile uzdizanje i pad pojedinih plemenitih porodica na Sarku. U stvari, oni su bili ti koji su podmazivali osovine i pokretali vladine točkove. Po rangu viši od njih bili su ministri i glavešine odeljenja koje je na ta mesta postavljao nasledni (i bezopasni) Šef države. Njihova jedina dužnost, kao i dužnost samog Šefa, sastojala se u potpisivanju državnih papira, pošto ovi bez njihovog potpisa ne bi bili pravosnažni.
<BR>&nbsp;&nbsp;&nbsp;&nbsp;&nbsp;Najviši sloj predstavljala su ova petorica koji su između sebe, prećutnim sporazumom, podelila postojeće kontinente. Oni su bili glavešine porodica što su upravljale najvećim delom trgovine kirtom, te je otuda poticao i sav njihov prihod. Novac je bio taj koji je kupovao moć i konačno krojio politiku na Sarku, a oni su ga imali. Od njih petorice Fif ga je imao najviše.
<BR>&nbsp;&nbsp;&nbsp;&nbsp;&nbsp;Pre gotovo godinu dana Fif se sastao sa njima, te rekao ostalim gospodarima druge planete po bogatstvu u Galaksiji (druge po bogatstvu posle Trantora, koji je, najzad, imao na raspolagnaju pola miliona svetova, a ne samo dva):
<BR>&nbsp;&nbsp;&nbsp;&nbsp;&nbsp;"Dobio sam neobičnu poruku."
<BR>&nbsp;&nbsp;&nbsp;&nbsp;&nbsp;Ništa nisu odvratili. Čekali su.
<BR>&nbsp;&nbsp;&nbsp;&nbsp;&nbsp;Fif pruži komad metalitskog filma svom sekretaru, koji krenu od jedne prilike do druge držeći ga u nivou njihovih očiju kako bi mogli dobro da vide poruku i zadržavajući se dovoljno dugo da je pročitaju.
<BR>&nbsp;&nbsp;&nbsp;&nbsp;&nbsp;Od sve četvorice koji su prisustvovali konferenciji u Fifovoj kancelariji jedino je sekretar bio stvaran, a ostali, uključujući i Fifa, predstavljali su samo senke. I film od metalita bio je samo senka. Bilo je dovoljno da sede i posmatraju svetlosne zrake koji su se protezali preko prostranih oblasti sa Fifovog kontinenta do kontinenta Bala, Borta, Stina i Runinog kontinenta-ostrva. Reči koje su pročitali predstavljale su senke senki.
<BR>&nbsp;&nbsp;&nbsp;&nbsp;&nbsp;Samo je Bort, neposredan i nenaviknut na istančanost, zaboravio na to i posegnuo za porukom.
<BR>&nbsp;&nbsp;&nbsp;&nbsp;&nbsp;Ispružio je ruku do ivice pravougaonog prijemnika lika, ali mu ona bi odsečena. Ruka mu je sada završavala bezobličnim batrljkom. Rifu je bilo jasno da je Bort u svojim odajama upravo zahvatio u prazno i prošao šakom kroz filmovanu poruku. Osmehnuo se kao i ostali. Stin se zakikotao.
<BR>&nbsp;&nbsp;&nbsp;&nbsp;&nbsp;Bort je pocrveneo. Povukao je ruku nazad, i šaka mu se opet pojavila.
<BR>&nbsp;&nbsp;&nbsp;&nbsp;&nbsp;"E pa", započe Fif, "svi ste je pročitali. Ako nemate ništa protiv, ja ću vam je sada naglas pročitati, kako biste razmotrili njeno značenje."
<BR>&nbsp;&nbsp;&nbsp;&nbsp;&nbsp;On posegnu rukom naviše i njegov sekretar, ubrzavši korak, uspe da postavi film u odgovarajući položaj, tako da Fif istog časa poče da čita.
<BR>&nbsp;&nbsp;&nbsp;&nbsp;&nbsp;Čitao je mekim glasom, naglašavajući reči kao da je sam sastavio poruku i kao da sada uživa u tome što je saopštava drugima.
<BR>&nbsp;&nbsp;&nbsp;&nbsp;&nbsp;"Evo poruke: vi ste veliki vlastelin Sarka i niko se ne može meriti s vama po moći i bogatstvu. Pa ipak ta moć i bogatstvo počivaju na tananoj osnovi. Možda smatrate da količina kirta kojom Florina snabdeva vašu planetu ni u kom slučaju ne predstavlja tananu osnovu, ali zapitajte se, koliko dugo će Florina još postojati? Mislite zauvek?
<BR>&nbsp;&nbsp;&nbsp;&nbsp;&nbsp;Ne! Florina može sutra biti uništena. Može, dakako, postojati još hiljadu godina. Veća je verovatnoća, međutim, da će sutra biti uništena. Budite uvereni da ja to neću učiniti, ali to ipak ne možete predvideti. Razmotrite šta bi za vas značilo to razaranje. Takođe uzmite u obzir da više ne posedujete ni moć ni bogatstvo, jer ja tražim da mi predate veći deo i jednog i drugog. Dobićete vremena za rasmišljanje, ali ne previše vremena.
<BR>&nbsp;&nbsp;&nbsp;&nbsp;&nbsp;Ako pokušate da odugovlačite objaviću čitavoj Galaksiji, a naročito Florini, istinu o razaranju koje ih čeka. I ja ću ostati kratkih rukava, ali na to sam već ionako navikao. Ali ni vama neće ništa ostati, a to će biti veoma ozbiljno, pošto ste od rođenja navikli na veliko bogatstvo.
<BR>&nbsp;&nbsp;&nbsp;&nbsp;&nbsp;Predajte mi veći deo svojih poseda u iznosu i na način koji ću vam saopštiti u bliskoj budućnosti, i ono što preostane pripadaće samo vama. To svakako neće biti baš mnogo u odnosu na ono što sada posedujete, ali u svakom slučaju biće više nego što bi vam inače preostalo. Ne mrštite se na ono što će vam ostati. Florina može ostati netaknuta tokom čitavog vašeg života, koji ćete provesti ako ne rasipnički, a ono, bar, udobno."
<BR>&nbsp;&nbsp;&nbsp;&nbsp;&nbsp;Fif beše završio s čitanjem. Nebrojeno puta je preokrenuo film u rukama, a zatim ga lagano smotao u srebrnasti providni cilindar kroz koji su se šablonska slova spajala u crvenkastu mrlju.
<BR>&nbsp;&nbsp;&nbsp;&nbsp;&nbsp;Zatim ponovo progovori, ali ovog puta svojim prirodnim glasom. "Ovo je vrlo zabavno pismo", reče on. "Potpisa nema, a ton pisma, kao što ste imali prilike da čujete, hvalisav je i pompezan. Šta mislite o ovome, Vlastelini?"
<BR>&nbsp;&nbsp;&nbsp;&nbsp;&nbsp;Na Runovom crvenom licu očitavalo se nezadovoljstvo i on reče: "To je očigledno delo nekog čoveka na ivici ludila. Piše u stilu istorijskih romana. Iskreno govoreći, Fife, ne smatram da je ovakvo smeće dostojan izgovor za prekid tradicionalnog sporazuma o kontinentalnoj autonomiji i za sazivanje ovog zajedničkog sastanka. A ne dopada mi se ni to što se odvija u prisustvu tvog sekretara."
<BR>&nbsp;&nbsp;&nbsp;&nbsp;&nbsp;"Mog sekretara? Možda zato što je Florinijanac? Mislite li da se može uznemiriti zbog ovakvog jednog pisma? Gluposti." Dok je ovo izgovarao u glasu mu se više nije osećalo da ga sve ovo zabavlja; sada su se već sticali nedovoljno jasno izgovoreni slogovi, osobeni za način na koji je izdavao naređenja. "Okreni se prema Vlastelinu od Runa."
<BR>&nbsp;&nbsp;&nbsp;&nbsp;&nbsp;Sekretar ga posluša. Pogled mu je bio diskretno spušten, a na njegovom belom licu nije bilo bora niti ga je krasio bilo kakav izraz. Bilo je tako beživotno!
<BR>&nbsp;&nbsp;&nbsp;&nbsp;&nbsp;"Ovaj Florinijanac", reče Fif, ne osvrćući se na čovekovo prisustvo, "moj je lični sluga. Nikada se ne udaljava od mene, i nikada ne dolazi u dodir sa ostalima svoga roda. Ali to ni izdaleka nije razlog zbog koga imam potpuno poverenje u njega. Pogledajte ga. Pogledajte mu oči. Zar ne vidite da je bio podvrgnut tretmanu psiho-sonde? Uopšte nije sposoban ni za kakvu misao koja bi makar i u najblažoj meri bila nelojalna prema meni. Bez uvrede, ali mogu vam reći da bih pre poverovao njemu nego bilo kome od vas."
<BR>&nbsp;&nbsp;&nbsp;&nbsp;&nbsp;Bort se zakikota. "Shvatam vas. Nijedan od nas ne duguje vam lojalnost sondiranog florinijanskog sluge."
<BR>&nbsp;&nbsp;&nbsp;&nbsp;&nbsp;Stin se ponovo zasmeja i promeškolji na svom sedištu, kao da mu je postalo nešto toplije.
<BR>&nbsp;&nbsp;&nbsp;&nbsp;&nbsp;Nijedan od njih nije stavio nikakvu primedbu na to što je Fif primenio psiho-sondu na svom ličnom sluzi. Fif bi se, uostalom krajnje zaprepastio da su to učinili. Upotreba psiho-sonde bila je dozvoljena samo u lečenju mentalnih poremećaja ili za uklanjanje kriminalnih poriva. Iskreno govoreći, čak je i velikim vlastelinima bilo zabranjeno da je upotrebljavaju.
<BR>&nbsp;&nbsp;&nbsp;&nbsp;&nbsp;Pa ipak, Fif je pribegao sondiranju uvek kada je smatrao da je to potrebno, a naročito kada je posredi bio kakav Florinijanac. Međutim, mnogo je delikatnije bilo sondirati kakvog Sarkita. Vlastelin od Stina, koji je u trenutku kada je pomenuto sondiranje nešto zapisivao - što Fifu, dabome, nije promaklo - bio je dobro poznat kao osoba koja je koristila sondirane Florinijance oba pola za ciljeve što su daleko nadmašivali sekretarske dužnosti.
<BR>&nbsp;&nbsp;&nbsp;&nbsp;&nbsp;"A sada", Fif spoji svoje zdepaste prste, "nisam vas sakupio da bih vam pročitao ovo smušeno pismo. Nadam se da je to jasno. U stvari, smatram da smo se našli pred velikim problemom. Kao prvo, zašto bi neko uputio pismo samo meni? Znam da sam najbogatiji među Vlastelinima, ali ipak ja kontrolišem samo trećinu trgovine kirtom. Nas petorica zajedno držimo u rukama čitavu njegovu trgovinu. Nije nimalo teško napraviti pet celo-kopija pisma; to je isto kao kad se pravi samo jedna."
<BR>&nbsp;&nbsp;&nbsp;&nbsp;&nbsp;"Koristite mnogo reči", promrmlja Bort. "Šta želite?"
<BR>&nbsp;&nbsp;&nbsp;&nbsp;&nbsp;Balijeve osušene i bezbojne usne pokrenuše se na tamno-sivom licu. "Želi da sazna, Lorde Borte, da li smo i mi primili kopije ovog pisma."
<BR>&nbsp;&nbsp;&nbsp;&nbsp;&nbsp;"Pa, neka onda tako i pita."
<BR>&nbsp;&nbsp;&nbsp;&nbsp;&nbsp;"Mislio sam da jesam", reče Fif nepromenjenim glasom. "Pa?"
<BR>&nbsp;&nbsp;&nbsp;&nbsp;&nbsp;Vlastelini pogledaše jedan u drugog, sumnjičavo ili izazovno, u zavisnosti od svojih ličnosti.
<BR>&nbsp;&nbsp;&nbsp;&nbsp;&nbsp;Prvi je progovorio Runa. Ružičasto čelo bilo mu je orošeno znojem, te on podiže meki četvorougaonik od kirta kako bi njime upio vlagu iz udubljenja između nabora sala koji su mu se u polukrugovima protezali od uveta do uveta.
<BR>&nbsp;&nbsp;&nbsp;&nbsp;&nbsp;"Ne bih umeo da ti kažem, Fife", reče on. "Mogu da upitam svoje sekretare, koji su, uzgred budi rečeno, svi Sarkiti. Konačno, čak i da je neko slično pismo i prispelo u moju kancelariju, niko ga ne bi shvatio čak ni kao... Kako ono rekosmo?... Uvrnuto? Ono uopšte ne bi ni stiglo do mene. To je sasvim izvesno. A sam nisi bio pošteđen tog đubreta samo zahvaljujući svom neobičnom sekretarskom sistemu."
<BR>&nbsp;&nbsp;&nbsp;&nbsp;&nbsp;On se osvrnu unaokolo i osmehnu, dok su mu desni odbleskivale vlažnim sjajem između usana, iznad i ispod veštačkih zuba od hromiranog čelika. Svaki pojedini zub bio mu je duboko usađen, pričvršten za viličnu kost, te stoga jači od bilo kog zuba od gleđi. Njegov osmeh delovao je čak strašnije nego samo namršteno lice.
<BR>&nbsp;&nbsp;&nbsp;&nbsp;&nbsp;Bal slegnu ramenima. "Pretpostavljam da ono što je Runa upravo rekao važi za sve nas."
<BR>&nbsp;&nbsp;&nbsp;&nbsp;&nbsp;Stin se zakikota. "Ja nikada ne čitam poštu. Stvarno, nikada. To je takva gnjavaža i takav teret da mi ne bi uopšte preostalo slobodnog vremena." On ozbiljna lica pogleda oko sebe, kao da je stvarno bilo potrebno uveriti društvo u ovu važnu činjenicu.
<BR>&nbsp;&nbsp;&nbsp;&nbsp;&nbsp;"Budale", uzviknu Bort. "Šta je sa svima vama? Bojite se Fifa? Slušaj, Fife, ja ne držim nikakve sekretare, jer mi nije potreban posrednik između mene i mog posla. Imam kopiju tog pisma i ubeđen sam da ih imaju i ova trojica. Znate li šta sam učinio s njom? Bacio sam je u žljeb za otpatke. I vama savetujem da učinite isto. Prekinimo ovo. Umoran sam."
<BR>&nbsp;&nbsp;&nbsp;&nbsp;&nbsp;On posegnu za klipnim prekidačem, kojim je hteo da prekine vezu i ukloni svoj lik iz Fifa.
<BR>&nbsp;&nbsp;&nbsp;&nbsp;&nbsp;"Sačekaj, Borte", oštro ođeknu Fifov glas. "Ne čini to. Nisam još završio. Siguran sam da ne želiš da preduzmemo određene mere i donosimo odluke u tvom odsustvu. Zaista ne verujem da to želiš."
<BR>&nbsp;&nbsp;&nbsp;&nbsp;&nbsp;"Pričekaj još malo, Vlasteline Borte", žučno dobaci Runa svojim mekim glasom, mada njegove sitne oči upale u salo nisu gledale baš naročito prijateljski. "Pitam se zašto Vlastelin Fif toliko brine oko jedne sitnice?"
<BR>&nbsp;&nbsp;&nbsp;&nbsp;&nbsp;"Pa", poče Bal svojim suvim glasom da im para uši, "možda Fif smatra da naš prijatelj pismopisac poseduje neko obaveštenje o nekom predstojećem trantorskom napadu na Florinu."
<BR>&nbsp;&nbsp;&nbsp;&nbsp;&nbsp;"Pih", odvrati prezrivo Fif. "Otkuda bi on to mogao znati, ko god da je? Uveravam vas da imamo odličnu tajnu službu. A i kako bi mogao da zaustavi takav napad u slučaju da mu u ime mita predamo naše posede? Ne, ne. On govori o razaranju Florine kao da na umu ima fizičko razaranje, a ne političko."
<BR>&nbsp;&nbsp;&nbsp;&nbsp;&nbsp;"U svakom slučaju sve je to suviše ludo", primeti Stin.
<BR>&nbsp;&nbsp;&nbsp;&nbsp;&nbsp;"Je li?" upita Fif. "Onda očigledno ne shvatate značenje događaja koji su se zbili u protekle dve nedelje."
<BR>&nbsp;&nbsp;&nbsp;&nbsp;&nbsp;"Kojih to događaja?" upita Bort.
<BR>&nbsp;&nbsp;&nbsp;&nbsp;&nbsp;"Izgleda da je nestao jedan istraživač svemira. Za to ste sigurno čuli."
<BR>&nbsp;&nbsp;&nbsp;&nbsp;&nbsp;Bort je bio nervozan i nimalo raspoložen. "Čuo sam za to od Abela sa Trantora. Pa, šta s tim? Ne znam ništa o svemirskim istraživačima."
<BR>&nbsp;&nbsp;&nbsp;&nbsp;&nbsp;"Bar ste, nadam se, pročitali kopiju njegove poslednje poruke, upućene bazi na Sarku pre no što je nestao."
<BR>&nbsp;&nbsp;&nbsp;&nbsp;&nbsp;"Abel mi ju je pokazao. Ali nisam obratio pažnju."
<BR>&nbsp;&nbsp;&nbsp;&nbsp;&nbsp;"A šta je sa vama ostalima?" Fif ih je jednog po jednog izazivao pogledom. "Da li vam sećanje dopire nedelju dana unazad?"
<BR>&nbsp;&nbsp;&nbsp;&nbsp;&nbsp;"Pročitao sam je", javi se Runa. "Sećam se i kako glasi... Razume se! I u njoj se govori o razaranju. Da li na to ciljate?"
<BR>&nbsp;&nbsp;&nbsp;&nbsp;&nbsp;"Slušajte vi", zakrešta Stin, "puna je blesavih nagoveštaja bez ikakvog smisla. Zaista se nadam da nećemo sada o njoj raspravljati. Jedva sam uspeo da se oslobodim Abela, a i on me je pozvao upravo pred večeru. Krajnje žalosno. Odista."
<BR>&nbsp;&nbsp;&nbsp;&nbsp;&nbsp;"Tu nema pomoći, Stine", odvrati Fif s primetnim nestrpljenjem. (Šta čovek da radi sa nekim kao što je Stin?) "Moramo ponovo o njoj razgovarati. Taj istraživač svemira pominje uništenje Florine. Zatim on nestaje, a mi primamo poruke u kojima nam takođe prete uništenjem Florine. Je li to slučajnost?"
<BR>&nbsp;&nbsp;&nbsp;&nbsp;&nbsp;"Hoćeš li da kažeš da je taj istraživač svemira poslao tu ucenjivačku poruku?" prošapta stari Bal.
<BR>&nbsp;&nbsp;&nbsp;&nbsp;&nbsp;"To je malo verovatno. Zašto bi o tome najpre govorio otvoreno, služeći se svojim imenom, a zatim slao anonimne poruke?"
<BR>&nbsp;&nbsp;&nbsp;&nbsp;&nbsp;"Kada je prvi put govorio o tome", podseti ih Bal, "bio je u vezi sa svojom oblasnom kancelarijom, ne sa nama."
<BR>&nbsp;&nbsp;&nbsp;&nbsp;&nbsp;"Čak i da je tako. Ucenjivač, ako to može da izbegne, ne stupa u vezu ni sa kim drugim sem sa žrtvom."
<BR>&nbsp;&nbsp;&nbsp;&nbsp;&nbsp;"Pa onda?"
<BR>&nbsp;&nbsp;&nbsp;&nbsp;&nbsp;"Nestao je. Neka bude da je istraživač svemira pošten. Ali emotovao je opasnu poruku. Sada je u rukama onih koji nisu pošteni, a to su ucenjivači."
<BR>&nbsp;&nbsp;&nbsp;&nbsp;&nbsp;"Ko su to oni?"
<BR>&nbsp;&nbsp;&nbsp;&nbsp;&nbsp;Fif se sumorno zavali u stolicu, dok su mu se usne jedva pomerale. "Je l' me to ozbiljno pitate? Trantor!"
<BR>&nbsp;&nbsp;&nbsp;&nbsp;&nbsp;Stin se strese. "Trantor!" prolomi se njegov pištav glas.
<BR>&nbsp;&nbsp;&nbsp;&nbsp;&nbsp;"Zašto da ne? Koji je bio bolji način da zadobije kontrolu nad Florinom? To je jedan od primarnih ciljeva njihove spoljne politike. A ako uspeju da ih ostvare bez započinjanja rata, tim bolje po njih. Čujte, ako pristanemo na ovaj nemogući ultimatum, Florina je njihova. Nude nam malo..." On prinese dva prsta blizu lica... "Ali koliko dugo ćemo čak i to uspeti da zadržimo?
<BR>&nbsp;&nbsp;&nbsp;&nbsp;&nbsp;S druge, pak, strane, pretpostavimo da se oglušimo o ovo. U tom slučaju stvarno ne bismo imali izbora. Šta bi Trantor onda preduzeo? Pustio bi glas među florinijanske seljake o neminovnom kraju njihovog sveta. Kako bi se glasine širile, tako bi seljake hvatala panika, a šta iz toga može da proistekne sem nesreće? Kakva sila može naterati čoveka da radi ako poveruje da će narednog dana njegov svet biti uništen? Žetva će istruliti. Skladišta će se isprazniti."
<BR>&nbsp;&nbsp;&nbsp;&nbsp;&nbsp;Stin podiže prst da njime popravi boju na obrazu, pošto je prethodno bacio pogled prema ogledalu u svom apartmanu, koje je bilo van dometa prijemne cevi.
<BR>&nbsp;&nbsp;&nbsp;&nbsp;&nbsp;"Ne smatram da će nas to mnogo pogoditi", reče on. "Ako se zalihe smanje neće li cene skočiti? A kada se posle izvesnog vremena pokaže da je Florina još na svom mestu, seljaci će se vratiti na posao. Pored toga, uvek možemo zapretiti da ćemo smanjiti izvoz. Stvarno ne vidim kako bi ijedan kulturni svet mogao da živi bez kirta. Da, u pitanju je Kralj Kirt. Smatram da dižemo prašinu bez ikakve potrebe."
<BR>&nbsp;&nbsp;&nbsp;&nbsp;&nbsp;On zatim zauze stav kojim je svima jasno stavljao do znanja da mu je dosadno, prislonivši pri tom ovlaš prst uz obraz.
<BR>&nbsp;&nbsp;&nbsp;&nbsp;&nbsp;Balijeve stare oči bile su sklopljene tokom ovog poslednjeg dela razgovora. Ali sada se ponovo oglasi: "U ovom trenutku ne može doći do skoka cena. Digli smo ih već do plafona."
<BR>&nbsp;&nbsp;&nbsp;&nbsp;&nbsp;"Tačno", podrža ga Fif. "Ionako neće doći do ozbiljnijeg poremećaja. Trantor čeka na prvi znak bilo kakvih nereda na Florini. Ako bi pred Galaksijom mogli da predstave situaciju tako da izgleda kako Sark nije u stanju da garantuje isporuke kirta, za njih bi bila najprirodnija stvar u Vaseljeni da se prebace ovamo kako bi održali ono što nazivaju redom i kako bi omogućili dalje isporuke kirta. Opasnost bi se krila u tome što bi slobodni svetovi ove Galaksije zbog kirta verovatno bili na njihovoj strani. A naročito onda ako Trantor pristane da prekine s monopolom, ako poveća proizvodnju i snizi cene. Kasnije bi već drugačije zapevali, ali u međuvremenu bi dobili njihovu podršku.
<BR>&nbsp;&nbsp;&nbsp;&nbsp;&nbsp;To je jedini razumni način na koji Trantor može da se dočepa Florine. Ako bi upotrebili čistu silu, slobodna Galaksija van trantorske sfere uticaja bi nam se pridružila, iz razloga puke samozaštite."
<BR>&nbsp;&nbsp;&nbsp;&nbsp;&nbsp;"Kako se u sve to uklapa istraživač svemira?" upita Tuna. "Je li on neophodan? Ako vam je teorija na mestu, trebalo bi i to da objasni."
<BR>&nbsp;&nbsp;&nbsp;&nbsp;&nbsp;"Mislim da objašnjava. Ti istraživači svemira su uglavnom neuravnotežene osobe, a ovaj je razvio neku..." Fifovi prsti se pokrenuše, kao da grade neku neodređenu strukturu... "Neku ludu teoriju. Nije važno kakvu. Trantor ne može da dopusti da se ona obelodani, jer bi je MSIB odmah odbacio. Ali ako bi se njega dočepali i saznali neke pojedinosti, to bi im, bez sumnje, omogućilo da smisle nešto što bi neupućenima izgledalo verodostojno, bar na prvi pogled. Te podatke bi mogli da iskoriste tako da zvuče istinito. Biro je trantorsko mezimče, te njihovo poricanje, kada se priča jednom proturi u obliku naučnih glasina, nikada ne bi bilo dovoljno snažno da nadjača laž."
<BR>&nbsp;&nbsp;&nbsp;&nbsp;&nbsp;"Zvuči mi suviše složeno", požali se Brot. "Sve sami ludaci. Ne mogu da dozvole da procuri, a onda opet puštaju da procuri."
<BR>&nbsp;&nbsp;&nbsp;&nbsp;&nbsp;"Ne mogu da dozvole da vest bude objavljena kao ozbiljno naučno otkriće, ili da kao takva stigne do Biroa", odvrati strpljivo Fif. "Ali mogu da puste da procuri u obliku glasina. Zar ne shvatate?"
<BR>&nbsp;&nbsp;&nbsp;&nbsp;&nbsp;"Zašto onda stari Abel traći vreme tragajući za tim svemirskim istraživačem?"
<BR>&nbsp;&nbsp;&nbsp;&nbsp;&nbsp;"Zar očekujete da svima objavi kako je on kod njega? Ono što Abel zaista radi i ono što se čini da Abel radi, dve su sasvim različite stvari."
<BR>&nbsp;&nbsp;&nbsp;&nbsp;&nbsp;"Pa", prihvati najzad Runa, "ako ste u pravu, šta da preduzmemo?"
<BR>&nbsp;&nbsp;&nbsp;&nbsp;&nbsp;"Saznali smo za opasnost", odgovori Fif, "a to je veoma važno. Pronaći ćemo istraživača, ako to ikako bude moguće. Moramo sve trantorske agente držati pod neprestanom prismotrom, ali sklanjajući im se s puta. Na osnovu njihovog ponašanja mogli bismo da otkrijemo pravac u kome će se događaji razvijati. Moramo u potpunosti onemogućiti bilo kakvu propagandu na Florini u vezi sa uništenjem planete. I prvi najmanji šapat mora biti odbijen na najžešći mogući način.
<BR>&nbsp;&nbsp;&nbsp;&nbsp;&nbsp;Ali najvažnije od svega jeste da ostanemo ujedinjeni. Upravo je to bio cilj ovog sastanka, bar kako ga ja vidim; stvaranje zajedničkog fronta. Svima nam je poznato da su kontinenti međusobno autonomni i uveren sam da niko kao ja ne insistira da tako i ostane. Ali to važi za normalne okolnosti. A ovo nisu normalne okolnosti. Da li vam je to jasno?" Više ili manje nevoljno, jer kontinentalna autonomija nije bila nešto čega bi se lako mogli odreći, svi to prihvatiše.
<BR>&nbsp;&nbsp;&nbsp;&nbsp;&nbsp;"Znači", zaključi Fif, "čekaćemo na njihov naredni potez."
<BR>&nbsp;&nbsp;&nbsp;&nbsp;&nbsp;To se zbilo pre godinu dana. Razišli su se, a zatim je usledio najčudniji i najpotpuniji krah koji je ikada zadesio nekog Vlastelina od Fifa u umereno dugoj i više nego umereno drskoj karijeri.
<BR>&nbsp;&nbsp;&nbsp;&nbsp;&nbsp;Naredni potez nije usledio. Nijedan od njih nije više dobio nijedno pismo. Svemirski istraživač nije pronađen, a Trantor je i dalje nasumice tragao. Ništa se nije čulo o apokaliptičnim govorkanjima na Florini, a žetva i obrada kirta nastavljeni su po planu.
<BR>&nbsp;&nbsp;&nbsp;&nbsp;&nbsp;Vlastelin Runa je svake nedelje pozivao Fifa.
<BR>&nbsp;&nbsp;&nbsp;&nbsp;&nbsp;"Fife", javio bi se on. "Ima li šta novo?" Onako debeo podrhtavao je od oduševljenja dok se prigušeno kikotao.
<BR>&nbsp;&nbsp;&nbsp;&nbsp;&nbsp;Fif je to podnosio hladno i stoički. A šta je drugo i mogao? Stalno je iz početka razmatrao činjenice; međutim, bez ikakvog ishoda. Nešto je nedostajalo. Nedostajao je neki činilac od životne važnosti.
<BR>&nbsp;&nbsp;&nbsp;&nbsp;&nbsp;Bio je svestan da ne zna odgovor, a to je bilo ono što nije očekivao.
<BR>&nbsp;&nbsp;&nbsp;&nbsp;&nbsp;A onda je stalo da prašti na sve strane i on dođe do odgovora.
<BR>&nbsp;&nbsp;&nbsp;&nbsp;&nbsp;Ponovo je sazvao sve na sastanak. Hronometar je sada pokazivao dva dvadeset devet.
<BR>&nbsp;&nbsp;&nbsp;&nbsp;&nbsp;Počeli su da se pojavljuju. Najpre Bort, stisnutih usana, sa iskrzanim dugačkim noktima kojima je strugao po čekinjavom obrazu. Zatim Stin, sveže umivenog lica sa koga je bila skinuta sva boja, tako da je sada izgledao bledo i bolećivo. Bal je izgledao nezainteresovano i umorno, upalih obraza, na stolici dobro obloženoj jastucima, i sa čašom toplog mleka pored sebe. I na kraju Runa, koji je kasnio dva minuta, vlažnih usana, mrzovoljan, i ponovo okružen tamom. Ovog puta njegova svetla su bila prigušena, tako da se video samo kao magličasta gomila, smeštena u kocki senke koju čak ni Fifova svetla nisu mogla da osvetle, iako su imala snagu sunca Sarka.
<BR>&nbsp;&nbsp;&nbsp;&nbsp;&nbsp;"Vlastelini", započe Fif. "Prošle godine sam mudrovao o dalekoj i složenoj opasnosti. Čineći to, upao sam u zamku. Opasnost postoji, ali nije daleko od nas. Blizu je, veoma blizu. Jedan od vas već zna na šta mislim, a i ostali će to uskoro saznati."
<BR>&nbsp;&nbsp;&nbsp;&nbsp;&nbsp;"Na šta to misliš?" upita kratko Bort.
<BR>&nbsp;&nbsp;&nbsp;&nbsp;&nbsp;"Na veleizdaju!" odvrati Fif.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
