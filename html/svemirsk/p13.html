<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. DETEKTIV
<P>&nbsp;&nbsp;&nbsp;&nbsp;&nbsp;Svaki od četvorice velikih vlastelina osećao je nešto drugo prema vlastelinu od Fifa, Bort je bio besan, Runa se zabavljao, Baliju je bilo dosadno, a Stin je bio zaplašen.
<BR>&nbsp;&nbsp;&nbsp;&nbsp;&nbsp;Prvi je progovorio Runa. "Izdaja na samom vrhu?" uzviknu on. "Pokušavaš li to da nas zaplašiš jednom običnom rečenicom? Neko je izdao tebe? Borta? Mene? Ko i kako? I Sarka mu, Fife, ovi sastanci mi remete normalan san."
<BR>&nbsp;&nbsp;&nbsp;&nbsp;&nbsp;"Ishod može da ti poremeti mnoge noći", odvrati Fif. "Nisam mislio, Runa, da je neko izdao bilo kog od nas. Hteo sam da kažem da je neko izdao Sark."
<BR>&nbsp;&nbsp;&nbsp;&nbsp;&nbsp;"Sark?" upade Bort. "Kakve to onda veze ima sa nama?"
<BR>&nbsp;&nbsp;&nbsp;&nbsp;&nbsp;"Nazovi to mitom. Gledaj na to kao na nešto u šta veruju obični Sarkiti."
<BR>&nbsp;&nbsp;&nbsp;&nbsp;&nbsp;"Ne razumem", požali se Stin. "Vi kao da se uvek trudite da jedni druge nadjačate u rečima. Stvarno! Želeo bih da što pre završite s ovim."
<BR>&nbsp;&nbsp;&nbsp;&nbsp;&nbsp;"Slažem se sa Stinom", javi se i Bal. Videlo se da mu je Stin zahvalan na tome.
<BR>&nbsp;&nbsp;&nbsp;&nbsp;&nbsp;"Voljan sam da vam odmah sve objasnim", dočeka ih Fif. "Pretpostavljam da ste čuli za nedavne nemire na Florini?"
<BR>&nbsp;&nbsp;&nbsp;&nbsp;&nbsp;"Odlebez pominje da je ubijeno nekoliko patroldžija", primeti Runa. "Je l' na to misliš?"
<BR>&nbsp;&nbsp;&nbsp;&nbsp;&nbsp;Bort se ljutito umeša. "Sarka mu, ako već moramo da sastančimo, porazgovarajmo onda i o tome. Patroldžije ubijene! Pa, i zaslužuju da ih ubiju! Da li vi to hoćete da kažete da svaki domorodac može tek tako da priđe patroldžiji i tresne ga po glavi motkom dva sa četiri? Zašto bi ijedan patroldžija dopustio da mu bilo koji domorodac sa motkom dva sa četiri u ruci priđe tako blizu da može i da je upotrebi? Zašto nije tog domoroca spalio još dok je bio na dvadeset koraka od njega?
<BR>&nbsp;&nbsp;&nbsp;&nbsp;&nbsp;Sarka mu, protresao bih ja te trupe patroldžija od kapetana do regruta i sve glupane poslao da služe na brodovima. Te trupe se samo guše u salu. Tamo vode previše lagodan život. Tvrdim da bi trebalo svakih pet godina Florinu staviti u opsadno stanje, te pokupiti sve one koji stvaraju neprilike. Tako bi domoroci bili mirni, a naši ljudi uvek stvaraju neprilike.
<BR>&nbsp;&nbsp;&nbsp;&nbsp;&nbsp;"Jesi li završio?" upita Fif.
<BR>&nbsp;&nbsp;&nbsp;&nbsp;&nbsp;"Za sada, jesam. Ali ponovo ću uzeti reč. I ja tamo imam investicije, znaš. Ne možda tako velike kao ti, Fife, ali ipak dovoljne da se zbog njih zabrinem."
<BR>&nbsp;&nbsp;&nbsp;&nbsp;&nbsp;Fif sleže ramenima, a onda se neočekivano okrenu ka Stinu. "Da li si i ti čuo za nerede?"
<BR>&nbsp;&nbsp;&nbsp;&nbsp;&nbsp;Stin poskoči. "Jesam. Hoću da kažem, čuo sam kada si sada pomenuo..."
<BR>&nbsp;&nbsp;&nbsp;&nbsp;&nbsp;"Nisi, znači, pročitao obaveštenje Odelbeza?"
<BR>&nbsp;&nbsp;&nbsp;&nbsp;&nbsp;"Pa, ovaj..." Stinu odjednom svu pažnju privukoše njegovi dugački nokti, kicoški namazani lakom boje bakra. "Nemam uvek vremena da pročitam sva obaveštenja. Nisam znao da se to od mene očekuje. U stvari..." On, konačno, pogleda Fifa i dodade: "Nisam znao da mi ti krojiš pravila. Stvarno!"
<BR>&nbsp;&nbsp;&nbsp;&nbsp;&nbsp;"Ne krojim ih", odvrati Fif. "Svejedno, pošto ti pojedinosti nisu poznate, ja ću ti ih ukratko izneti. Možda će to zaokupiti pažnju i ostalih.
<BR>&nbsp;&nbsp;&nbsp;&nbsp;&nbsp;Neverovatno kako se događaji od četrdeset osam časova mogu izneti u svega nekoliko reči i kako nevažnim mogu zvučati. Prvo, neko je neočekivano tražio tekstove o svemirskim istraživanjima. Zatim je dežurni patroldžija u biblioteci primio udarac u glavu i dva sata kasnije umro usled frakture lobanje. Zatim je usledila potera koja se završila ispred jazbine trantorskog agenta u koju naši nisu smeli da uđu. Zatim je, u zoru, još jedan patroldžija bio ubijen, a ubica se izvukao u uniformi patroldžije, a nekoliko časova kasnije ubijen je i trantorski agent.
<BR>&nbsp;&nbsp;&nbsp;&nbsp;&nbsp;Ako želite da čujete i poslednje vesti", završi Fif, "možete i ovo da dodate tom spisku očiglednih sitnica. Pre nekoliko časova u Gradskom parku na Florini pronađeno je telo, ili bolje rečeno pronađeni su nečiji ostaci kostiju."
<BR>&nbsp;&nbsp;&nbsp;&nbsp;&nbsp;"Čije je to telo?" upita Tuna.
<BR>&nbsp;&nbsp;&nbsp;&nbsp;&nbsp;"Samo trenutak, molim vas. Pored njega se nalazila gomilica pepela koja je ličila na spaljene ostatke odeće. Svi metalni delovi pažljivo su bili uklonjeni, ali analizom pepela utvrđeno je da je posredi spaljena uniforma patroldžije."
<BR>&nbsp;&nbsp;&nbsp;&nbsp;&nbsp;"Našeg prerušenog prijatelja?" upita Bal.
<BR>&nbsp;&nbsp;&nbsp;&nbsp;&nbsp;"Malo verovatno", odvrati Fif. "Ko bi ga potajno ubio?"
<BR>&nbsp;&nbsp;&nbsp;&nbsp;&nbsp;"Smaoubistvo", primeti zlobno Bort. "Koliko dugo je mislio taj prokleti kopilan da će moći da ostane neotkriven? Mislim da je izabrao lakšu smrt. Lično ću utvrditi ko je u trupi odgovoran za to njegovo samoubilačko stanje i staviću mu na raspolaganje jedan napunjeni blaster."
<BR>&nbsp;&nbsp;&nbsp;&nbsp;&nbsp;"Malo verovatno", ponovi Fif. "Ako je čovek počinio samoubistvo, on se ili najpre ubio, pa zatim skinuo uniformu, pretvorio je u pepeo, uklonio kopče i širite, izišao iz pećine nag, ili možda u donjem vešu, oslobodio ih se, a zatim se vratio i ubio. U jednoj od onih unakrsnih pećina Parka? Da."
<BR>&nbsp;&nbsp;&nbsp;&nbsp;&nbsp;"Onde je imao dovoljno vremena i niko ga nije uznemiravao", usprotivi se Bort ratoborno. Nije voleo da se odriče svojih teorija. "Mogao je najpre da skine šnale i širite, a onda..."
<BR>&nbsp;&nbsp;&nbsp;&nbsp;&nbsp;"Jesi li ikada pokušao da ukloniš širite sa neke patroldžijske uniforme koja pre toga nije bila spaljena?" upita ga sarkastično Fif. "Zanimao bi me i motiv, ako je zaista u pitanju telo prerušenog koji je izvršio samoubistvo? Pored toga, imam i izveštaj medicinskih stručnjaka koji su ispitali strukturu kostiju. To nije skelet ni nekog patroldžije ni kakvog Florinijanca. To je skelet jednog Sarkita."
<BR>&nbsp;&nbsp;&nbsp;&nbsp;&nbsp;"Stvarno!" povika Stin. Balove stare oči se širom otvoriše, metalni zubi, koji bi povremeno malo oživeli mračnu prostoriju u kojoj je sedeo kada bi na njih palo nešto svetlosti, nestadoše pošto je naglo zatvorio usta. Čak je i Bort bio zatečen.
<BR>&nbsp;&nbsp;&nbsp;&nbsp;&nbsp;"Pratite li me?" upita Fif. "Sada vam je valjda jasno zbog čega su metalni delovi bili uklonjeni sa uniforme? Ko god da je ubio tog Sarkita želeo je da nas navede da pomislimo kako taj pepeo potiče od Sarkitove odeće, koja je bila skinuta i spaljena pre ubistva, jer bismo tada mogli pretpostaviti da je posredi samoubistvo ili privatni sukob, što uopšte nema nikakve veze sa našim prijateljem koji se izdavao za patroldžiju. Ali on nije znao da se analizom pepela može utvrditi da li je reč o odeći Sarkita izrađenoj od kirta ili celoloze od koje se prave uniforme patroldžija, čak i kada su sa nje skinute kopče i širiti.
<BR>&nbsp;&nbsp;&nbsp;&nbsp;&nbsp;Na osnovu mrtvog Sarkita i pepela od uniforme patroldžije, možemo samo pretpostaviti da se negde u Gornjem Gradu nalazi živi varošanin u sarkitskoj odeći. Naš Florinijanac se dosta dugo izdavao za patroldžiju, a onda je uvideo da to za njega postaje sve opasnije, te je odlučio da postane Vlastelin. I to je postigao na jedini mogući način."
<BR>&nbsp;&nbsp;&nbsp;&nbsp;&nbsp;"Je li uhvaćen?" stade da se raspituje Bort.
<BR>&nbsp;&nbsp;&nbsp;&nbsp;&nbsp;"Ne, nije."
<BR>&nbsp;&nbsp;&nbsp;&nbsp;&nbsp;"Zašto nije? Sarka mu, zašto nije?"
<BR>&nbsp;&nbsp;&nbsp;&nbsp;&nbsp;"Biće uhvaćen", odvrati ravnodušno Fif. "Ovog trenutka moramo porazgovarati o mnogo važnijim stvarima. Ovaj poslednji zločin predstavlja sitnicu u poređenju s tim."
<BR>&nbsp;&nbsp;&nbsp;&nbsp;&nbsp;"Pređi na stvar!" istog časa zatraži Runa.
<BR>&nbsp;&nbsp;&nbsp;&nbsp;&nbsp;"Strpljenja! Kao prvo, dozvolite da vas pitam sećate li se istraživača svemira koji je nestao prošle godine."
<BR>&nbsp;&nbsp;&nbsp;&nbsp;&nbsp;Stin se zakikota.
<BR>&nbsp;&nbsp;&nbsp;&nbsp;&nbsp;Bort primeti sa krajnjim prezirom: "Zar ćemo opet o tome?"
<BR>&nbsp;&nbsp;&nbsp;&nbsp;&nbsp;"Je li to u nekoj vezi?" upita Stin. "Ili ćemo, tek tako, bez ikakvog razloga, ponovo, ispočetka, pretresti taj grozni događaj od prošle godine? Umoran sam."
<BR>&nbsp;&nbsp;&nbsp;&nbsp;&nbsp;Fif je bio nepokolebljiv. "Ova eksplozija događaja", započe on, "do koje je došlo juče i prekjuče započela je tako što je neko u florinijanskoj biblioteci zatražio knjige o istraživanju svemira. Za mene je to dovoljno. Da vidimo mogu li i vas ostale ubediti da je sve to u i te kakvoj vezi. Počeću sa opisom troje ljudi i događajem koji se zbio u biblioteci i molim vas da me nekoliko minuta ne prekidate.
<BR>&nbsp;&nbsp;&nbsp;&nbsp;&nbsp;Pre svega, umešan je jedan varošanin. On je taj koji je od te trojke najopasniji. Na Sarku je imao hvale vredan dosije u kome stoji da je inteligentan i odan. Na nesreću, sada je te svoje sposobnosti okrenuo protiv nas. On je bez sumnje odgovoran za dosadašnja četiri ubistva. I prevejani kriminalci bi mu mogli pozavideti na sadašnjem dosijeu. Imajući u vidu da su od četvorice ubijenih dvojica bili patroldžije a jedan Sarkit, gotovo je teško poverovati da je te zločine počinio jedan domorodac. A još ga nisu uhvatili.
<BR>&nbsp;&nbsp;&nbsp;&nbsp;&nbsp;Druga umešana osoba je jedna domorotkinja. Neobrazovana je i potpuno nebitna. Međutim, poslednjih nekoliko dana preduzeta su opsežna ispitivanja povodom čitave ove stvari, tako da smo saznali i njenu istoriju. Roditelji su joj bili članovi 'Duše kirta'; seća li se neko od vas te prilično smešne seljačke zavere koja je bez problema ugušena pre nekih dvadeset godina?
<BR>&nbsp;&nbsp;&nbsp;&nbsp;&nbsp;To nas dovodi do treće osobe, najneobičnije od sve troje. Ta treća osoba radila je kao obični radnik u mlinu i svi su je smatrali za idiota."
<BR>&nbsp;&nbsp;&nbsp;&nbsp;&nbsp;Bort odjednom besno frknu, Stin se ponovo piskutavo zacereka. Balove oči ostadoše zatvorene, dok je Runa i dalje nepokretno sedeo u tami.
<BR>&nbsp;&nbsp;&nbsp;&nbsp;&nbsp;"Reč 'idiot'" nastavi Fif, "nisam figurativno upotrebio. Odelbez je dao sve od sebe, ali nisu uspeli da o njemu pronađu nikakve podatke koji bi bili stariji od deset i po meseci. U to vreme je bio pronađen u jednom selu nedaleko od glavnog grada Florine i to u krajnje jadnom stanju. Nije umeo ni da hoda ni da govori. Nije čak umeo ni sam da jede.
<BR>&nbsp;&nbsp;&nbsp;&nbsp;&nbsp;Da li ste uočili da se prvi put pojavio nekoliko nedelja po nestanku istraživača svemira? Imajte na umu i da je za svega nekoliko meseci naučio da govori, pa čak i obavlja posao u kritčkom mlinu. Koji idiot bi bio u stanju tako brzo da uči?"
<BR>&nbsp;&nbsp;&nbsp;&nbsp;&nbsp;Stin stade žurno da objašnjava: "Oh, ali ako je bio psihosondiran kako treba, moglo se podesiti tako da..." Ali ubrzo zamuče.
<BR>&nbsp;&nbsp;&nbsp;&nbsp;&nbsp;"Ne znam nijednog većeg stručnjaka na tom polju", podrugljivo primeti Fif. "Čak i bez Stinovog ekspertskog mišljenja, upravo sam i sam to pomislio. To je jedino moguće objašnjenje.
<BR>&nbsp;&nbsp;&nbsp;&nbsp;&nbsp;Dalje, psihosondiranje je moglo biti obavljeno jedino na Sarku ili u Gornjem Gradu na Florini. Kako nismo želeli ništa da prepustimo slučaju, čak smo pretražili i sve doktorske ordinacije. Nismo naišli ni na kakav trag neovlašćenog psihosondiranja. Jedan od naših agenata predložio je da pregledamo i dosijea doktora koji su umrli od dana kada se idiot prvi put pojavio. Pobrinuću se da bude unapređen zbog te ideje.
<BR>&nbsp;&nbsp;&nbsp;&nbsp;&nbsp;Dosije našeg idiota pronašli smo u jednoj od tih ordinacija. Pre otprilike šest meseci na pregled ga je dovela seljanka, drugi član našeg trija. To je očigledno učinila potajno, pošto je tog dana odsustvovala s posla iz sasvim drugog razloga. Taj doktor je pregledao idiota i zabeležio, što predstavlja neopozivi dokaz, da je bio podvrgnut psihosondiranju.
<BR>&nbsp;&nbsp;&nbsp;&nbsp;&nbsp;A sada dolazimo do jedne zanimljive tačke. Taj doktor je bio jedan od onih koji je držao dve ordinacije: jednu u Gornjem Gradu i drugu u Donjem Gradu. Pripadao je onoj vrsti idealista koji su smatrali da i domoroci zaslužuju prvorazrednu medicinsku pomoć. Bio je krajnje metodičan i imao je dupla dosijea o svim bolesnicima u obe ordinacije, kako bi izbegao nepotrebno putovanje liftovima. Takođe, pretpostavljam da je godilo njegovom idealizmu to što ni u dosijeima nije pravio razliku između Sarkita i Florinijanaca. Ali dosije našeg idiota nije bio napravljen u duplikatu, i to je jedini dosije koji nije dupliran.
<BR>&nbsp;&nbsp;&nbsp;&nbsp;&nbsp;Zbog čega? Ako je iz nekog ličnog razloga odlučio da ne napravi duplikat baš tog dosijea, zašto se onda on javlja samo u ordinaciji u Gornjem Gradu, a upravo smo ga tamo pronašli? Zašto ne samo u Donjem Gradu, gde ga nema? Konačno, taj čovek je bio Florinijanac. Dovela ga je Florinijanka. Pregledan je u ordinaciji u Donjem Gradu. Sve je to jasno bilo zabeleženo u dosijeu koji smo pronašli.
<BR>&nbsp;&nbsp;&nbsp;&nbsp;&nbsp;Postoji samo jedna odgovor na tu zagonetku. Lekar je i ovog puta napravio dva dosijea, ali onaj iz Donjeg Grada uništio je neko ko nije znao da postoji još jedan u ordinaciji u Gornjem Gradu. Ali pođimo dalje.
<BR>&nbsp;&nbsp;&nbsp;&nbsp;&nbsp;Idiotovom dosijeu bila je priključena beleška u kojoj jasno stoji da nalaz iz ovog slučaja treba proslediti u doktorovom narednom rutinskom izveštaju Odelbezu. To je sve bilo po propisu. Svaki slučaj psihosondiranja mogao bi da znači da je reč ili o kakvom kriminalcu ili o nekoj razornoj ličnosti. Ali takav izveštaj nikada nije bio prosleđen. Tokom te nedelje doktor je nastradao u saobraćajnoj nesreći.
<BR>&nbsp;&nbsp;&nbsp;&nbsp;&nbsp;Zar vam se ne čini da se slučajnosti beskrajno gomilaju?"
<BR>&nbsp;&nbsp;&nbsp;&nbsp;&nbsp;Bal otvori oči. "Je l' ti to nama pričaš neki detektivski triler?" upita on.
<BR>&nbsp;&nbsp;&nbsp;&nbsp;&nbsp;"Tako je", zadovoljno povika Fif, "detektivski triler. I za sada, ja sam detektiv."
<BR>&nbsp;&nbsp;&nbsp;&nbsp;&nbsp;"A ko je optuženi?" upita Bal umornim šapatom.
<BR>&nbsp;&nbsp;&nbsp;&nbsp;&nbsp;"Samo još malo. Dopustite da se još malo igram detektiva."
<BR>&nbsp;&nbsp;&nbsp;&nbsp;&nbsp;Usred situacije koju je Fif smatrao najopasnijom krizom koja je ikada zadesila Sark, iznenada je otkrio da veoma uživa u svemu tome.
<BR>&nbsp;&nbsp;&nbsp;&nbsp;&nbsp;"Pređimo sada priči s drugog kraja", nastavi on. "Na trenutak ćemo zaboraviti na idiota i vratiti se istraživaču svemira. Prvi put smo za njega čuli kada je javljeno Birou za transport da će se njegov brod uskoro spustiti. Ta je prijava bila propraćena njegovom ranijom porukom.
<BR>&nbsp;&nbsp;&nbsp;&nbsp;&nbsp;Ali istraživač svemira nikada nije stigao. Nije pronađen nigde u obližnjem svemiru. Dalje, poruka koju je istraživač svemira poslao, a koja je bila upućena Birou za transport, nestala je. MSIB tvrdi da mi namerno krijemo tu poruku. Odlebez veruje da su oni izmislili tu poruku radi propagande. Upravo mi je palo na pamet da ni jedni ni drugi nisu u pravu. Poruka jeste bila poslata, ali nju nije sakrila vlada Sarka.
<BR>&nbsp;&nbsp;&nbsp;&nbsp;&nbsp;Izmislimo nekoga koga ćemo za sada zvati Iks. Taj Iks ima pristup zapisima Birotransa. Tako saznaje i za ovog istraživača svemira i njegovu poruku, a poseduje um i sposobnosti da brzo deluje. Uspeva da pošalje tajni sub-etegram na brod svemirskog istraživača, uputivši čoveka da se spusti u neku malu, privatnu luku. Istraživač svemira ga posluša, a tamo ga dočekuje Iks.
<BR>&nbsp;&nbsp;&nbsp;&nbsp;&nbsp;Iks je tom prilikom sa sobom poneo poruku prokletstva tog istraživača svemira. Za to mogu da postoje dva razloga. Kao prvo, to će uneti zbrku u moguće pokušaje da se otkrije istina, jer će biti uklonjen jedan od dokaza. Drugo, to bi mu moglo poslužiti da zadobije poverenje ludog istraživača svemira. Ako je istraživač smatrao da može razgovarati samo sa svojim pretpostavljenim, što je sasvim moguće, Iks bi ga mogao ubediti kako i u njega može da ima poverenja pošto i on već zna suštinu priče.
<BR>&nbsp;&nbsp;&nbsp;&nbsp;&nbsp;Nema sumnje da je istraživač svemira progovorio. Bez obzira koliko njegova priča bila nepovezana, luda, i uglavnom nemoguća - što ne bi bilo ništa čudno - Iks je u njoj video izvestan materijal za propagandu. Poslao je svoje ucenjivačko pismo velikim vlastelinima, nama. Nameravao je, verovatno, da učini upravo ono za šta sam ja u to vreme teretio Trantor. Da će, ako sa nama ne postigne za njega povoljan dogovor, minirati proizvodnju na Florini glasinama o uništenju sve dok se ne predamo.
<BR>&nbsp;&nbsp;&nbsp;&nbsp;&nbsp;Ali tada je napravio i prvu grešku u proračunima. Nešto ga je zaplašilo. Kasnije ćemo razmotriti šta je to moglo biti. U svakom slučaju, odlučio je da sačeka pre no što krene dalje. Međutim, čekanje je dovelo do jedne nevolje. Iks nije verovao u priču istraživača svemira, ali nema sumnje da je sam istraživač svemira bio potpuno iskren. Iks je trebalo tako da podesi stvari da istraživač dobrovoljno pristane da njegovo 'prokletstvo' pričeka.
<BR>&nbsp;&nbsp;&nbsp;&nbsp;&nbsp;Istraživač to nije mogao da učini, osim u slučaju da njegov uvrnuti um nije bio potpuno neupotrebljiv. Iks ga je mogao ubiti, ali moje je mišljenje da mu je istraživač svemira bio potreban radi daljnjih obaveštenja (konačno, on ništa nije znao o istraživanju svemira, te nije mogao da sprovede uspešnu ucenu zasnovanu na potpunom blefiranju) i, možda, radi otkupa u slučaju krajnjeg neuspeha. U svakom slučaju upotrebio je psiho-sondu. Posle njene primene ostao mu je ne više istraživač svemira, već bezumni idiot koji mu izvesno vreme nije stvarao nikakve neprilike. A posle izvesnog vremena, računao je, razum će se istraživaču svemira ionako do izvesne mere povratiti.
<BR>&nbsp;&nbsp;&nbsp;&nbsp;&nbsp;Naredni korak? Trebalo je stvoriti uslove da tokom godine čekanja istraživač ne bude pronađen, da ga niko važan ne vidi, čak ni kao idiota. I tako je nastavio da sprovodi svoj majstorski smišljen jednostavan plan. Odneo je svog čoveka na Florinu i gotovo godinu dana istraživač svemira je jednostavno bio napola uvrnuti domorodac, koji je radio u kirtskim mlinovima.
<BR>&nbsp;&nbsp;&nbsp;&nbsp;&nbsp;Pretpostavljam da je tokom te godine on, ili neki njemu odani potčinjeni, posetio varošicu gde je 'posadio' to stvorenje, kako bi se uverio da je na sigurnom i dobrog zdravlja. Tokom jedne od tih poseta nekako je saznao da je stvorenje vođeno kod doktora koji je već na prvi pogled bio u stanju da prepozna psihosondiranu osobu. Doktor je umro, a njegov izveštaj nestao, bar onaj iz ordinacije u Donjem Gradu. Tu je Iks napravio prvu grešku. Nije mu palo na pamet da bi se duplikat mogao nalaziti u gornjoj ordinaciji.
<BR>&nbsp;&nbsp;&nbsp;&nbsp;&nbsp;Potom je napravio i drugu grešku. Idiot je počeo da se malo prerano oporavlja, a varošanin iz tog sela bio je dovoljno mudar da uvidi kako tu ima još nečeg pored običnog buncanja. Možda je devojka koja je vodila računa o idiotu ispričala varošaninu o psihosondiranju. To je, međutim, samo pretpostavka.
<BR>&nbsp;&nbsp;&nbsp;&nbsp;&nbsp;Eto, to vam je čitava priča."
<BR>&nbsp;&nbsp;&nbsp;&nbsp;&nbsp;Fif pljesnu svojim snažnim šakama i stade da čeka na reakciju.
<BR>&nbsp;&nbsp;&nbsp;&nbsp;&nbsp;Prvi se javio Runa. Svetlo u njegovoj prostoriji se upalilo nekoliko trenutaka ranije i on je sedeo žmirkajući i osmehujući se. "Bila je to osrednje dosadna priča, Fife", reče on. "Da sam još koji trenutak ostao u mraku, zaspao bih."
<BR>&nbsp;&nbsp;&nbsp;&nbsp;&nbsp;"Koliko ja vidim", primeti lagano Bal, "stvorio si zdanje isto onako krhko kao i ono od prošle godine. Njegovih devet desetina zasniva se na nagađanjima."
<BR>&nbsp;&nbsp;&nbsp;&nbsp;&nbsp;"Besmislica!", kratko dobaci Bort.
<BR>&nbsp;&nbsp;&nbsp;&nbsp;&nbsp;"Ko je taj Iks?" upita Stin. "Ako ne znaš ko je Iks, onda sve to nema nikakvog smisla." I on prefinjeno zevnu, prekrivši sitne bele zube povijenim kažiprstom.
<BR>&nbsp;&nbsp;&nbsp;&nbsp;&nbsp;"Bar je jedan od vas uočio ono što je bitno", zaključi Fif. "Ključ čitave ove stvari je identitet Iksa. Ako je moja analiza tačna, ono što je neophodno jeste razmotriti osobine koje bi Iks mogao da poseduje.
<BR>&nbsp;&nbsp;&nbsp;&nbsp;&nbsp;Kao prvo, Iks je čovek sa vezama u Civilnoj službi. On je čovek koji je u stanju da naredi psihosondiranje. To je čovek koji smatra da može da sprovede moćnu ucenjivačku kampanju. Čovek koji je u stanju da prebaci istraživača svemira sa Sarka na Florinu bez ikakvih nevolja. On sigurno nije bilo ko.
<BR>&nbsp;&nbsp;&nbsp;&nbsp;&nbsp;U stvari, on je vrlo određena osoba. To mora biti neki veliki vlastelin. Zar i vi ne smatrate da je tako?"
<BR>&nbsp;&nbsp;&nbsp;&nbsp;&nbsp;Bort ustade sa svog sedišta. Glava mu iščeze, a zatim on ponovo sede. Stin prsnu u piskav, histeričan smeh. Runine oči, napola prekrivene naduvanim salom koje ih je okruživalo, grozničavo zasijaše. Bal lagano zatrese glavom.
<BR>&nbsp;&nbsp;&nbsp;&nbsp;&nbsp;"Koga, svemira mu, optužuješ, Fife?" povika Bort.
<BR>&nbsp;&nbsp;&nbsp;&nbsp;&nbsp;"Još nikog." Fif se nije nimalo uzbudio. "Nikog određenog. Posmatrajte to na ovaj način. Nas smo petorica. Nijedan drugi čovek na Sarku nije mogao da učini ono što je Iks učinio. Osim nas petorice. To možete prihvatiti zdravo za gotovo. Ali koji od petorice? Da pođem od sebe: ja nisam."
<BR>&nbsp;&nbsp;&nbsp;&nbsp;&nbsp;"Imamo tvoju reč, zar ne?" prositka Runa.
<BR>&nbsp;&nbsp;&nbsp;&nbsp;&nbsp;"Ne treba vam moja reč", odvrati Fif. "Jedino ja nemam motiv. Iksov motiv je da zadobije kontrolu nad industrijom kirta. Ja je već ionako kontrolišem. Već posedujem trećinu zemljišta na Florini. Imam dovoljno mlinova, fabrika mašina i prevoznu flotu dovoljno veliku da, ako bih to želeo, primoram bilo kog od vas, ili sve vas zajedno, da se povučete iz posla. Ne bi mi bila potrebna nikakva zapetljana ucena."
<BR>&nbsp;&nbsp;&nbsp;&nbsp;&nbsp;Vikao je ne bi li nadjačao njihove združene glasove. "Saslušajte me! Vi ostali ste imali gomilu motiva. Runa poseduje najmanji kontinent i najmanje bogatstvo. Znam da mu se to ne dopada. Ne može da se pretvara kako mu je milo zbog toga. Balova loza je najstarija. Nekada je njegova porodica vladala čitavim Sarkom. On to verovatno nije zaboravio. Bort odbija da prizna činjenicu da ga uvek nadglasaju u Veću, te stoga ne može da upravlja poslovima na svojim teritorijama onako oštro kako bi on to želeo. Stin ima prefinjen ukus, a finansijsko stanje mu nije baš najružičastije. Nadoknađivanje gubitaka predstavlja ozbiljnu pokretačku potrebu. Evo, ovde imamo sve moguće motive. Zavist. Žudnja za moći. Želju za novcem. Pitanje prvenstva... Dakle, onda, koji je od vas?"
<BR>&nbsp;&nbsp;&nbsp;&nbsp;&nbsp;Iznenada se u Balovim starim očima zaiskri zloba. "Zar ne znaš?"
<BR>&nbsp;&nbsp;&nbsp;&nbsp;&nbsp;"Nije važno. Čujte sad ovo. Rekao sam da je nešto zaplašilo Iksa (zovimo ga i dalje Iksom) pošto nam je poslao prva pisma. Znate li šta je to bilo? Naš prvi sastanak, kada sam vam propovedao o potrebi da zajedno delujemo. Iks je tada bio ovde. Iks je bio i jeste jedan od nas. Znao je da naše ujedinjeno nastupanje znači njegov krah. Računao je na to da će nas pobediti, jer je znao da će nas naš kruti ideal kontinentalne autonomije do poslednjeg časa, pa i kasnije, sprečavati da se složimo. Ali video je da se prevario, te je odlučio da sačeka dok više ne bude potrebe za žurbom i on dobije mogućnost da nastavi.
<BR>&nbsp;&nbsp;&nbsp;&nbsp;&nbsp;Ali on i dalje nije u pravu. Mi ćemo i dalje preduzimati zajedničke korake, i postoji samo jedan način na koji to bezbedno možemo da činimo, imajući u vidu da je Iks jedan od nas. Odzvonilo je kontinentalnoj autonomiji! To je luksuz koji više ne smemo sebi dopustiti, jer će Iksova shema biti potpuna jedino ako dođe do ekonomskog poraza nas preostalih ili ako dođe do uplitanja Trantora. Pošto sam ja jedini kome mogu verovati, od ovog sam časa ja na čelu ujedinjenog Sarka. Jeste li uz mene?"
<BR>&nbsp;&nbsp;&nbsp;&nbsp;&nbsp;Svi poskakaše sa svojim sedišta i stadoše da viču. Bort je izmahivao pesnicom. U uglovima ustiju primećivali su mu se tragovi pene.
<BR>&nbsp;&nbsp;&nbsp;&nbsp;&nbsp;Fizički, međutim, nisu mogli ništa da postignu i Fif se osmehnu. Od svakog od njih razdvajao ga je čitav kontinent. Mogao je da sedi za svojim stolom i posmatra ih kako se pene.
<BR>&nbsp;&nbsp;&nbsp;&nbsp;&nbsp;"Nemate izbora", dobaci im on. "Tokom godine koja je protekla od našeg prvog sastanka i ja sam se pripremio. Dok ste me vas četvorica bez reči slušali na sastanku, meni odani oficiri stali su na čelo Flote."
<BR>&nbsp;&nbsp;&nbsp;&nbsp;&nbsp;"Izdaja!" zaurlaše oni.
<BR>&nbsp;&nbsp;&nbsp;&nbsp;&nbsp;"Izdaja kontinentalne autonomije", uzvrati Fif. "Ali iskazivanje odanosti Sarku."
<BR>&nbsp;&nbsp;&nbsp;&nbsp;&nbsp;Stinovi prsti su se nervozno preplitali, a bakarno crveni nokti jedini su razbijali monotoniju blede kože. "Ali za to je kriv Iks. Čak i ako je Iks jedan od nas, ostala trojica su nevini. Ja nisam Iks." On stade da šara oko sebe otrovnim pogledom. "To je neki od preostale trojice."
<BR>&nbsp;&nbsp;&nbsp;&nbsp;&nbsp;"Vi koji ste nevini, ako želite, bićete deo moje vlade. Nemate šta da izgubite."
<BR>&nbsp;&nbsp;&nbsp;&nbsp;&nbsp;"Ali ti nećeš reći ko je nevin", razdra se Bort. "Sve ćeš nas istisnuti služeći se tom tvojom pričom o Iksu o... o..." Izgubivši dah, on bi primoran da ućuti.
<BR>&nbsp;&nbsp;&nbsp;&nbsp;&nbsp;"Neću. Za dvadeset četiri časa znaću ko je Iks. Nisam vam još nešto rekao. Istraživač svemira o kome smo razgovarali u mojim je rukama."
<BR>&nbsp;&nbsp;&nbsp;&nbsp;&nbsp;Četvorka se sada sasvim ućuta. Posmatrali su jedni druge s rezervom i sumnjom.
<BR>&nbsp;&nbsp;&nbsp;&nbsp;&nbsp;Fif se ponovo zakikota. "Pitate se koji je od vas Iks? Jedan od vaz to zna, budite uvereni. A za dvadeset četiri časa svi ćemo znati. Ali imajte na umu, gospodo, svi ste potpuno bespomoćni. Ratni brodovi su moji. Pozdravljam vas!"
<BR>&nbsp;&nbsp;&nbsp;&nbsp;&nbsp;I on ih otpusti jednim pokretom ruke.
<BR>&nbsp;&nbsp;&nbsp;&nbsp;&nbsp;Nestajali su jedna za drugim, poput zvezda u bezmernim dubinama svemira koje sa viziekrana postepeno uklanja prolazak masivne i nevidljive olupine kakvog svemirskog broda.
<BR>&nbsp;&nbsp;&nbsp;&nbsp;&nbsp;Poslednji je otišao Stin. "Fife", započe on drhtavim glasom.
<BR>&nbsp;&nbsp;&nbsp;&nbsp;&nbsp;Fif podiže pogled. "Da?" Želiš da priznaš sada, kada smo ti i ja ostali sami? Ti si Iks?"
<BR>&nbsp;&nbsp;&nbsp;&nbsp;&nbsp;Stinovo lice se panično iskrivi. "Ne, ne. Stvarno nisam. Samo sam želeo da te upitam misliš li to ozbiljno? To, oko kontinentalne autonomije i ostalo. Misliš li?"
<BR>&nbsp;&nbsp;&nbsp;&nbsp;&nbsp;Fif se zagleda u stari gronometar na zidu. "Do viđenja!"
<BR>&nbsp;&nbsp;&nbsp;&nbsp;&nbsp;Stin zacvile, posegnu rukom za prekidačem i nestade.
<BR>
<BR>&nbsp;&nbsp;&nbsp;&nbsp;&nbsp;Fif ostade da sedi nepomičan poput stene. Pošto je sastanak bio završen, kriza obuzdana, zahvatila ga je potištenost. Bezusna usta behu mu se duboko usekla na velikom licu.
<BR>&nbsp;&nbsp;&nbsp;&nbsp;&nbsp;Svi proračuni počivali su na ovoj činjenici: istraživač svemira bio je lud, opasnost nije postojala. Ali toliko toga se dogodilo zbog tog jednog ludaka. Zašto bi Junc iz MSIB-a proveo godinu dana tragajući za jednim ludakom? Da li bi on bio toliko uporan u tom traganju da su posredi bila samo naklapanja?
<BR>&nbsp;&nbsp;&nbsp;&nbsp;&nbsp;Ovo Fif nikom nije saopštio. Jedva da se usuđivao da to podeli i sa sopstvenom dušom. Šta ako taj istraživač svemira uopšte nije lud i nikada nije ni bio? Šta ako uništenje zaista preti svetu kirta?
<BR>&nbsp;&nbsp;&nbsp;&nbsp;&nbsp;Sekretar, Florinijanac, dolebde i stade ispred Velikog Vlastelina, oglašavajući se svojim bezizražajnim i suvim glasom.
<BR>&nbsp;&nbsp;&nbsp;&nbsp;&nbsp;"Gospodine!"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Spustio se brod sa vašom kćerkom."
<BR>&nbsp;&nbsp;&nbsp;&nbsp;&nbsp;"Istraživač i domorotkinja su dobro?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Ne želim da ih iko ispituje bez mog prisustva. Ne želim da iko stupi u vezu sa njima dok ja ne stignem... Ima li vesti sa Florine?"
<BR>&nbsp;&nbsp;&nbsp;&nbsp;&nbsp;"Da, gospodine. Varošanin je pod nadzorom i stiže na Sark."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
