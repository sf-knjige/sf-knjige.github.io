<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Grupa se kretala na sever celog tog dana, a i sledećeg. Trećeg dana, u svitanje, probudi ih buka mnogih motora. Dva Sokola otpuzi do ivice jaruge u kojoj su se skrivali, a zatim baci pogled niz padinu prema putu koji se nalazio nekih četvrt milje dalje. Bio je zakrčen oklopnim kolima i kamionima koji su vukli topove i topovske karee. Sva vozila bila su obojena skarletno sa plavim prugama. Na vratima im se nalazio znak crnog medveda u uspravnom položaju.
<BR>&nbsp;&nbsp;&nbsp;&nbsp;&nbsp;Dva Sokola je posmatrao kako promiče reka ljudi, vozila, kola sa hranom i oružja. Lica. ljudi ispod metalnih, okruglih šlemova podsećala su pomalo na lica meksičkih Indijanaca Zemlje 1. Koža im je samo bila nešto svetlija.
<BR>&nbsp;&nbsp;&nbsp;&nbsp;&nbsp;Celog dana povorka je promicala putem. Posmatrači sa brda su spavali i smenjivali se na straži. Nisu se usuđivali da po danu krenu dalje, čak ni kroz šumu, jer su verovatno krstarile patrole, ali čim je pao mrak, nastaviše putovanje. Sledećeg dana, Elvin Greinfild, onaj bolesni Bladlenđanin, nije bio u stanju da se digne. Slabašno je molio ostale da se ne obaziru na njega već da nastave. Oni ga ne poslušaše. Slabio je sve više i u sumrak tog dana je umro.
<BR>&nbsp;&nbsp;&nbsp;&nbsp;&nbsp;Telo mu zakopaše u plitkom grobu koji su iskopali noževima u zemlji. Hijerot je priredio obred koji se sastojao od molitve što su je izgovarali svi Bladlenđani dok su kružili oko groba i telo u njemu zasipali prašinom iz ruku. Dva Sokola je stajao pognute glave, ali je posmatrao ritual koji se odvijao. Bladlenđani su pripadali istoj veri kojoj i ostali Zapadnoevropljani. Ona je ustanovljena pre nekih hiljadu godina, zahvaljujući čoveku po imenu Himilka. Nadahnut otkrovenjem, on je odbacio vrednosti starih bogova i predložio da ih zameni monoteizmom, verovanjem u samo jednog. Umro je mučeničkom smrću - polomljenih nogu ostavljen je da visi dok nije umro od bola, žeđi i hladnoće. To je bio uobičajeni način satiranja jeretika koji je nestao pre svega sedamdeset pet godina.
<BR>&nbsp;&nbsp;&nbsp;&nbsp;&nbsp;Posle Himilkine smrti, njegovi učenici se razbežaše da izbegnu sličnu sudbinu, ali istovremeno i da bi raširili njegovo učenje. Na kraju, himilkizam je pobedio posle dugog vremena, isto kao i hrišćanstvo na Zemlji 1.
<BR>&nbsp;&nbsp;&nbsp;&nbsp;&nbsp;Između hrišćanstva i himilkizma postojalo je mnogo sličnosti: spasenje za sve koji veruju u Himilku, njegovo rođenje bez začeća, raj, pakao i čistilište u kome se nalaze svi pagani pre Himilke.
<BR>&nbsp;&nbsp;&nbsp;&nbsp;&nbsp;Dva Sokola objasni njihovu veru O'Brajenu koji beše veoma polaskan kad mu je Dva Sokola kazao da je Hrist Zemlje 2 bio Irac.
<BR>&nbsp;&nbsp;&nbsp;&nbsp;&nbsp;Greinfildovo telo na kraju beše zatrpano prašinom, a ostali se spremiše da nastave putovanje. Upravo u tom času, iza drveća odakle su posmatrali obred, podigoše se pripadnici ickapintiške milicije. Bilo ih je šest i svi su imali jednometke spremne za paljbu, ukoliko neko pokuša da preduzme nešto.
<BR>&nbsp;&nbsp;&nbsp;&nbsp;&nbsp;Oni zavezaše ruke zarobljenika na leđa. Jedan dečko, sin nekog farmera ih je prijavio, ponosno je stajao po strani.
<BR>&nbsp;&nbsp;&nbsp;&nbsp;&nbsp;Šef policije, zdepasti, tamnoputi čovek, velikih usta, namignu Ilmiki. Svezani zarobljenici nisu mogli da učine ništa osim da nemo posmatraju ono što je usledilo.
<BR>&nbsp;&nbsp;&nbsp;&nbsp;&nbsp;Iznenada, O'Brajen, koji je pobledeo i disao kao premoreni konj, zaurla i potrča napred izmičući kundacima kojima su pokušavali da ga zaustave. Pretrčao je nekoliko jardi pre no što su shvatili šta namerava. On skoči u vazduh i skupi kolena pa onda silovito izbaci noge napred. Policajac nagnut nad Ilmikom, začu povike upozorenja i okrete se. Njegova brada primi pun udarac obe O'Brajenove noge. Začu se lom kao kad puca grana i on pade na leđa.
<BR>&nbsp;&nbsp;&nbsp;&nbsp;&nbsp;O'Brajen takode teško pade na leđa. Ruke, koje su mu bile vezane na leđima, primiše svu težinu udarca o zemlju i on zaurla od bola, otkotrlja se u stranu i pokuša da se digne na noge. Kundak jedne puške mu pade na potiljak i on se sruči licem na zemlju. Čovek koji ga je oborio okrete pušku i prostreli ga odpozadi kroz vrat. O'Brajen se ukruti, zadrhta i ostade nepomičan.
<BR>&nbsp;&nbsp;&nbsp;&nbsp;&nbsp;Ickapintik koga je O'Brajen udario beše takođe mrtav slomljene brade i prelomljenog vrata. Razbesneli policajci počeše da tuku zarobljenike. Dva Sokola obori na zemlju kundak puške koji ga pogodi u rame. Zatim dobi dva udarca u rebra, a od udarca nogom u glavu izgubi svest.
<BR>&nbsp;&nbsp;&nbsp;&nbsp;&nbsp;Bes popusti posle nekog vremena i policajci prestadoše da ih tuku. Neko vreme su se uzbuđeno dogovarali, dok su im žrtve stenjale na zemlji ili ležale nepokretno i bez glasa. Hijerot, koga su najviše tukli, poče da povraća, tako da mu krv i slomljeni zubi pokuljaše iz usta na zemlju.
<BR>&nbsp;&nbsp;&nbsp;&nbsp;&nbsp;Dva Sokola izvesno vreme nije mogao jasno da misli. Bol u glavi osećao je kao da mu je užareni ekser zaboden u teme. A i rame ga je bolelo kao pokvareni zub. Kasnije, razmišljajući o svemu, postalo mu je jasno zašto je O'Brajen onako postupio. Narednik je lagano umirao sve od časa kada je shvatio da je odsečen od svoga sveta. Namerno je izložio sebe smrti. Samo delo odisalo je viteštvom, tako da ostalima nije palo ni na kraj pameti da je u pitanju samoubistvo. Najzad mu je pošlo za rukom da okrene leđa ovom svetu.
<BR>&nbsp;&nbsp;&nbsp;&nbsp;&nbsp;Najteži udarac koji je narednik primio, teži valjda od svih ostalih, bilo je saznanje da njegova vera ovde ne postoji.
<BR>&nbsp;&nbsp;&nbsp;&nbsp;&nbsp;O'Brajenovo delo ipak nije ostalo bez rezultata jer se pažnja policajaca odvratila od Ilmike. Šef zareža neko naređenje i ona se s mukom diže sa zemlje, a onda joj opet zavezaše ruke.
<BR>&nbsp;&nbsp;&nbsp;&nbsp;&nbsp;Hijerot prestade da povraća, a onda se diže na noge i poče nešto da govori šefu policije. Ovaj mu naredi da ućuti. Hijerot nastavi, a šef mu zabi cev svog revolvera u stomak. Bladblenđanin je ili bio van sebe ili veoma hrabar čovek koga je bilo teško slomiti. Po tonu njegovog glasa Dva Sokola je mogao da zaključi da se on ruga svom mučitelju. Očekivao je svakoga časa da mu ovaj zauzvrat prospe creva. Šef se samo nasmeši i odgura Hijerota u stranu, pa naredi da se svi zarobljenici popnu u jedan kamion koji je u međuvremenu stigao. Na njemu su proveli deset časova bez hrane i vode. Kamion se na kraju zaustavio u nekom vojnom logoru. Ovde zarobljenike iskrcaše iz kamiona i uvedoše ih u zarobljenički deo logora oko koga su bili visoki zidovi. Malo vode, neka smrdljiva kaša i nešto crnog hleba beše sve što su dobili za jelo. Oni kojima usne i vilice nisu bridele od udaraca pojedoše nešto.
<BR>&nbsp;&nbsp;&nbsp;&nbsp;&nbsp;Pade noć, a s njom i horde komaraca navališe na ljude. Jutro donese malo olakšanja. Ispitao ih je neki oficir koji je dobro govorio i bladlendski i hotinosonijanski. Njihova priča kao da ga je uzbudila, jer nepun čas posle toga stiže straža i s puno poštovanja izvede Ilmiku napolje.
<BR>&nbsp;&nbsp;&nbsp;&nbsp;&nbsp;Dva Sokola upita Hijerota ima li ovaj neku predstavu o onome što se događa. Hijerot odgovori kroz nabrekle usne i izlomljene zube: "Da su Ickapintici i dalje neutralni, pustili bi nas na slobodu uz izvinjenje. Sada više nije tako. Najbolje čemu se možemo nadati jeste život u ropstvu. Gospa Torstajn će verovatno biti primorana da bude ljubavnica nekom oficiru visokog čina. Pošto se zasiti, predaće je svojim potčinjenima, a posle toga bog sam zna šta će biti s njom. Ali ona je plemkinja Bladlenda i verovatno će se ubiti prvom prilikom."
<BR>&nbsp;&nbsp;&nbsp;&nbsp;&nbsp;Dva Sokola nije bio tako siguran u to. Podozrevao je da je nešto drugo posredi. Sledećeg dana izvedoše njega i Kvazinda i odvedoše ih u jednu od soba neke zgrade. Ilmika Torstajn, jedan oficir Ickapintika i jedan perkunišanski oficir nalazili su se unutra kada ih uvedoše. Ovaj poslednji blistao je u skarletno beloj uniformi ukrašenoj mnogim medaljama i velikim zlatnim epoletama. Ilmika je izgledala mnogo bolje. Okupala se, kosa joj je bila lepo začešljana i nosila je kostim koji se sastojao od sakoa i suknje koja joj je padala do članaka na nogama. No, i pored toga, bila je iscrpljena. Perkunišanac je nekoliko puta morao da postavlja pitanje pre no što bi dobio odgovor od nje.
<BR>&nbsp;&nbsp;&nbsp;&nbsp;&nbsp;Dva Sokola smesta shvati šta je posredi. Veoma efikasni perkunišanski špijunski sistem saznao je za Ilmikino zarobljeništvo neposredno pošto je ona u njega pala. Njihova vlada je smesta zatražila da ona, Dva Sokola i Kvazind pređu pod njihovo nadleštvo. Ickapintiška vlada se verovatno pitala šta stoji iza tog neočekivanog zahteva za izručenje, ali nije imala mogućnosti da sazna bilo šta. Da je imalo sumnjala u identitet Dva Sokola najverovatnije bi porekla da ga ima.
<BR>&nbsp;&nbsp;&nbsp;&nbsp;&nbsp;Tek kasnije je Dva Sokola shvatio zašto su Parkunišanci tražili i Ilmiku i Kvazinda. Ilmika je bila u bliskom srodstvu sa njihovim vladarem, Kasandrom. Ona je bila kći njegove sinovice koja se udala za mlađeg brata kralja Bladlenda. Pošto je kraljev brat umro, Kasandrina sinovica se udala za lorda Tortsajna, kraljevog rodaka. Iz ovoga braka se rodila Ilmika. Kasandri se nikako nije sviđala pomisao da je ostavi u varvarskim ickapintiškim rukama.
<BR>&nbsp;&nbsp;&nbsp;&nbsp;&nbsp;Kvazinda su zamenili za O'Brajena. Ta zabuna će uskoro biti otkrivena, ali je potrajala dovoljno dugo da zajedno sa Dva Sokola i Ilmikom stigne do Berlina. O ostalim Bladlenđanima nikada više nisu čuli. Dva Sokola je pretpostavljao da ih je progutao neki od bezbrojnih zarobljeničkih radnih logora.
<BR>&nbsp;&nbsp;&nbsp;&nbsp;&nbsp;Pre no što se trojka ukrcala na voz za Berlin, prisustvovali su izvršenju smrtne kazne nad šefom policije i njegovim ljudima. Njih su uveli u jedno dvorište ispunjeno stubovima na čijem su se vrhu nalazile horizontalne grede. Policajci su bili goli i na telima su im se videli tragovi bičevanja. Ruke su im bile vezane na leđa. Dželati zavezaše krajevima debele žice po jedan članak svakome od zarobljenika, a zatim ih uz pomoć čekrka izvukoše na visinu od šest stopa.
<BR>&nbsp;&nbsp;&nbsp;&nbsp;&nbsp;Policajci su bili hrabri. Dva Sokola je to morao da im prizna. Dvojica čak pljunuše svoje dželate. Ali hrabrost brzo nestade pod pritiskom bolova kože koja je pucala pri istezanju. Visili su vrišteći i uvijajući se, dok im se koža istezala od težine sve dok se nisu onesvestili. Hladna voda po golim telima ih povrati: ponovo nastade vriska. Jedan od njih pade, jer mu je vlastita težina iskidala članak za koji je bio vezan. Podigli su ga i žicom ga ponovo vezali, pomerivši je ovaj put više, za list na nozi. Tada ga ponova digoše u vazduh.
<BR>&nbsp;&nbsp;&nbsp;&nbsp;&nbsp;Dva Sokola ih nije žalio. Dobijaju ono što su zaslužili. Ipak ga je ispunila mučnina i bilo mu je drago kad Ilmika reče da je zadovoljna što je pravda izvršena. Napustiše tu zgradu, ali morali su dobro da odmaknu pre no što se više nije čulo vrištanje osuđenih.
<BR>&nbsp;&nbsp;&nbsp;&nbsp;&nbsp;Dva Sokola je bio ubeđen da mu se neće mnogo svideti ono što ga je čekalo u Berlinu, a ipak odahnu kad pređoše granicu Ickapintika. Sve dotle, nesigurnost koja mu se bila uvukla u glavu, nije ga napuštala.
<BR>&nbsp;&nbsp;&nbsp;&nbsp;&nbsp;Vagon u kome su se nalazili mogao je po mnogo čemu da se nazove luksuznim. Dva Sokola i Kvazind imali su u njemu odeljenje za sebe. Hrana je bila odlična, a mogli su i da piju koliko im je duša htela piva, vina i viskija. Mogli su čak i da se kupaju. I pored toga, na svim prozorima bile su debele šipke, a naoružani stražari stajali su na oba kraja vagona ispred vrata. Oficir koji je komandovao pratnjom, jedan hiliarhos (kapetan) po imenu Vilkis, nikada nije bio daleko. Obedovao je zajedno sa dvojicom muškaraca i pomagao Dva Sokola u učenju perkunišanskog.
<BR>&nbsp;&nbsp;&nbsp;&nbsp;&nbsp;Ilmika se retko pojavljivala iz svog odeljenja. Ono nekoliko puta kada je izišla, delovala je rastreseno. Pretpostavljao je da je to zato što je on prisustvovao času kada su je obesčastili. I ne samo zbog toga što je posmatrao dok su je silovali, već verovatno i zbog toga što nije pokušao da je odbrani. Po njenom shvatanju, džentlmen bi pre dozvolio da ga ubiju no što bi dozvolio da pred njegovim očima obesčaste ženu plemenite krvi. Dva Sokola nije pokušavao da se pravda. Videla je šta se dogodilo O'Brajenu. Staviše, njeni vlastiti ljudi, Hijerot i ostali, nisu ni pokušali da je odbrane. Oni su mudro odabrali da se ponašaju razumno, mislio je. Šta li ona misli o njima?
<BR>&nbsp;&nbsp;&nbsp;&nbsp;&nbsp;Ilmika to i ne spomenu. Na pozdrave Dva Sokola odgovarala bi hladnim klimanjem glave. On je slegao ramenima i katkad se smešio. Šta ga se tiče? Privlačila ga je, ali ih je ambis razdvajao. Nije bio ni Bladlenđanin, niti plemenite krvi. Čak i da je bila zaljubljena u njega - a nije bilo ni najmanje povoda da se u to poveruje - morala bi da ga zaboravi.
<BR>&nbsp;&nbsp;&nbsp;&nbsp;&nbsp;Dva Sokola se baci na učenje jezika i proučavanje zemlje kroz koju su prolazili, a koju je mogao da vidi kroz prozore. Topografski, mislio je, bila je veoma nalik na Poljsku i Nemačku Zemlje 1. I naselja su bila slična, s tim što je na zgradama primećivao sklonost ka, kako je on to nazivao, 'kovrdžavoj' arhitekturi. Seljaci su bili odeveni prosto, imali su čupave kose i nisu delovali čisto. Samo je odsustvo konja stvaralo čudan osećaj. Sada nije bilo vreme oranja, ali Vilkis mu reče da se služe volovima za te svrhe, mada su životinje na velikim imanjima već zamenjivane parnim ili gasnim traktorima. Vilkis se hvalisao kako je ovo zemlja u kojoj ima više imanja koja se obrađuju traktorima nego u svim ostalim u svetu zajedno.
<BR>&nbsp;&nbsp;&nbsp;&nbsp;&nbsp;U gradu Žervož, pridruži im se još jedan oficir, Vjautas, koji je nosio potpuno crnu uniformu sa srebrnim epoletama. Na visokoj crvenoj, vojnoj kapi imao je pričvršćenu srebrnu glavu vepra. Lice mu beše suvonjavo i tankih usana, ali se pokazao kao veoma razgovorljiv i oštrouman. Bio je sposoban da sve postigne igrom reči, tako da se hvatao za svaku reč. Dva Sokola se nije zavaravao. Vjautas je bio ovde radi njihovog preliminarnog ispitivanja.
<BR>&nbsp;&nbsp;&nbsp;&nbsp;&nbsp;Dva Sokola reši da kaže sve, shvatajući da ništa ne može da izgubi. Ako odbije saradnju, samo će nepotrebno utrošiti snagu koja mu je kasnije bila potrebnija za pogađanje. Pored toga, u ovome svetu nije bio obavezan da bude veran nijednoj zemlji. Sudbina ga je, doduše, prvobitno dovela u vezu sa Bladlenđanima i Hotinosonijancima, ali ovi drugi su ga mučili i držali ga zatvorenog, a prvi su izdali vlastite saveznike da bi ga se dočepali. U krajnjoj liniji, ispadalo je da nije bilo neke velike razlike u postupcima koje su sprovodili Perkunišanci i Bladlenđani. Ipak mu se činilo da je neispravno da postane drugar jednom Nemcu; raditi za istu zemlju za koju i nemački pilot izgledalo mu je kao izdaja vlastite zemlje, vlastitog sveta.
<BR>&nbsp;&nbsp;&nbsp;&nbsp;&nbsp;Ali - ovde nije bilo Sjedinjenih Američkih Država, baš kao što nije bilo ni Nemačke.
<BR>&nbsp;&nbsp;&nbsp;&nbsp;&nbsp;Posle pola sata ispitivanja, Dva Sokola poče da shvata njegovu svrhu jer je Vjautas, postavljajući pitanja, često gledao u hrpu papira na kojima je bilo nešto otkucano. Oni su, bez sumnje, sadržali obaveštenja dobijena od Nemca.
<BR>&nbsp;&nbsp;&nbsp;&nbsp;&nbsp;"Otkud znate da vam je taj momak - kako se već zove dao prave podatke?" upita Dva Sokola.
<BR>&nbsp;&nbsp;&nbsp;&nbsp;&nbsp;Vjautas se zbuni. Onda se nasmeši. "Znate, dakle, za njega? Bladlenđani su vam rekli? Njegovo ime je Horst Raske."
<BR>&nbsp;&nbsp;&nbsp;&nbsp;&nbsp;"I kako vam se čine naše priče?"
<BR>&nbsp;&nbsp;&nbsp;&nbsp;&nbsp;"Ima dovoljno činjenica da ubede svakoga. Za mene, lično, postoje neki zbunjujući momenti u svemu tome. Recimo da postoje dva ista sveta u istom prostoru koji se nigde ne mešaju. Mogu da shvatim da se na njima javljaju iste vrste životinja, uključujući i ljudska bića, na kraju i zbog toga što, kako se čini, oba sveta imaju istu udaljeljenost od Sunca, a i geofizički činioci su veoma slični.
<BR>&nbsp;&nbsp;&nbsp;&nbsp;&nbsp;Ono što mi nije jasno to je mogućnost postojanja gotovo istovetnih jezika na obe planete. Svatate li kako je matematički neodrživa takva slučajnost? Otprilike nekoliko milijardi milijardi prema jedan da je tako nešto moguće, ja bih rekao. I pored toga, od mene se zahteva da verujem da, ne jedan, već mnogo naših jezika ima svoje veoma slične kopije na vašoj Zemlji."
<BR>&nbsp;&nbsp;&nbsp;&nbsp;&nbsp;Vjautas tu žestoko zavrte glavom i reče: "Ne! Ne! Ne!"
<BR>&nbsp;&nbsp;&nbsp;&nbsp;&nbsp;"Raske i moji ljudi su prošli kroz Dveri", reče Dva Sokola. "Možda ima više tih, Dveri. Tokom nekoliko stotina hiljada godina, koliko ljudi postoje, mora da je bilo mnogo 'saobraćaja' izmedu dva sveta. Možda ljudska vrsta i nije začeta na ovoj planeti. Ona je mogla stići ovamo s moje Zemlje. Fosilni ostaci na mojoj planeti idu u prilog tvrđenju da je čovek nastao tamo. No i to nije sasvim dokazano. Nisu pronađeni nikakvi fosili koji bi činili pravu kariku između čoveka modernog doba i pračoveka."
<BR>&nbsp;&nbsp;&nbsp;&nbsp;&nbsp;Vjautas reče: "Sve do pre pedeset godina bilo je zabranjeno svako razmišljanje o čovekovom poreklu. Čak i sada ima pobornika ideje da je čovek nastao u jednom danu pre nekih pet hiljada godina. No, postoje jaki dokazi da čovek postoji mnogo duže od pet milenijuma. Ne samo čovek, već nekoliko tipova podljudskih rasa."
<BR>&nbsp;&nbsp;&nbsp;&nbsp;&nbsp;"Mogao bih sa sigurnošću da tvrdim da su ljudi ovog sveta nastali na mojoj Zemlji, samo..." Dva Sokola ne dovrši.
<BR>&nbsp;&nbsp;&nbsp;&nbsp;&nbsp;"Samo?" podstače ga Vjautas.
<BR>&nbsp;&nbsp;&nbsp;&nbsp;&nbsp;"Ako su ljudi kroz neka vrata stizali ovamo, u ovaj svet, kako je moguće da sa njima nisu stizali i njihovi konji i kamile? To bi jedino moglo da se objasni time da su se neka plemena prebacila ovamo u dovoljnom broju da bi mogla da opstanu, ali se to odigralo u vremenu pre no što su konji i kamile bili pripitomljeni. To bi pružilo objašnjenje za činjenicu da na Zemlji 2 postoje etničke grupe i jezici veoma slični onima sa Zemlje 1."
<BR>&nbsp;&nbsp;&nbsp;&nbsp;&nbsp;"Pa ipak, ako je ljudima pošlo za rukom da prođu kroz vrata, zašto to ne bi bilo moguće i životinjama? Konjima, kamilama?"
<BR>&nbsp;&nbsp;&nbsp;&nbsp;&nbsp;"Takođe je veoma čudno da su emigranti sa Zemlje 1, koji su ovamo stizali u malom broju, brzo uspevali da zavladaju teritorijama i to uglavnom onim na kojima su se nalazili i na Zemlji 1. Zašto su ljudi koji su se već nalazili na tim teritorijama dozvoljavali da ih porazi šačica došljaka? Na to nemam odgovora."
<BR>&nbsp;&nbsp;&nbsp;&nbsp;&nbsp;"Nemam ni ja", reče Vjautas. "No, nepobitna je činjenica da se mi, Perkunišanci, kao i Heleni, Rasne i tako dalje nalazimo ovde. Upravo ovde moramo da živimo. I vi ste ovde i vi morate da nastavite da živite ovde. I zato bolje da nastavimo naš razgovor."
<BR>&nbsp;&nbsp;&nbsp;&nbsp;&nbsp;Dva Sokola je sa Vjautasom provodio gotovo svaki trenutak na ovom putovanju izuzev u vreme kada je spavao. Pošlo mu je čak za rukom da i sam postavi neka pitanja. S druge strane, Vjautas je pokazao veliko interesovanje kada je Dva Sokola ispričao da je Arapsko poluostrvo Zemlje 1 bogato naftom. Bilo je jasno da Arabija na ovom svetu nije još bila dovoljno ispitana. Štaviše, o ovome im Nemac nije rekao ni reči.
<BR>&nbsp;&nbsp;&nbsp;&nbsp;&nbsp;"Arabija će morati da padne u naše ruke", reče Vjautas tom prilikom. "U ovom času njene južne obale drže Bladlenđani. Ali oduzećemo im njihove baze tamo. I da znate, samo ova sitna informacija vredna je čitavog ispitivanja."
<BR>&nbsp;&nbsp;&nbsp;&nbsp;&nbsp;"Pre ili kasnije i to biste saznali od Raskea", reče Dva Sokola. "Ono što mene zanima jeste šta vaša vlada namerava sa nama."
<BR>&nbsp;&nbsp;&nbsp;&nbsp;&nbsp;"S obzirom na vašu veoma dobru saradnju i pošto se čini da ste izvor veoma važnih informacija, sa vama će se lepo postupati. U stvari, biće vam ponuđeno naše državljanstvo. Razume se, biće to državljanstvo drugog reda s obzirom da niste belac."
<BR>&nbsp;&nbsp;&nbsp;&nbsp;&nbsp;Vjautas posle toga zaćuta, pa malo kasnije dodade: "Mislim da će moći da se uredi da dobijete specijalnu kategoriju. To se već događalo. Možemo vam dati državljanstvo prvog reda ukazom Kasandre."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
