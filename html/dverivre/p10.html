<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Posle dva sata, pošto su prethodno nekoliko puta gubili pravac, stigoše do glavnog auto-puta, kedziva. Pola milje ispred njih velika grupa vojnika nalazila se na drumu. Dok su posmatrali u koloni, Dva Sokola vide kako iz jednog automobila izvedoše nekog čoveka i odvedoše ga u jedan šator u blizini.
<BR>&nbsp;&nbsp;&nbsp;&nbsp;&nbsp;"Traže špijune i dezertere", reče Dva Sokola. "U redu. Ići ćemo okolo."
<BR>&nbsp;&nbsp;&nbsp;&nbsp;&nbsp;Ali to nije bilo lako. Morali su da pređu preko jednog plitkog potoka nepunu milju dalje. Nisu se zaglavili nijednom, ali su pet minuta posle toga morali da stanu, jer se ispred njih isprečila kamena ograda, koja je, kako izgleda, išla od horizonta do horizonta. U to vreme, zora je već svanula. Krenuše zatim uporedo s ogradom i išli su tako oko milju i po, a onda ograde nestade, ali je zameni jedan širok potok u kome se zaglaviše.
<BR>&nbsp;&nbsp;&nbsp;&nbsp;&nbsp;Dva Sokola je poterao kola u vodu i napredovali su nekih desetak jardi dok je voda polako prolazila ispod vrata u unutrašnjost. Onda su se kola zaustavila i točkovi su se nemoćno okretali. I ništa više nije bilo u stanju da ih izvuče iz blata.
<BR>&nbsp;&nbsp;&nbsp;&nbsp;&nbsp;"Završili smo vožnju", reče Soko. "Ali možda je i bolje što se ovo ovako okončalo. Da smo nastavili, a voda postala još dublja, kazan bi im verovatno eksplodirao."
<BR>&nbsp;&nbsp;&nbsp;&nbsp;&nbsp;"Ma nemoj! I sad mi to kažeš? Gubimo se odavde!"
<BR>&nbsp;&nbsp;&nbsp;&nbsp;&nbsp;Dalje su putovali kroz seoske predele, držeći se auto-puta. Četiri dana kasnije put više nije bio asfaltni, već običan, prašnjav, seoski put.
<BR>&nbsp;&nbsp;&nbsp;&nbsp;&nbsp;Hranili su se jelom koje su krali od seljaka. Prođoše još dva dana. Ukaza im se prilika da ukradu kola, jedan auto sa unutrašnjim sagorevanjem i oni iskoristiše zgodnu okolnost. Toga dana su prevalili trideset milja, držeći se ivica druma i bezobzirno se služeći sirenom da uklone izbegle ispred sebe. Tada saznadoše da se na putu ispred njih nalazi kontrolna stanica, pa napustiše glavni put i pođoše nekim sporednim seoskim drumom. Kad im ponestade benzina nastaviše pečice.
<BR>&nbsp;&nbsp;&nbsp;&nbsp;&nbsp;"Narod Ickapintik je na severu", reče Dva Sokola O'Brajenu. "Poslednje što sam o njima čuo bilo je da su neutralni. Preći ćemo granicu i prepustiti im se na milost, ako uopšte znaju šta je to."
<BR>&nbsp;&nbsp;&nbsp;&nbsp;&nbsp;"Ne sviđa mi se način na koji si to rekao", uzvrati O' Brajen. "Kakvi su oni ljudi?"
<BR>&nbsp;&nbsp;&nbsp;&nbsp;&nbsp;"Indijanci u osnovi, sa mnogo belih gena. Govore jezikom koji pripada narečju Nahuatl, sličnom jeziku Acteka iz starog Meksika. U stvari, čak su i veoma slični Actecima. Iz Azije su stigli istovremeno sa Irokezima. Ickapintici su podjarmili jedno drugo pola-belo, pola-azijsko pleme koje je dotle terorisalo istočnu Evropu. Masakrirali su pola plemena i porobili ostalu polovinu."
<BR>&nbsp;&nbsp;&nbsp;&nbsp;&nbsp;"Izgleda da su prilično tvrdi, a?"
<BR>&nbsp;&nbsp;&nbsp;&nbsp;&nbsp;"I meni se tako čini. Na primer, prošlo je svega pedesetak godina od kada su prestali da žrtvuju ljude u svojim verskim obredima. A njihovi robovi ne samo da nisu tretirani kao poluljudi, već nemaju pravo ni da postanu slobodnjaci kao što je to slučaj kod Hotinosonijanaca."
<BR>&nbsp;&nbsp;&nbsp;&nbsp;&nbsp;"Pa zašto onda idemo tamo?"
<BR>&nbsp;&nbsp;&nbsp;&nbsp;&nbsp;"Nisam mislio da im se baš bukvalno prepustimo na milost i nemilost. Pokušaćemo da presečemo preko njihove zemlje, skrivajući se i putujući noću. Naš cilj će biti Tirslend, ili, ako ti se više dopada, naša Švedska. Perkunišanci su objavili rat Tirslendu, ali do sada nisu preduzeli nikakve korake protiv njih. Ukoliko tamo stignemo, moglo bi nam poći za rukom da se snađemo za neki prevoz do Bladlenda. Kad tamo dodemo postaćemo važni ljudi i stvarno ćemo imati za šta da živimo."
<BR>&nbsp;&nbsp;&nbsp;&nbsp;&nbsp;"Blagi bože! Dao bih desno oko samo da mogu da živim na nekom mestu gde govore engleski."
<BR>&nbsp;&nbsp;&nbsp;&nbsp;&nbsp;"Sigurno je samo da ćeš bladlendski lakše naučiti od irokeškog."
<BR>&nbsp;&nbsp;&nbsp;&nbsp;&nbsp;Presecali su unutrašnjost zemlje, služeći se seoskim putevima uglavnom kao orijentirima, a krećući se van njih. Samo bi noću, kada su putevi bili napušteni, izlazili na njih i vozili su njima do svanuća. Čak i tada se Dva Sokola kretao veoma oprezno i uopšte je nerado to činio. Ali pešačenje po žitnim poljima i preko livada i kroz šume toliko im je usporavalo kretanje, da su morali da koriste svaku priliku da ga ubrzaju. Petnaest dana posle napuštanja Istokve naišli su ponovo na glavni auto-put koji je vodio na sever. Sa vrha jednog brda primetiše da se reka izbeglica nije smanjila, ali koliko su mogli da vide, nije bilo vojničkih straža. Odlučiše da će biti sigurnije ako se umešaju u gužvu na putu.
<BR>&nbsp;&nbsp;&nbsp;&nbsp;&nbsp;Dva dana su se vukli na ivici kolone izbeglica, ali su zaključili da tako brže napreduju. U svitanje trećeg dana začuše topove sa zapada. Do noći su već bili u stanju da razaberu prasak lakšeg oružja iz daljine. Sledećeg dana pojaviše se hotinosonijanske trupe. Bila su to pojačanja sa juga koja su hitala prema severozapadu gde je besnela bitka. Dva Sokola i O'Brajen zavukoše se u sredinu kolone kako ne bi privukli pažnju. Sem toga, bezobzirna vožnja vojnih vozila ivicama kolone, uslovila je da putovanje tamo postane nesigurno.
<BR>&nbsp;&nbsp;&nbsp;&nbsp;&nbsp;Četvrtog dana, u podne, vojnici na jednom raskršću usmeriše kolonu prema istoku. "Mora da su Perkunišanici već zauzeli put tamo napred", reče Dva Sokola. "Izgleda da ozbiljno napreduju."
<BR>&nbsp;&nbsp;&nbsp;&nbsp;&nbsp;"Oduvek sam smatrao da su Irokezi bili moćni ratnici", reče O'Brajen. "Ali čini se da su usvojili rusku taktiku."
<BR>&nbsp;&nbsp;&nbsp;&nbsp;&nbsp;Dva Sokola je pomalo pogodilo ovo što mu je sadrug kazao; primio je kritiku hotinosonijanaca kao ličnu stvar. On je znao da O'Brajen o njemu misli kao o Indijancu i da zbog toga, iako nikada otvoreno neposlušan, uvek zadržava pravo na vlastito mišljenje.
<BR>&nbsp;&nbsp;&nbsp;&nbsp;&nbsp;"Kazaću ti jednu stvar", reče on. "Perkunišanci možda dobijaju ovaj rat, ali plaćaju isto onoliko veliku cenu koliko i Nemci u onom našem. Ako ne i veću, jer ovde nema ženevske konvencije. Rat je nešto drukčiji ovde. Ono što jedna zemlja čini sa zarobljenicima isključivo je njeno pravo. Perkunišanci su odavno otkrili da Hotinosonijanci ne mogu da posluže kao robovi. Ili neprestano pokušavaju da pobegnu ili ginu u tim pokušajima.
<BR>&nbsp;&nbsp;&nbsp;&nbsp;&nbsp;I tako su Perkunišanci proglasili rat bez zarobljavanja. Nema zarobljenika ukoliko nisu potrebni zbog obaveštenja. A oni muče da bi do njih došli. Hotinosonijanci to znaju i bore se do smrti. U povlačenju ubijaju svoje ranjenike ako nisu u stanju da ih nose. Kao ishod toga, osvajač nailazi na daleko čvršću odbranu od one koju bi inače imao. Njihova brzina je rezultat jedino njihove nadmoćnije tehnologije i strategije zaobilaženja 'džepova' otpora branioca. Tome još treba dodati i njihovu spremnost na velike žrtve.
<BR>&nbsp;&nbsp;&nbsp;&nbsp;&nbsp;Perkunišanci moraju da osvoje što više teritorije pre no što zima dođe. Ova zemlja zauzima isti prostor kao Južna Rusija na našoj planeti, bez one srazmerno blage klime, jer nema uticaja Golfske struje. Zato je klima zimi i ovde i u Evropi subarktička. To je i razlog zbog koga mi mora mo da stignemo do Tirslenda pre snega. Ne smemo dozvoliti da nas zima uhvati na otvorenom: smrzli bismo se u najkraćem mogućem roku."
<BR>&nbsp;&nbsp;&nbsp;&nbsp;&nbsp;O'Brajen uzdrhta i reče: "Kakav svet, brale! Ako smo već morali da proletimo kroz vrata, zašto ne uletesmo u neki fini i topli, mirni svet?"
<BR>&nbsp;&nbsp;&nbsp;&nbsp;&nbsp;Dva Sokola se nasmeši i sleže ramenima. Možda da postoji i takav 'paralelni' svet, ali ako ga i ima, oni sigurno nisu u njemu. Moraju opstati u onom koji im je sreća udelila.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije naiđoše na kola zaglavljena u blatu. Tri čoveka su pokušavala da ih izvuku. Dva Sokola reče: "Vidiš li onu ženu za volanom? Ima šal na glavi i lice joj je prljavo, ali bih smeo da se kladim da je to Ilmika Torstajn."
<BR>&nbsp;&nbsp;&nbsp;&nbsp;&nbsp;Neko vreme je bio neodlučan šta da radi, ali na kraju zaključi da bi njeno prisustvo moglo da znači i neku olakšavajuću okolnost. Možda ona ide u Ickapintik, gde će joj njen status kao kćeri bladlendskog ambasadora omogućiti dobar prijem, pa čak i organizovanje prebacivanja u njenu zemlju. Ona neće odbiti da povede Dva Sokola i O'Brajena sa sobom. Na kraju, to joj i bila prvobitna namera, a on nije video razlog zbog koga bi sad promenila mišjenje.
<BR>&nbsp;&nbsp;&nbsp;&nbsp;&nbsp;Zato se uputi pravo k njoj. Trenutak ga je posmatrala zbunjenost, a onda ga prepoznade. Začuđenost zameni smešak zadovoljstva. "Možemo li sa vama?" upita on.
<BR>&nbsp;&nbsp;&nbsp;&nbsp;&nbsp;Ona klimnu glavom i reče: "Ovo je isuviše dobro da bi bilo istinito."
<BR>&nbsp;&nbsp;&nbsp;&nbsp;&nbsp;On više nije gubio vreme. Dva Amerikanca odoše do zadnjeg dela kola da pomognu ostalima. Kada je vozilo stiglo do tvrdog puta, Dva Sokola i O'Brajen se uvukoše na prednje sedište do Ilmike. Ostali, za koje se ispostavilo da su članovi bladlendske ambasade u Istokvi, zauzeše zadnja sedišta. Ilmika je vozila 'parnjak' što je brže mogla, vodeći pri tom računa da ne ugrozi pešake. Sirenom se služila samo povremeno i samo u slučajevima kada je morala da opominje pešake koji nisu pokazivali nameru da se sklone. Ukoliko i posle toga ne bi napravili mesta, ona ih je zaobilazila i pri tom rizikovala da se zaglavi pored puta, što joj se, uostalom, i dogodilo onda kada su Dva Sokola i O'Brajen naišli na njih.
<BR>&nbsp;&nbsp;&nbsp;&nbsp;&nbsp;Dok su se vozili, on ispriča Ilminki šta se dogodilo. Ona je, naravno, znala da su bladlendski agenti izginuli, ali je mislila da su Perkunišanci uspeli da preotmu dva čoveka iz drugog sveta. Sada se vozila ovim putem, jer je drum kojim je imala nameru da ode iz ove zemlje bio presečen. Perkunišanska flota je provalila u Crno More i porazila mornaricu Hotinosonijanaca, uništivši pri tom nešto bladlendskih brodova koji su se tu zatekli. Kontrolisali su sada i vazduh i vodu Crnog Mora. Mali dirižabl, kojim je zajedno s njim imala nameru da se prebaci u Palaviju (Turska), tom prilikom je takođe bio uništen.
<BR>&nbsp;&nbsp;&nbsp;&nbsp;&nbsp;Vozili cu celog dana i noći i zora ih zateče daleko severnije, ali i bez goriva. Nisu imali sreće da ga nabave od armijskih vozila, jer od dvadeset koja su prošla kraj njih nijedno ne stade na njihove signale.
<BR>&nbsp;&nbsp;&nbsp;&nbsp;&nbsp;"Dug je to put, ali ćemo morati pešice", reče Ilminka. "Kad bi mi se ukazala prilika da razgovaram sa nekim oficirom, možda bih mogla da dobijem druga kola."
<BR>&nbsp;&nbsp;&nbsp;&nbsp;&nbsp;Ali ovo što je rekla nije zvučalo kao da je u to mnogo sigurna. Bilo je jasno da Hotinosonijanci, zauzeti bitkom na severozapadu, nisu imali vremena ni materijala čak ni za gospu llmiku Torstajn. Da je to tako uverili su se posle samo četiri milje pešačenja.
<BR>&nbsp;&nbsp;&nbsp;&nbsp;&nbsp;Na četvrt milje ispred njih iz šume iznenada ispade grupica hotinosonijanskih vojnika i pretrča preko puta. Izbeglice, kraj kojih prođoše, pobacaše svoje stvari i potrčaše za njima. Kolonom prođe glas koji stvori paniku. Na putu ostade samo krš vozila. Ljudi se izgubiše.
<BR>&nbsp;&nbsp;&nbsp;&nbsp;&nbsp;Četrdesetak jardi pred njima zemlja polete uvis u eksploziji jedne granate. Ljudi koji su odatle maločas pobegli s puta, ostadoše nepovređeni. Ali sledeća granata pade u blizini jedne skupine koja nije na vreme čula vest. Eksplozija ih razbaca u svim pravcima.
<BR>&nbsp;&nbsp;&nbsp;&nbsp;&nbsp;Čim je prva granata pala, Dva Sokola i ostali baciše se u mali jarak kraj puta. Ležali su priljubljeni uz zemlju dok su padale druga, treća i četvrta granata, zasipajući ih i pokrivajući zemljom. Nečije otkinuto stopalo pade pored glave Dva Sokola. On samo jaće zagnjuri glavu u travu. Peta granata ih napola zatrpa ali niko nije bio povreden. Šesta eksplodira nešto niže uz put, a sedma pade u obližnji jarak i pobi veći broj ljudi, žena i dece koji su se tamo zatekli.
<BR>&nbsp;&nbsp;&nbsp;&nbsp;&nbsp;Tada paljba prestade. Dva Sokola diže glavu da osmotri. Preko puta se nalazilo spaljeno žitno polje, koje se pružalo sve do padine jednog brda, preko čijeg vrha se upravo pomoli pet oklopnih vozila. Dvoja od njih bila su naoružana dugocevnim topovima. Ostala su od naoružanja imala nešto što je s ove daljine ličilo na mitraljeze. Dva Sokola je znao da mitraljezi u ovom svetu još nisu bili izumljeni. U stvari, upravo je njih imao nameru da pravi na Bladlendu. Ipak nije mu se sviđao izgled onog oružja; mada su i topovi bili dovoljni da se odluči za bekstvo. On se diže zajedno sa ostalima, pa potrčaše preko spaljenih stabljika žitnog polja s njihove strane puta. Video je da su irokeške trupe zauzele zaklon u malom zabranu nekih četvrt milje prema severozapadu. Oni će svakako biti meta napada oklopnih kola, pa nije imalo svrhe ići tamo. On povede ostale prema jugoistoku, preko polja, u pravcu udaljene linije napola spaljenog drveća, koje je moglo značiti da se iza njega nalazi reka ili potok. U vreme kad stigoše do polovine polja, Perkunišanci počeše da prelaze put. Oni pripucaše za ljudima koji su trčali, što beguncima samo dade podstrek da potrče još brže. Gledajući preko ramena, Dva Sokola vide kako mine dižu prašinu sa zemlje i zaprepasti ga brzina kojom ih je to oružje ispaljivalo. Vozila su ipak morala imati neku vrstu brzookidajućeg oružja. U literaturi koju je čitao o naoružanju ovoga sveta o takvom nečem nije bilo ni pomena, ali bilo je jasno da je to oružje u tajnosti napravljeno i upotrebljeno prvi put u ovom ratu.
<BR>&nbsp;&nbsp;&nbsp;&nbsp;&nbsp;Još jedna činjenica koja je objašnjavala brzo perkunišansko napredovanje. Njihova vatrena moć bila je premoćna.
<BR>&nbsp;&nbsp;&nbsp;&nbsp;&nbsp;Kola zatim okretoše prema drveću i bitka se ubrzo rasplamsa. Trajala je otprilike deset minuta. Posle toga zavlada tišina. Za to vreme begunci pređoše preko potoka oivičenog drvećem i stigoše do prilično guste i prostrane šume. Nastavili su da se kreću sve do noći, a zatim odspavaše nekoliko časova, pa nastaviše bekstvo. Dva dana kasnije naiđoše na grupu pobijenih vojnika. Pored njih se nalazilo maleno vozilo - slično džipu - čiji su rezervoari bili napola puni goriva. Vozili su se njim prema severu, sve dok goriva ne nestade, a onda nastaviše pešice. Nedelju dana kasnije stigli su u blizinu granice Ickapintika.
<BR>&nbsp;&nbsp;&nbsp;&nbsp;&nbsp;Pred njima se iznenada rasplamsa laka puščana paljba. Dok su llmika i jedan čovek koji je bio bolestan uzeli zaklon iza drveća, ostali otpuzaše do vrha brda. Bili su naoružani revolverima i puškama koje su uzeli od mrtvih vojnika u isto vreme kada i džip. I pored toga, nije im bilo ni na kraj pameti da zapodevaju ma kakvu kavgu. Hteli su samo da izvide kakva je situacija pred njima i, ako treba, da onda zaobiđu to mesto.
<BR>&nbsp;&nbsp;&nbsp;&nbsp;&nbsp;Dva Sokola stiže na vrh brda i kroz dogled osmotri bitku koja se vodila. Čarka beše pri kraju. Veći broj tela ležao je na zemlji na različitim udaljenostima od kamenih ruševine koje su bile jedini ostaci nekadašnje farme. Tela su bila obučena u crno-narandžaste uniforme koje je nosila perkunišanska pešadija. Napadali su nekoga ko se branio odande, iz ruševina, i u tom okršaju ih je ostalo samo sedam. Sada su puzali prema razvalinama zidova iza kojih su, Dva Sokola vide posle kraćeg i pažljivijeg osmatranja, pucala samo tri čoveka. Tada jedan Perkunišanac, klečeći iza prevrnutih kola blizu ruševina, baci granatu preko zida u jedan od uglova ruševine zgrade.
<BR>&nbsp;&nbsp;&nbsp;&nbsp;&nbsp;Posle eksplozije iz razvalina nije više niko pucao. Perkunišanci su, međutim i dalje oprezno napredovali, puzeći po zemlji sve dok se ne primakoše na nekoliko jardi od srušenih zidova. Jedan se nakratko hrabro izloži mogućoj vatri, ali se ništa ne dogodi. Začu se signal i svi skočiše i poleteše prema zidovima. Iznenada, dim iz jedne puške diže se iza zida i sekund kasnije Dva Sokola začu pucanj. Jedan Perkunišanac pade. Još jedan pucanj, pa pade i drugi.
<BR>&nbsp;&nbsp;&nbsp;&nbsp;&nbsp;Ostali su se nalazili preblizu zida da bi se okrenuli i pobegli. Nastaviše sa jurišem, ali otvoriše vatru kako bi poslednjeg neprijatelja primorali da ne diže glavu preko zida. Ovaj, opet, izgleda nije obraćao pažnju na metke koji su udarali o stenu kraj njegove glave. Nastavio je da puca sa smrtonosnom preciznošću. Padoše još dva Perkunišanca: jedan na leđa, a drugi nastavi još par koraka, da bi se potom skljokao na zemlju, pavši licem prema tlu.
<BR>&nbsp;&nbsp;&nbsp;&nbsp;&nbsp;Dva Sokola je bio iznenađen. Mogao je da vidi samo šlem i gornje delove uniforme branioca. I jedno i drugo izgledalo je isto kao kod Perkunišanaca. Jedina razlika bila je u tome što je na prsima imao dve široke crvene pruge.
<BR>&nbsp;&nbsp;&nbsp;&nbsp;&nbsp;Tada preživeli proleteše kroz prolom na zidu i smesta pripucaše na čoveka koji je sada bez zaklona. Ako je i bio pogođen, ovaj to ne pokaza već okrete pušku i njom kao toljagom zakači najbližeg napadača. Udareni smesta nestade iz vidokruga Dva Sokola, a za njim se prema zemlji sagnu i branilac. Sledećeg časa on se, držeći čoveka koga je oborio iznad glave, uspravi i baci ga na drugu dvojicu napadača. Ovi popadaše na zemlju. Šta bi se dalje dogodilo moglo je samo da se nagađa, ali jedan od palih napadača iznenada povrati snagu i opali na čoveka sa crvenim prugama. Šlem odlete i on pade na zemlju.
<BR>&nbsp;&nbsp;&nbsp;&nbsp;&nbsp;Minut kasnije, trojica preživelih ga izvukoše napolje na otvoreno. Ranjeni Parkunišanac im u tome nije pomagao, pošto je bio zaokupljen skidanjem šinjela i cepanjem rukava košulje, kojima je zavio desnu ruku. Ostali odvukoše neprijatelja do jednog javora. Odnekle izvukoše uže čijim jednim delom zavezaše ruke čoveku. Zatim mu skinuše čizme i zavezaše mu i noge.
<BR>&nbsp;&nbsp;&nbsp;&nbsp;&nbsp;Zatim jedan kraj užeta prebaciše preko najbliže grane. Dvojica povukoše uže i čovek sa zemlje se podiže, da bi, nešto kasnije, u času kada su mu se gole noge nalazile na nekih osam inči od zemlje, prestali da vuku. Položaj mora da mu je bio veoma bolan, jer mu je sva težina ležala na rukama koje su mu bile zavezane na leđima i izvučene naviše. I pored toga, lice obešenog nije pokazivalo ništa. Lagano se okretao na užetu i nije se oglasio čak ni u trenutku kada su ispod njegovih nogu vojnici počeli da slažu drva za vatru.
<BR>&nbsp;&nbsp;&nbsp;&nbsp;&nbsp;Dva Sokola odluči da se umeša. Oduševila ga je veličanstvena borba koju je vodio taj krupni čovek. Sem toga, bio je radoznao, jer mu nije bio jasan povod borbe koju su vodile dve grupe Perkunišanaca.
<BR>&nbsp;&nbsp;&nbsp;&nbsp;&nbsp;On reče ostalim šta namerava da uradi. Oni se složiše da ga prate, naročito kada je istakao da bi zarobljenik mogao da im posluži kao značajan izvor informacija. Zatim se raširiše i izgubiše malo vremena da bi puzeći oko brda i kroz jednu jarugu zauzeli prava mesta. Ulazeći iz jaruge u šumu, oni se oprezno približiše Perkunišancima. Prođe još deset minuta pre no što su, čučeći iza drveta, stigli dovoljno blizu da mogu da čuju razgovor. S obzirom na to da se on odvijao na perkunišanskom, Dva Sokola nije bio u stanju da ga razume, ali ipak mu je bilo jasno da su psovali zarobljenika.
<BR>&nbsp;&nbsp;&nbsp;&nbsp;&nbsp;U to vreme, vatra je već lizala tabane obešenog. Mora da je jako trpeo, ali i dalje nije puštao glasa od sebe. Dva Sokola više nije smeo da čeka povoljniji trenutak. Nije želeo da zarobljenik bude obogaljen. On nanišani u stomak najbližeg vojnika. Ostali takođe podigoše oružje. Dva Sokola podiže ruku, zadrža je malo u tom položaju, a onda je naglo spusti dole. Plotun koji je usledio, slisti Perkunišance gotovo u istom času. Nijedan od njih više se ne pomeri.
<BR>&nbsp;&nbsp;&nbsp;&nbsp;&nbsp;Dva Sokola potrča napred i rasturi upaljene grane ispod nogu zarobljenika, pa onda preseče uže kojim je bio obešen o granu. Dva Bladlenđana prihvatiše njegovo telo i položiše ga na zemlju.
<BR>&nbsp;&nbsp;&nbsp;&nbsp;&nbsp;Dva Sokola izvadi nož iz korica, ali je oklevao da preseće veze na rukama zarobljenika. Izgledao je isuviše opasno. Bio je visok najmanje šest stopa i sedam inča, a u grudima je bio širok ne manje od tri stope. Ruke, grudi i noge, sve je bilo masivno. Lice mu beše široko sa visokim jagodicama, nos orlovski, a kosa crna i prava. No, koža mu nije bila nešto naročito tamna, a smeđe oči bile su isprskane zelenim tačkama.
<BR>&nbsp;&nbsp;&nbsp;&nbsp;&nbsp;Jedan od Bladlenđana, Elfred Hijerot, poče da postavlja pitanja na perkunišanskom. Usledio je brzi razgovor, a onda Hijerot reče: "On je Kinukinuk."
<BR>&nbsp;&nbsp;&nbsp;&nbsp;&nbsp;Dva Sokola klimnu glavom. Kinukinuci su bili alkonkvanski narod koji je zauzimao prostor Čehoslovačke sa Zemlje 1. Već nekih stotinu godina oni su bili deo Perkuniše.
<BR>&nbsp;&nbsp;&nbsp;&nbsp;&nbsp;"Kaže da mu je ime Kvazind, što će reći, Snažni. Pripadao je kinukinučkoj regimenti pod komandom perkunišanskih oficira. On i ostali Kinukinuci rešili su da dezertiraju i priključe se Hotinosonijancima. Ali gonili su ih i priklještili na ovoj farmi. Ostalo ste videli. Objasnio sam mu ko smo mi. On kaže da bi voleo da nam se priključi. Govori hitinosonijanski, jer mu je majka bila robinja Hotinosonijanka. Kaže da ju je oslobodio njegov otac pre no što se oženio njome, pa tako ni Kvazind nije rob. Kinukinuci su veoma ponosni, iako ih Perkunišanci smatraju za nižu rasu."
<BR>&nbsp;&nbsp;&nbsp;&nbsp;&nbsp;Dva Sokola, bez reči preseče užad na zarobljenikovim rukama. Džin poče da trlja članke dok se dizao i onda krenu da malo prošeta kako bi ubrzao krvotok. Ubrzo potom sede na jedan od leševa da obuje čizme. Dva Sokola mu pruži pušku, pojas sa municijom i nož.
<BR>&nbsp;&nbsp;&nbsp;&nbsp;&nbsp;"Hvala ti", reče Kvazind na hotinosinijanskom.
<BR>&nbsp;&nbsp;&nbsp;&nbsp;&nbsp;"Možeš li da hodaš?"
<BR>&nbsp;&nbsp;&nbsp;&nbsp;&nbsp;"Mogu. Ali da ste stigli desetak sekundi kasnije..."
<BR>&nbsp;&nbsp;&nbsp;&nbsp;&nbsp;Dva Sokola posla Hijerota nazad da dovede Ilmiku i njenog čuvara. Zatim obiđoše pale Perkunišance. Među telima koja su ležala na zemlji pronađena su tri živa Perkunišanca, koje Bladlenđani i Kvazind odmah lišiše bolova, zabadajući im noževe u pleksus. Kvazind skide mač sa mrtvog oficira i njime odseće glave ubijenima. Zatim ih složi u piramidu, pa se odmače malo da se divi svom delu.
<BR>&nbsp;&nbsp;&nbsp;&nbsp;&nbsp;O'Brajen stade da povraća, a i Dva Sokola spopade muka.
<BR>&nbsp;&nbsp;&nbsp;&nbsp;&nbsp;Hijerot objasni. "Odsecajući glave svojim neprijateljima, on je sprečio njihove duše da stignu do Mičilmekineka, kinukinučkog Raja."
<BR>&nbsp;&nbsp;&nbsp;&nbsp;&nbsp;"Vrlo zanimljivo", primeti Dva Sokola. "Nadam se da nema nekih sličnih običaja koji bi mogli da se odnose i na nas."
<BR>&nbsp;&nbsp;&nbsp;&nbsp;&nbsp;Ilmika i Elson im se pridružiše. Ona poblede pri pogledu na glave, ali ne reče ništa.
<BR>&nbsp;&nbsp;&nbsp;&nbsp;&nbsp;Kvazind stade da se naginje nad tela svojih sunarodnika. Raskopčavao im je šinjele i košulje. S leve strane grudi svakoga od njih nalazio se tetoviran kukasti krst u krugu. Kvazind svima nožem skide to parče kože.
<BR>&nbsp;&nbsp;&nbsp;&nbsp;&nbsp;"Tetovirani znaci sadrže 'dušu'", objašnjavao je Hijerot. "Ako se spale, duše će biti slobodne da odlete u Mičilmekinek. Ali ako ih se neprijatelj dočepa, biće osušene ili stavljene u alkohol, zbog čega nikada neće stići u Mičilmekinek."
<BR>&nbsp;&nbsp;&nbsp;&nbsp;&nbsp;Dva Sokola sačeka da Kvazind završi svoj obred. Da je zadržavanje nastalo zbog bilo čega drugog osim verskih ceremonija, insistirao bi da odmah napuste ovo mesto. Ali povreda vere ovde nije bila preporučljiva.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
