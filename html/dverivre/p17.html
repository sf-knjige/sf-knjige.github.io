<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;U šatoru, Dva Sokola propisno pozdravi Zaštitnika koji je sedeo za stolom, ali mu se ruka ipak ne spusti uz bok propisanom brzinom. Bio je zaprepašćen pri pogledu na čoveka koji je sedeo na stolici u uglu šatora.
<BR>&nbsp;&nbsp;&nbsp;&nbsp;&nbsp;"Raske!"
<BR>&nbsp;&nbsp;&nbsp;&nbsp;&nbsp;Nemac se nasmeši i podiže ruku u znak pozdrava. "Evo mog starog prijatelja - i neprijatelja - crvenoputog Dva Sokola!" reče on.
<BR>&nbsp;&nbsp;&nbsp;&nbsp;&nbsp;Jedna lepa plavuša sedela je na stolici pored njega. Bila je raskošno odevena, a vrat, ruke i prsti blistali su joj nakitom. Dva Sokola smesta pogodi da je to Kasandrina kćer.
<BR>&nbsp;&nbsp;&nbsp;&nbsp;&nbsp;Zaštitnik objasni njihovo prisustvo. Perkunišansko Veće izabralo je Kasandrinog naslednika iz redova plemstva. Jedno od njegovih prvih naređenja bilo je da se Raske uhapsi. Nemac je bio optužen za ubistvo prestolonaslednika.
<BR>&nbsp;&nbsp;&nbsp;&nbsp;&nbsp;Raske ga je međutim, preduhitrio za korak, uspevši pri tom da nagovori i Kasandrinu kćer da pobegne s njim. Umakli su u jednom od najnovijih Raskeovih dvomotornih lovačkih aviona. Bio je prinuđen da se spusti na jedan aerodrom u Rasni (Francuskoj Zemlje 1) gde je nekako uspeo da dođe do goriva. Posle toga mu je pošlo za rukom da stigne do istočnih obala severnog Bladlenda.
<BR>&nbsp;&nbsp;&nbsp;&nbsp;&nbsp;On i njegova nevesta zatražili su politički azil.
<BR>&nbsp;&nbsp;&nbsp;&nbsp;&nbsp;"Ne znam da li da ga saslušam ili da ga streljam", reče Zaštitnik. "Kao talac ne vredi ništa, a već je kasno da se iskoristi njegovo znanje."
<BR>&nbsp;&nbsp;&nbsp;&nbsp;&nbsp;"Ako nam nabavite dovoljno goriva, Dva Sokola i ja mogli bismo da se prebacimo u Irsku", reče Raske. "Bladlendu ćemo obojica biti potrebni, s obzirom na to da ćete tamo morati da napravite svoje poslednje uporište."
<BR>&nbsp;&nbsp;&nbsp;&nbsp;&nbsp;"Ni u Irskoj nema goriva", reče Dva Sokola. "Ne vidim od kakve bismo pomoći tamo mogli biti."
<BR>&nbsp;&nbsp;&nbsp;&nbsp;&nbsp;"Reći ću vam nešto što Perkunišanci čuvaju kao najveću tajnu. Neće biti nikakve invazije na Irsku sve do sledeće godine. Perkuniša je iscrpla gotovo sve svoje snage. Toliko je iskrvarila na kopnu i ovde, da ne može dozvoliti još jedan okršaj. Razume se, to ih neće sprečiti da blefiraju; zatražiće bezuslovnu predaju svih bladlendskih snaga u Irskoj. Ali ako odbijete, ako izdržite, dobićete godinu dana za pripreme. A za to vreme već ćete moći da nabavite municiju, gorivo i namirnice. Ja sam stupio u vezu sa Ajkvanom. Spremni su da dostave sve što je Irskoj potrebno. Oni se nimalo ne plaše perkunišanske mornarice. Računaju da je veoma slaba posle svih gubitaka."
<BR>&nbsp;&nbsp;&nbsp;&nbsp;&nbsp;Raske pokuša da ustane, ali ga u tome spreči stražar koji je stajao iza njega.
<BR>&nbsp;&nbsp;&nbsp;&nbsp;&nbsp;"Ako Dva Sokola i ja damo Ajkvani sve podatke potrebne za izgradnju vazduhoplovnih snaga, oni su spremni da pomognu Bladlendu!"
<BR>&nbsp;&nbsp;&nbsp;&nbsp;&nbsp;Zaštitnik se obrati Sokolu. "Možemo li mu verovati?"
<BR>&nbsp;&nbsp;&nbsp;&nbsp;&nbsp;"Oh, da. Možete. Siguran sam da je pregovarao sa Ajkvancima za slučaj da bude prinuđen da spašava život. Ali sve ostalo, kako je Ajkvana spremna da nas snabdeva i naoružava u Irskoj, puka je izmišljotina. Čak i kada bi se Ajkvanci usudili da pošalju svoje brodove, njih bi u vodama Irske zbrisala perkunišanska avijacija. Ne, s te strane se nemamo čemu nadati."
<BR>&nbsp;&nbsp;&nbsp;&nbsp;&nbsp;"Tako sam i mislio", reče Zaštitnik. Onda se okrete Raskeu. "Vi ćete otići u stražarnicu dok ne odlučim šta ću sa vama. Vaša žena će biti zatvorena u jednoj kući, gde će se s njom lepo postupati. Na kraju, ona je ipak kći jednog Kasandre. Šta će se dogoditi s vama, Raske, u mnogome će zavisiti od ishoda sutrašnje bitke. Ako izgubimo, Perkunišanci će vas se dočepati i, pretpostavljam, ubiti čim vas ugledaju. Ako mi dobijemo... pa, možda ću vas i ja streljati. Zato što ste vi i vaše letelice sprečili Bladlend da se ponovo naoruža u Irskoj."
<BR>&nbsp;&nbsp;&nbsp;&nbsp;&nbsp;Dok su Raskea odvodili iz šatora, Dva Sokola mu reče: "Loša sreća prijatelju. Živeo si neko vreme na vrhu talasa, više no što bi ikada uspeo na Zemlji 1. Budi zadovoljan i time."
<BR>&nbsp;&nbsp;&nbsp;&nbsp;&nbsp;Raske mu se nasmeši. "Još nisam mrtav, crvenoputi. Videćemo se kasnije, to jest, ako budeš među živima."
<BR>&nbsp;&nbsp;&nbsp;&nbsp;&nbsp;Posmatrajući kako ga odvode iz šatora, Dva Sokola pomisli kako Raskeove reči nose u sebi dosta istine. Sutrašnja bitka za njega je mogla biti stvarno poslednja. Kako je ispalo kasnije - gotovo da je i bilo tako. Četiri puta u toku toga dana bio je ranjen, tri puta od eksplozija granata i bombi i jednom bajonetom za vreme borbe prsa u prsa. U sumrak se Bladlenđani povukoše na sever. Dva Sokola i Kvazind pođoše na zapad, s namerom da izbegnu glavnu struju perkunišanske armije željne krvi, koja je pratila poražene Bladlenđane.
<BR>&nbsp;&nbsp;&nbsp;&nbsp;&nbsp;"Mogli bismo da se povučemo u brda i da otuda uz bedan život vodimo gerilsku borbu", reče Dva Sokola Kvazindu. "No, sigurno je da bi nas, ako ne umremo od gladi, uhvatili pre ili kasnije. Zato nam jedino preostaje obala i čamac za Irsku. Na kraju, ovom narodu ništa i ne dugujemo! Nije to naša borba; ovo čak nije ni moj svet! Odlazim za Hajvik kako znam i umem."
<BR>&nbsp;&nbsp;&nbsp;&nbsp;&nbsp;I tako stigoše do luke Lefsvik na obali Irskog Mora. Lefsvik je bio pun izbeglica koji su svi želeli da se ukrcaju na četiri velika parobroda i na nekoliko manjih brodića. Dva Sokola se nije nadao da će mu biti dozvoljeno da se ukrca na neki od brodova, ukoliko ne pronađe nekog visokog zvaničnika da mu izradi mesto. Nije stigao da se probije ni do dokova, kad začu kako ga neko zove. On se okrete i vide Džilberta kako krči put kroz masu prema njemu. Džilbert se smešio i mahao gomilom papira u rukama.
<BR>&nbsp;&nbsp;&nbsp;&nbsp;&nbsp;"Dva Sokola! Moj prijatelju sa Zemlje 1! Kakva sreća! Tražio sam vas, nadajući se da ćete se ipak pojaviti i pored svih nevolja koje su bile protiv vas! Imam za vas mesto u mojoj kabini! Spavaćete na podu! Ali, da požurimo! Lađa kreće kroz trideset pet minuta! Gotovo sam izgubio svaku nadu!"
<BR>&nbsp;&nbsp;&nbsp;&nbsp;&nbsp;"Jeste li videli Ilmiku Torstajn?" upita Dva Sokola.
<BR>&nbsp;&nbsp;&nbsp;&nbsp;&nbsp;"Jesam li je video?" Čovek poskoči oduševljeno. "Ona je takođe u mojoj kabini! Ona... no, nije važno... i ona vas je tražila i sada je s njom sve u redu! Ljubavnici su pronašli jedno drugo, radost je na pomolu i tome slično!"
<BR>&nbsp;&nbsp;&nbsp;&nbsp;&nbsp;Dva Sokola je bio isuviše srećan da bi odgovorio. Čuo je samo polovinu Džilbertovog čavrljanja. Na početku mosta koji je vodio na brod, zaustavi ih jedan oficir koji potroši užasno puno vremena pregledajući njihove papire. Ipak nije stavio nikakve primedbe, ali i da je imao nešto da kaže, verovatno bi se smesta našao u vodi, uz pomoć Kvazindovih snažnih ruku. Dva Sokola bi bio u stanju da rasturi lađu samo da stigne do Ilmike, što bi bilo veoma glupavo, pošto bi ga marinci, koji su stajali na kraju mosta, verovatno ubili u samom početku takvog pokušaja.
<BR>&nbsp;&nbsp;&nbsp;&nbsp;&nbsp;Ipak ga želja nije toliko zaslepila da ne vidi jedno poznato lice u masi, na donjoj palubi broda. On zastade, pogleda malo bolje i zavrte glavom. Nije moglo biti.
<BR>&nbsp;&nbsp;&nbsp;&nbsp;&nbsp;Ali oči ga nisu varale. Plavokosi, kovrdžave kose, Raske mu se smešio iz mase. Nemac mu mahnu rukom i onda se okrete i nestade u gomili. Mogao je da bude siguran da ga Dva Sokola neće odati. Ovome je ostalo samo da se čudi kako je Raskeu pošlo za rukom da se oslobodi, probije dovde i zauzme mesto na palubi broda, koji je primao samo elitne begunce. Otkriće to kasnije. U međuvremenu, ukoliko je Raske toliko pametan i brz da mu pođe za rukom da pobegne, Dva Sokola nije imao nikakvu nameru da ga u tome sprečava. Bar za sada. Sve što je ovog časa želeo bilo je da zagrli Ilmiku.
<BR>&nbsp;&nbsp;&nbsp;&nbsp;&nbsp;To je ubrzo i učinio, iako pri tom nisu bili sami. Pored Džilberta i Kvazinda, u kabini se nalazilo još pet ljudi. Oni su se pravili da ne primećuju dvoje zaljubljenih i nastaviše razgovor kao da ovi ne postoje. Osmotrivši ih između dva poljupca, Dva Sokola primeti njihove skrivene poglede, u kojima su se videli zbunjenost i zaprepašćenje. Nimalo se nije brinuo zbog toga.
<BR>&nbsp;&nbsp;&nbsp;&nbsp;&nbsp;Lađa napusti luku i pođe najvećom brzinom koju su mogle da joj pruže mašine. Putovanje više nije jemčilo bezbednost, niti će bezbedno moći da se osećaju i kasnije, kada pristanu u Dablin. Svakoga časa mogli su da iskrsnu perkunišanski avioni i bace bombe. No, ubrzo se spusti magla, pa su mogli da odahnu, izuzev ako ne nalete na neki drugi brod ili na stenje u blizini obala Irske.
<BR>&nbsp;&nbsp;&nbsp;&nbsp;&nbsp;Sokolu se nije osobito sviđala pomisao na to, ali ipak je morao da krene da potraži Raskea i sazna šta ovaj smera. Još je bio neodlučan kako da postupi prema njemu. Raske nije predstavljao neku veću opasnost za Bladlenđane u ovom trenutku. Nije mogao ništa da učini ni protiv njih ni za njih, mada bi im kasnije mogao biti od velike koristi. Nije isključeno da ga na kraju čeka titula bladlendskog plemića pa čak i vladara. Sa Raskeom je sve bilo moguće.
<BR>&nbsp;&nbsp;&nbsp;&nbsp;&nbsp;Pronašao ga je kako sedi na ćebetu na palubi. Oko njega se nalazilo još ljudi, ali ne tako blizu; njihovi obrisi gubili su se u magli. Dva Sokola ga nekoliko puta pozva pre no što Nemac odgovori. Prvo ga zapita gde mu je žena.
<BR>&nbsp;&nbsp;&nbsp;&nbsp;&nbsp;"Ubila se", odgovori Raske bez osećanja u glasu. "Odmah pošto smo umakli iz zatvora, a to je priča, moj crvenoputi prijatelju, koju ću jednom natenane da ti ispričam i nećeš verovati kako mi je to pošlo za rukom... No, da nastavim: došao sam do oružja, pa dadoh i njoj jedan revolver. Njime se ubila. Bila je jako utučena sve od časa kada su nas zatvorili; mislim da je u pitanju bila savest. Osećala je krivicu zato što je izdala svoj narod. Pored toga, prebacivala je meni za smrt svoga oca, zamerajući i sebi to što se zaljubila u mene."
<BR>&nbsp;&nbsp;&nbsp;&nbsp;&nbsp;Dva Sokola je ćutao neko vreme. Raskeova priča mogla je biti istinita. S druge strane, on je bio sposoban čak i da je ostavi, ukoliko je mislio da će mu smetati. Ma šta da je istina, nikada je niko neće znati. Razume se, osim Raskea.
<BR>&nbsp;&nbsp;&nbsp;&nbsp;&nbsp;"Šta misliš kakva će nam budućnost biti - mislim na nas dvojicu?" upita Raske. "U Irskoj neko vreme možemo biti bezbedni. Znam da Perkuniša ne namerava da je napadne sledećih godinu dana, pa možda i dve. Ukoliko Irska ne bude pravila gužvu. Perkuniša je iscrpljena i za sada ne želi više da ratuje."
<BR>&nbsp;&nbsp;&nbsp;&nbsp;&nbsp;"Ako Perkunišanci saznaju da smo u Irskoj, sigurno je da će zatražiti naše izručenje" reče Dva Sokola. "Vrlo dobro znaš, baš kao i ja, da njima ne ide u račun da se nas dvojica vrzmamo unaokolo. Smatraju da smo preopasni za njih, što je naprosto smešno."
<BR>&nbsp;&nbsp;&nbsp;&nbsp;&nbsp;"Kako to misliš?" upita Raske. Povređeni ponos očitavao mu se u glasu.
<BR>&nbsp;&nbsp;&nbsp;&nbsp;&nbsp;"Ovaj svet je već iscrpeo sve naše - ako dozvoljavaš ograničeno znanje. Ne možemo mu dati ništa više, osim nekog stručnog nadzora. Tačno je da su Bladlenđani odbili da prihvate moje tumačenje porekla ljudskih bolesti, ali će na to doći sami pre ili kasnije, kad neki lokalni Paster ustane protiv postojeće zaglupljenosti i natera ostale da prihvate činjenice. Sve ono o čemu smo im govorili, oni će imati za desetak godina, pa možda i manje. Mi smo samo dali mali podstrek nauci - i to je sve."
<BR>&nbsp;&nbsp;&nbsp;&nbsp;&nbsp;Raske se zakikota. "Znaš li da nisi daleko od istine. Za trenutak sam bio povređen, ali sam u stanju da prihvatim istinu kada se suočim s njom. Zapravo... imao sam ono što su oni hteli i usmeravao sam svoje postupke sa namerom da stvorim carstvo za sebe. Da su stvari krenule samo malo drugačije..."
<BR>&nbsp;&nbsp;&nbsp;&nbsp;&nbsp;"Ali nisu. I eto nas sada ovde gde počinje naše bekstvo do kraja sveta, jer će nas progoniti, sada zbog onoga što ne znamo. Ali pokušaj da ih ubediš u to."
<BR>&nbsp;&nbsp;&nbsp;&nbsp;&nbsp;Dva Sokola je malo oklevao, a onda ipak odluči da Raskeu ne spominje svoj plan. Raske mu nije mogao nauditi; štaviše, čak je mogao biti od koristi. No, sa druge strane, on sigurno ne bi propustio priliku da za sebe ušićari nešto na štetu Dva Sokola. Dokazao je da je kadar da ubija i da napusti ženu koja je zbog njega ostavila krunu, titulu i zemlju. Ipak, Dva Sokola se teško odlučivao da mu ne ukaže poverenje. U pitanju je bila ona zemaljska veza među njima, a momak je imao izvesnog šarma u sebi, koji je, doduše, bio pomalo nelagodan. Mogao je da se smeši i istovremeno da ti zabada nož u leđa; no, ma koliko to čudno izgledalo, Dva Sokola je imao utisak da bi taj smešak donekle ublažio bol. Ili uspavao žrtvu.
<BR>&nbsp;&nbsp;&nbsp;&nbsp;&nbsp;Zdrav razum mu je nalagao da Raskea smesta prijavi kapetanu i da mu kaže da ga baci u more. Umesto toga, on samo uzdahnu i diže se. "Neću te odati. Ali ako čujem za bilo kakvu tvoju smicalicu, gotov si. A ovo je i zbogom. Ne bih želeo da te ikada više vidim u mojoj blizini."
<BR>&nbsp;&nbsp;&nbsp;&nbsp;&nbsp;"Ti me vređaš, Dva Sokola! Zašto?"
<BR>&nbsp;&nbsp;&nbsp;&nbsp;&nbsp;Raske je stvarno izgledao kao da je duboko pogođen. Dva Sokola ode, znajući da je upravo pustio jednog vuka da slobodno luta ovim svetom, ali nesposoban da prekine veze koje su ga s njim spajale. Ćudno zvuči, ali Raskeova smrt značila bi i umiranje jednog dela samog Dva Sokola.
<BR>&nbsp;&nbsp;&nbsp;&nbsp;&nbsp;Ostatak putovanja prošao je pod okriljem magle. I Dablin je bio zavijen u maglu. Putnici se iskrcaše u vlažno predvečerje. Džilbert povede Ilmiku, Kvazinda i Dva Sokola do kuće jednog prijatelja. Tu provedoše samo jedan dan, a onda dobiše vesti o epidemiji kuge.
<BR>&nbsp;&nbsp;&nbsp;&nbsp;&nbsp;Ponovila se ista stvar kao i pre trideset godina, kada je Perkuniša bila na putu da osvoji svet. Gomile leševa u raspadanju svuda po zemlji, rastuća glad i smrtonosna zima, nedostatak čistoće i razmnožavanje pacova ponovo su doneli Crnu smrt.
<BR>&nbsp;&nbsp;&nbsp;&nbsp;&nbsp;"Evropa se spasla Perkuniše; bog neka je sada spase sudbine gore od nje", reče Džilbert. Njegovo obično crveno lice beše bledo i više se nije smešio. "Moji roditelji, tri brata i dve sestre umrli su, kada je bolest poslednji put udarila. Tetka me dovede u Irsku, da se spasemo, ali bolest nas je sledila te je i ona preminula. Bože, spasi ljude. Sada ćete tek videti pokolj kakav Perkunišanci ni u snovima nisu mogli da smisle. Oni će, takode, poumirati: pola čovečanstva će umreti za dve godine."
<BR>&nbsp;&nbsp;&nbsp;&nbsp;&nbsp;"Da su me slušali..." poče Dva Sokola, ali zastade i sleže ramenima. "Hoćemo li ostati ovde i umreti?"
<BR>&nbsp;&nbsp;&nbsp;&nbsp;&nbsp;"Ne!" uzviknu Džilbert. "Jedna od mojih lađa je u luci. Poslednja od mojih lađa. Snabdevena je za duga putovanja. Noćas krećemo za Hajvik! Nadajmo se samo da ćemo tamo stići pre no što Hajvičani čuju za kugu! U protivnom, nikada nam ne bi dozvolili da pristanemo."
<BR>&nbsp;&nbsp;&nbsp;&nbsp;&nbsp;Dva Sokola je imao još nešto na umu osim bekstva od kuge. "Volim nadu", reče on, "ali ne verujem mnogo pričama tih čarobnjaka."
<BR>&nbsp;&nbsp;&nbsp;&nbsp;&nbsp;"Zašto?" upita Džilbert.
<BR>&nbsp;&nbsp;&nbsp;&nbsp;&nbsp;Stvarno: zašto?
<BR>&nbsp;&nbsp;&nbsp;&nbsp;&nbsp;No, i pored toga, kako su dani prolazili, a budući da osim okeana nije imalo šta da se vidi, Dva Sokola je postajao sve manji optimista. Čak i ako su postojala 'vrata' u pećini na vrhu te planine u Hajviku, ona verovatno neće biti otvorena. Čarobnjaci su tvrdili da se ona otvaraju svakih pedeset godina, pa i tada samo na nekoliko sekundi. Poslednji put se to dogodilo pre trideset godina. Štaviše, postojao je i problem kako prići pećini. Od svih tabu mesta na ostrvu, pećina je bila najsvetije. Niko, osim nekolicine visokih sveštenika i kralja, nikada nije dobio dozvolu da se popne gore: sama planina, iako blizu mora, bila je ograđena zidom na pola puta do vrha i obezbeđena mnogim stražama.
<BR>&nbsp;&nbsp;&nbsp;&nbsp;&nbsp;Dva Sokola je ipak uživao u putovanju, i pored svih pitanja koja su ga mučila. On i Ilmika stekli su pravo na zasluženi, dugački medeni mesec. Po prvi put su imali prilike da stvarno upoznaju jedno drugo i, na obostrano čudenje, otkriše da, ne samo što se vole, nego se i jedno drugom sviđaju i sasvim odgovaraju. Dva Sokola je bio srećan, mada je znao da se ona nikada neće osloboditi u potpunosti svoje oholosti. Tu nije bilo pomoći, jer je odrasla i odgojena kao aristokrata, u jednom nepravičnom svetu.
<BR>&nbsp;&nbsp;&nbsp;&nbsp;&nbsp;Strepnje su počele prvi put kada je lađa prešla preko nevidljive linije koja je označavala istočnu obalu Amerike Zemlje 1. Gotovo da je očekivao da će se brod nasukati. Ali Hvelgold nastavi mirno dalje, dok se negde u dubinama ispod njega nalazio Njufaundlend. Uskoro pređoše preko prostora na kome bi se nalazio Njujork; mašta Dva Sokola dočara mu potopljene oblakodere i kosture ljudi na ulicama iznad kojih plivaju ribe. Ovo, je razume se, bila čista uobrazilja, pošto na ovom svetu ljudsko oko nikada nije videlo te prostore. Dno se nalazilo na otprilike šest hiljada stopa ispod površine i verovatno je bilo mračno, hladno i pokriveno muljem.
<BR>&nbsp;&nbsp;&nbsp;&nbsp;&nbsp;Nijedan deo Severne i Južne Amrike, koji na Zemlji 1 nije bio bar šest hiljada stopa iznad morske površine ovde nije štrčao iz vode. Na Severnoj polulopti postojalo je samo nekoliko manjih ostrva (najviše vrhovi Apalača na Zemlji 1) na istoku kao i jedan arhipelag na zapadu, čija su pojedina ostrva bila prilično velika. Naseljavali su ih Polinežani, najverovatnije doseljenici, koji su tu stigli pre nekih sedam stotina pedeset godina. Južnoamerički lanac ostrvlja, veći i duži od severnog, bio je naseljen kolonizatorima poreklom sa jednog, koje se na Zemlji 1 zvalo Uskršnje.
<BR>&nbsp;&nbsp;&nbsp;&nbsp;&nbsp;Glavno ostrvo ka kome je Hvelgold hitao, bilo je sazdano od planinskog zemljišta, koje bi na Zemlji 1 odgovaralo višim delovima države Kolorado. Kvalono, glavni grad, nalazio se na istočnoj obali; bila je to luka u kojoj su se isticale ogromne kamene palate, zamkovi, mnošto kamenih idola i auto-putevi od ogromnih kamenih blokova. Vegetacija je bila tipično severnoamerička. Domoroci su nosili samo nekoliko delića odeće preko leta i ponašali su se slično svojim havajskim rođacima. Preko zime su imali odeću od debelog materijala i kože. Imali su već odavno rudnike gvožda, fabrike i automobile na putevima. I pored povećane industrijalizacije i trgovine (uglavnom sa južnoafričkim Arabljanima), Hajvičani su živeli kao u stara vremena: mirno, uz smeh i igru, a postajali su surovi jedino u ratu. Poslednji se dogodio pre pedeset godina i posle njega ostalo je dovoljno mesta u prethodno prenaseljenoj zemlji.
<BR>&nbsp;&nbsp;&nbsp;&nbsp;&nbsp;Dva Sokola je najveći deo vremena provodio sa Džilbertom na mostu, u čijem je jednom uglu sedela Ilmika i plela, a u drugom, kao kakav bronzani kip, stajao Kvazind. Dva Sokola, koji je po sećanju načinio mapu svoje rodne Amerike, jednoga dana prstom pokaza na zamišljeni tok reke Misisipi.
<BR>&nbsp;&nbsp;&nbsp;&nbsp;&nbsp;"Sad bi trebali da smo iznad nje", reče on. "Odnosno, iznad mesta na kome se nalazi na Zemlji 1."
<BR>&nbsp;&nbsp;&nbsp;&nbsp;&nbsp;U tom trenutku kapetan neštouzviknu. Dva Sokola ga pogleda i vide kako on pažljivo kroz dogled posmatra nešto na severu. Onda i sam prihvati jedan dogled, koji mu pruži Džilbert, pa poče da proučava taj deo mora. A tamo, nisko iznad horizonta, tako da je mogao da se vidi jedino uz pomoć dogleda, stajao je maleni stub dima. Posle pažljivog proučavanja, kapetan izdade naređenje da se poveća brzina lađe. On objasni da je to najverovatnije neki trgovački brod iz Južne Afrike sa miroljubivim namerama. Ali najbolje je izbegavati susrete sa svakom lađom i ako se to može postići onda nema razloga da se tako i ne uradi.
<BR>&nbsp;&nbsp;&nbsp;&nbsp;&nbsp;Do večeri, dim im se primače još više. Njegova brzina poništavala je svaku mogućnost da je u pitanju trgovačka lađa: to je mogao biti samo ratni brod, razarač ili krstarica. "Po pravcu iz koga dolazi, rekao bih da je ajkvanski, ali isto tako može biti i perkunišanski pljačakaš."
<BR>&nbsp;&nbsp;&nbsp;&nbsp;&nbsp;Na kraju sledećeg dana, progonilac nije bio ni punu milju iza njih. Blistao je svojom belom bojom na suncu i bio je identifikovan kao arapski.
<BR>&nbsp;&nbsp;&nbsp;&nbsp;&nbsp;"Sumnjam da će nas potopiti", reče kapetan. "Mi smo isuviše vredan plen. Sa jednim ovako velikim i lepim bladlendskim brodom Ajkvjani bi bili u stanju da uvećaju svoju trgovačku flotu. Ali ne bi mogli da smeste svoju posadu na brod i odvedu ga u Južnu Afriku, jer Hvelgold nema goriva za toliko. I tako, jedina stvar za koju su kadri jeste, da nas isprate do Kvalona i tamo natovare našu lađu gorivom i namirnicama."
<BR>&nbsp;&nbsp;&nbsp;&nbsp;&nbsp;"Šta će se desiti sa nama?" upita Ilmika.
<BR>&nbsp;&nbsp;&nbsp;&nbsp;&nbsp;"Ajkvani će verovatno zadržati neke od mornara da pomognu oko plovidbe do Južne Afrike. Ostale će ostaviti na Hajviku da slobodno kako znaju i umeju pronađu put do Bladlenda. Ni na kraj pameti im ne pada da uzimaju zarobljenika više no što su u stanju da prehrane. Osim ukoliko im ne padne na pamet da od nas naprave robove. I to se može dogoditi. Ne znam više. Sve je na bogu i na Ajkvjanima."
<BR>&nbsp;&nbsp;&nbsp;&nbsp;&nbsp;Pade noć. Krstarica je držala odstojanje četvrt milje iza i svojim reflektorima obasjavala trgovački brod.
<BR>&nbsp;&nbsp;&nbsp;&nbsp;&nbsp;Kapetan nije pokušavao da preduzme nikakve nerazumne akcije, ali je svoj brod terao najvećom brzinom. Nije ni mogao učiniti ništa drugo, sve dok Ajkvjani ne pošalju granatu isped njega i tako mu ne narede da stane. A to će krstarica bez sumnje uraditi čim svane dan.
<BR>&nbsp;&nbsp;&nbsp;&nbsp;&nbsp;U ponoć stiže oluja, za koju se kapetan najusrdnije molio i kao mreža se prosu sa zapada. Čim je kiša počela da pada i tama se spustila, kapetan naredi da Hvelgold oštro skrene na jug. Nedugo iza toga, svetla krstarice se izgubiše u tami. Kad sunce ponovo izgreja ujutru, ono obasja jedino bladlandsku lađu. Kapetan naredi da se brzina smanji na normalnu, pošto je strahovao da će brodske mašine popustiti od velikog napora.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
