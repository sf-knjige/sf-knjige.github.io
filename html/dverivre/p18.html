<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Iznad mora se sledećih pet dana nije vio neprijateljski dim. U zoru šestog dana kapetan dohvati dnevnik i zapisa trenutnu poziciju. Ni stotinu milja istočno od Kvalona. Za sat će već moći da vide malo ostrvo Miki'ao. Tačno posle četrdeset minuta, pet stotina stopa visoki vrh Miki'ao izroni iznad horizonta. Kapetanov ponosni smešak odmah zatim izbrisa pojava dima iza njih. On izdade naređenje da se da puna brzina i sledeća dva sata provede gledajući iza sebe. Ovoga puta su Ajkvani prišli mnogo bliže, pre no što su otkriveni. Dolazili su veoma brzo prema jugu i to pod uglom koji je sekao njihovu putanju negde ispred i tako im onemogućavao da umaknu u sigurnost luke Kvalono.
<BR>&nbsp;&nbsp;&nbsp;&nbsp;&nbsp;Kapetan se posavetova sa Džilbertom i onda naredi da se lađa okrene za četrdeset pet stepeni prema severu. "Odmah ispred luke nalaze se opasni grebeni", reče on. "Dobro ih poznajem. Može se proći, možda će Ajkvani ustuknuti pred njima. Ukoliko se to ne dogodi, krenućemo pravo na obalu, ako pronađemo pravo mesto među ovim stenama za tako nešto. U svakom slučaju, neću dozvoliti da Ajkvani stave šape na moj brod."
<BR>&nbsp;&nbsp;&nbsp;&nbsp;&nbsp;"Kreće prema planini Iapu na kojoj se nalazi Pećina bogova Spoljnjeg Sveta", objasni Džilbert. "Ukoliko tamo pristanemo, imaćemo dobro opravdanje za prelazak preko tabu teritorije. Nećemo stići sve do mraka, pa ako nas Hajvičani ne ugledaju pre toga..."
<BR>&nbsp;&nbsp;&nbsp;&nbsp;&nbsp;Džilbert i Dva Sokola se nasmešiše jedan drugom. "Proguraćemo se nekako, je li? Odlično! A šta ako Ajkvani poštuju suverenitet Hajvičke mornarice i prestanu da nas gone? Kakvo ćemo onda opravdanje naći?"
<BR>&nbsp;&nbsp;&nbsp;&nbsp;&nbsp;"Da poštuju hajvički suverenitet, odavno bi oni stali", odgovori kapetan. "Teritorijalne vode Hajvika nalaze se na pedeset milja od obale. Ne, ništa ih neće zaustaviti osim ako se ne pojavi neka hajvička ratna lađa. Pa možda ni tada. Ajkvani jedva čekaju nekakav povod za rat sa Hajvikom. Vrebaju ih odavno. Samo ih je pretnja od rata sa Bladlendom i Perkunišom obuzdavala ovoliko dugo. Sad više ne znam."
<BR>&nbsp;&nbsp;&nbsp;&nbsp;&nbsp;Hvelgold je, dok su mu mašine ubrzano lupale, grabio na sever. Njegov progonitelj nastavi da ravnomerno smanjuje rastojanje koje ih je delilo. U vreme kada crno pročelje obale postade prilično visoko, progonitelj se nađe iza njih na svega četvrt milje. Tada dim izlete iz jednog od njegovih topova od osam inči i granata podiže gejzir vode dvadesetak jardi ispred pramca begunca. Dvadesetak sekundi kasnije još jedan gejzir vode se diže s morske površine, ovaj put iza Hvelgolda.
<BR>&nbsp;&nbsp;&nbsp;&nbsp;&nbsp;U to vreme kapetan je već uveliko vodio svoju lađu krivudavom putanjom. No, to nije učinjeno s namerom da se izvrda goniocima, već zato što je lađa tražila svoj put između stenovitih grebenova. Neki od njih su se mogli videti jedino po tamnijoj boji vode ispod koje su se nalazili; ostali su bili dovoljno blizu površine da prouzrokuju penušanje mora.
<BR>&nbsp;&nbsp;&nbsp;&nbsp;&nbsp;Krstarica prestade sa paljbom. Bilo je jasno da nije ni imala nameru da pogodi svoj plen, već samo da ga zaplaši i primora da se zaustavi. Videći da Hvelgold ne odustaje od bežanja, Ajkvani krenuše za njim. I njihova krstarica pođe krivudavom putanjom, samo daleko opreznije. Dva Sokola se zapita zašto Arabljani toliko rizikuju. Zašto su toliko zapeli da ih zarobe? Možda je njihova obaveštajna služba u Bladlendu javila da se on nalazi na putu za Hajvik.
<BR>&nbsp;&nbsp;&nbsp;&nbsp;&nbsp;Ovo je moglo biti i objašnjenje zašto Hvelgold nije potopljen. Bio im je potreban živ, kako bi stekli znanje koje su već imali Perkunišanci i Bladlenđani. To je takođe objašnjavalo njihovo prenebregavanje hajvičkog suvereniteta.
<BR>&nbsp;&nbsp;&nbsp;&nbsp;&nbsp;Planina Lapu nicala je gotovo iz vode. Oštro se izdizala sa južne i severne strane; na istočnoj, njeni obronci blago su se spuštali i završavali peskovitom plažom. Pesak je bio crn. Kapetan upravi svoju lađu ka njoj, pošto je prethodno provuče kroz jedan uzani kanal. Tom prilikom se prvi put čulo lako škripanje stenovitih ivica kanala o bokove broda, ali odmah zatim ovaj je već bio u mirnijim vodama. Kapetan Vilftik uzdahnu sa olakšanjem i nasmeši se.
<BR>&nbsp;&nbsp;&nbsp;&nbsp;&nbsp;"Krstarica neće moći da prođe kroz taj tesnac, a ako proba ostaće bez dna i zato se nadam da će pokušati", reče on.
<BR>&nbsp;&nbsp;&nbsp;&nbsp;&nbsp;Naredio je zaustavljanje lađe i spuštanje dva čamca za spasavanje u vodu. Krstarica nije ni pokušala da prođe kroz tesnac. Umesto toga ona zaobiđe greben, okrete se sa onoliko slobode koliko joj je prostor dozvoljavao i usmeri svoj pramac prema otvorenom moru. Dok su je mašine svojim radom održavale stalno u istom mestu i sprečavale odbacivanje pozadi na grebene. Dva Sokola vide, gledajući kroz dogled, kako se spuštaju dve velike barke naoružane topovima od dva inča i minobacačima. U svaku se pored posade ukrca i tridesetak mornara. Sa turbanima ispod kojih su svetlucali šlemovi, sa metalnim oklopima, velikim kožnim pojasevima o kojima su visile sablje-šimitarke, sa skarletnim, vrećastim pantalonama i čizmama do pola članka, izvijenih vrhova, mornari su ličili na srednjevekovne Saracene. Svaki od njih imao je za pojasom veliki, plavi ranac i svi su nosili puške.
<BR>&nbsp;&nbsp;&nbsp;&nbsp;&nbsp;Kapetan Vilftik izrazi spremnost da svojom lađom jurne kroz prolaz među grebenovima i potopi barke na drugom kraju. Ali se Džilbert usprotivi. "Krstarica bi te raznela svojim granatama mnogo pre toga. A onda bi, čak i kada bi ti to pošlo za rukom, poslali novu barku sa marincima za nama. Smiri se i pusti da se oni iskrcaju za nama. Naši mornari će ih onda napasti iz zasede, ali od njih ne tražim da svoje živote uzaludno daju za nas. Neka to učine sa mesta koje Ajkvani ne mogu zauzeti - ako takvo mesto budu u stanju da nađu."
<BR>&nbsp;&nbsp;&nbsp;&nbsp;&nbsp;Dva čamca prebaciše Dva Sokola, llmiku, Kvazinda, Džilberta, oficire i deo posade na obalu. Brzo pretrčaše, preko plaže i počeše da se penju. U to vreme sunce zađe za planinu i na njenu istočnu stranu spusti se sumrak. Iznad njih i prema otvorenom moru nebo je bilo plavo, a voda zelena. Ispod, na obali, dve barke zariše kljunove u pesak, a bele i crvene prilike iskočiše iz njih. Progonjeni su imali prednost od dvadesetak minuta i dobro su je koristili. Iako se oko njih uskoro spustila takva tama da se ništa nije videlo, nisu prestali da se penju. Upirali su se o žbunje, povremeno klizali nazad, ali su uvek imali za šta da se uhvate i tako spreče pad nizbrdo.
<BR>&nbsp;&nbsp;&nbsp;&nbsp;&nbsp;Tu i tamo nailazili su na velike, kvrgave hrastove, za koje Džilbert reče da ih je pre dve stotine godina zasadio kralj Mečimeči. "Iznad zaštitnog zida planina je pokrivena gustom hrastovom šumom. Tamo ćemo imati dobar zaklon - ukoliko uopšte prođemo kraj hajvičkih straža."
<BR>&nbsp;&nbsp;&nbsp;&nbsp;&nbsp;"Pitam se kako nas već nisu primetili", reče Dva Sokola. "Znam da je sada mračno, ali straže su sigurno već videle obe lađe."
<BR>&nbsp;&nbsp;&nbsp;&nbsp;&nbsp;"Ne znam", reče Džilbert. "Možda planiraju da nas zaskoče iz zasede, kao da smo Ajkvani."
<BR>&nbsp;&nbsp;&nbsp;&nbsp;&nbsp;Džilbertu je teško padalo uspinjanje i s naporom je disao. Osim njegovog stenjanja, na planini kao da nije bilo nikakvog drugog zvuka. Ako se, razume se, izuzme šum vetra koji je pokretao hrastovo lišće. Kad stadoše da se odmore i da Džilbert dođe do daha, zavlada tišina kao u ogromnoj crkvi pred molitvu. Ali Dva Sokola je znao da ono što će uslediti ni izdaleka neće ličiti na molitvu.
<BR>&nbsp;&nbsp;&nbsp;&nbsp;&nbsp;Zatim nastaviše dalje, tražeći put jedino pod svetlošću zvezda. Dva sata kasnije izađe mesec. Tri četvrti njegovog kruga preliše planinu srebrnastom svetlošću. Posle toga su se kretali mnogo sigurnije i brže. Dva Sokola se nadao da će i između zida, na koji je već trebalo da naiđu, i žbunja kroz koje su se sada kretali biti rastinja, a ne otvoren prostor. Da se pređe preko čistine pod ovakvim svetlom značilo bi otkriti se svakom osmatraču.
<BR>&nbsp;&nbsp;&nbsp;&nbsp;&nbsp;Dvadesetak minuta kasnije stigoše na ivicu žbunja. Njegove bojazni se obistiniše; tu se nalazila čistina od oko četrdesetak jardi. Ne njenom višem kraju, pod uglom od oko pedeset stepeni, uzdizao se moćni zid visok dvadesetak stopa. Bio je sazdan od ogromnih kamenih blokova koji su bili povezani bez maltera. Na svakih tridesetak jardi na vrhu zida nalazila se po jedna osmatračnica ili stražara, okrugla i pokrivena kupastim krovom od manjeg kamenja povezanog malterom.
<BR>&nbsp;&nbsp;&nbsp;&nbsp;&nbsp;"Gde su straže?" prošapta Džilbert.
<BR>&nbsp;&nbsp;&nbsp;&nbsp;&nbsp;Mesečina je zidove optočila metalnim sjajem. Svetlucavo sivilo izgledalo je kao da bi se raspalo pod udarcem čekića. No, nije bilo nikakvog zvuka izuzev šapata vetra kroz lišće.
<BR>&nbsp;&nbsp;&nbsp;&nbsp;&nbsp;Posmatrajući mračne ulaze na stranama osmatračnica, Dva Sokola reče: "Ukoliko gore i ima stražara, onda se skrivaju. Ja idem napred. Neka me niko ne sledi dok ne izvidim stvar."
<BR>&nbsp;&nbsp;&nbsp;&nbsp;&nbsp;Sa smotanim užetom u jednoj ruci i njegovim drugim krajem na kome se nalazila kuka u drugoj, Dva Sokola istrča iz senke hrasta ispod koga su bili. Očekivao je da začuje uzvik iz ulaza u osmatračnice, a odmah zatim i pucanj, ali zidovi su bili nemi i mirni kao i pre. Stigavši do podnožja zida, on odmeri rastojanje do vrha, pa zabaci kuku, otpuštajući uže za njom. Kuka prolete kroz jedan procep iznad njega i zakači se uz metalni zvuk. Buka ga uplaši. Sve do tog časa nije shvatao koliko je nesvesno podlegao svetosti ovoga mesta.
<BR>&nbsp;&nbsp;&nbsp;&nbsp;&nbsp;On isproba uže i ono se zateže kao žica. Ruku za rukom i oslanjajući se petama na zid, on stade da se penje naviše. Na vrhu se rukama prihvati za kamen i izvuče se u procep. Tu kleče i sačeka malo, svakog časa očekujući da čuje uzvik stražara. Kad prođe minut, a ne dogodi se ništa, on krenu prolazom koji je po vrhu zida vodio do osmatračnice. Prolaz je bio šest stopa širok, a visina njegovih strana dizala mu se iznad glave. On izvadi revolver i zatrča se uz kamenite stepenice, koje su vodile u osmatračnicu; kad stiže do vrha, on se baci unutra. Mesečina je prolazila kroz uzani otvor na krovu i to je bilo dovoljno da ustanovi da unutra nema nikoga. Drvene stepenice oslonjene na zid osmatračnice vodile su do takođe drvene platforme, sa koje je stražar, kroz jedan od šest otvora mogao da osmatra - i puca - na sve u krugu od tristotine šezdeset stepeni.
<BR>&nbsp;&nbsp;&nbsp;&nbsp;&nbsp;On izađe iz osmatračnice napolje na mesečinu i dade znak ostalima. Uskoro se cela grupa pela uza zid uz merdevine koje im je Dva Sokola spustio. Džilbert rasporedi svoje ljude tako da su pokrivali zid u dužini od stotinu jardi. Ukoliko ajkvanski marinci pokušaju da se domognu zida na ovom mestu, Blandlendi će imati priliku za baražnu vatru. Ako bi to pokušali da urade na nekom drugom mestu, bladlendski mornar, koga postaviše na osmatračnicu, sigurno bi ih primetio, osim u slučaju kada bi to pokušali predaleko odavde.
<BR>&nbsp;&nbsp;&nbsp;&nbsp;&nbsp;Džilbert, Kvazind, Dva Sokola i Ilmika krenuše prolazom sve do mesta gde su se nalazila vrata. Sa druge strane vrata počinjala je staza koja je vodila u planinu. Oni rešiše da krenu njom. Izgledi da tu mogu biti napadnuti bili su neznatni. Bilo je jasno da su hajvičke straže napustile svoja mesta iz razloga koje je tek trebalo odgonetnuti.
<BR>&nbsp;&nbsp;&nbsp;&nbsp;&nbsp;Stazom je moglo lakše da se kreće, iako je padina bila strma kao i pre. U svitanje su se nalazili svega nekoliko stotina stopa daleko od planinskog vrha. Tu najzad naiđoše na jednog Hajvičanina. Ležao je lica okrenutog ka zemlji i bio je odeven u prekrasan ogrtač od raznobojnog perja, dok mu se na glavi nalazila kapa, takođe ukrašena perjem. Na licu mu je stajala drvena maska ukrašena dragim kamenjem. Dva Sokola okrete telo i skide mu masku. Lice sveštenika bilo je tamnosivo. Dva Sokola mu svuče ogrtač i prsluk od kostiju i perja, a zatim i pamučnu košulju. Ako se i nadao da će otkriti neku ranu, onda te nade više nije bilo.
<BR>&nbsp;&nbsp;&nbsp;&nbsp;&nbsp;Dva Sokola oseti kako ga žmarci prođoše celim telom kao da mu je neko nabacio ledeni šlem na telo. Ostali su bili isto toliko unezvereni kao i on, svi izuzev Kvazinda koji je stajao hladan kao, stena. Ipak, mora da je i on drhtao iznutra.
<BR>&nbsp;&nbsp;&nbsp;&nbsp;&nbsp;Dva Sokola krenu naviše, ali ponovo zastade. Sivkasta svetlost dana kao da se vezivala za određena mesta i tu se oblikovala. Ti oblici, kada im se grupa dovoljno približi, pretvoriše se u ogromne statue od sivog granita i crnog bazalta. Svi su bili zdepasti, ružni i mrgodni. Većina ih je imala zgrčena i nesrećna lica ljudi ili bogova. Neki su bili u obliku životinja dugih ušiju, dugih njuški, velikih zuba. Na stotine ih je stajalo na padini planine i većinom su bili okrenuti tako da gledaju naniže, a samo nekolicini lica su bila okrenuta uz planinu.
<BR>&nbsp;&nbsp;&nbsp;&nbsp;&nbsp;Kvazind je pratio Dva Sokola toliko blizu da mu nekoliko puta stade na pete. Dva Sokola bi prinuđen da mu naredi da se udalji nekoliko koraka. "To je samo kamenje", reče mu. "Mrtvo stenje."
<BR>&nbsp;&nbsp;&nbsp;&nbsp;&nbsp;"Stenje jeste mrtvo", promrmlja Kvazind "ali šta živi u njemu?"
<BR>&nbsp;&nbsp;&nbsp;&nbsp;&nbsp;Dva Sokola sleže ramenima i nastavi da se kreće po strmoj stazi ispred ostalih. Napredujući, on gotovo oseti tešku, bezmalo opipljivu mržnju koja je strujala iz idola. Bio je, međutim, svestan da je to samo posledica straha koji je osećao. On je očekivao nevolje, pa čak i smrt, a ovi idoli kao da su simbolisali sve to. Ipak je i dalje osećao pritisak u grudima, teško je disao i srce mu je jače lupalo; sve to nije bila posledica samo uspinjanja. Prema ostalima je osećao divljenje i naklonost, jer su, sujeverni kakvi su bili, pokazivali veliku hrabrost savlađujući strah.
<BR>&nbsp;&nbsp;&nbsp;&nbsp;&nbsp;Prasak puščane paljbe odjeknu daleko dole. Došao je kao oslobađanje od užeta koje ih vuče u pogrešnom pravcu. Svi poskočiše, ali im se na licima ukaza olakšanje, umesto radoznalosti koja je mogla da se očekuje. Odjek borbe zvučao je ljudski i predstavljao je ovozemaljsko znamenje koje je razbilo teški psihički pritisak.
<BR>&nbsp;&nbsp;&nbsp;&nbsp;&nbsp;Dva Sokola pogleda naviše i reče: "Još stotinak jardi i bićemo u pećini."
<BR>&nbsp;&nbsp;&nbsp;&nbsp;&nbsp;Iznenada, smeđe crne, tvrde i prašnjave podloge staze nestade. Dokle je pogled dopirao, planina je naviše bila pokrivena nekom sivkastom materijom. Njena toplota je grejala čak i kroz obuću. On naloži ostalima da stanu.
<BR>&nbsp;&nbsp;&nbsp;&nbsp;&nbsp;"Lava", reče im. "Još je topla."
<BR>&nbsp;&nbsp;&nbsp;&nbsp;&nbsp;Ispred pećine se nalazila jedna trouglasta stena kao prilaz, a sam ogromni otvor bio je napola zagušen sivom prašinom.
<BR>&nbsp;&nbsp;&nbsp;&nbsp;&nbsp;"Sad znamo šta ih je uplašilo", reče Dva Sokola. "Hajvičani su sigurno pomislili da će se planinski vrh razleteti. Ili da su se bogovi naljutili. A možda i jedno i drugo. Sveštenik je verovatno umro od srčanog napada. Nema ni traga od otrovnih gasova."
<BR>&nbsp;&nbsp;&nbsp;&nbsp;&nbsp;Dok su se približavali pećini, klizajući se pomalo po lavi, vrućina posta gotovo neizdrživa. Odeća im se uskoro natopi znojem, a stopala počeše neugodno da ih peku. U času kada su stigli do samog ulaza, postade im jasno da neće moći dugo da se tu zadrže.
<BR>&nbsp;&nbsp;&nbsp;&nbsp;&nbsp;Nisu ni imali razloga za to. Pod svetlošću lampe koju je držao Dva Sokola, oni ugledaše u unutrašnjosti pećine samo masu sivog pepela koji je, nekih dvadesetak koraka od ulaza, ispunjavao ceo prostor. Erupcija je - ako je to bila erupcija zemaljskog tipa - potpuno zatrpala sve. Dva Sokola je iz Džilbertovog opisa znao da se pećina prostirala još najmanje sto jardi u unutrašnjost planine. Na njenom kraju nalazila su se 'vrata'. To jest, ako su ikada postojala.
<BR>&nbsp;&nbsp;&nbsp;&nbsp;&nbsp;Sada ih je trebalo što pre zaboraviti i umaći Ajkvanima. Oni pođoše niz stazu u pravcu zida. Pre no što su prešli i pola puta, shvatiše da pucnjava jenjava. Dva Sokola ih zaustavi.
<BR>&nbsp;&nbsp;&nbsp;&nbsp;&nbsp;"Ukoliko su se Ajkvani probili, verovatno sada već idu za nama. Ako nisu, možemo još malo da sačekamo i uverimo se u to."
<BR>&nbsp;&nbsp;&nbsp;&nbsp;&nbsp;Sakriše se iza jednog ogromnog kamenog idola, koji se nalazio pedesetak jardi od staze. Naslonjeni na njegovu osnovu, oni pojedoše malo suvog mesa i tvrdog hleba, tiho razgovarajući. Sunce je odagnalo noćnu svežinu. S vremena na vreme Dva Sokola je, vireći iza idola, osmatrao stazu. Pola časa ništa se nije videlo. A onda se ukoči. Puno malih prilika odevenih u crno, belo i skarletno, kretalo se uz stazu. Sunce je bleskalo na cevima puški i izvučenih šimitarki.
<BR>&nbsp;&nbsp;&nbsp;&nbsp;&nbsp;"Vaši ljudi su ubijeni ili zarobljeni", reče on Džilbertu.
<BR>&nbsp;&nbsp;&nbsp;&nbsp;&nbsp;Džilbert baci pogled kroz dogled. Onda opsova i reče: "Vidim čoveka dole u ajkvanskoj uniformi, ali sa perkunišanskim medaljama! Gologlav je: plavokos! Iz vašeg opisa rekao bih... ne, bolje sami pogledajte!"
<BR>&nbsp;&nbsp;&nbsp;&nbsp;&nbsp;Dva Sokola prihvati dogled. Kad ga spusti, reče tupim glasom "Raske."
<BR>&nbsp;&nbsp;&nbsp;&nbsp;&nbsp;Ilmika bez daha upita: "Kako je on mogao stići ovamo?"
<BR>&nbsp;&nbsp;&nbsp;&nbsp;&nbsp;"Jasno je da je nekako stupio u kontakt sa ajkvanskom ambasadom u Irskoj. Znao je kuda idemo i uhvatio je prvi brod da krene za nama. I oni me žele iz istih razloga iz kojih Perkuniša i Blandlend. A ako Ajkvani ne budu mogli da me se domognu živog, neće oklevati da me ubiju."
<BR>&nbsp;&nbsp;&nbsp;&nbsp;&nbsp;On se posluži dogledom još jednom i izbroja trideset i dva neprijatelja. Iza glavne grupe išla su još šestorica čije je kretanje usporavala težina dva minobacača. Dole, u laguni, Hvelgold je i dalje stajao nepomično, dok se ispred grebena, vrzmala krstarica kao uznemireni vuk.
<BR>&nbsp;&nbsp;&nbsp;&nbsp;&nbsp;On pretraži dogledom horizont na moru. Na prilično velikoj daljini otkri dva oblaka dima. Kada bi samo, molio se, taj dim sukljao iz dimnjaka hajvičkih ratnih brodova, koji hitaju da kazne uljeze u njihovim vodama... kad bi samo...
<BR>&nbsp;&nbsp;&nbsp;&nbsp;&nbsp;On prestade da gleda. Sad je kucnuo čas u kome će morati da rastegnu vreme svoje slobode što je moguće duže. On povede grupu nazad u pravcu vrha planine i kad dođoše do polja lave, skrenu podno tog pojasa; stigavši, do njegovog kraja, oni nastaviše prema vrhu.
<BR>&nbsp;&nbsp;&nbsp;&nbsp;&nbsp;Na samom vrhu stadoše. Dalje se nije imalo kud. Planina tu kao da je bila nožem odsečena: obronak je padao pravo u dubinu od tri hiljade stopa, u vode jednog fjorda. Preostalo im je jedino da pokušaju da se spuste pročeljem grebena na nekom pogodnom mestu, ukoliko takvo uopšte postoji.
<BR>&nbsp;&nbsp;&nbsp;&nbsp;&nbsp;"Pretpostavljam da život u Južnoj Africi ne bi bio gori od života na bilo kom drugom mestu", reče Dva Sokola. "Ali me stvarno muči pomisao da ću morati da učim arapski: nisam još usavršio ni bladlendski, perkunišanski i hotinosonijanski."
<BR>&nbsp;&nbsp;&nbsp;&nbsp;&nbsp;Zatim se obrati Džilbertu: "Siguran sam da će vas ostale pustiti na slobodu ako se ja predam."
<BR>&nbsp;&nbsp;&nbsp;&nbsp;&nbsp;"A šta je sa mnom, Rodžere? Zar češ me ostaviti?" upita Ilmika.
<BR>&nbsp;&nbsp;&nbsp;&nbsp;&nbsp;"Hoćeš li da pođeš sa mnom u Ajkvan?"
<BR>&nbsp;&nbsp;&nbsp;&nbsp;&nbsp;Ona mu se privi u zagrljaj, promrmljavši: "S tobom bih pošla ma kuda išao."
<BR>&nbsp;&nbsp;&nbsp;&nbsp;&nbsp;"Biće to čemeran i usamljen život", reče on. "Ajkvani se strogo drže svojih običaja u vezi sa ženama."
<BR>&nbsp;&nbsp;&nbsp;&nbsp;&nbsp;On je zatim pusti iz zagrljaja i ponovo dogledom pogleda prema moru. Hvelgold je bio obavijen plamenom i s njega su spuštali čamce za spasavanje. Vodeni gejziri dizali su se pored trgovačkog broda, a krstarica je izbacivala oblačiće dima. Jedna svetlucava tačkica napuštala je krstaricu i ostavljajući beli trag hitala prema prolazu između grebena. Stizalo je još ajkvanskih mornara. Ali oni će morati da se bore sa ostatkom bladlendske posade koja se u međuvremenu iskrcala i zauzela položaje na plaži.
<BR>&nbsp;&nbsp;&nbsp;&nbsp;&nbsp;Dva oblačića na pučini, čini se, nisu se primicala nimalo bliže. Na ovoj razdaljini i sa ovoliko malo vremena ni izbliza nije mogao da oceni pravac putovanja nepoznatih brodova. On spusti dogled, a onda se razljuti. "Do djavola sa Ajkvanima! Dojadilo mi je da me premeštaju unaokolo kao parče nameštaja! Ja sam za to da pokušamo da pobegnemo, a ako nas sateraju u ćošak onda za borbu! Hajvičani pre ili kasnije moraju doći da pronjuškaju šta se događa. Možemo im se onda predati na milost!"
<BR>&nbsp;&nbsp;&nbsp;&nbsp;&nbsp;"Stavićemo im do znanja da imaju posla s Bladlenđanima", reče Džilbert, a Dva Sokola se nasmeja, s obzirom na to da su se u grupi nalazila samo dva Bladlenđanina, od kojih je jedno bila žena. I pored toga, sa Ilmikom je sasvim ozbiljno moglo da se računa jer je pucala kao muškarac. Oni se vratiše do mesta na kome se planina pretvarala u okomito pročelje. Tu se nalazila jedna visoravan četrdeset jardi dugačka i dvadeset široka. Iza nje uzdizala se stena visoka tri stotine stopa, a ispod se pružala padina pod uglom od pedeset stepeni, Ajkvani su mogli da se zaklone samo iza nekoliko velikih stena na prilazu visoravni, osim kojih, na stotinu stopa ispod nije bilo nikakvog zaklona. Pokušaj napada s desnog krila doveo bi mornare na samo pedeset jardi od visoravni, posle čega bi se našli na otvorenom prostoru. Napad odozgo bio je izvodljiv jedino ukoliko bi bilo moguće popeti se preko stene, a i tada bi im za to bilo potrebno više časova.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
