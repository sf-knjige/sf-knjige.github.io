<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Veliki brod Pegaz, sa tri stotine putnika i šezdeset članova posade, nalazio se na samo četiri dana od Zemlje kada je rat počeo i završio se. Nekoliko časova vladale su velika pometnja i uznemirenost na brodu, kada su uhvaćene poruke sa Zemlje i uporišta Federacije. Kapetan Halsted bio je prinuđen da preduzme oštre mere perma nekim putnicima, koji su više voleli da se vrate natrag nego da nastave prema Marsu, u susret neizvesnoj budućnosti ratnih zarobljenika. Teško da im se na tome moglo zameriti; Zemlja se još nalazila toliko blizu da je predstavljala divan srebrni srp, dok je obližnji Mesec bio njen slabiji i manji odjek. Čak i odavde, sa udaljenosti veće od milion kilometara, energije koje su upravo plamtele preko lica Meseca jasno su se mogle razabrati, veoma štetno utičući na moral putnika.
<BR>&nbsp;&nbsp;&nbsp;&nbsp;&nbsp;Oni naprosto nisu mogli shvatiti da zakoni nebeske mehanike nisu dopuštali nikakav opoziv. Pegaz tek što se otisnuo sa Zemlje i do krajnjeg odredišta čekala su ga još nedelje putovanja. Ali on je već dostigao orbitalnu brzinu i lansirao se, poput kakvog džinovskog projektila, na putanju koja će ga neumitno odvesti do Marsa, pod okriljem Sunčeve sveprisutne sile teže. Povratak je bio isključen; takav manevar zahtevao bi nemoguću količinu pogonskog goriva. Pegaz je, doduše, u svojim rezervoarima nosio dovoljno prašine da se u pogledu brzine uhvati u koštac sa Marsom na kraju orbite, kao i da omogući eventualne manje promene kursa usput. Nuklearni reaktor na brodu mogao je da obezbedi energiju za desetak ovakvih putovanja - ali puka energija bila je beskorisna bez pogonske mase koja bi se izbacivala. Želeo to ili ne, Pegaz je hitao prema Marsu neumitnošću zahuktalog tramvaja. Kapetan Halsted razložno je pretpostavio da ga ne čeka baš najprijatniji put.
<BR>&nbsp;&nbsp;&nbsp;&nbsp;&nbsp;S.O.S. signal oglasio se preko otvorene radio-veze i potisnuo sve ostale poslove Pegazove posade u drugi plan. Tokom tri stotine godina, u vazduhu, na moru i u svemiru, ova tri slova stavljala su u stanje pripravnosti spasilačke organizacije i nagonila kapetane da hitro menjaju kurs plovidbe, kako bi pohitali u pomoć kolegama u nevolji. Komandant jednog svemirskog broda, međutim, gotovo da je u ovakvim situacijama imao vezane ruke; u svekolikoj istoriji astronautike zabeležena su samo tri slučaja uspešnih spasilačkih zahvata u kosmosu.
<BR>&nbsp;&nbsp;&nbsp;&nbsp;&nbsp;Dva su glavna uzroka ovakvom stanju, ali je samo jedan od njih široko obnarodovan. Ozbiljne opasnosti u svemiru izuzetno su retke; gotovo svi nesrećni slučajevi događaju se za vreme uzletanja ili spuštanja, kada se brod jednom domogne svemira, a zatim i postavi na orbitu koja će ga glatko odvesti do odredišta, bezbedan je od svih rizika, sa izuzetkom unutrašnjih, mehaničkih poteškoća. Do nevolja ovog tipa dolazi znatno češće nego što to putnici saznaju, ali one su najčešće beznačajne i posada lako izlazi sa njima na kraj. Zakon nalaže da se svi svemirski brodovi sastoje iz nekoliko nezavisnih odeljaka, od kojih svaki može da posluži kao pribežište u slučaju nužde. Ono najgore, dakle, što se može dogoditi jeste da svi provedu nekoliko nekomfornih časova, dok za to vreme ljutiti kapetan teško diše niz potiljak svog oficira za inženjering.
<BR>&nbsp;&nbsp;&nbsp;&nbsp;&nbsp;Drugi razlog što su svemirska spasavanja tako retka jeste njihova praktična neizvodljivost, koja proističe iz same prirode stvari. Svemirski brodovi putuju ogromnim brzinama po tačno proračunatim putanjama, koje ne dopuštaju neka veća preinačenja - u šta su se sada uverili i putnici Pegaza. Orbita kojom se kreće neki brod sa jedne na drugu planetu potpuno je jedinstvena; nijedna druga letelica neće ići istom trajektorijom, s obzirom na veoma promenljiv raspored planeta. U svemiru ne dolazi do mimoilaženja brodova, pa su čak veoma retki i slučajevi da dve letelice prođu na udaljenosti od milion kilometara. Čak i kada se to dogodi, razlika u njihovim brzinama obično je toliko velika, da je svaki kontakt nemoguć.
<BR>&nbsp;&nbsp;&nbsp;&nbsp;&nbsp;Sve ovo je prostrujalo kroz glavu kapetana Halsteda kada je iz komunikacionog odeljenja dobio S.O.S. poruku. Ustanovio je položaj i kurs broda u nevolji - ali mora da je negde tokom komuniciranja došlo do greške u pogledu brzine, budući da je njena vrednost bila smešno velika. Izgledalo je gotovo izvesno da se ništa ne može preduzeti - nalazili su se odveć daleko, tako da bi im bilo potrebno više dana da ih stignu.
<BR>&nbsp;&nbsp;&nbsp;&nbsp;&nbsp;A onda je opazio ime na kraju poruke. Mislio je da dobro poznaje osoblje svih svemirskih brodova, ali ovaj kapetan bio mu je potpuno nov. Za trenutak je začuđeno zurio u list hartije, pre no što je iznenada shvatio ko mu to traži pomoć...
<BR>&nbsp;&nbsp;&nbsp;&nbsp;&nbsp;Neprijateljstva među ljudima prestaju kada se nađu u opasnosti na moru ili u svemiru. Kapetan Halsted naže se preko svog komandnog pulta i reče: "Komunikaciono odeljenje! Spojite me sa njihovim kapetanom."
<BR>&nbsp;&nbsp;&nbsp;&nbsp;&nbsp;"Imate ga na vezi, ser. Samo govorite."
<BR>&nbsp;&nbsp;&nbsp;&nbsp;&nbsp;Kapetan Halsted pročisti grlo. Za njega je ovo bilo novo i ne baš najprijatnije iskustvo. Nije mogao da iskusi zadovoljstvo ni u času kada je neprijatelju trebalo da kaže kako mu ne može priteći u pomoć.
<BR>&nbsp;&nbsp;&nbsp;&nbsp;&nbsp;"Ovde Pegaz, govori kapetan Halsted", poče on. "Nalazite se predaleko da bismo uspostavili kontakt. Naša operativna rezerva iznosi manje od deset kilometara u sekundi. Nema potrebe da se dam u računanje - sasvim je jasno da je stvar nemoguća. Imate li neki predlog? Molim vas, potvrdite vašu brzinu; dobili smo pogrešan podatak."
<BR>&nbsp;&nbsp;&nbsp;&nbsp;&nbsp;Odgovor, koji je stigao nakon četiri sekunde, što je pod ovakvim okolnostima bilo dvostruko neprijatno, zvučao je ne samo neočekivnao, nego i zapanjujuće.
<BR>&nbsp;&nbsp;&nbsp;&nbsp;&nbsp;"Ovde federalna krstarica, Aheron, govori komodor Brenan. Potvrđujem pređašnji podatak o našoj brzini. Možemo da stignemo do vas kroz dva časa, kao i da sami uradimo sve korekcije kursa. Još imamo energije, ali moramo napustiti brod za manje od tri časa. Zaštita od zračenja nam je otkazala, a glavni reaktor postaje nestabilan. Prešli smo na ručno upravljanje njime i on će biti bezbedan najmanje jedan čas nakon što stignemo do vas. Ali, ništa ne jemčimo preko tog roka."
<BR>&nbsp;&nbsp;&nbsp;&nbsp;&nbsp;Kapetan Halsted oseti kako mu žmarci gamižu niz kičmu. Nije imao pojma kako jedan reaktor može postati nestabilan, ali je pouzdano znao šta se u takvom slučaju događa. Bilo je premnogo stvari u vezi sa Aheronom koje on nije shvatao - njegovu brzinu, pre svega - ali postojao je i jedan sasvim izvestan momenat koji je što jasnije valjalo predočiti komodoru Brenanu.
<BR>&nbsp;&nbsp;&nbsp;&nbsp;&nbsp;"Pegaz Aheronu", uzvrati on. "Na brodu se nalazi tri stotine putnika. Ne smem izlagati opasnosti moju letelicu ako ima izgleda da dođe do eksplozije."
<BR>&nbsp;&nbsp;&nbsp;&nbsp;&nbsp;"Jemčim vam da nema nikakvih izgleda. Čak i u slučaju da usledi nešto nepredviđeno, uvek ćemo imati na raspolaganju marginu od pet minuta, što će biti sasvim dovoljno da se odmaknemo od vas na bezopasnu razdaljinu."
<BR>&nbsp;&nbsp;&nbsp;&nbsp;&nbsp;"Vrlo dobro... držaću spremne vazdušne komore, a i posada će se nalaziti u stanju pripravnosti."
<BR>&nbsp;&nbsp;&nbsp;&nbsp;&nbsp;Usledila je pauza, duža nego što je to nalagalo sporo napredovanje radio-talasa. Konačno, Brenan odgovori:
<BR>&nbsp;&nbsp;&nbsp;&nbsp;&nbsp;"Upravo je u tome naš problem. Odsečeni smo u prednjem delu broda. Ovde ne postoje spoljne komore, a raspolažemo samo sa pet skafandera na sto dvadeset ljudi."
<BR>&nbsp;&nbsp;&nbsp;&nbsp;&nbsp;Halsted zviznu i okrenu se prema svom oficiru za navigaciju pre no što je odgovorio.
<BR>&nbsp;&nbsp;&nbsp;&nbsp;&nbsp;"Nema načina da im pomognemo", reče. "Moraće da probiju trup da bi izišli napolje, a to će značiti kraj svih ostalih osim petorice u skafandrima. Nismo u stanju čak ni da im pozajmimo naše skafandre - nikako ih, naime, ne možemo dostaviti unutra, a da pri tom potpuno ne oborimo pritisak." On okrenu prekidač na mikrofonu.
<BR>&nbsp;&nbsp;&nbsp;&nbsp;&nbsp;"Pegaz Aheronu. Imate li neki predlog, kako bismo mogli da vam pomognemo?"
<BR>&nbsp;&nbsp;&nbsp;&nbsp;&nbsp;Kapetana je obuzela jeza pri pomisli da upravo razgovara sa čovekom koji je praktično već mrtav. Tradicije u svemiru bile su podjednako neprikosnovene kao i one na moru. Petoro ljudi moglo je da se spase sa Aherona, ali među njima neće biti zapovednika broda.
<BR>&nbsp;&nbsp;&nbsp;&nbsp;&nbsp;Halsted nije znao da je komodor Brenan imao na umu nešto sasvim drugo i da još nije izgubio svaku nadu, bez obzira na to što je situacija na Aheronu bila gotovo očajnička. Glavni brodski lekar, koji mu je predložio ceo plan, već ga je objašnjavao članovima posade.
<BR>&nbsp;&nbsp;&nbsp;&nbsp;&nbsp;"Evo šta ćemo učiniti", reče oniži, tamni čovek, koji je do pre samo nekoliko meseci bio najbolji hirurg na Veneri. "Ne možemo se probiti do vazdušnih komora zato što je svuda oko nas vakuum, a imamo na raspolaganju samo pet skafandera. Ovaj brod izgrađen je za borbu, a ne za prevoz putnika, tako da se bojim da su njegovi projektanti imali na umu druge stvari, a ne propise o bezbednosti ljudstva. Ali sada, šta je - tu je: preostaje nam jedino da se što bolje snađemo u postojećoj situaciji."
<BR>&nbsp;&nbsp;&nbsp;&nbsp;&nbsp;"Naći ćemo se uz Pegaza kroz nekoliko časova. Na svu sreću, on ima velike ulazne otvore za ukrcavanje tereta i putnika; u njima se nalazi mesta za trideset ili četrdeset ljudi, ukoliko se pošteno zbiju - i nose skafandre. Da, znam da vam ovo ne izgleda ružičasto, ali uveravam vas da nije posredi samoubistvo. Predstoji vam da dišete svemir i s tim se morate pomiriti. Neću da kažem da će biti baš najprijatnije, ali zauzvrat dobićete nešto čime ćete moći da se hvalite celog života."
<BR>&nbsp;&nbsp;&nbsp;&nbsp;&nbsp;"A sada me pažljivo saslušajte. Prva stvar koju moram da vam kažem jeste da ste u stanju da živite pet minuta bez disanja - u stvari, bez htenja da dišete. U pitanju je jednostavan trik: joge i mađioničari znaju za njega već stolećima, ali ne postoji ništa okultno u vezi sa njim i on se temelji na zdravorazumskoj filozofiji. Da bih vam ulio poverenje, isprobaćemo najpre ovaj test."
<BR>&nbsp;&nbsp;&nbsp;&nbsp;&nbsp;Doktor izvadi štopericu iz džepa i nastavi:
<BR>&nbsp;&nbsp;&nbsp;&nbsp;&nbsp;"Kada budem rekao 'Sad!' potpuno ćete uzdahnuti - sasvim isprazniti pluća od poslednjih ostataka vazduha - a onda ćemo videti koliko možete da izdržite pre no što budete ponovo morali da udahnete. Nemojte se naprezati - jednostavno, izdržite dok vam ne postane nelagodno, a zatim ponovo počnite normalno da dišete. Počeću da odbrojavam posle petnaest sekundi, tako da ćete posle moći da mi kažete do koliko ste stigli. Ukoliko neko ne bude u stanju da izdrži prvih četvrt minuta, predlažem da smesta bude najuren iz službe."
<BR>&nbsp;&nbsp;&nbsp;&nbsp;&nbsp;Kao što je doktor i očekivao, smeh koji se razlegao malo je ublažio napetost; on podiže ruku, a potom je brzo spustio, uzviknuvši jedno resko: "Sad!" Usledio je pištav zvuk, dok je cela posada ispražnjavala pluća, a onda zavlada potpuna tišina.
<BR>&nbsp;&nbsp;&nbsp;&nbsp;&nbsp;Kada je doktor počeo da broji petnaest, odmah se razleglo nekoliko zvučnih uzdaha onih koji su jedva nekako savladali minimum. Nastavio je da broji sve do šezdeset, dok su svakoga časa sa raznih strana dopirali kapitulirajući uzdasi. No, nekolicina i dalje tvrdoglavo nije popuštala ni nakon što je protekao pun minut.
<BR>&nbsp;&nbsp;&nbsp;&nbsp;&nbsp;"Dovoljno je", reče mali hirurg. "I vi najuporniji možete da prestanete, pošto ćete inače samo pokvariti eksperiment.
<BR>&nbsp;&nbsp;&nbsp;&nbsp;&nbsp;Ponovo se razlegao veseli žamor; ljudima se brzo vraćalo samopouzdanje. I dalje im nije bilo jasno kakva je svrha ovoga, ali barem se nekakav plan sprovodio u delo, što je davalo izvesnu nadu na spasenje."
<BR>&nbsp;&nbsp;&nbsp;&nbsp;&nbsp;"Da vidimo ko je koliko uspeo", reče doktor, "neka dignu ruku svi oni koji su izdržali između petnaest i dvadeset sekundi... A sada između dvadeset i dvadeset pet... Pa između dvadeset pet i trideset... Ne pravi se budala, Džonse; jedva si stigao i do petnaet!... Između trideset i trideset pet..."
<BR>&nbsp;&nbsp;&nbsp;&nbsp;&nbsp;Kada je provera bila završena, postalo je jasno da je više od polovine posade uspelo da zadrži tih trideset sekindi, a nije bilo nikoga ko je kaputilirao pre početka odbrojavanja.
<BR>&nbsp;&nbsp;&nbsp;&nbsp;&nbsp;"Tako sam nešto i očekivao", reče doktor. "Ovo je, međutim, bio samo kontrolni eksperimenta, a sada ćemo preći na pravu stvar. Moram da vam kažem da ovde dišemo gotovo čist kiseonik, od oko tri stotine milimetara. To znači da, iako je pritisak u brodu manji od polovine onoga koji vlada na površini zemaljskih mora, vi unosite u pluća dvostruko više kiseonika nego što biste to činili na matičnoj planeti, odnosno još više nego na Marsu ili Veneri. Svako od vas ko je imao priliku da se neopazice odšunja do toaleta kako bi tamo krišom popušio jednu cigaretu već je primetio da je vazduh prezasićen kiseonikom pošto bi se cigareta gasila već posle nekoliko sekundi."
<BR>&nbsp;&nbsp;&nbsp;&nbsp;&nbsp;"Govorim vam sve ovo zato što ćete postati samopouzdaniji kada budete shvatili šta je posredi. Ono što ćete sada uraditi to je da zasitite pluća kiseonikom. Ovaj čin ima stručni naziv hiperventilacija, što ako se prevede na običan jezik ne znači ništa drugo do duboko disanje. Kada vam budem dao signal, hoću da svi udahnete što dublje možete, a zatim da potpuno izdahnete; nastavićete u tom ritmu sve dok vam ja ne budem kazao da prestanete. Pustiću vas da duboko dišete oko jedan minut; neki će možda na kraju osetiti kako ih hvata blaga vrtoglavica, ali to će brzo proći. Nastojte da unesete u pluća što više vazduha; možete uporedo da podižete ruke uvis kako bi vam se grudi što više širile prilikom udisanja."
<BR>&nbsp;&nbsp;&nbsp;&nbsp;&nbsp;"Kada bude protekao minut, naložiću vam da potpuno izdahnete, a onda da prestanete da dišete; zatim ću ponovo početi da odbrojavam sekunde. Mislim da vam mogu obećati veliko iznenađenje. U redu - krećemo!"
<BR>&nbsp;&nbsp;&nbsp;&nbsp;&nbsp;Tokom narednog minuta, u prenatrpanoj brodskoj sali mogao se videti fantastičan spektakl. Više od stotinu ljudi stalo je da diže i spušta ruke, dišući pritom bučno, kao da su im to poslednji udisaji i izdisaji, neki su bili odveć stešnjeni da bi mogli da dišu onako kako su to želeli, a svi su morali da se nekako ukotve u mestu kako se prilikom uzdizanja ruku ne bi vinuli u gornji deo prostorije.
<BR>&nbsp;&nbsp;&nbsp;&nbsp;&nbsp;"Sada!" uzviknu doktor. "Prekinite da dišete - izdahnite iz pluća sav vazduh - i pokušajte da izdržite što duže možete. Odbrojavaću sekinde, ali ovoga puta neću početi pre nego što protekne pola minuta."
<BR>&nbsp;&nbsp;&nbsp;&nbsp;&nbsp;Bilo je očigledno da je ishod sve ostavio zabezeknute. Samo jednom čoveku nije uspelo da izdrži ceo minut, ali su zato protekla gotovo puna dva minuta pre no što je većina ljudi osetila potrebu da ponovo udahne. U prethodnom navratu za ovakav podvig bio bi potreban i te kakav napor. Neki članovi posade bez po muke su izdržali čitava tri, pa i četiri minuta, a jedan je dogurao čak do petog, kada ga je doktor prekinuo.
<BR>&nbsp;&nbsp;&nbsp;&nbsp;&nbsp;"Mislim da vam je svima jasno šta sam pokušao da dokažem. Kada su vam pluća zasićena kiseonikom, vi naprosto ne želite da dišete nekoliko minuta, baš kao što ni posle obilatog obroka nemate volje više da jedete. Za to nije potrebna nikakav napor, niti morate da se upirete kako biste zadržali dah. A kada bi vam život zavisio od toga, lako biste izdržali još i više - obećavam vam to.
<BR>&nbsp;&nbsp;&nbsp;&nbsp;&nbsp;Uskoro ćemo se spojiti sa Pegazom; biće nam potrebno manje od trideset sekundi da pređemo na njega. Spasilačke ekipe biće napolju u skafandrima da potpomognu prelazak, a vrata vazdušnih komora zatvoriće se istog časa kada svi budemo unutra. Zatim će unutra biti pušten vazduh, a najveća šteta koju ćete eventualno pretrpeti biće krvarenje iz nosa."
<BR>&nbsp;&nbsp;&nbsp;&nbsp;&nbsp;Iskreno se nadao da će tako biti. Postojao je samo jedan način da se to pouzdano ustanovi. Bila je ovo opasna igra, bez presedana, ali nisu imali nikakvu alternativu. Ovako će bar svaki čovek dobiti priliku da se bori za svoj život.
<BR>&nbsp;&nbsp;&nbsp;&nbsp;&nbsp;"Verovatno vas", nastavi doktor, "zabrinjava pad pritiska. To je jedini neprijatan momenat, ali ipak nećete biti u vakuumu toliko da dođe do ozbiljnijih ozleda i oštećenja. Otvorićemo vrata u dva stupnja; najpre ćemo polako spustiti pritisak do jedne desetine atmosferskog, a zatim ćemo ih naglo raskriliti i pohrliti napolje. Potpuna dekompresija je bolna ali nije opasna. Zaboravite na sve one besmislice koje ste možda čuli o tome kako se ljudsko telo rasprskava u vakuumu. Mi smo znatno čvršća i postojanija bića, a, osim toga, završni prelaz sa jedne desetine atmosfere na nulu prilično je bezazlen u odnosu na one koje su ljudi već izdržali u laboratorijskim ogledima. Držite usta širom otvorena i slobodno puštajte vetrove. Osetićete po celom telu kako vas koža bocka, ali sva je prilika da na to uopšte nećete obratiti pažnju, pošto ćete odveć biti zaokupljeni drugim stvarima."
<BR>&nbsp;&nbsp;&nbsp;&nbsp;&nbsp;Doktor zastade i pređe pogledom preko svoje utihle publike koja ga je pomno slušala. Svi su se dobro držali, što se i moglo očekivati. Svaki član posade bio je izvrsno uvežban, budući da je predstavljao samu elitu inženjera i tehničara sa svetova Federacije.
<BR>&nbsp;&nbsp;&nbsp;&nbsp;&nbsp;"U stvari", nastavi hirurg veselo, "verovatno ćete se nasmejati kada vam budem kazao šta će biti najveća opasnost. To su najobičnije opekotine od sunca. Napolju ćete biti izloženi dejstvu direktnog ultraljubičastog zračenja, lišeni zaštitnog omotača atmosfere. Ono može gadno da vas sprži tokom trideset sekundi, tako da ćemo preduzeti prelaz u Pegazovoj senci. Ukoliko se ipak dogodi da se nađete izvan senke, odmah zaštitite lice rukama. Oni koji imaju rukavice neka ih obavezno ponesu.
<BR>&nbsp;&nbsp;&nbsp;&nbsp;&nbsp;Eto, sad znate kako stoje stvari. Ja ću preći sa prvom grupom, samo da bih vam pokazao koliko je to prosto. Sada bih vas zamolio da se podelite u četiri skupine, a ja ću sa svakom ponaosob vežbati."
<BR>
<BR>&nbsp;&nbsp;&nbsp;&nbsp;&nbsp;Bok uz bok, Pegaz i Aheron hitali su prema dalekoj planeti do koje će stići samo jedan od njih. Vazdušne komore putničkog broda bile su širom otvorene i zjapile su na udaljenosti od samo nekoliko metara od trupa havarisanog bojnog broda. Prostor između dve letelice bio je prošaran užadima, oko kojih su lebdeli ljudi u skafandrima, spremni da priteknu u pomoć ukoliko bi tokom kratkog ali opasnog prelaženja neko od pribeglica izgubio orijentaciju.
<BR>&nbsp;&nbsp;&nbsp;&nbsp;&nbsp;Posada Aherona imala je sreću što su četiri pregradna zida za pritisak bila neoštećena. Brod je još bilo moguće podeliti u četiri zasebna odeljka, tako da je četvrtina posade mogla odjednom da krene. Vazdušne komore Pegaza ne bi bile dovoljne da prime sve odjednom u slučaju da se pojavila potreba za masovnim prelaskom.
<BR>&nbsp;&nbsp;&nbsp;&nbsp;&nbsp;Kapetan Halsted posmatrao je akciju sa komandnog mosta u času kada je dat signal. Iz trupa bojnog broda iznenada je pokuljao oblak dima, a onda su vrata za slučaj opasnosti - premda teško da su konstruktori uopšte i pomislili baš na ovakvu opasnost - odletela u svemir. Za njima je naišao novi oblak, ovoga puta od prašine i kondenzovane pare, zaprečivši za sekundu pogled. Znao je kako se sada osećaju ljudi što su tamo čekali, dok vazduh žestoko struji oko njihovih tela, pokušavajući da ih otrgne od držača.
<BR>&nbsp;&nbsp;&nbsp;&nbsp;&nbsp;Kada se oblak razišao, prvi ljudi su već bili izišli. Predvodnik je nosio skafander, a ostali su se držali za tri užeta zakačena za njega. Posada Pegaza ubrzo prihvati dva ova kabla i povede ih prema odgovarajućim vazdušnim komorama. Halsted je sa olakšanjem primetio da su svi ljudi sa Aherona svesni i da na svaki način nastoje da sa svoje strane olakšaju situaciju.
<BR>&nbsp;&nbsp;&nbsp;&nbsp;&nbsp;Izgledalo je da su protekla stoleća pre no što je poslednja prilika iz jedne od triju čudnih povorka dojezdila ili bila ugurana u vazdušnu povorku. Istog trena, oglasio se jedand od ljudi u skafandrima: "Zatvoren broj tri!" Gotovo istovremeno potvrda je stigla i za broj jedan, ali usledio je grozničav razmak pre no što se javio broj dva. Halsted nije mogao da vidi šta se dogodilo; verovatno je neko ostao napolje, tako da je zadržao ostale. Ali sada su sve komore konačno bile zatvorene. Nije bilo vremena da se na uobičajen način ispune vazduhom; pregradne vratnice su nasilno izvaljene i unutra je pokuljao vazduh iz unutrašnjosti broda.
<BR>&nbsp;&nbsp;&nbsp;&nbsp;&nbsp;Na Aheronu, komandor Brenan čekao je sa svojih preostalih devedeset ljudi u tri odeljka koja još nisu otvorena. Oni su već obrazovali grupe i stajali su u nizovima od po deset iza predvodnika. Sve je bilo isplanirano i dogovoreno; u toku narednih nekoliko sekundi videće se da li je sve bilo uzalud.
<BR>&nbsp;&nbsp;&nbsp;&nbsp;&nbsp;A onda se oglasiše brodski zvučnici gotovo tihim, konverzacionim tonom:
<BR>&nbsp;&nbsp;&nbsp;&nbsp;&nbsp;"Pegaz Aheronu. Izveli smo sve vaše ljude iz komora. Nema smrtnih slučajeva. Samo nekoliko lakših krvarenja. Dajte nam pet minuta da se pripremimo za novu turu."
<BR>&nbsp;&nbsp;&nbsp;&nbsp;&nbsp;Prilikom poslednjeg prelaska izgubli su jednog čoveka. Zahvatila ga je panika, tako da su morali da zatvore vrata komore bez njega, kako ne bi izložili opasnosti živote svih ostalih. Bila je prava šteta što svi nisu uspeli, ali u prvi mah niko nije mnogo žalio zbog toga od sreće što je sam preživeo.
<BR>&nbsp;&nbsp;&nbsp;&nbsp;&nbsp;Preostala je još samo jedna stvar koju je valjalo obaviti. Komodor Brenan, poslednji čovek na Aheronu, podesio je tempirani mehanizam koji će uključiti motore kroz trideset sekundi. Biće to sasvim dovoljno vremena; čak i u nezgrapnom skafandru mogao je da iziđe kroz otvorene vratnice sa pola tog perioda. Sve je ispalo dobro, ali samo su on i njegov oficir za inženjering znali koliko su malu marginu imali.
<BR>&nbsp;&nbsp;&nbsp;&nbsp;&nbsp;On okrenu prekidač i vinu se prema izlazu. Već je stigao do Pegaza, kada brod kojim je komandovao i koji je još raspolagao mnogim milionima kilovat-vekova energije ožive poslednji put i bešumno se otisnu u susret zvezdama Mlečnog puta.
<BR>&nbsp;&nbsp;&nbsp;&nbsp;&nbsp;Eksplozija se lako mogla videti sa svih unutrašnjih planeta. Ona je raspršila u ništavilo poslednja stremljenja Federacije i poslednje strahove Zemlje.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
