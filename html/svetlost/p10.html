<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Glas koji je dopro iz zvučnika bio je dubok, izobražen i iskren. Putovao je kroz svemir mnogo minuta, nakon što je upućen kroz oblake Venere putanjom dugačkom dve stotine miliona kilometara do Zemlje, a zatim odatle dostavljen na Mesec. Okončavši to ogromno putešestvije, i dalje je bio čist i jasan, gotovo ni malo narušen smetnjama i izvitoperenjima.
<BR>&nbsp;&nbsp;&nbsp;&nbsp;&nbsp;"Situacija se ovde pogoršala od mog poslednjeg javljanja. Niko u zvaničnim krugovima ne želi da izrazi nikakvo mišljenje, ali novine i radio nisu tako uzdržani. Doleteo sam jutros iz Hesperusa, i tri časa, koliko sam ovde proveo, bila su mi sasvim dovoljna da procenim javno mnjenje.
<BR>&nbsp;&nbsp;&nbsp;&nbsp;&nbsp;Moram govoriti otvoreno, iako znam da će to uznemiriti moje sunarodnike. Zemlja ovde ne uživa veliku popularnost. U poslednje vreme često se može čuti izreka: 'Niti pas kosku glođe, nit' je drugom daje'. Uvažavaju se vaši vlastiti problemi sa resursima, ali ipak vlada mišljenje da dok granične planete trpe nestašicu, Zemlja traći velike količine rudnih rezervi na trivijalnu raskoš. Daću vam jedan primer. Juče je objavljena vest da je postaja na Merkuru izgubila petoricu ljudi usled pokvarene jedinice za razmenu toplote u jednoj od kupola. Zakazala je kontrola temperature i lava ih je začas progutala - što baš ne spada u najlepše smrti. Da proizvođačima nije nedostajao titan, ovo se ne bi dogodilo.
<BR>&nbsp;&nbsp;&nbsp;&nbsp;&nbsp;Razume se, nije pošteno kriviti Zemlju zbog toga. Nažalost, pre samo nedelju dana vi ste opet skresali kvotu titana, a ovdašnje zainteresovane partije nastoje da to javnost ne zaboravi. Ne mogu da budem ni malo određeniji zato što ne želim da me isključe, ali vi ćete već znati na koga mislim.
<BR>&nbsp;&nbsp;&nbsp;&nbsp;&nbsp;Mislim da se situacija neće pogoršati ukoliko na scenu ne iskrsne neki novi činilac. Ali, pretpostavimo - obratite pažnju: uzeo sam u obzir jedan hipotetički slučaj - pretpostavimo da Zemlja otkrije nove zalihe teških metala. Neka bi to bilo u još neiztraženim okeanskim dubinama, na primer. Ili čak na Mesecu, bez obzira na razočaranja koja smo tu doživeli u prošlosti.
<BR>&nbsp;&nbsp;&nbsp;&nbsp;&nbsp;Ako se to dogodi i Zemlja pokuša da zadrži samo za sebe to otkriće, posledice bi mogle biti veoma ozbiljne. Nije važno što bi se Zemlja u tom slučaju pozvala na svoja prava. Pravne začkoljice potpuno gube na važnosti kada se čovek bori protiv pritiska od hiljadu atmosfera na Jupiteru ili pokušava da otkravi smrznute mesece Saturna. Nemojte smetnuti s uma, dok uživate u blagim proletnjim danima i spokojnim letnjim večerima, da ste izuzetno srećni i povlašćeni što živite u umerenom području Sunčevog sistema, gde se vazduh nikada ne ledi, a kamen nikada ne topi...
<BR>&nbsp;&nbsp;&nbsp;&nbsp;&nbsp;Šta bi Federacija mogla preduzeti ukoliko iskrsne takva situacija? Kada bih to i znao, ne bih mogao da vam kažem. Jedino mi preostaje da nagađam. Izgleda mi potpno besmisleno govoriti o ratu u starinskom smislu. Svaka strana mogla bi suprotnoj da nanese ozbiljne štete, ali stvarno odmeravanje snaga ipak ne bi donelo rešenje spora. Zemlja raspolaže pravim izobiljem resursa, iako su oni opasno usredsređeni na pojedinim tačkama. Osim toga, ona poseduje većinu brodova u Sunčevom sistemu.
<BR>&nbsp;&nbsp;&nbsp;&nbsp;&nbsp;Prednost Federacije ogleda se u njenoj razuđenosti. Kako bi Zemlja vodila istovremenu borbu sa većim brojem planeta i meseca, bez obzira na njihovu slabu opremljenost? Problem zaliha postao bi sasvim beznadežan.
<BR>&nbsp;&nbsp;&nbsp;&nbsp;&nbsp;Ako, sačuvaj bože, ipak dođe do nasilja, sva je prilika da bi naročito opremljeni brodovi munjevito napali strateške tačke, a zatim se brzo povukli u svemir. Sva govorkanja o međuplanetnoj invaziji predstavljaju čistu fantaziju. Zemlja u svakom slučaju ne želi da zaposedne planete. Federacija, sa druge strane, čak i kada bi htela da nametne svoju volju Zemlji, ne raspolaže ni ljudstvom niti brodovljem za neki veliki, odlučujući napad. Koliko ja uspevam da se razaberem, neposredna opasnost jeste svojevrstan dvoboj, koji može da se odigra - gde i kako to niko ne zna - kada jedna od suprotstavljenih strana pokuša da impresionira drugu svojom snagom. Ali, upozorio bih one koji se teše pomišlju o ograničenom, džentlmenskom ratu, da su ovakvi sukobi samo retko kad bili ograničeni, a nikada džentlmenski. Zbogom, Zemljo - sa Venere vam je govorio Roderik Bejnon."
<BR>&nbsp;&nbsp;&nbsp;&nbsp;&nbsp;Neko ispruži ruku i isključi prijemnik, ali u prvi mah kao da niko nije bio sklon da započne neizbežni razgovor. Konačno, Dženson iz energetskog odeljenja reče zadivljeno:
<BR>&nbsp;&nbsp;&nbsp;&nbsp;&nbsp;"Bejnon baš ima petlju, morate da priznate. Sve im je skresao u brk. Iznenađuje me da su mu ovo emitovali."
<BR>&nbsp;&nbsp;&nbsp;&nbsp;&nbsp;"Mislim da je pametno govorio", primeti Mejs. Prvosveštenik računanja govorio je sporo i odmereno, što je predstavljalo suštu suprotnost brzini svetlosti njegovih mašina.
<BR>&nbsp;&nbsp;&nbsp;&nbsp;&nbsp;"Na čijoj si ti strani?" upita neko sumnjičavo.
<BR>&nbsp;&nbsp;&nbsp;&nbsp;&nbsp;"Oh, ja sam prijateljski neutralan."
<BR>&nbsp;&nbsp;&nbsp;&nbsp;&nbsp;"Ali Zemlja te plaća, zar ne? Na čijoj bi se strani borio da dođe do gustog?"
<BR>&nbsp;&nbsp;&nbsp;&nbsp;&nbsp;"Pa to bi zavisilo od okolnosti. Voleo bih da ostanem uz Zemlju. Ali zadržavam pravo da se predomislim. Ko god da je kazao: 'Uvek sam uz moju planetu, bilo njeno držanje ispravno ili ne' - rekao je najveću glupost. Bio bih uz Zemlju kada bih znao da je ona u pravu, a verovatno bih se priklonio njoj i u nekom nejasnom, graničnom slučaju. Ali digao bih ruke od matične planete ukoliko bi bilo pouzdano da ide krivim putem."
<BR>&nbsp;&nbsp;&nbsp;&nbsp;&nbsp;Zavladala je duga tišina, pošto su svi utonuli u misli. Sedler je pomno posmatrao Mejsa dok je matematičar govorio. Znao je da ovde svi poštuju Mejsovo poštenje i logiku. Čovek koji bi aktivno delao protiv Zemlje nikada se ne bi tako otvoreno izjasnio. Sedler se zapitao da li bi Mejs istupio drugačije čak i da je znao da na samo dva metra od njega sedi čovek iz kontraobaveštajne službe. Sumnjao je da bi ovaj izmenio i jednu reč.
<BR>&nbsp;&nbsp;&nbsp;&nbsp;&nbsp;"Ali zaboga", reče glavni inženjer, koji je kao i obično gasio sintetičke požare, "ovde nije sporno ko je u pravu. Sve što je pronađeno na Zemlji i Mesecu pripada nama i mi s tim možemo da uradimo šta nam je volja."
<BR>&nbsp;&nbsp;&nbsp;&nbsp;&nbsp;"Svakako, ali nemoj zaboraviti da smo opet smanjili kvotu isporuka, kao što je Bejnon kazao. Federacija je računala na ranije količine kako bi mogla da sprovodi svoje programe. Ukoliko bismo odstupili od ugovora zato što i sami oskudevamo u materijalu, to bi bila jedna stvar. Ali nešto je sasvim drugo ako ga imamo dovoljno i jedino želimo da Federaciji nabijemo što veću cenu."
<BR>&nbsp;&nbsp;&nbsp;&nbsp;&nbsp;"Zbog čega bismo to činili?"
<BR>&nbsp;&nbsp;&nbsp;&nbsp;&nbsp;Prilično neočekivano, na ovo pitanje odgovorio je Džejmison. "Iz straha", reče on. "Naši političari se boje Federacije. Znaju da ona već raspolaže sa više mozgova, a jednoga dana imaće i moć. U tom slučaju, Zemlja ispada iz trke."
<BR>&nbsp;&nbsp;&nbsp;&nbsp;&nbsp;Pre no što je iko stigao da prokomentariše ovo, Žujkov iz elektronskih laboratorija potegao je nešto drugo.
<BR>&nbsp;&nbsp;&nbsp;&nbsp;&nbsp;"Razmišljao sam", reče on, "o emisiji koju smo upravo čuli. Svi znamo da je Bejnon prilično pošten čovek, pa ipak on je govorio sa Venere, uz njihovo dopuštenje. Možda u njegovom izlaganju postoji još nešto što se nije moglo razabrati samo na osnvu slušanja."
<BR>&nbsp;&nbsp;&nbsp;&nbsp;&nbsp;"Na šta misliš?"
<BR>&nbsp;&nbsp;&nbsp;&nbsp;&nbsp;"Nije isljučeno da za njihov račun propagira. Možda potpuno nesvesno; šta ako su mu dozvolili da kaže samo ono što su želeli da čuju? Kao, na primer, onaj deo o napadima; možda je to sračunato da nas uplaši."
<BR>&nbsp;&nbsp;&nbsp;&nbsp;&nbsp;"Zanimljiva pomisao. Šta vi mislite, Sedlere? Poslednji ste stigli sa Zemlje." Ovaj frontalni napad zatekao je Sedlera na spavanju, ali on je ipak vešto odbio loptu.
<BR>&nbsp;&nbsp;&nbsp;&nbsp;&nbsp;"Sumnjam da je Zemlju moguće tako lako zaplašiti. Ali odlomak koji je privukao moju pažnju odnosio se na moguće nove rudne rezerve na Mesecu. Izgleda mi da se glasine brzo raznose."
<BR>&nbsp;&nbsp;&nbsp;&nbsp;&nbsp;Bila je ovo proračunata indiskretnost sa Sedlerove strane. Uostalom, to što je kazao i nije zvučalo osobito indiskretno, budući da nije postojao niko u Opservatoriji ko nije znao a) da su Viler i Džejmison nabasali na neki neobičan projekat u Mare Imbriumu i b) da im je naređeno da nikome ne pričaju o tome. Sedlera je posebno zanimalo kakva će biti njihova reakcija.
<BR>&nbsp;&nbsp;&nbsp;&nbsp;&nbsp;Na Džejmisonovom licu stajao je izraz zbunjene bezazlenosti, ali Viler se odmah uhvatio na mamac.
<BR>&nbsp;&nbsp;&nbsp;&nbsp;&nbsp;"Šta ste drugo očekivali?" upita on. "Do sada mora da je već pola Meseca videlo te brodove kako se spuštaju u Mare. Osim toga, tamo mora da se nalaze na stotine radnika. Svi oni nisu mogli doći sa Zemlje - a oni koji odlaze u Središnji Grad jamačno su se izbrbljali pred svojim devojkama nakon što su malo više cugnuli."
<BR>&nbsp;&nbsp;&nbsp;&nbsp;&nbsp;Kada bi samo znao koliko si u pravu, pomisli Sedler, i koliko glavobolje ovaj mali problem stvara Obezbeđenju...
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Viler, "mene se cela ta stvar ne tiče. Mogu da rade tamo šta im je volje sve dok to ne bude ugrožavalo mene. Spolja se ništa ne može zaključiti o ovoj raboti, osim da će poreske obveznike stajati grdnu lovu."
<BR>&nbsp;&nbsp;&nbsp;&nbsp;&nbsp;Jedan neupadljiv, sitan čovek iz instrumentacionog odeljenja nervozno se nakašlja. Sedler je koliko jutros proveo kod njega dva dosadna časa, razgledajući teleskope za kosmičke zrake, magnetometre, seizmografe, časovnike na molekularnu rezonancu i sisteme ostalih naprava koje su jamačno brže prikupljale informacije nego što će iko biti kadar da ih podvrgne analizi.
<BR>&nbsp;&nbsp;&nbsp;&nbsp;&nbsp;"Ne znam da li ugrožavaju tebe, ali meni su se popeli na vrh glave."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš", upitaše svi uglas.
<BR>&nbsp;&nbsp;&nbsp;&nbsp;&nbsp;"Pre pola časa bacio sam pogled na uređaj za merenje jačine magnetskog polja. Polje je ovde uglavnom konstantno, osim kada unaokolo vlada oluja, a za njih se zna kada se mogu očekivati. Sada se, međutim, zbiva nešto čudno. Polje neprestano skače gore-dole - ne mnogo, svega nekoliko mikrogausa - i siguran sam da je veštačko. Proverio sam sve uređaje u Opservatoriji i svako koga sam upitao zaklinje se da ništa ne petlja magnetima. Upitao sam se nisu li za to možda odgovorni naši tajanstveni prijatelji tamo iz Marea i za svaki slučaj ispitao sam i ostale instrumente. Nisam otkrio ništa, sve dok nisam došao do seizmografa. Držimo jednu telemetrijsku napravu ovoga tipa dole uz južni zid kratera, znate, i ona kao da je pomahnitala. Neke od amplituda bile su kao kod eksplozija; takve grafikone uvek dobijam iz Higinusa i drugih rudnika. Postoje, međutim, neke još neobičnije krive koje su gotovo sinhrone sa magnetskim pulsevima. Ova nepotpunost u poklapanju može se objasniti izvesnim gubljenjem u vremenu prilikom prolaska kroz stene, ali zato nema nikakve sumnje u pogledu zajedničkog izvorišta."
<BR>&nbsp;&nbsp;&nbsp;&nbsp;&nbsp;"Zanimljivo istraživanje", primeti Džejmison, "ali kakva je njihova svrha?"
<BR>&nbsp;&nbsp;&nbsp;&nbsp;&nbsp;"Moglo bi postojati poprilično objašnjenja, ali ja bih rekao da u Mare Imbriumu nešto stvara kolosalno magnetsko polje u impulsima koji traju otprilike jednu sekundu."
<BR>&nbsp;&nbsp;&nbsp;&nbsp;&nbsp;"A mesecotresi?"
<BR>&nbsp;&nbsp;&nbsp;&nbsp;&nbsp;"Oni su samo uzgredni proizvod. Oko nas ima u izobilju magnetskih stena, što izaziva prilično podrhtavanja kada je polje u dejstvu. Verovatno ne biste osetili ove potrese čak i kada biste se nalazili na mestu gde se začinju, ali naši seizmografi su toliko osetljivi da mogu registrovati pad meteora na udaljenosti od dvadeset kilometara."
<BR>&nbsp;&nbsp;&nbsp;&nbsp;&nbsp;Sedler je nastavio da sa velikim zanimanjem sluša tehničku raspravu koja je usledila. Uz toliko blistavih umova koji pretresaju činjenice, bilo je neizbežno da će neko pogoditi istinu - baš kao i da će joj drugi suprotstaviti sopstvene teorije. Ali to više nije bilo važno; ono što je njega zanimalo bilo je da li će neko ispoljiti naročitu upućenost ili radoznalost.
<BR>&nbsp;&nbsp;&nbsp;&nbsp;&nbsp;Ali to se nije dogodilo, tako da je Sedler na kraju opet ostao sa svoje tri obeshrabrujuće propozicije: gospodin 'X' bio je odveć pametan za njega; gospodin 'X' se ne nalazi ovde; gospodin 'X' uopšte ne postoji...
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
