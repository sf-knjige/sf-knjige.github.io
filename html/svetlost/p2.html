<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ako dođe do rata, pomisli Sedler, biće to pre posledica tragičnog spleta okolnosti nego neke hotimice vođene politike. Štaviše, neumoljiva činjenica koja je Zemlju dovela u sukob sa njenim bivšim kolonijama ponekad mu je ličila na crni humor koji je zakuvala sama Priroda.
<BR>&nbsp;&nbsp;&nbsp;&nbsp;&nbsp;Još pre no što je dobio ovaj nimalo dobrodošli i neočekivani zadatak, Sedler je bio podrobno upućen u glavne pokretačke činioce koji su stajali u zaleđu sadašnje krize. Ona je tinjala već čitavo jedno pokolenje, a iznikla je iz posebnog položaja u kome se nalazila planeta Zemlja.
<BR>&nbsp;&nbsp;&nbsp;&nbsp;&nbsp;Ljudska rasa rođena je na svetu koji je po zalihama rudnog bogatstva bio jedinstven u Sunčevom sistemu. Ova igra sudbine omogućila je čovekovoj tehnologiji da se letećim startom otisne na put razvoja, ali kada je konačno stigao do ostalih planeta, morao je na sopstveno iznenađenje i razočaranje da ustanovi kako u pogledu najvitalnijih potreba i dalje zavisi od matičnog sveta.
<BR>&nbsp;&nbsp;&nbsp;&nbsp;&nbsp;Zemlja predstavlja najgušću od svih planeta u Sunčevom sistemu. Za njom sledi Venera, ali ona nema nijedan prirodni satelit; sistem Zemlja-Mesec jedinstven je tip dvostrukog sveta među pratiocima naše zvezde. Način na koji je došlo do njegovog formiranja i dalje je obavijen velom tajne, ali zato se zna da je u razdoblju kada je Zemlja bila u rastopljenom stanju Mesec kružio oko nje na znatno manjoj udaljenosti nego danas, izazivajući pri tom džinovske plime i oseke u plastičnoj tvari iz koje mu je sadrug bio sazdan.
<BR>&nbsp;&nbsp;&nbsp;&nbsp;&nbsp;Ova neprekidna unutrašnja gibanja uslovila su da Zemljina kora bude bogata teškim metalima - daleko bogatija nego čvrsti omotači svih ostalih planeta: one, naime, drže zapretena svoja rudna blaga duboko u vlastitim nedostupnim jezgrima, gde ih džinovski pritisci i temperature čuvaju od svih čovekovih nastojanja da ih se domogne. I tako, dok se ljudska civilizacija širila sa Zemlje, neprekidno su se smenjivale ionako sve oskudnije zalihe minerala matičnog sveta.
<BR>&nbsp;&nbsp;&nbsp;&nbsp;&nbsp;Laki elementi postojali su na ostalim planetama u neograničenim količinama, ali neki suštinski metali, kao što su živa, olovo, uranijum, platina, torijum i volfram, praktično se nisu mogli naći. Za većinu njih nije bilo nikakvih zamena; uprkos dva stoleća pomnih napora, sinteza velikih razmera ovih dragocenih minerala i dalje nije bila praktična - a moderna tehnologija nije mogla opstati bez njih.
<BR>&nbsp;&nbsp;&nbsp;&nbsp;&nbsp;Za nezavisne republike na Marsu, Veneri i velikim satelitima, koje su se sada ujedinile u Federaciju, ova situacija bila je veoma neprijatna, čak kritična. Ona ih je činila zavisnim od Zemlje i sputavala ih da se šire prema granicama Sunčevog sistema. Iako su temeljito istražili asterioide i mesece, pa čak i sitnije gromade preostale iz razdoblja obrazovanja planeta, gotovo da nisu pronašli ništa drugo do stenje i led. Nije im stoga ništa drugo preostalo nego da smerno moljakaju od matične planete svaki ubogi gram od desetak metala koji su za njih bili dragoceniji od zlata.
<BR>&nbsp;&nbsp;&nbsp;&nbsp;&nbsp;Samo po sebi to još i ne bi moralo da bude ozbiljno da Zemlja u međuvremenu nije postajala sve ljubomornija na svoje izdanke u toku dve stotine godina od početka osvajanja svemira. Bila je to, pomisli Sedler, veoma stara priča, čiji je možda najklasičniji primer predstavljao odnos između Engleske i američkih kolonija. Nije bez razloga rečeno da se sama istorija nikada ne ponavlja, nego se samo obnavljaju određene istorijske situacije. Ljudi koji su sada upravljali Zemljom bili su daleko inteligentniji od Džordža III; pa, ipak, i oni su počeli da postupaju na isti način kao i nesrećni monarh.
<BR>&nbsp;&nbsp;&nbsp;&nbsp;&nbsp;Postojale su olakšavajuće okolnosti za obe strane; njih je uvek bilo. Zemlja je postala umorna; veoma se istrošila šaljući svoje najbolje vrednosti zvezdama. Gledala je kako joj moć izmiče iz ruku i polako shvatila da je već izgubila budućnost. Ali zašto ubrzati taj proces na taj način što će sama izručiti takmacima oruđa koja su im bila potrebna?
<BR>&nbsp;&nbsp;&nbsp;&nbsp;&nbsp;Federacija, sa druge strane, gledala je sa izvesnim usiljenim prezirom na svet koji je iznedrio. Ona je domamila na Mars, Veneru i satelite džinovskih planeta većinu najizvrsnijih umova i najpustolovnijih duhova ljudske rase. Tu se nalazila nova granica, koja će zauvek nastaviti da se širi u susret zvezdama. Bio je to najveći fizički izazov sa kojim se čovečanstvo ikada suočilo i on se mogao prihvatiti jedino uz vrhunsko naučno umeće i nepokolebljivu odlučnost. Ove vrline, međutim, više nisu bile bitne na Zemlji; činjenica da je Zemlja bila potpuno svesna toga nije nimalo olakšavala situaciju.
<BR>&nbsp;&nbsp;&nbsp;&nbsp;&nbsp;Sve ovo moglo je dovesti do nesloge i međuplanetnih zađevica, ali nikada i do nasilja. Da bi do toga došlo, bio je potreban neki drugi činilac, neka iskra kadra da izazove eksploziju koja će odjeknuti širom celog Sunčevog sistema.
<BR>&nbsp;&nbsp;&nbsp;&nbsp;&nbsp;Ta iskra sada je bila kresnuta. Svet, doduše, to još nije znao, pa i sam Sedler nije imao pojma o tome do pre samo šest meseci. Centralna obaveštajna služba, mračna organizacija čiji je on sada bio nevoljni član, radila je danonoćno da što više ublaži štetu. Matematička teza pod naslovom 'Kvantitativna teorija o obrazovanju oblika Mesečeve prašine' uopšte nije ličila na nešto što bi moglo da započne rat - premda je u prošlosti jedan ništa manje teorijski referat izvesnog Alberta Ajnštajna okončao veliki svetski sukob.
<BR>&nbsp;&nbsp;&nbsp;&nbsp;&nbsp;Tezu je pre otprilike dve godine napisao profesor Roland Filips, tih i povučen kosmolog sa Oksforda koji se uopšte nije zanimao za politiku. Referat je bio podnesen u Kraljevskom astronomskom društvu i sada je već postalo prilično teško objasniti mu na zadovoljavajući način zašto još nije objavljen. Nažalost - i upravo je to bila okolnost koja je iz temelja potresla Centralnu obaveštajnu službu - profesor Filips je bezazleno poslao kopije svog rada nekim kolegama na Marsu i Veneri. Preduzeti su očajnički koraci da se ovo predupredi, ali sve je bilo uzalud. Federacija je do sada jamačno već saznala da Mesec nije tako siromašan svet kao što se verovalo tokom poslednjih dve stotine godina.
<BR>&nbsp;&nbsp;&nbsp;&nbsp;&nbsp;Nije postojao način da se opozove saznanje koje je procurilo sa Zemlje, ali zato je sada bilo drugih stvari vezanih za Mesec koje Federacija ni po koju cenu nije smela da dokuči. Međutim, ona ih je ipak saznavala; informacije su nekako oticale sa Zemlje do Meseca, da bi se potom dalje širile do planeta.
<BR>&nbsp;&nbsp;&nbsp;&nbsp;&nbsp;Kada voda u kući počne da otiče kroz neku rupu u kanalizaciji, pomisli Sedler, zove se vodoinstalater. Ali šta da se radi sa rupom koja se uopšte ne vidi - i koja se može nalaziti bilo gde na površini sveta velikom kao Afrika?
<BR>&nbsp;&nbsp;&nbsp;&nbsp;&nbsp;I dalje je posedovao veoma oskudno znanje o cilju, razmerama i metodama Centralne obaveštajne agencije - i još je jadikovao, premda je to bilo sasvim beskorisno, zbog načina na koji mu je poremećen privatni život. Po obrazovanju je bio upravo ono što je i tvrdio da jeste: knjigovođa. Pre šest meseci, iz razloga koji mu nikada nisu bili objašnjeni i koje po svoj prilici nikada neće saznati, najpre je bio podvrgnut testiranju, a zatim mu je ponuđen jedan posao bez određenih osobenosti. Prihvatio ga je sasvim dobrovoljno, pošto mu je jasno stavljeno do znanja da će ga skupo stajati ako odbije. Od tog trenutka, najveći deo vremena proveo je pod hipnozom, pri čemu je bio kljukan najrazličitijim informacijama i živeo isposničkim životom u nekom zabitom uglu Kanade. (Ovo sa Kanadom bilo je samo pretpostavka, pošto se lako moglo dogoditi da se, zapravo, nalazio negde na Grenlandu ili u Sibiru). Sada je stigao na Mesec - sićušni pion u partiji međuplanetnog šaha. Biće veoma radostan kada celo ovo neprijatno iskustvo bude ostalo iza njega. Izgledalo mu je krajnje neverovatno da bi neko ikada mogao dobrovoljno da postane tajni gent. Samo veoma nezrele i neuravnotežene osobe bile su kadre da nađu neko uživanje u jednoj ovako necivilizovanoj raboti.
<BR>&nbsp;&nbsp;&nbsp;&nbsp;&nbsp;Postojalo je, doduše, i nekoliko povoljnih okolnosti. Kao običan knjigovođa on nikada ne bi došao u priliku da stigne do Meseca, a iskustva koja će sada steći predstavljala su pravu riznicu za potonje godine. Sedler je oduvek nastojao da stvari sagledava na duge staze, osobito kada bi se nalazio pod pritiskom kakve neprijatne situacije. A trenutna situacija bila je i te kako neprijatna, kako na ličnom, tako i na međuplanetnom nivou.
<BR>&nbsp;&nbsp;&nbsp;&nbsp;&nbsp;Bezbednost Zemlje predstavljala je veliku odgovornost, zapravo toliku da ona nikako nije mogla pasti na pleća samo jednog čoveka. Ma koliko zvučalo paradoksalno, veliki zapleti i peripetije planetne politike predstavljali su manje breme od sitnih briga svakodnevnog života. Nekom kosmičkom posmatraču verovatno bi izgledalo veoma nastrano što je Sedleru najviše glavobolja zadavalo jedno jedino ljudsko biće. Da li će mu Žanet ikad oprostiti, pitao se, što će izostati sa proslave njihove godišnjice venčanja? U najmanju ruku, očekivaće da je pozove, a upravo je to bila stvar na koju se on nipošto nije odvažavao. Za svoju ženu i prijatelje, on se i dalje nalazio na Zemlji, a nije postojao način da ih pozove sa Meseca, pretvarajući se pri tom da je na matičnoj planeti, pošto bi ga vremenski razmak od dve i po sekunde smesta odao.
<BR>&nbsp;&nbsp;&nbsp;&nbsp;&nbsp;Centralna obaveštajna služba bila je kadra da sredi mnoge stvari, ali ipak ne toliko moćna da ubrza radio-talase. Ona će isporučiti na vreme Žaneti njegov poklon za godišnjicu - ali joj neće reći kada će se on vratiti kući.
<BR>&nbsp;&nbsp;&nbsp;&nbsp;&nbsp;Takođe neće biti u stanju da promeni činjenicu da je on, kako bi prikrio gde se nalazi, morao da slaže ženu u ime svete Bezbednosti.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
