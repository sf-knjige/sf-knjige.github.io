<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Sedlerov prvi utiska bio je da se Središnji Grad prilično razvio od kada je poslednji put bio ovde pre dobrih trideset godina. Svaka od sadašnjih kupola mogla je da prekrije svih sedam iz onog razdoblja. Koliko li će vremena proteći, uz ovaj tempo izgrađivanja, dok ceo Mesec ne bude prekriven? Iskreno se nadao da se to neće zbiti za njegova života.
<BR>&nbsp;&nbsp;&nbsp;&nbsp;&nbsp;Sama stanica bila je velika gotovo kao jedna od starih kupola. Tamo gde se nekada nalazilo samo pet tračnica, sada je bilo svih trideset. Ali izgled jednošina nije se mnogo promeni, a i brzina kao da im je bila ista. Vozilo kojim se dovezao iz svemirske luke lako je moglo biti isto ono u kome je hitao preko Mora kiša pre četvrt ljudskog veka.
<BR>&nbsp;&nbsp;&nbsp;&nbsp;&nbsp;Četvrt ljudskog veka - pod uslovom da ste žitelj Meseca, te da možete očekivati da ćete doživeti sto dvadeseti rođendan. Ali samo puka trećina ljudskog veka ako ste sve časove spavanja i budnog stanja proveli u borbi sa okrutnom silom teže planete Zemlje...
<BR>&nbsp;&nbsp;&nbsp;&nbsp;&nbsp;Na ulicama se moglo videti znatno više vozila; Središnji Grad postao je odveć veliki da bi se sada mogao zadovoljiti samo pešačkim saobraćajem. Ali, jedna stvar se nije promenila. Gore se i dalje nalazilo plavo nebo Zemlje, mestimično prošarano oblačcima, a Sedler uopšte nije sumnjao da kiša i dalje pada po tačno utvrđenom rasporedu.
<BR>&nbsp;&nbsp;&nbsp;&nbsp;&nbsp;Uskočio je u jedan automatski taksi i otkucao adresu na tasteru, a zatim se zavalio u sedište kada su kola krenula ulicama koje su vrvele od saobraćaja. Prtljag mu je već bio odvezen u hotel, a on nije imao nikakvog razloga da žuri za njim. Čim bude stigao tamo, ponovo će morati sav da se posveti poslu, tako da mu se možda neće ukazati nova prilika da sprovede u delo ovu misiju.
<BR>&nbsp;&nbsp;&nbsp;&nbsp;&nbsp;Izgledalo je da se ovde nalazi podjednak broj poslovnih ljudi i turista sa Zemlje, kao i lokalnih žitelja. Oni prvi lako su se mogli uočiti, i to ne samo po odeći i ponašanju nego i po načinu na koji su se kretali pri lunarnoj niskoj sili teže. Sedler se iznenadio kada je ustanovio da mu se posle svega nekoliko časova provedenih na Mesecu ponovo vratila automatska mišićna prilagođenost koju je stekao pre toliko godina. Bilo je to kao vožnja bicikla: kada je jednom naučite, više je nikada ne zaboravljate.
<BR>&nbsp;&nbsp;&nbsp;&nbsp;&nbsp;Tako, dakle, sada imaju i jezero ovde, zajedno sa ostrvcima i labudovima. Već je čitao nešto o labudovima; bilo je potrebno da im se krila pažljivo potkrešu kako ne bi mogli da polete i tresnu u 'nebo'. Voda je iznenada bućnula kada je neka velika riba probila glatku površinu; Sedler se zapitao da li se iznenadila kada je ustanovila koliko visoko može da iskoči iz vode.
<BR>&nbsp;&nbsp;&nbsp;&nbsp;&nbsp;Taksi, koji je išao iznad zakopanih sprovodnica, skliznu u jedan tunel koji je sigurno vodio ispod ruba kupole. Privid neba bio je tako vešto dočaran da se teško moglo odrediti kada napuštate jednu kupolu, odnosno ulazite u drugu, ali Sedler je shvatio gde se nalazi kada je vozilo prošlo kroz velika metalna vrata na najnižem delu cevi. Čuo je negde da ova vrata mogu da se zatvore za manje od dve sekunde, odnosno da bi to automatski učinila ukoliko bi došlo do pada pritiska sa bilo koje strane. Da li su zbog pomisli na ovakve stvari, upita se on, žitelji Središnjeg Grada provodili besane noći? Iskreno je sumnjao u to; priličan postotak čovečanstva proveo je život u senci vulkana, brana i nasipa, ne podlegavši pritom nikakvim nervnim oboljenjima. Samo se jednom dogodilo da je jedna od kupola Središnjeg Grad morala biti evakuisana - u oba smisla ovog izraza - usled sporog oticanja na jednom mestu, na čiju je opravku bilo utrošeno više časova.
<BR>&nbsp;&nbsp;&nbsp;&nbsp;&nbsp;Taksi je izišao iz tunela u boravišno područje i Sedler se suočio sa potpunom promenom dekora. Ovo nije bila kupola koja je natkriljavala mali grad, već jedna džinovska zgrada sa pokretnim hodnicima umesto ulica. Kola su se zaustavila i podsetila ga ljubaznim tonom da ga uz izvesnu doplatu mogu sačekati trideset minuta. Misleći da mu upravo toliko vremena može otići samo da pronađe mesto koje je tražio, Sedler se zahvali na ponudi i taksi krenu dalje u potragu za novim mušterijama.
<BR>&nbsp;&nbsp;&nbsp;&nbsp;&nbsp;U neposrednoj blizini nalazila se velika demostraciona tabla sa trodimenzionalnom kartom zgrade. Celo mesto podsetilo je Sedlera na jednu vrstu košnice iz drevnih vremena, koju je on svojevremeno video na ilustraciji u nekoj staroj enciklopediji. Bilo je neosporno sasvim lako snaći se uz pomoć ove table, pa ipak za trenutak ga je zbunilo čitavo mnoštvo spratova, hodnika, zona i sektora.
<BR>&nbsp;&nbsp;&nbsp;&nbsp;&nbsp;"Želite li negde, gospodine?" upita jedan glasić iza njega.
<BR>&nbsp;&nbsp;&nbsp;&nbsp;&nbsp;Sedler se okrenu i ugleda dečkića od šest ili sedam godina kako ga posmatra čilim, inteligentnim očima. Bio je otprilike istog uzrasta kao i Džonatan Piter II. Blagi bože, baš je proteklo dosta vremena od njegove poslednje posete Mesecu...
<BR>&nbsp;&nbsp;&nbsp;&nbsp;&nbsp;"Ne viđam često ljude sa Zemlje ovde", reče švrća. "Da se niste izgubili?"
<BR>&nbsp;&nbsp;&nbsp;&nbsp;&nbsp;"Još nisam", uzvrati Sedler. "Ali bojim se da mi to uskoro ne gine."
<BR>&nbsp;&nbsp;&nbsp;&nbsp;&nbsp;"'Di ćete?"
<BR>&nbsp;&nbsp;&nbsp;&nbsp;&nbsp;Sedler nije prečuo: pitanje je odista bilo postavljeno u krnjem obliku. Bilo je odista neobično što su, uprkos međuplanetnim radio-mrežama, na pojedinim setovima nastajali sasvim različiti dijalekti. Ovaj dečak je nesumnjivo bio u stanju da govori savršeno dobro zemaljskoengleski ako je to hteo, ali to nije bio jezik njegovog svakodnevnog saobraćanja.
<BR>&nbsp;&nbsp;&nbsp;&nbsp;&nbsp;Sedler baci pogled na prilično zapetljanu adresu u svojoj beležnici i polako je pročita.
<BR>&nbsp;&nbsp;&nbsp;&nbsp;&nbsp;"Hodite", reče njegov samozvani vodič. Sedler rado pristade.
<BR>&nbsp;&nbsp;&nbsp;&nbsp;&nbsp;Rampa pred njima naglo je prešla u širok put koji se sporo kretao. Krenuli su njime nekoliko metara, da bi potom automatski bili prebačeni na visokobrzinski odeljak. Nakon što su tako prevalili više od jednog kilometra, ostavljajući postrance ulaze u nebrojene hodnike, ponovo su bil vraćeni na sporu traku, koja ih je odvela do velikog heksagonalnog prostora. Na njemu se nalazilo mnoštvo sveta, koji je dolazio i odlazio sa jednog puta na drugi, zastajući kratko da nešto kupi u malim kioscima. Vodeći kroz središte ovog prenatrpanog trga, stajale su dve spiralne rampe, od kojih je jedna upravljala saobraćaj nagore, a druga nadole. Popeli su se na prvu spiralu i pokretna površina ponela ih je uvis nekoliko spratova. Stojeći na rubu rampe, Sedler je opazio da se zgrada proteže nadole do neizmerne udaljenosti. Veoma dugačak put ispod njih ličio je na neku veliku mrežu. Brzo je napamet obavio nekoliko računskih radnji, a onda je došao do zaključka da bi to, na kraju krajeva, ipak bila dovoljna prepreka ako bi neko bio dovoljno neoprezan da padne preko ivice. Arhitekti lunarnih zgrada veoma su olako shvatali gravitaciju koja je na Zemlji predstavljala pogubnu opasnost.
<BR>&nbsp;&nbsp;&nbsp;&nbsp;&nbsp;Gornji skver bio je u dlaku nalik na onaj gde su počeli da se penju, ali ovde se nalazilo znatno manje ljudi. Osim toga, ovde se već moglo uočiti da, bez obzira na to u kojoj meri bila demokratska Autonomna Lunarna Republika, ipak postoje tanane razlike među klasama, kao što je to, uostalom, i u svim drugim kulturama koje je čovek stvorio. Više nije bilo aristokratije po rođenju ili imovinskom stanju, ali će zato uvek postojati ona po odgovornostima. Ovde su, izvan svake sumnje, živeli ljudi koji su stvarno upravljali Mesecom. Imovina im je bila tek nešto malo veća od one kojom su raspolagali njihovi sugrađani sa nižih spratova, ali su zato na vratu imali znatno više briga; pored toga, dolazilo je do veoma čestih promena nivoa stanovanja.
<BR>&nbsp;&nbsp;&nbsp;&nbsp;&nbsp;Sedlerov mali vodič izveo ga je sa ovog novog skvera jednim od bočnih pokretnih puteva, da bi konačno ušli u miran hodnik, čijom se sredinom pružao tanak pojas vrta, a na oba kraja stajala po jedna fontana. On pristupi jednim od vrata i reče: "Stigli smo." Izvesna poslovnost ove izjave bila je ublažena širokim osmehom, koji kao da je kazao: "Baš sam pametan, zar ne?." Sedler je počeo da razmišlja o tome čime bi valjalo prikladno nagraditi švrću za nezumnjivi trud. Da se momak možda ne uvredi ukoliko mu ponudi nešto?
<BR>&nbsp;&nbsp;&nbsp;&nbsp;&nbsp;Ovu Sedlerovu socijalnu nedoumicu rešio je sam doborovoljni vodič.
<BR>&nbsp;&nbsp;&nbsp;&nbsp;&nbsp;"Preko deset spratova plaća se petnaest centi."
<BR>&nbsp;&nbsp;&nbsp;&nbsp;&nbsp;To je, dakle, uobičajena tarifa, pomisli Sedler. Pružio je mališanu novčić od četvrt dolara i na vlastito iznenađenje bio je prinuđen da primi kusur. Nije imao pojma da dobro poznate lunarne vrline časti, preduzimljivosti i poštenog ophođenja hvataju korena još u ovom ranom dobu.
<BR>&nbsp;&nbsp;&nbsp;&nbsp;&nbsp;"Sačekaj malo", reče on svom vodiču kada je pritisnuo na ulazno zvono. "Ako nema nikoga, moraš me povesti natrag."
<BR>&nbsp;&nbsp;&nbsp;&nbsp;&nbsp;"Zar niste prvo zvali telefonom?" upita praktični švrća, posmatrajući ga sa izrazom neverice na licu.
<BR>&nbsp;&nbsp;&nbsp;&nbsp;&nbsp;Sedler je osetio da je beskorisno upustiti se u objašnjavanje. Neefikasnost i ćudljvost staromodnih Zemljana nisu predstavljale baš najuvažavanija svojstva među ovim energičnim kolonistima - ali teško njemu ako ikada bude upotrebio tu reč ovde...
<BR>&nbsp;&nbsp;&nbsp;&nbsp;&nbsp;Nije, međutim, bilo razloga za zabrinutost. Čovek koga je želeo da vidi nalazio se kod kuće i Sedlerov vodič veselo mu mahnu rukom, udaljujući se niz hodnik i zviždućući jednu melodiju koja je nedavno došla sa Marsa.
<BR>&nbsp;&nbsp;&nbsp;&nbsp;&nbsp;"Vi me se možda ne sećate", poče Sedler. "Boravio sam u Opservatoriji Platon za vreme bitke kod Pikoa. Zovem se Bertram Sedler."
<BR>&nbsp;&nbsp;&nbsp;&nbsp;&nbsp;"Sedler? Sedler? Oprostite, ali još mi ne uspeva da vas se setim. No, u svakom slučaju, izvolite unutra. Uvek se radujem kada sretnem stare prijatelje."
<BR>&nbsp;&nbsp;&nbsp;&nbsp;&nbsp;Sedler pođe za njim u kuću, osvrćući se pri tom radoznalo unaokolo. Ovo je bio prvi put da se našao u privatnom stanu na Mesecu; kao što je i očekivao, obitavalište se ni po čemu nije razlikovalo od odgovarajućih mesta na Zemlji. Činjenica da je ono predstavljalo samo jednu ćeliju u džinovskoj košnici ni na koji ga način nije lišavalo atmosfere doma; već dobra dva stoleća samo je još jedan sićušan postotak ljudske rase živeo u zasebnim izdvojenim zgradama, tako da je reč "kuća" s vremenom prilično promenila svoje značenje.
<BR>&nbsp;&nbsp;&nbsp;&nbsp;&nbsp;Postojala je, međutim, samo jedna stvar u glavnoj dnevnoj sobi koju bi svaka zemaljska porodica smatrala odveć staromodnom. Pružajući se preko polovine jednog zida, nalazio se veliki, animirani mural tipa koji Sedler nije imao prilike da vidi već godinama. Slika je prikazivala jednu planinsku padinu prekrivenu snegom, u čijem je podnožju, na udaljenosti od oko jednog kilometra, ležalo malo alpsko selo. Uprkos prividnoj razdaljini, kristalno jasno se mogla razabrati svaka pojedinost; kućica i sićušna crkva imale su onu oštrinu koja se dobija kada se pogleda kroz pogrešan kraj dogleda. Sa druge strane sela tle se ponovo uspinjalo, sve strmije i strmije, pretapajući se u veliku planinu koja je dominirala obzorjem; sa njenog vrha lepršala je večna snežna perjanica - bela zastava koju vetar neprekidno povija.
<BR>&nbsp;&nbsp;&nbsp;&nbsp;&nbsp;Sedler je pretpostavio da je posredi stvaran prizor snimljen pre nekoliko stoleća. Nije, međutim, bio sasvim siguran; Zemlja je još raspolagala ovakvim iznenađenjima na raznim zabitim mestima.
<BR>&nbsp;&nbsp;&nbsp;&nbsp;&nbsp;Seo je na ponuđeno mesto i tek tada temeljitije osmotrio čoveka koga je pretpostavio veoma važnom poslu što ga je čekao. "Ne sećate me se?" upita on.
<BR>&nbsp;&nbsp;&nbsp;&nbsp;&nbsp;"Bojim se da ne - ali nikada se nisam dobro snalazio sa imenima i licima."
<BR>&nbsp;&nbsp;&nbsp;&nbsp;&nbsp;"Pa, sada sam dvostruko stariji nego onda, tako da i nije iznenađujuće. Ali, vi se niste promenili, profesore Molton. Vrlo se dobro sećam da ste vi bili prvi čovek sa kojim sam razgovarao na putu za Opservatoriju. Vozio sam se jednošinom iz Središnjeg Grada i posmatrao kako Sunce zalazi za Apenine. To je bilo uoči bitke kod Pikoa i tada sam prvi put došao na Mesec."
<BR>&nbsp;&nbsp;&nbsp;&nbsp;&nbsp;Sedler je lako mogao videti da je Molton iskreno zbunjen. Od tada je, uostalom, proteklo čitavih trideset godina, a osim toga on je izuzetno dobro pamtio lica i činjenice.
<BR>&nbsp;&nbsp;&nbsp;&nbsp;&nbsp;"Nije važno", nastavi Sedler. "U stvari, nisam ni mogao očekivati da ćete me se setiti, pošto nisam bio vaš kolega. Predstavljao sam posetioca Opservatorije, koji se uz to nije mnogo zadržao. Ja sam knjigovođa, a ne astronom."
<BR>&nbsp;&nbsp;&nbsp;&nbsp;&nbsp;"Je l' te?" reče Molton, i dalje tapkajući u mestu.
<BR>&nbsp;&nbsp;&nbsp;&nbsp;&nbsp;"To, doduše, nije bilo pravo svojstvo u kome sam došao u Opservatoriju, premda sam se pretvarao da jeste. U ono vreme, radio sam kao vladin tajni agent zadužen da otkrije kako neki podaci dospevaju sa Meseca u ruke Federacije."
<BR>&nbsp;&nbsp;&nbsp;&nbsp;&nbsp;Pomno je posmatrao lice starca; najednom, on zatitra od očiglednog iznenađenja. Tišina je vladala još nekoliko trenutaka, a onda Molton uzvrati: "Kao da se prisećam nečega. Ali moram priznati da sam sasvim zaboravio ime. Uostalom, to je bilo veoma davno."
<BR>&nbsp;&nbsp;&nbsp;&nbsp;&nbsp;"Da, razume se", složi se Sedler. "Ali siguran sam da postoji nešto čega ćete se setiti. No, pre no što nastavim, potrebno je da najpre jednu stvar isteram na čistac. Moja poseta ovde potpuno je nezvanična. Sada sam stvarno samo knjigovođa i to prilično dobar, ako smem da se pohvalim. U stvari, predstavljam partnera u firmi Karter, Hirgrivs i Tilotson i došao sam ovamo da svedem poslovne račune sa više velikih lunarnih korporacija. Potvrdu za to možete dobiti u vašoj Trgovačkoj komori."
<BR>&nbsp;&nbsp;&nbsp;&nbsp;&nbsp;"Ne shvatam kakve..." poče Molton.
<BR>&nbsp;&nbsp;&nbsp;&nbsp;&nbsp;"...sve to veze ima s vama. Dobro, dopustite mi da vam malo osvežim pamćenje. Kao što rekoh, upućen sam na Mesec da ispitam ko iz Opservatorije dostavlja podatke Federaciji. Jedan od naših ljudi izvestio nas je da se rupa nalazi upravo u Opservatoriji, tako da sam krenuo da ustanovim ko je vinovnik."
<BR>&nbsp;&nbsp;&nbsp;&nbsp;&nbsp;"Nastavite", reče Molton.
<BR>&nbsp;&nbsp;&nbsp;&nbsp;&nbsp;Sedler se osmehnu, pomalo usiljeno.
<BR>&nbsp;&nbsp;&nbsp;&nbsp;&nbsp;"Smatrali su me za dobrog knjigovođu", reče on, "ali kao tajni agent baš se nisam pokazao. Sumnjao sam na veliki broj ljudi, ali ništa nisam pronašao, premda sam slučajno raskrinkao jednog varalicu."
<BR>&nbsp;&nbsp;&nbsp;&nbsp;&nbsp;"Dženkinsa", reče Molton iznenada.
<BR>&nbsp;&nbsp;&nbsp;&nbsp;&nbsp;"Tako je - izgleda da vam pamćenje ipak nije tkao rđavo, profesore. U svakom slučaju, špijuna nisam otkrio; čak nisam mogao da dokažem ni da je postojao, premda sam temeljito ispitao sve mogućnosti koje su mi pale na pamet. Cela stvar se okončala neuspehom, naravno, i posle nekoliko meseci ja sam se vratio svom uobičajenom poslu, što me je prilično obradovalo. Ali problem nije prestao da me kopka; bila je to omaška koja mi se nije dopadala - neslaganje u završnom računu. Odustao sam od svake nade da ću je odgonetnuti sve do pre nekoliko nedelja. Onda sam pročitao knjigu komodora Brenana. Jeste li je možda videli?"
<BR>&nbsp;&nbsp;&nbsp;&nbsp;&nbsp;"Bojim se da nisam, premda sam, razume se, čuo za nju."
<BR>&nbsp;&nbsp;&nbsp;&nbsp;&nbsp;Sedler otvori tašnu i izvadi jednu podeblju knjigu koju pruži Moltonu.
<BR>&nbsp;&nbsp;&nbsp;&nbsp;&nbsp;"Doneo sma vam jedan primerak - znam da će vas veoma zanimati. U pitanju je odista senzacionalna knjiga, što ćete lako zaključiti po prašini koju je uskovitlala širom celog Sunčevog sistema. Pisac stvarno nema dlake na jeziku i uopšte nije teško razumeti zbog čega je čitavo mnoštvo ljudi u Federaciji smrtno ljuto na njega. Mene, međutim, to ne zanima. Ono što me je najvećma očaralo bilo je nešto drugo: autorov izveštaj o događajima koji su doveli do bitke kod Pikoa. Možete zamisliti moje iznenađenje kada sam najzad pouzdano ustanovio da su vitalne informacije odista bile dostavljene iz Opservatorije. Odmah ću vam pročitati dotično mesto iz knjige: 'Jedan od vodećih zemaljskih astronoma uspevao je da nas obaveštava, posredstvom sjajne tehničke dosetke, o razvoju Projekta Tor. Ne bi bilo pošteno otkriti njegovo ime, ali on sada živi kao uvaženi penzioner na Mesecu."
<BR>&nbsp;&nbsp;&nbsp;&nbsp;&nbsp;Usledila je veoma duga pauza. Moltonovo rošavo lice kao da se odjednom okamenilo, ne otkrivajući više uopšte osećanja.
<BR>&nbsp;&nbsp;&nbsp;&nbsp;&nbsp;"Profesore Molton", nastavi Sedler ozbiljnim tonom. "Nadam se da mi verujete da sam došao kod vas isključivo iz lične radoznalosti. U svakom slučaju, vi ste državljanin Republike - ne postoji ništa što bih mogao da vam učinim čak i kad bih želeo. Ali znam da ste vi bili agent. Opis se potpuno slaže - eliminisao sam sve ostale mogućnosti. Osim toga, neki moji prijatelji u Federaciji zavirili su malo u tamošnju arhivu, ponovo sasvim nezvanično. Nema nikakve potrebe da se pretvarate kako ne znate o čemu govorim. Ukoliko ne želite da popričamo - u redu, ja smesta odlazim. Ali ako pristanete na razgovor - a ne vidim kako bi to sada moglo da vam naudi - dao bih mnogo da saznam kako vam je cela stvar polazila za rukom."
<BR>&nbsp;&nbsp;&nbsp;&nbsp;&nbsp;Molton otvori knjigu profesora, a kasnije i komodora Brenana, i poče da lista po indeksu. A onda, pomalo ljutito, zatrese glavom.
<BR>&nbsp;&nbsp;&nbsp;&nbsp;&nbsp;"Nije trebalo da priča o tome", primeti on mrzovoljno, ne obraćajući se posebno Sedleru. Sedler duboko uzdahnu, ispunjen zadovoljstvom što mu se slutnja obistinila. Najednom, stari naučnik se okrenu prema njemu.
<BR>&nbsp;&nbsp;&nbsp;&nbsp;&nbsp;"Ako vam budem rekao, na koji ćete način iskoristiti tu informaciju?"
<BR>&nbsp;&nbsp;&nbsp;&nbsp;&nbsp;"Ni na koji, kunem se."
<BR>&nbsp;&nbsp;&nbsp;&nbsp;&nbsp;"Neke moje kolege mogle bi se naljutiti, čak i posle sveg ovog vremena. Nije bilo lako, znate. Niti sam mnogo uživao u tome. Ali Zemlja je morala biti zaustavljena i mislim da sam ispravno postupio."
<BR>&nbsp;&nbsp;&nbsp;&nbsp;&nbsp;"Profesor Džejmison - on je direktor sada, zar ne? - imao je slične zamisli, ali ih nije sproveo u delo."
<BR>&nbsp;&nbsp;&nbsp;&nbsp;&nbsp;"Znam. Postojali su trenuci kada sam mu se gotovo poverio, ali možda je ipak bolje što nisam."
<BR>&nbsp;&nbsp;&nbsp;&nbsp;&nbsp;Molton zamišljeno zastade i na licu mu se pojavi smešak.
<BR>&nbsp;&nbsp;&nbsp;&nbsp;&nbsp;"Sad sam se setio", reče on. "Pokazao sam vam onda moju laboratoriju. Počeo je da me nagriza crv sumnje... izgledalo mi je neobično što ste došli. Odlučio sam stoga da vas upoznam sa svime, sve dok vam se dalje razgledanje ne smuči i dok vam ne postane odveć dosadno."
<BR>&nbsp;&nbsp;&nbsp;&nbsp;&nbsp;"To se prilično često događalo", uzvrati Sedler setno. "U Opservatoriji se nalazilo poprilično uređaja i naprava."
<BR>&nbsp;&nbsp;&nbsp;&nbsp;&nbsp;"Neki moji instrumenti bili su, međutim, jedinstveni. Čak ni stručnjak na mom polju ne bi se obavezno razabrao među njima. Pretpostavljam da su vaši ljudi tragali za skrivenim radio-odašiljačem ili nečim sličnim?"
<BR>&nbsp;&nbsp;&nbsp;&nbsp;&nbsp;Molton je očigledno počeo da uživa u situaciji. Možda se i on, pomisli Sedler, osećao osujećenim tokom poslednjih trideset godina, pošto nikome nije mogao da ispriča kako je izradio snage bezbednosti Zemlje.
<BR>&nbsp;&nbsp;&nbsp;&nbsp;&nbsp;"Najlepše u svemu bilo je to", nastavi Molton, "što je moj odašiljač sve vreme stajao svima ispred nosa. Zapravo, on je predstavljao najuočljiviju stvar u Opservatoriji. Shvatate, reč je o teleskopu promera hiljadu centimetara."
<BR>&nbsp;&nbsp;&nbsp;&nbsp;&nbsp;Sedler se zabulji u njega sa nevericom.
<BR>&nbsp;&nbsp;&nbsp;&nbsp;&nbsp;"Ne razumem vas."
<BR>&nbsp;&nbsp;&nbsp;&nbsp;&nbsp;"Uzmite u obzir", reče Molton, ponovo postajući univerzitetski profesor, što je bio nakon napuštanja Opservatorije, "ono što teleskop u stvari radi. On sakuplja svetlost sa sićušnih delova neba i precizno je dovodi u fokus na fotografskoj ploči, odnosno na traci spektoskopa. Ali ovaj uređaj je kadar za još nešto - on, naime, može da dejstvuje u oba smera."
<BR>&nbsp;&nbsp;&nbsp;&nbsp;&nbsp;"Počinjem da shvatam."
<BR>&nbsp;&nbsp;&nbsp;&nbsp;&nbsp;"Moj osmatrački program naloga jeste korišćenje desetmetarskog teleskopa za izučavanje slabih zvezda. Radio sam na dalekom ultraljubičastom delu spektra - koji je, naravno, potpuno nevidljiv ljudskom oku. Sve što je trebalo da učinim to je da zamenim uobičajeni instrument ultraljubičastom lampom i teleskop se istog časa pretvara u far izuzetne jačine i tačnosti, koji je emitovao tako uzan snop da se on mogao otkriti samo u onom delu neba na koji je bio usmeren. Prekidanje snopa radi stvaranja signala predstavljalo je, razume se, sasvim beznačajan tehnički problem. Nisam umeo sam da šaljem Morzeove znake, ali sam zato konstruisao automatski modulator da to čini."
<BR>&nbsp;&nbsp;&nbsp;&nbsp;&nbsp;U Sedlerovom umu stvari su polako počele da dolaze na pravo mesto. Jednom objašnjena, cela zamisao izgledala je smešno jednostavno. Sada mu je postlao jasno da je u načelu svaki teleskop u stanju da dejstvuje u oba smera: da sabira svetlost zvezda, odnodno da šalje ka njima gotovo savršeno paralelan snop ako se na kraj okulara postavi neki izvor svetlosti. Molton je, zapravo, pretvorio desetmetarski teleskop u najveću baterijsku lampu koja je ikada sazdana.
<BR>&nbsp;&nbsp;&nbsp;&nbsp;&nbsp;"Gde ste upravljali signale?" upita on.
<BR>&nbsp;&nbsp;&nbsp;&nbsp;&nbsp;"Federacija je imala mali brod na udaljenosti od oko deset miliona kilometara. Čak i na toj razdaljini, moj snop je i dalje bio prilično uzan, tako da je valjalo dobro poznavati navigaciju kako bi se on držao na nišanu. Dogovor je bio da brod uvek miruje na pravoj liniji između mene i jedne sićušne severne zvezde koja se neprestano mogla videti iznad mog obzorja. Kada sam želeo da pošaljem signal - a oni su znali kada dolazi moje radno vreme, razume se - naprosto sam ubacio koordinate u kompjuter teleskopa i prijem je bio zajemčen. Oni su na brodu takođe imali mali teleskop sa ultraljubičastim detektorom. Bili su u vezi sa Marsom putem običnog radija. Često mi se činilo da su se ljudi gore smrtno dosađivali, čekajući da se ja javim. Ponekad danima nisam imao šta da im saopštim."
<BR>&nbsp;&nbsp;&nbsp;&nbsp;&nbsp;"Postoji još nešto što me zanima", reče Sedler. "Kako ste vi dolazili do informacija?"
<BR>&nbsp;&nbsp;&nbsp;&nbsp;&nbsp;"Oh, bila su dva metoda. Dobijali smo primerke svih astronomskih časopisa, razume se. Postojao je dogovor o određenim stranicama u pojedinim časopisima... sećam se da je jedan od njih nosio naziv Opservatorija... na koje je valjalo da obratim pažnju. Neka slova postajala su fluorescentna ako bi se osvetlila dalekim ultraljubičastim snopom. Niko nije mogao da ih primeti. Uobičajeni sistemi za otkrivanje, koji se koriste u kontrašpijunaži, bili su ovde beskorisni."
<BR>&nbsp;&nbsp;&nbsp;&nbsp;&nbsp;"A drugi metod?"
<BR>&nbsp;&nbsp;&nbsp;&nbsp;&nbsp;"Običavao sam da svake nedelje odlazim do vežbaonice u Središnjem Gradu. Tamo se stvari ostavljaju u zaključanim kabinama kada se svučete, ali pri vrhu vrata ima dovoljno prostora da se nešto ubaci unutra. Tako sam povremeno nalazio perforiranu kompjutersku karticu na odeći. One predstavljaju sasvim običnu i bezazlenu pojavi - mogli ste ih naći širom cele Opservatorije, a ne samo u odeljenju računara. Ali, za svaki slučaj, obezbeđivao sam se tako što sam po džepovima stalno nosio nekoliko komada. Kada bih se vratio, dešifrovao bih poruku, a zatim je prosledio dalje prilikom naredne seanse sa teleskopom. Nikada nisam znao šta šaljem - stvari su uvek bile pomno šifrovane. Isto tako, nikada nisam otkrio ko je ubacivao kartice u moju kabinu."
<BR>&nbsp;&nbsp;&nbsp;&nbsp;&nbsp;Molton zastade i ispitivački pogleda Sedlera.
<BR>&nbsp;&nbsp;&nbsp;&nbsp;&nbsp;"Sve u svemu", zaključi on, "iskreno mislim da niste imali mnogo izgleda. Jedina stvarna opasnost koja mi je pretila bila je da uhvatite moje veze i ustanovite kome dostavljaju informacije. No, čak i da se to dogodilo, još mi ne biste mogli ništa. Svaki aparat koji sam koristio imao je neku potpuno autentičnu astronomsku funkciju. Čak je i modulator predstavljao deo jednog neuspelog analizatora spektra koji nikada nisam imao vremena da razmontiram. Osim toga, moje emitovanje trajalo bi po svega nekoliko minuta; ali to vreme bilo je dovoljno da se pošalje mnoštvo podataka, tako da moj zvanični program nije trpeo nikakvu štetu."
<BR>&nbsp;&nbsp;&nbsp;&nbsp;&nbsp;Sedler pogleda starog astronoma sa neprikrivenim divljenjem. Sada se već osećao znano bolje: prastari kompleks inferiornosti bio je kao rukom odnesen. Ništa nije mogao sebi da prebaci; sumnjao je da bi ma kome u samoj Opservatoriji pošlo za rukom da otkrije Moltonovu dosetku. Pravi krivci bili su kontraobaveštajci u Središnjem Gradu i Projektu Tor, koji su morali negde ranije da prekinu lanac.
<BR>&nbsp;&nbsp;&nbsp;&nbsp;&nbsp;Postojalo je još jedno pitanje koje je Sedler želeo da postavi, ali nikako nije nalazio prave reči; to ga se, na kraju krajeva, uopšte nije ticalo. Kako - više nije predstavljalo tajnu; zašto - to je i dalje ostalo nerešeno.
<BR>&nbsp;&nbsp;&nbsp;&nbsp;&nbsp;Pomšiljao je na mnoge odgovore. Proučavanje prošlosti pokazalo mu je da ljudi Moltonovog tipa ne postaju špijuni za novac, moć ili neki sličan trivijalni razlog. Morao je postojati neki emocionalni podsticaj koji ga je poveo tim putem, tako da je delao iz dubokog ličnog ubeđenja da čini ispravnu stvar. Nesumnjivo mu je logika govorila da Federaciju valja podržati u sukobu sa Zemljom, ali u ovakvim stvarima ona sama nikada nije bila dovoljno pokretačka sila.
<BR>&nbsp;&nbsp;&nbsp;&nbsp;&nbsp;Ta tajna će najverovatnije ostati sa Moltonom. Ali, onda, kao da je pročitao Sedlerove misli, iznenada ustade, priđe velikom ormanu za knjige i otvori jedno krilo.
<BR>&nbsp;&nbsp;&nbsp;&nbsp;&nbsp;"Naišao sam na jedan citat", reče on, "koji mi je predstavljao pravu potporu. Nisam siguran da li je izrečen ciničnim tonom ili ne, ali u svakom slučaju u njemu ima mnogo istine. Čini mi se da je autor te misli francuski državnik Taljeran, koji je živeo pre otprilike četiri stotine godina. Evo kako on glasi: 'Šta je izdaja? Samo stvar datuma.' Ne bi bilo loše da malo razmislite o tome, gospodine Sedler."
<BR>&nbsp;&nbsp;&nbsp;&nbsp;&nbsp;Vratio se ponovo do fotelje, noseći dve čaše i veliku vinsku bocu.
<BR>&nbsp;&nbsp;&nbsp;&nbsp;&nbsp;"Moj hobi", obavesti on Sedlera. "Poslednja berba grožđa na Hisperusu. Francuzi prave sprdnju sa ovim, ali ja ga pretpostavljam svakom vinu za Zemlje."
<BR>&nbsp;&nbsp;&nbsp;&nbsp;&nbsp;Oni se kucnuše i nazdraviše.
<BR>&nbsp;&nbsp;&nbsp;&nbsp;&nbsp;"Za mir među planetama", reče profesor Molton, "i neka se niko više ne bavi onim čime smo se mi bavili."
<BR>&nbsp;&nbsp;&nbsp;&nbsp;&nbsp;Sedeći spram predela dalekog četiri stotine hiljada kilometara u prostoru i dva stoleća u vremenu, obaveštajac i kontraobaveštajac zajedno su ispili porto. Obojica su bila zadubljena u uspomene, ali one više nisu odisale gorčinom. Više ništa nije preostalo da se kaže: za obojicu je priča bila okončana.
<BR>&nbsp;&nbsp;&nbsp;&nbsp;&nbsp;Molton je otpratio Sedlera niz hodnik, pokraj utihlih fontana i smestio ga na pokretni pod koji je vodio do glavnog skvera. Dok se vraćao kući, zastajkujući pokraj krhke baštice, gotovo ga je oborila grupa mališana koja je jurila prema igralištu u sektoru devet. Hodnik je za kratko odjekivao njihovim uzvicima, a onda su se izgubili poput iznenadnog daška vetra.
<BR>&nbsp;&nbsp;&nbsp;&nbsp;&nbsp;Profesor Molton se osmehnu, posmatrajući ih kako hitaju u susret svetloj, bezbednoj budućnosti - budućnosti čiji je nastanak i on potpomogao. Imao je mnogo uteha, ali je ovo bila najveća. Nikada više, bar koliko je najnesputanija uobrazilja mogla da pronikne, ljudska rasa se neće okrenuti protiv same sebe. Jer iznad njega, sa spoljne strane krova Središnjeg Grada, neiscrpna blaga Meseca oticala su u svemir prema svim planetama koje je čovek konačno mogao nazvati svojima.
</P></TD></TR></TABLE>
</CENTER>
</BODY>
</HTML>
