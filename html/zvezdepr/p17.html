<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. I PROGONJENI
<P>&nbsp;&nbsp;&nbsp;&nbsp;&nbsp;Onima koji nisu nikada izistinski boravili u svemiru istraživanje kakvog zvezdanog sistema i potraga za naseljivim planetama mogu izgledati prilično uzbudljivo - ili bar zanimljivo. Međutim, za astronaute nema dosadnijeg posla.
<BR>&nbsp;&nbsp;&nbsp;&nbsp;&nbsp;Odrediti položaj zvezde koja u stvari predstavlja ogromnu sjajnu masu vodonika što se fuzioniše u helijum gotovo da je suviše lako. Ona sama sebe najavljuje. Čak i u tmini Magline, u pitanju je samo razdaljina. Treba samo prići na kakvih pet milijardi milja i ona će se već najaviti.
<BR>&nbsp;&nbsp;&nbsp;&nbsp;&nbsp;Ali sasvim drugačije stoje stvari sa planetama, tim relativno malim masama stenja koje sjaje jedino odbijenom svetlošću. Čovek može proći kroz jedan zvezdani sistem stotinu hiljada puta, pod svim mogućim čudnim uglovima, a da nikada ne priđe dovoljno blizu nekoj planeti i sagleda šta ima pred sobom - sem u slučaju neobične sreće.
<BR>&nbsp;&nbsp;&nbsp;&nbsp;&nbsp;Stoga se uvek uzima ceo sistem. U svemiru se odredi tačka koja je od zvezde što se ispituje udaljena deset hiljada njenih prečnika. Na osnovu galaktičke statistike dobro je poznato da se samo jednom u pedeset hiljada slučajeva planeta nalazi na većoj razdaljini od svoje matične zvezde. Štaviše, praktično se nikad ne događa da se jedna nastanjiva planeta nalazi na razdaljini od svog matičnog sunca koje je veća od hiljadu njegovih prečnika.
<BR>&nbsp;&nbsp;&nbsp;&nbsp;&nbsp;To znači da se na osnovu položaja u svemiru, do koga dođe brod, svaka naseljiva planeta mora nalaziti unutar šest stepeni od zvezde. To predstavlja oblast od samo 1/3600 dela celog neba. Ta se oblast može do poslednjih pojedinosti ispitati sa svega nekoliko osmatranja.
<BR>&nbsp;&nbsp;&nbsp;&nbsp;&nbsp;Kretanje tele-kamere može se tako podesiti da potre kretanje broda u orbiti. U tim uslovima vreme ekspozicije omogućuje da se tačno razluče sazvežđa u okolini te zvezde; razume se, samo pod uslovom da je buktinja samog sunca zaklonjena - što se lako postiže. Međutim, planete se vidljivo kreću, te se stoga na filmu javljaju kao sićušne linije.
<BR>&nbsp;&nbsp;&nbsp;&nbsp;&nbsp;Međutim, čak i kada se linije ne pojave, uvek postoji mogućnost da se planete nalaze iza svog sunca. Manevar se stoga ponavlja iz drugog položaja u svemiru, koji se obično nalazi bliže zvezdi.
<BR>&nbsp;&nbsp;&nbsp;&nbsp;&nbsp;To je odista krajnje dosadna procedura, a kada se još ponavlja po tri puta za tri različite zvezde, i svaki put se dobijaju potpuno negativni rezultati, neminovno je da dođe do vidnog pada morala.
<BR>&nbsp;&nbsp;&nbsp;&nbsp;&nbsp;Gilbertov moral je već dosta dugo bio na veoma niskoj tački. Sve je ređe nalazio da je nešto 'zabavno'.
<BR>&nbsp;&nbsp;&nbsp;&nbsp;&nbsp;Upravo su se spremali za naredni skok ka četvrtoj zvezdi na Autarhovom popisu, kada Bajron reče: "Barem svaki put pogodimo zvezdu. Džontijeve brojke su tačne."
<BR>&nbsp;&nbsp;&nbsp;&nbsp;&nbsp;"Statistika kaže da bar jedna od tri zvezde ima planetni sistem", odgovori Gilbret.
<BR>&nbsp;&nbsp;&nbsp;&nbsp;&nbsp;Bajron potvrdno klimnu. Ti statistički podaci bili su odavno prevaziđeni. Svako dete je to učilo na časovima iz osnova galaktografije.
<BR>&nbsp;&nbsp;&nbsp;&nbsp;&nbsp;"To znači", nastavi Gilbret, "da su šanse da se nasumice pronađu tri zvezde koje nemaju nijednu jedinu planetu... bez i jedne jedine planete... dve trećine na kub, to jest osam kroz dvadeset sedam ili manje od jedne na tri."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"A mi nismo pronašli nijednu. Mora da je posredi neka ozbiljna greška."
<BR>&nbsp;&nbsp;&nbsp;&nbsp;&nbsp;"Sam si video tabele. Uostalom, kakva korist od statistike? Jedino što znamo to je da su uslovi unutar Magline sasvim drugačiji. Možda magla sastavljena od čestica sprečava formiranje planeta, ili je ta magla možda proizvod planeta koje se nisu sjedinile."
<BR>&nbsp;&nbsp;&nbsp;&nbsp;&nbsp;"Ne misliš to valjda ozbiljno?" upita ga Gilbret, očigledno iznenađeno.
<BR>&nbsp;&nbsp;&nbsp;&nbsp;&nbsp;"U pravu si. Govorim samo zato da bih čuo vlastiti glas. Ne znam ništa o kosmologiji. Zašto se planete, do đavola, uopšte stvaraju? Nikada nisam čuo ni za jednu koja nije stvarala neprilike." Bajron je i sam bio oronuo. I dalje je udarao po komandnoj tabli i lepio nalepnice.
<BR>&nbsp;&nbsp;&nbsp;&nbsp;&nbsp;"Bar smo stavili u pogon sve blastere, određivače dometa, kontrole snage... sve to."
<BR>&nbsp;&nbsp;&nbsp;&nbsp;&nbsp;Teško je bilo ne gledati u viziekran. Uskoro će opet skočiti kroz to mastilo.
<BR>&nbsp;&nbsp;&nbsp;&nbsp;&nbsp;"Znaš li zašto je zovu Maglinom Konjske glave, Gile?" upita Bajron odsutno.
<BR>&nbsp;&nbsp;&nbsp;&nbsp;&nbsp;"Prvi čovek koji je stupio u nju bio je Hors Hed. Nećeš mi sada valjda reći da to nije tačno?"
<BR>&nbsp;&nbsp;&nbsp;&nbsp;&nbsp;"Možda i jeste. Ali na Zemlji imaju drugo objašnjenje."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Tvrde da se tako zove zato što liči na konjsku glavu."
<BR>&nbsp;&nbsp;&nbsp;&nbsp;&nbsp;"Šta je to konj?"
<BR>&nbsp;&nbsp;&nbsp;&nbsp;&nbsp;"Jedna životinja koja živi na Zemlji."
<BR>&nbsp;&nbsp;&nbsp;&nbsp;&nbsp;"Zabavna misao, ali meni ta Maglina uopšte ne liči na kakvu životinju, Bajrone."
<BR>&nbsp;&nbsp;&nbsp;&nbsp;&nbsp;"To zavisi od ugla iz koga je posmatraš. Sa Nefelosa izgleda poput troprste čovečje ruke, ali ja sam je jednom posmatrao iz univerzitetske opservatorije na Zemlji. Odista pomalo liči na konjsku glavu. Možda odatle i potiče njeno ime. Možda nikada nije ni postojao nikakav Hors Hed. Ko zna?" Bajronu je već dosadilo da o tome govori. Nastavljao je da govori jednostavno zato da bi čuo vlastiti glas.
<BR>&nbsp;&nbsp;&nbsp;&nbsp;&nbsp;Nastupi zatim pauza, pauza koja potraja suviše dugo, tako da Gilbret dobi priliku da potegne stvar o kojoj Bajron nije želeo da razgovara, ali o kojoj je neprestano razmišljao.
<BR>&nbsp;&nbsp;&nbsp;&nbsp;&nbsp;"Gde je Arta?" upita odjednom Gilbret.
<BR>&nbsp;&nbsp;&nbsp;&nbsp;&nbsp;Bajron mu uputi jedan brz pogled. "Negde u prikolici", odgovori on. "Ne trčkaram za njom unaokolo kao kuče."
<BR>&nbsp;&nbsp;&nbsp;&nbsp;&nbsp;"Ali Autarh trčkara. Mogao bi da se preseli ovamo."
<BR>&nbsp;&nbsp;&nbsp;&nbsp;&nbsp;"Baš je srećna!"
<BR>&nbsp;&nbsp;&nbsp;&nbsp;&nbsp;Gilbretove bore se produbiše, a crte lica kao da mu se zbrčkaše. "Oh, ne budi takva budala, Bajrone. Artemisija je Hinrijad. Ne može da prihvati ono što si joj priredio."
<BR>&nbsp;&nbsp;&nbsp;&nbsp;&nbsp;"Mani se toga", odvrati Bajron.
<BR>&nbsp;&nbsp;&nbsp;&nbsp;&nbsp;"Neću. To me već dugo izjeda. Zašto joj to radiš? Zato što je Hinrik - možda - odgovoran za smrt tvog oca? Ali Hinrik je moj rođak! A prema meni se i dalje isto ponašaš."
<BR>&nbsp;&nbsp;&nbsp;&nbsp;&nbsp;"U redu", prihvati Bajron razgovor, "prema tebi sam i dalje isti. Razgovaram s tobom kao što sam to uvek i činio. Ali razgovaram i sa Artemisijom."
<BR>&nbsp;&nbsp;&nbsp;&nbsp;&nbsp;"Isto kao i pre?"
<BR>&nbsp;&nbsp;&nbsp;&nbsp;&nbsp;Bajron oćuta.
<BR>&nbsp;&nbsp;&nbsp;&nbsp;&nbsp;"Guraš je u Autarhovo naručje", napomenu Gilbret.
<BR>&nbsp;&nbsp;&nbsp;&nbsp;&nbsp;"Sama je izabrala."
<BR>&nbsp;&nbsp;&nbsp;&nbsp;&nbsp;"Nije. Ti si izabrao. Slušaj, Bajrone..." Gilbret odjednom poče da govori poverljivim glasom, položivši ruku na Bajronovo koleno... "Ovo nipošto nije nešto u šta bih želeo da se mešam, razumeš. Ali stvar je u tome da je ona jedina dobra strana Hinrijada u ovom času. Da li bi te zabavilo kada bih ti rekao da je volim? Nemam vlastite dece."
<BR>&nbsp;&nbsp;&nbsp;&nbsp;&nbsp;"Ja ne stavljam na probu tvoju ljubav."
<BR>&nbsp;&nbsp;&nbsp;&nbsp;&nbsp;"Onda te savetujem za njeno dobro. Zaustavi Autarha, Bajrone."
<BR>&nbsp;&nbsp;&nbsp;&nbsp;&nbsp;"Mislio sam da mu veruješ, Gile."
<BR>&nbsp;&nbsp;&nbsp;&nbsp;&nbsp;"Kao Autarhu, da. Kao antitiranskom vođi, da. Ali kao muškarcu za neku ženu, kao muškarcu za Artemisiju, ne!"
<BR>&nbsp;&nbsp;&nbsp;&nbsp;&nbsp;"Reci joj to."
<BR>&nbsp;&nbsp;&nbsp;&nbsp;&nbsp;"Ne bi me saslušala."
<BR>&nbsp;&nbsp;&nbsp;&nbsp;&nbsp;"Misliš li da bi mene saslušala?"
<BR>&nbsp;&nbsp;&nbsp;&nbsp;&nbsp;"Ako joj priđeš na pravi način."
<BR>&nbsp;&nbsp;&nbsp;&nbsp;&nbsp;Bajron je trenutak oklevao, ovlaš jezikom prešavši preko suvih usana. Zatim se okrenu na drugu stranu i grubo dobaci: "Ne želim da razgovaram o tome!"
<BR>&nbsp;&nbsp;&nbsp;&nbsp;&nbsp;"Zažalićeš!" reče Gilbret žalosno.
<BR>&nbsp;&nbsp;&nbsp;&nbsp;&nbsp;Bajron mu ništa ne odvrati. Zašto ga Gilbret ne ostavi na miru? Mnogo mu je već puta palo na pamet da bi sve ovo mogao gorko zažaliti. Nije bilo lako. Ali šta je on tu mogao? Nikako više nije mogao bezbedno da se povuče.
<BR>&nbsp;&nbsp;&nbsp;&nbsp;&nbsp;Pokušao je da diše na usta, kako bi se nekako oslobodio gušenja u grudima.
<BR>&nbsp;&nbsp;&nbsp;&nbsp;&nbsp;Posle narednog skoka vidik se promeni. Bajron podesi kontrole prema uputstvima koja je dobio od Autarhovog pilota, a ručno upravljanje prepusti Gilbretu. Ovaj pokušaj je rešio da prespava. A onda oseti kako ga Gilbret drmusa za rame.
<BR>&nbsp;&nbsp;&nbsp;&nbsp;&nbsp;"Bajrone! Bajrone!"
<BR>&nbsp;&nbsp;&nbsp;&nbsp;&nbsp;Bajron se okrenu na svom krevetu-klupi, skliznu sa njega u čučanj, stegnutih pesnica. "Šta se desilo?"
<BR>&nbsp;&nbsp;&nbsp;&nbsp;&nbsp;Gilbret se žurno odmaknu. "Smiri se. Ovog puta smo naišli na jednu tipa F-2."
<BR>&nbsp;&nbsp;&nbsp;&nbsp;&nbsp;Bajron napokon shvati, i Gilbret duboko udahnu i opusti se. "Nemoj nikada takao da me budiš, Gilbrete. F-2 kažeš? Pretpostavljam da se to odnosi na novu zvezdu?"
<BR>&nbsp;&nbsp;&nbsp;&nbsp;&nbsp;"Svakako. Mislim da izgleda veoma zabavno!"
<BR>&nbsp;&nbsp;&nbsp;&nbsp;&nbsp;Na neki način i jeste. Otprilke devedest pet procenata naseljenih planeta u Galaksiji kruži oko zvezda čiji su spektralni tipovi F i G; prečnika od sedam stotina pedeset do hiljadu pet stotina hiljada milja, površinske temperature od pet do deset hiljada stepeni celzijusovih. Zemljino Sunce bilo je tipa G-0, Rodijino, F-8, Linganovo G-2, kao i Nefelosovo F-2 je značilo da je malo toplo, a ne i pretoplo.
<BR>&nbsp;&nbsp;&nbsp;&nbsp;&nbsp;Tri prve zvezde kod kojih su se zaustavili bile su spektralnog tipa K, prilično male i crvene. Da su i imale planete, one verovatno ne bi bile odgovarajuće.
<BR>&nbsp;&nbsp;&nbsp;&nbsp;&nbsp;Zna se šta je dobra zvezda! Prvog dana fotografisanja određen je položaj pet planeta, od kojih je najbliža od matične zvezde bila udaljena sto pedeset miliona milja.
<BR>
<BR>&nbsp;&nbsp;&nbsp;&nbsp;&nbsp;Tedor Rizet im je lično doneo vest. Posećivao je Okrutnoga isto onako često kao i Autarh, unoseći, svojom srčanošću, malo vedrine na brod. Ovog puta je dahtao i soptao od napornog prelaženja preko metalne žice.
<BR>&nbsp;&nbsp;&nbsp;&nbsp;&nbsp;"Ne znam kako to Autarh uspeva", reče on. "Nikada mu nije teško. Pretpostavljam da je u pitanju starost." A zatim iznenada dodade: "Pet planeta!"
<BR>&nbsp;&nbsp;&nbsp;&nbsp;&nbsp;"I pripadaju ovoj zvezdi? Sigurni ste?" upita Gilbret.
<BR>&nbsp;&nbsp;&nbsp;&nbsp;&nbsp;"Potpuno. Mada su četiri tipa J."
<BR>&nbsp;&nbsp;&nbsp;&nbsp;&nbsp;"A peta?"
<BR>&nbsp;&nbsp;&nbsp;&nbsp;&nbsp;"Peta bi mogla odgovarati. U svakom slučaju, u njenoj atmosferi ima kiseline."
<BR>&nbsp;&nbsp;&nbsp;&nbsp;&nbsp;Gilbret ispusti jedan kreštavi pobedonosni usklik, ali Bajron se zamisli. "Četiri su tipa J?" primeti on. "Pa dobro, nama je ionako potrebna samo jedna."
<BR>&nbsp;&nbsp;&nbsp;&nbsp;&nbsp;Shvatio je da je to bila razumna raspodela. Velika većina zamašnijih planeta u Galaksiji imala je vodoničnu atmosferu. Konačno zvezde se uglavnom sastoje od vodonika, a ovaj predstavlja izvorni materijal za stvaranje planeta. Planete J-tipa imale su atmosferu koja se sastojala od metana ili amonijaka, uz, ponekad, dodatak molekula vodonika, kao i znatnih količina helijuma. Takve atmosfere uglavnom su bile duboke i veoma guste i imale su, gotovo sve odreda, više od trideset hiljada milja u prečniku, sa bednom temperaturom retko kada većom od pedeset celzijusovih, dabome, ispod nule. Bile su potpuno nenaseljene.
<BR>&nbsp;&nbsp;&nbsp;&nbsp;&nbsp;Tamo na Zemlji rekli su mu da se ove planete nazivaju planetama tipa J i da se J odnosi na Jupiter, planetu iz Sunčevog sistema koja je bila najbolji primer tog tipa. Možda su bili u pravu. Razume se, pošto su druge bile klasifikovane kao planete tipa Z, a Z se odnosilo na Zemlju. Planete tipa Z obično su bile male u odnosu na ostale, njihova slaba sila teže nije bila u stanju da zadrži vodonik ili gasove koji sadrže vodonik, posebno stoga što su se obično nalazile bliže suncu i bile toplije. Njihove atmosfere bile su tanke i sadržale su obično kiseonik i ugljenik, a povremeno i primesu hlora, što nije bio nimalo dobar znak.
<BR>&nbsp;&nbsp;&nbsp;&nbsp;&nbsp;"Ima li hlora?" upita Bajron. "Koliko su podrobno ispitali atmosferu?"
<BR>&nbsp;&nbsp;&nbsp;&nbsp;&nbsp;Rizet sleže ramenima. "Iz svemira možemo samo zaključiti kakvi su gornji slojevi. Ako ima hlora, onda je on koncentrisan u donjim slojevima. Videćemo."
<BR>&nbsp;&nbsp;&nbsp;&nbsp;&nbsp;On lupnu Bajrona po širokim plećima. "Kako bi bilo da me pozoveš na piće u svoju sobu, momče?"
<BR>&nbsp;&nbsp;&nbsp;&nbsp;&nbsp;Gilbret se nelagodno osvrnu za njim. Pošto je Autarh pravio društvo Artemisiji, a njegova desna ruka Bajronu, Okrutni mu je sve više ličio na kakav linganški brod. On se upita da li Bajron zna šta aradi, ali onda poče da razmišlja o novoj planeti i zaboravi na sve ostalo.
<BR>
<BR>&nbsp;&nbsp;&nbsp;&nbsp;&nbsp;Kada su ušli u atmosferu Artemisija se nalazila u pilotskoj odaji. Na licu joj je blistao blag osmeh i izgledala je prilično zadovoljna. Bajron je često pogledavao u njenom pravcu. Pozdravio ju je sa: "Dobar dan, Artemisija", kada je ušla (retko je dolazila ovamo, pa ga je bez sumnje iznenadila), ali mu ona nije otpozdravila.
<BR>&nbsp;&nbsp;&nbsp;&nbsp;&nbsp;Samo je rekla: "Ujače Gile", i to veoma veselo; a potom: "Je li istina da se spuštamo?"
<BR>&nbsp;&nbsp;&nbsp;&nbsp;&nbsp;Gil stade da trlja šake. "Izgleda da je tako, mila moja. Možda ćemo za nekoliko časova izići iz broda i ponovo moći da hodamo po čvrstom tlu. Kako je to samo zabavna misao!"
<BR>&nbsp;&nbsp;&nbsp;&nbsp;&nbsp;"Nadam se da je to planeta koju tražimo. Ako nije, onda nam neće biti baš zabavno."
<BR>&nbsp;&nbsp;&nbsp;&nbsp;&nbsp;"Preostaje nam još jedna zvezda", napomenu Gil, ali obrve mu se, dok je govorio, nakostrešiše i skupiše.
<BR>&nbsp;&nbsp;&nbsp;&nbsp;&nbsp;A onda se Artemisija okrenu i hladno reče: "Jeste li nešto kazali, gospodine Farile?"
<BR>&nbsp;&nbsp;&nbsp;&nbsp;&nbsp;Bajron, koga je opet iznenadila, samo promuca: "Ne, nisam."
<BR>&nbsp;&nbsp;&nbsp;&nbsp;&nbsp;"Izvinite, onda. Mislila sam da jeste."
<BR>&nbsp;&nbsp;&nbsp;&nbsp;&nbsp;Prošla je tako blizu njega da ga je plastičnim rubom haljine očešala po kolenu, a njen ga parfem svega obavi. Mišići na vilici mu se istog časa ukrutiše.
<BR>&nbsp;&nbsp;&nbsp;&nbsp;&nbsp;Rizet je i dalje bio sa njima. Jedna od prednosti bila je ta što su imali gde da smeste goste preko noći. "Upravo dobijaju podatke o atmosferi", obavesti ih. "Ima dosta kiseonika, gotovo trideset procenata, kao i vodonika i inertnih gasova. Sasvim je normalna. Hlora nema." Zatim napravi pauzu i progunđa: "Hmmm!"
<BR>&nbsp;&nbsp;&nbsp;&nbsp;&nbsp;"U čemu je problem?" upita Gilbret. "Nema ugljen-dioksida. A u tom slučaju stvari baš ne stoje najbolje."
<BR>&nbsp;&nbsp;&nbsp;&nbsp;&nbsp;"Zašto?" upita Artemisija sa svog mesta blizu viziekrana, na kome je posmatrala udaljenu površinu planete koja je promicala brzinom od dve hiljade milja na čas.
<BR>&nbsp;&nbsp;&nbsp;&nbsp;&nbsp;"Ako nema ugljen-dioksida, nema ni biljnog sveta", odgovori kratko Bajron.
<BR>&nbsp;&nbsp;&nbsp;&nbsp;&nbsp;"Oh?" Ona ga pogleda i toplo mu se osmehnu. Bajron joj i protiv svoje volje uzvrati osmeh, ali njoj nekako pođe za rukom da, jedva promenivši držanje, taj osmeh prodre kroz njega, prođe pored njega, kao da uopšte ni nije bila svesna njegovog postojanja; a on ostade da se glupavo osmehuje. Zatim osmeh izblede i sa njegovog lica.
<BR>&nbsp;&nbsp;&nbsp;&nbsp;&nbsp;Biće bolje da je izbegava. Očigledno nije bio u stanju da se savlađuje kada je bio u njenoj blizini. Kada bi je ugledao, kao da je gubio svaku volju da joj se suprotstavi. I to je već počinjalo da ga boli.
<BR>
<BR>&nbsp;&nbsp;&nbsp;&nbsp;&nbsp;Gilbret je bio tužan. Upravo su se spuštali. Teško je bilo, usled aerodinamički nesavršenog dodatka prikolice, rukovati Okrutnim u nižim slojevima atmosfere. Bajron se tvrdoglavo borio sa kontrolama koje ga nisu slušale.
<BR>&nbsp;&nbsp;&nbsp;&nbsp;&nbsp;"Razvedri se, Gile!" uzviknu on.
<BR>&nbsp;&nbsp;&nbsp;&nbsp;&nbsp;Ni on sam baš nije osećao neku radost zbog pobede. Do sada im niko nije odgovorio na njihove radio-signale, te ako ovo nije bio svet pobunjenika onda nije imalo smisla i dalje čekati. Zacrtao je sebi šta sve treba da preduzme u tom slučaju.
<BR>&nbsp;&nbsp;&nbsp;&nbsp;&nbsp;"Ne liči mi baš na pobunjenički svet", oglasi se Gilbret. "Stenovit je i mrtav, a nema ni mnogo vode." On se okrenu. "Da li su, Rizete, ponovo izvršili merenja u potrazi za ugljen-dioksidom?"
<BR>&nbsp;&nbsp;&nbsp;&nbsp;&nbsp;Rizetovo crveno lice se izduži. "Jesu. Pronašli su ga samo u tragovima. Otprilike u količini od hiljaditog dela procenta."
<BR>&nbsp;&nbsp;&nbsp;&nbsp;&nbsp;"Nikad se ne zna", umeša se Bajron. "Možda su upravo zbog njegovog izgleda izabrali ovaj svet!"
<BR>&nbsp;&nbsp;&nbsp;&nbsp;&nbsp;"Ali ja sam video farme", reče Gilbret.
<BR>&nbsp;&nbsp;&nbsp;&nbsp;&nbsp;"U redu. Šta mislite, koliko možemo da vidimo od planete ove veličine ako je samo nekoliko puta obletimo? Prokleto dobro znaš, Gile, da ko god da su oni, ne mogu imati dovoljno ljudi da ispune čitavu jednu planetu. Možda su za sebe odabrali neku dolinu u kojoj ima ugljen-dioksida nastalog kakvog vulkanskom reakcijom, i u čijoj okolini ima dosta vode. Možemo prošištati na dvadeset milja od njih i da ih ne otkrijemo. Sasvim je razumljivo da nam neće odgovoriti dok ne sprovedu potrebnu istragu."
<BR>&nbsp;&nbsp;&nbsp;&nbsp;&nbsp;"Ne može se tako lako stvoriti koncentracija ugljen-dioksida na samo jednom mestu", promrmlja Gilbret. Ali i dalje je napeto posmatrao viziekran.
<BR>
<BR>&nbsp;&nbsp;&nbsp;&nbsp;&nbsp;Bajron se odjednom ponada da to nije pravi svet. Zaključio je da više ne može da čeka. Moraće to odmah da sredi!
<BR>&nbsp;&nbsp;&nbsp;&nbsp;&nbsp;Bilo je to čudno osećanje.
<BR>&nbsp;&nbsp;&nbsp;&nbsp;&nbsp;Veštačko svetlo bilo je ugašeno i unutra je, kroz otvorena vrata, prodirala sunčeva svetlost. U stvari, taj način osvetljavanja broda bio je manje efikasan, ali pokazao se kao prijatna promena. Vrata su bila otvorena i kroz njih je slobodno ulazila lokalna atmosfera u kojoj se moglo disati.
<BR>&nbsp;&nbsp;&nbsp;&nbsp;&nbsp;Rizet je protestovao protiv toga, obrazlažući da nedostatak ugljen-dioksida može da naruši ravnotežu disanja tela, ali Bajron je smatrao da se tom riziku, ipak, mogu na kratko izložiti.
<BR>&nbsp;&nbsp;&nbsp;&nbsp;&nbsp;Gilbret im priđe i priljubi svoju glavu uz njihove. A onda, istovremeno, podiže pogled i odvojiše se jedan od drugog.
<BR>&nbsp;&nbsp;&nbsp;&nbsp;&nbsp;Gilbret se nasmeja. Zatim proturi glavu kroz otvorena vrata, uzdahnu i reče: "Stenje!"
<BR>&nbsp;&nbsp;&nbsp;&nbsp;&nbsp;"Postavićemo radio-predajnik na vrh nekog uzvišenja", odvrati mu Bajron, i sam se smešeći. "Tako ćemo obuhvatiti veći prostor. U svakom slučaju, trebalo bi da budemo u stanju da uspostavimo kontakt sa svim tačkama na ovoj hemisferi. Ako ne dobijemo odgovor, možemo pokušati na drugoj strani planete."
<BR>&nbsp;&nbsp;&nbsp;&nbsp;&nbsp;"Jeste li o tome ti i Rizet raspravljali?"
<BR>&nbsp;&nbsp;&nbsp;&nbsp;&nbsp;"Upravo o tome. Posao ćemo obaviti Autarh i ja. Sam je to predložio, što je ispalo dobro; jer, da nije, ja bih morao da iznesem isti predlog!" On na čas okrznu pogledom Rizeta dok je govorio. Lice mu je bilo potpuno bezizražajno.
<BR>&nbsp;&nbsp;&nbsp;&nbsp;&nbsp;Bajron ustade. "Mislim da će biti najbolje da se sada uvučem u svoj skafander."
<BR>&nbsp;&nbsp;&nbsp;&nbsp;&nbsp;Rizet se složi s tim. Na planeti je sijalo sunce; u vazduhu je bilo tek sasvim malo vodene pare i nijednog oblačka, ali bilo je veoma hladno.
<BR>
<BR>&nbsp;&nbsp;&nbsp;&nbsp;&nbsp;Autarh se nalazio u glavnoj vazdušnoj komori Okrutnog. Njegovo odelo bilo je od tankog foamita, tako da je težilo svega mali deo unce, ali je ipak predstavljalo odličan izolator. Na grudima mu je bio pričvršćen mali cilindar sa ugljen-dioksidom, podešen da veoma sporo ispušta svoju sadržinu, tako da u njegovoj neposrednoj blizini održava primetnu količinu CO <SUB>2</SUB> pare.
<BR>&nbsp;&nbsp;&nbsp;&nbsp;&nbsp;"Želiš li da me pretreseš, Farile?" upita on. Podigao je ruke i stao da čeka, dok mu se na mršavom licu jasno videlo da ga sve to zabavlja.
<BR>&nbsp;&nbsp;&nbsp;&nbsp;&nbsp;"Ne", odvrati Bajron. "Želiš li ti mene da pretreseš?"
<BR>&nbsp;&nbsp;&nbsp;&nbsp;&nbsp;"To mi ne pada na pamet!"
<BR>&nbsp;&nbsp;&nbsp;&nbsp;&nbsp;Ova razmena učtivih fraza beše ledena, poput vremena na toj planeti.
<BR>&nbsp;&nbsp;&nbsp;&nbsp;&nbsp;Bajron iziđe na zubato sunce i prihvati jednu dršku kovčega u kome je bila smeštena radio-oprema. Autarh prihvati drugu.
<BR>&nbsp;&nbsp;&nbsp;&nbsp;&nbsp;"Nije baš mnogo težak", primeti Bajron. On se okrenu i ugleda Artemisiju na vratima broda, kako nemo stoji.
<BR>&nbsp;&nbsp;&nbsp;&nbsp;&nbsp;Na sebi je imala glatku, ravnu, belu odoru koja ju je obavijala u krupnim naborima i lepršala na vetru. Poluprovidni rukavi zatezali su joj se na rukama, pretvarajući ih u srebro.
<BR>&nbsp;&nbsp;&nbsp;&nbsp;&nbsp;Bajron na trenutak opasno smekša. Želeo je hitro da se vrati; da potrči, skoči u brod, ščepa je tako snažno da joj na ramenima ostanu modrice i oseti svoje usne na njenima...
<BR>&nbsp;&nbsp;&nbsp;&nbsp;&nbsp;Ali umesto svega toga on samo kratko klimnu, a osmeh koji je uzvratila, kao i lako mahanje prstiju, bili su upućeni Autarhu.
<BR>&nbsp;&nbsp;&nbsp;&nbsp;&nbsp;Pet minuta kasnije, kada se ponovo okrenuo, još jednom je ugledao taj beli sjaj na otvorenim vratima, a zatim jedna uzvisina u tlu sakri brod od njihovih pogleda. Pred njima se nalazio, ničim zaklonjeno, jasno i stenovito obzorje.
<BR>&nbsp;&nbsp;&nbsp;&nbsp;&nbsp;Bajron je razmišljao o onome što ga čeka tamo napred, pitajući se istovremeno da li će ikada ponovo ugledati Artemisiju... kao i o tome da li joj je uopšte važno hoće li se on vratiti.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
