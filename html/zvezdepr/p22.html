<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. I TAKO...
<P>&nbsp;&nbsp;&nbsp;&nbsp;&nbsp;Ni sva Aratapova filosofija nije mogla da u potpunosti izbriše osećanje žaljenja koje ga je ispunjavalo. Izvesno vreme uopšte nije ličio na sebe, već, ponovo, na svog oca. On je, takođe, poslednjih nedelja predvodio eskadrilu brodova protiv Kanovih neprijatelja.
<BR>&nbsp;&nbsp;&nbsp;&nbsp;&nbsp;Ali ovo je neko izopačeno vreme, i tamo gde je trebalo da se nalazi svet pobunjenika, njega nije bilo. Konačno, Kan nije imao neprijatelja; nije više bilo svetova koje bi mogao osvojiti. Ostao je samo Predstavnik koji je bio osuđen da se nosi sa sitnim nevoljama. I to je bilo sve.
<BR>&nbsp;&nbsp;&nbsp;&nbsp;&nbsp;Pa ipak, žaljenje je predstavljalo sasvim beskorisno osećanje. Njime se ništa nije moglo postići.
<BR>&nbsp;&nbsp;&nbsp;&nbsp;&nbsp;"Znači, bili ste u pravu", ponovi on. "Ne postoji nikakav svet pobunjenika."
<BR>&nbsp;&nbsp;&nbsp;&nbsp;&nbsp;Onda sede i dade Bajronu znak da učini isto. "Želim da porazgovaram sa vama."
<BR>&nbsp;&nbsp;&nbsp;&nbsp;&nbsp;Mladić ga je dostojanstveno posmatrao, a Aratap se vrlo iznenadi kada shvati da su se njih dvojica prvi put sreli pre manje od mesec dana. Mladić je sada bio stariji, mnogo stariji nego što čovek ostari za mesec dana, i nije se više plašio. Aratap pomisli kako postaje sve više dekadentan. Koliko li nas počinje da oseća naklonost prema pojedincima među našim podanicima? Koliko li nas želi da im bude dobro?
<BR>&nbsp;&nbsp;&nbsp;&nbsp;&nbsp;"Nameravam da oslobodim Direktora i njegovu kćer", nastavi on. "Razume se, to je i politički inteligentan potez. U stvari, to je politički neizbežan potez. I tako, mislim da ću ih upravo sada osloboditi i vratiti na Okrutnoga. Da li biste vi hteli da ih tamo vratite?"
<BR>&nbsp;&nbsp;&nbsp;&nbsp;&nbsp;"Da li vi to i mene oslobađate?" upita Bajron.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Spasli ste mi brod i život."
<BR>&nbsp;&nbsp;&nbsp;&nbsp;&nbsp;"Sumnjam da bi vaša lična zahvalnost mogla da ima uticaja na državničke poslove."
<BR>&nbsp;&nbsp;&nbsp;&nbsp;&nbsp;Aratap samo što ne prsnu u smeh. Mladić mu se odista dopadao. "Dobro, evo još jednog razloga. Dok sam istraživao veliku zaveru protiv Kana, bili ste opasni. Kada se ispostavilo da, u stvari, nikakva velika zavera ne postoji, i kada mi je od svega toga ostala samo linganška spletka čiji je vođa mrtav, vi više niste opasni. U stvari, bilo bi opasno suditi bilo vama bilo zatvorenicima sa Lingana.
<BR>&nbsp;&nbsp;&nbsp;&nbsp;&nbsp;Suđenje bi se održalo u nekom od linganških sudova, te tako ne bi bilo pod našom potpunom kontrolom. Nezibežno bi se povela reč i o takozvanom svetu pobunjenika. Te, iako tako nešto ne postoji, polovina stanovnika pod vlašću Tirana pomislila bi da taj zaključak možda ipak nije tačan, da tamo gde ima dima mora biti i vatre. Mi bismo im tako dali povoda za okupljanje, razlog za podizanje glasa, nadu za budućnost. Tiransko kraljevstvo bi do kraja veka sigurno potresla nekakva pobuna."
<BR>&nbsp;&nbsp;&nbsp;&nbsp;&nbsp;"Znači, sve nas oslobađate?"
<BR>&nbsp;&nbsp;&nbsp;&nbsp;&nbsp;"Pa, ja to baš ne bih nazvao pravom slobodom, pošto niko od vas nije potpuno odan Tiranu. Sa Linganom ćemo već izići na kraj, na naš način, tako da će naredni Autarh biti mnogo zavisniji od Kana. To više neće biti Savezna Država, te se ni sva suđenja neće nužno obavljati na Linganu. Svi umešani u zaveru, uključujući i one koji su sada u našim rukama, biće izgnani na svetove bliže Tiranu, gde će živeti prilično bezopasno po nas. Vi se, na primer, nećete moći vratiti na Nefelos i ne treba da se nadate da ćete povratiti svoju titulu Rančera. Ostaćete na Rodiji, zajedno sa pukovnikom Rizetom."
<BR>&nbsp;&nbsp;&nbsp;&nbsp;&nbsp;"Nije loše", primeti Bajron, "ali šta će biti sa brakom gospe Artemisije?"
<BR>&nbsp;&nbsp;&nbsp;&nbsp;&nbsp;"Želite da to sprečite?"
<BR>&nbsp;&nbsp;&nbsp;&nbsp;&nbsp;"Trebalo bi da znate da bismo mi želeli da se venčamo. Jednom ste rekli da bi se ta tiranska rabota nekako mogla sprečiti."
<BR>&nbsp;&nbsp;&nbsp;&nbsp;&nbsp;"Tada sam rekao da nešto pokušavam da postignem. Kako ono glasi stara izreka? 'Ljubavnicima i diplomatima treba oprostiti njihove laži'."
<BR>&nbsp;&nbsp;&nbsp;&nbsp;&nbsp;"Ali postoji način, Predstavniče. Kanu samo treba natuknuti da kada jedan moćan dvoranin želi da se orodi sa kakvom važnom porodicom onda to može značiti da ga je na to nagnala ambicija. Pobunu isto tako dobro može predvoditi i kakav ambiciozni Tiranin i ambiciozni Linganac."
<BR>&nbsp;&nbsp;&nbsp;&nbsp;&nbsp;Ovog puta Aratap se zaista nasmeja. "Rezonujete kao da ste zaista jedan od nas. Ali to ne bi prošlo. Želite li da čujete moj savet?"
<BR>&nbsp;&nbsp;&nbsp;&nbsp;&nbsp;"A on glasi?"
<BR>&nbsp;&nbsp;&nbsp;&nbsp;&nbsp;"Oženite se njom, samo brzo. U zavisnosti od okolnosti, teško da bi se posle nešto moglo učiniti u vezi s tim. Pohangu ćemo naći drugu ženu."
<BR>&nbsp;&nbsp;&nbsp;&nbsp;&nbsp;Bajron je oklevao. Zatim ispruži ruku. "Hvala vam, gospodine."
<BR>&nbsp;&nbsp;&nbsp;&nbsp;&nbsp;Aratap prihvati ponuđenu šaku. "Ionako baš ne marim mnogo za Pohanga. Ali jednu stvar ne smete smetnuti s uma. Nemojte dozvoliti da vas ambicija zavede. Iako ćete se oženiti Direktorovom kćerkom, vi sami nikada nećete postati Direktor. Niste tip koji nama treba."
<BR>
<BR>&nbsp;&nbsp;&nbsp;&nbsp;&nbsp;Aratap je posmatrao Okrutnoga koji se smanjivao na viziekranu, osećajući duboko zadovoljstvo što je doneo odluku. Mladić je bio slobodan; kroz subeter već je bio uputio na Tiran poruku. Majora Androsa će bez sumnje udariti kap, ali na dvoru niko neće zatražiti od njega da podnese ostavku na mesto Predstavnika.
<BR>&nbsp;&nbsp;&nbsp;&nbsp;&nbsp;Ako bude potrebno, otputovaće na Tiran. Uspeće nekako da se probije do Kana i natera ga da ga sasluša. Kada bude znao sve pojedinosti, Kralju Kraljeva biće sasvim jasno da ništa drugo nije ni mogao da preduzme, te će stoga moći da porekne postojanje bilo kakvog neprijatelja.
<BR>&nbsp;&nbsp;&nbsp;&nbsp;&nbsp;Sada je već Okrutni predstavljao tek sjajnu tačku, jedva raspoznatljivu među zvezdama koje su počele da ga okružuju pošto su već polako napuštali Maglinu.
<BR>&nbsp;&nbsp;&nbsp;&nbsp;&nbsp;Rizet je promatrao tiranski brod-predvodnik koji se smanjivao na viziekranu. "I tako", reče on, "taj nas je čovek pustio da odemo! Znate, kada bi svi Tirani bili poput njega, neka sam proklet ako ne bih stupio u njihovu flotu! Pa ipak me to, na neki način, uznemiruje. Imam svoje mišljenje o tome kakvi su Tirani, a ovaj se ne uklapa u njega. Pretpostavljaš li da može da nas čuje?"
<BR>&nbsp;&nbsp;&nbsp;&nbsp;&nbsp;Bajron uključi automatskog pilota i okrenu se na pilotskom sedištu. "Ne. Razume se da ne može. Može nas pratiti kroz hipersvemir, kao što je to već činio, ali mislim da nas ne može uhoditi pomoću špijunskog zraka. Sećaš li se da je, kada nas je zarobio, znao samo ono o čemu smo razgovarali na četvrtoj planeti. Ništa više."
<BR>&nbsp;&nbsp;&nbsp;&nbsp;&nbsp;Artemisija uđe u pilotsku kabinu, sa prstom prislonjenim uz usne. "Nemojte tako glasno", reče ona. "Mislim da je zaspao. Još malo pa ćemo stići na Rodiju, Bajrone, je li tako?"
<BR>&nbsp;&nbsp;&nbsp;&nbsp;&nbsp;"Možemo stići jednim skokom, Arta. Aratap ga je izračunao umesto nas."
<BR>&nbsp;&nbsp;&nbsp;&nbsp;&nbsp;"Moram da operem ruke", žurno se oglasi Rizet.
<BR>&nbsp;&nbsp;&nbsp;&nbsp;&nbsp;Posmatrali su ga dok je odlazio, a potom se ona odmah nađe u Bajronovom zagrljaju. Ovlaš ju je ljubio po čelu i očima, a onda pronađe njene usne i čvršće obavi ruke oko nje. Poljubac je potrajao tako dugo da su oboje ostali bez daha. "Veoma te volim", šapnu ona, na šta on odvrati: "Volim te više no što umem da ti kažem!" Razgovor koji je potom usledio bio je isto tako neoriginalan kao i dve pomenute replike, ali u njima izazva istovetno osećanje zadovoljstva.
<BR>&nbsp;&nbsp;&nbsp;&nbsp;&nbsp;Posle izvesnog vremena Bajron reče: "Hoće li nas venčati pre no što se spustimo?"
<BR>&nbsp;&nbsp;&nbsp;&nbsp;&nbsp;Artemisija se malko namršti. "Pokušala sam da mu objasnim da je on Direktor i kapetan ovog broda, kao i to da ovde nema nijednog Tiranina. Ali nisam sigurna. Prilično je uznemiren. Uopšte nije pri sebi, Bajrone. Pošto se odmori, pokušaću ponovo."
<BR>&nbsp;&nbsp;&nbsp;&nbsp;&nbsp;Bajron se nežno nasmeši. "Ne brini. Ubedićemo ga."
<BR>&nbsp;&nbsp;&nbsp;&nbsp;&nbsp;Rizet se vrati hodajući bučnim koracima, i još s vrata dobaci: "Voleo bih da i dalje imamo prikolicu. Ovde nema mesta ni da se diše!"
<BR>&nbsp;&nbsp;&nbsp;&nbsp;&nbsp;"Za nekoliko časova smo na Rodiji", odgovori Bajron. "Uskoro ćemo napraviti skok."
<BR>&nbsp;&nbsp;&nbsp;&nbsp;&nbsp;"Znam." Rizet se namršti. "I ostaćemo na Rodiji do smrti. Nemojte misliti da žalim; drago mi je što sam živ. Ali baš se sve ovo blesavo savršilo."
<BR>&nbsp;&nbsp;&nbsp;&nbsp;&nbsp;"Ništa se nije završilo", reče blago Bajron.
<BR>&nbsp;&nbsp;&nbsp;&nbsp;&nbsp;Rizet podiže pogled. "Hoćeš da kažeš da možeš sve započeti iz početka? Ne, ja ne mislim tako. Možda ti i možeš, ali ja ne. Suviše sma star i ništa više nije preostalo za mene. Lingan će postati isto što i ostale planete i ja ga više nikada neću videti. Mislim da me to najviše muči. Tamo sam rođen i tamo sam živeo čitavog života. Na svakom drugom mestu biću samo pola čoveka. Ti si mlad; zaboravićeš Nefelos."
<BR>&nbsp;&nbsp;&nbsp;&nbsp;&nbsp;"U životu postoji i nešto važnije no što je rodna planeta, Tedore. Da smo u prošlim vekovima to shvatili, mogli smo mnogo da postignemo. Sve planete su naši rodni svetovi."
<BR>&nbsp;&nbsp;&nbsp;&nbsp;&nbsp;"Možda. Možda. Da postoji svet pobunjenika, možda bih se i složio s tobom."
<BR>&nbsp;&nbsp;&nbsp;&nbsp;&nbsp;"Svet pobunjenika postoji, Tedore."
<BR>&nbsp;&nbsp;&nbsp;&nbsp;&nbsp;"Nisam raspoložen, Bajrone", oštro odvrati Rizet.
<BR>&nbsp;&nbsp;&nbsp;&nbsp;&nbsp;"Ne lažem. Postoji jedan takav svet, i ja znam gde se on nalazi. Trebalo je da mi to postane jasno još pre nekoliko nedelja, kao i svima iz našeg društva. Sve činjenice su nam bile na raspolaganju. Kucale su na vrata mog uma, u nemogućnosti da uđu unutra sve do onog trenutka, na četvrtoj planeti, kada smo ti i ja razoružali Džontija. Sećaš li ga se kako je stajao tamo i govorio da petu planetu nećemo naći bez njegove pomoći? Sećaš li se njegovih reči?"
<BR>&nbsp;&nbsp;&nbsp;&nbsp;&nbsp;"Ne sećam ih se tačno."
<BR>&nbsp;&nbsp;&nbsp;&nbsp;&nbsp;"Ja mislim da ih se sećam. Rekao je: 'Na svaku zvezdu dolazi otprilike sedamdeset kubnih svetlosnih godina. Ako budete pokušavali nasumice, bez mene, verovatnost da dospete makar na milijardu milja od neke zvezde iznosi jedan prema dve stotine pedeset kvadriliona. I to u blizinu bilo koje zvezde!' U tom trenutku, mislim, činjenice su uspele da prodru do mog uma. Prosto sam osetio ono: Klik!"
<BR>&nbsp;&nbsp;&nbsp;&nbsp;&nbsp;"U mom umu ništa ne klikće", odvrati Rizet. "Ne bi li ti to malo objasnio?"
<BR>&nbsp;&nbsp;&nbsp;&nbsp;&nbsp;"Uopšte mi nije jasno na šta ciljaš, Bajrone", umeša se Artemisija.
<BR>&nbsp;&nbsp;&nbsp;&nbsp;&nbsp;"Zar ne shvatate da je upravo tu verovatnost Gilbret trebalo da reši u svoju korist?" upita Bajron. "Sećate se njegove priče. Meteor je pogodio brod i skrenuo ga sa kursa, ali on se po obavljenim skokovima ipak našao unutar nekog zvezdanog sistema. To se moglo dogoditi samo pod tako neverovatnim okolnostima da je u tako nešto teško poverovati."
<BR>&nbsp;&nbsp;&nbsp;&nbsp;&nbsp;"Znači, to je ipak bila samo priča jednog ludaka i ne postoji nikakav svet pobunjenika?"
<BR>&nbsp;&nbsp;&nbsp;&nbsp;&nbsp;"Sem u slučaju ako se stekne jedan uslov pod kojim je spuštanje unutar nekog zvezdanog sistema manje neverovatno, a takav uslov je ipak moguć. U stvari, postoji niz okolnosti, koje je trebalo da budu okupljene na jednom mesti i u isto vreme da bi on morao stići do nekog sistema. Upravo je to bilo neizbežno."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Sećate se načina na koji je rezonovao Autarh? Postrojenja na Gilbretovom brodu nisu bila oštećena, tako da nije došlo do promene u hiperatomskom potisku - to jest, u dužini skokova. Promenjen im je bio jedino pravac, i to tako da je stigao do jedne od pet zvezda u neobično velikom prostranstvu Magline. To objašnjenje je već samo po sebi bilo neverovatno."
<BR>&nbsp;&nbsp;&nbsp;&nbsp;&nbsp;Ali koja je alternativa? Alternativa je da ni snaga ni pravac nisu bili promenjeni. Nema razloga za pretpostavku da je meteor uticao na pravac. To je jedina moguća pretpostavka. Šta ako je brod jednostavno nastavio svojim prvobitnim kursom? Bio je usmeren prema jednom zvezdanom sistemu, te je i završio u tom zvezdanom sistemu. U tom slučaju, više nemamo posla sa verovatnostima."
<BR>&nbsp;&nbsp;&nbsp;&nbsp;&nbsp;"Ali zvezdani sistem ka kome je bio usmeren..."
<BR>&nbsp;&nbsp;&nbsp;&nbsp;&nbsp;"... bio je zvezdani sistem Rodije. I tako je on stigao na Rodiju. Čini li vam se to tako očiglednim da je toliko teško shvatiti?"
<BR>&nbsp;&nbsp;&nbsp;&nbsp;&nbsp;"Ali onda se taj svet pobunjenika mora nalaziti negde kod kuće", upade Artemisija. "A to je nemoguće!"
<BR>&nbsp;&nbsp;&nbsp;&nbsp;&nbsp;"Zašto je nemoguće? Nalazi se negde u sistemu Rodije... Postoje, u načelu dva načina da se nešto sakrije. Stvar možete staviti tamo gde je niko ne može pronaći, kao na primer u Maglini Konjske glave. Ili ga možete staviti tamo gde nikom neće pasti na pamet da je baš tu traži, ispred nosa.
<BR>&nbsp;&nbsp;&nbsp;&nbsp;&nbsp;Razmislite malo o tome šta se dogodilo Gilbretu pošto se spustio na svet pobunjenika. Vraćen je živ na Rodiju. Prema njegovoj teoriji, to su učinili kako bi sprečili tiransku poteru za brodom koja bi ih mogla dovesti u opasnu blizinu samog sveta. Ali zašto su mu poštedeli život? Da su brod vratili sa mrtvim Gilbretom postigli bi isti cilj, a predupredili bi i mogućnost da Gilbret ikada progovori, što je on konačno i učinio.
<BR>&nbsp;&nbsp;&nbsp;&nbsp;&nbsp;I to se može samo objasniti pretpostavkom da se svet pobunjenika nalazi u rodijanskom sistemu. Gilbret je bio jedan od Hinrijada, a gde bi se drugde život jednog Hinrijada toliko poštovao do baš na Rodiji?"
<BR>&nbsp;&nbsp;&nbsp;&nbsp;&nbsp;Artemisija je grčevito stiskala šake. "Ali ako je to što kažeš istina, Bajrone, onda je otac u strahovitoj opasnosti!"
<BR>&nbsp;&nbsp;&nbsp;&nbsp;&nbsp;"On je to već dvadeset godina", složi se Bajron, "ali možda ne onako kako ti to misliš. Gilbret mi je jednom kazao kako je veoma teško pretvarati se da si diletant i sasvim bezvredan čovek, pretvarati se u toj meri da se uživiš u tu ulogu te se tako ponašaš i kada si među prijateljima, pa čak i kada si sam. Razume se, kod njega je to, jadnika, bilo uglavnom samopretvaranje. On se, u stvari, nije uživeo u tu ulogu. Njegovo pravo ja veoma je lako izlazilo na videlo kada je bio s tobom, Arta. Pokazao ga je i pred Autarhom. Čak je smatrao shodnim da ga pokaže i preda mnom, i to posle veoma kratkog poznanstva.
<BR>&nbsp;&nbsp;&nbsp;&nbsp;&nbsp;Ali pretpostavljam da je moguće stalno živeti takvim životom, ako čovek za to ima dovoljno snažan razlog. Može se lagati čak i vlastita kćerka, pa čak i dozvoliti da se ona uda za užasnog čoveka samo da se ne bi ugrozilo životno delo koje se zasniva na neprikosnovenom poverenju Tirana; može se, čak, pristati i na ulogu poluludaka..."
<BR>&nbsp;&nbsp;&nbsp;&nbsp;&nbsp;Artemisiji konačno pođe za rukom da povrati glas. "Ti, u stvari, ne misliš to što govoriš!" zaškripa ona.
<BR>&nbsp;&nbsp;&nbsp;&nbsp;&nbsp;"Ali, Arta, to je jedino moguće objašnjenje! On je Direktor već više od dvadeset godina. Tokom tog razdoblja Rodija je, zahvaljujući Tiranima, stalno teritorijalno jačala, jer su oni smatrali da su posedi kod njega u sigurnim rukama. Već dvadeset godina on organizuje pobunu koju oni ne ometaju, jer im izgleda potpuno bezopasan."
<BR>&nbsp;&nbsp;&nbsp;&nbsp;&nbsp;"To su samo nagađanja, Bajrone", usprotivi se Rizet, "i to nimalo manje opasna od onog pređašnjeg."
<BR>&nbsp;&nbsp;&nbsp;&nbsp;&nbsp;"Ovo nije nikakvo nagađanje", nastavi Bajron. "U našoj poslednjoj raspravi rekao sam Džontiju da on mora da je izdajnik koji je ubio mog oca, a ne Direktor, jer moj otac nikada ne bi bio toliko glup da u poverenju saopšti Direktoru bilo kakvo obaveštenje koje bi ga moglo stajati glave. Ali stvar je u tome... i ja sam to već tada znao... da je moj otac upravo to i učinio. Gilbret je saznao za Džontijevu zavereničku ulogu prisluškujući razgovore između mog oca i Direktora.
<BR>&nbsp;&nbsp;&nbsp;&nbsp;&nbsp;Ali to nas može odvesti u dva pravca. Mislili smo da je moj otac radio za Džontija i da je pokušavao da pridobije Direktora. Zašto ne bi isto tako bilo verovatno, ili čak, verovatnije, da je on radio za Direktora i da je njegova uloga u Džontijevoj organizaciji bila uloga agenta sa sveta pobunjenika, koji pokušava da spreči preranu eksploziju na Linganu jer bi to uništilo dve decenije pažljivog planiranja?
<BR>&nbsp;&nbsp;&nbsp;&nbsp;&nbsp;Šta mislite, zašto mi je bilo toliko važno da spasem Aratapov brod kada je Gilbret skratio motore? Nisam to, naravno, učinio zbog sebe. Tada nisam mislio da će me Aratap osloboditi, bez obzira na sve. Nisam to učinio ni toliko zbog tebe, Arta. Uradio sam to da bih spasao Direktora. On je bio važniji od nas. A jadni Gilbret to nije shvatio."
<BR>&nbsp;&nbsp;&nbsp;&nbsp;&nbsp;Rizet odmahnu glavom. "Žao mi je. Ja naprosto ne mogu u sve to da poverujem!"
<BR>&nbsp;&nbsp;&nbsp;&nbsp;&nbsp;U tom trenutku, začu se novi glas. "A ipak, mogli biste! Jer sve je to istina!" Direktor je stajao pred vratima, visok i mračnog pogleda. To i jeste i nije bio njegov glas. Bio je otresit i samouveren. Artemisija potrča ka njemu. "Oče! Bajron kaže..."
<BR>&nbsp;&nbsp;&nbsp;&nbsp;&nbsp;"Čuo sam šta je Bajron rekao." Milovao ju je po kosi dugim, nežnim pokretima. "I tačno je. Čak bih dozvolio i da se udaš."
<BR>&nbsp;&nbsp;&nbsp;&nbsp;&nbsp;Ona se odvoji od njega gotovo pocrvenevši. "Zvučiš sasvim drugačije. Kao da..."
<BR>&nbsp;&nbsp;&nbsp;&nbsp;&nbsp;Rizet je zurio u njega, a njegov inače rumeni ten bio je siv kao i kosa. Bajron je prestao da diše.
<BR>&nbsp;&nbsp;&nbsp;&nbsp;&nbsp;"Dođi, Bajrone", pozva ga Hinrik.
<BR>&nbsp;&nbsp;&nbsp;&nbsp;&nbsp;On spusti ruku na Bajronovo rame. "Bilo je trenutaka, mladiću, kada sam bio spreman da žrtvujem tvoj život. Možda će u budućnosti opet iskrsnuti neki takav trenutak. Dok ne osvane taj određeni dan, nisam u stanju nijedno od vas da zaštitim. Ne mogu biti niko drugi do onaj stari, kakav sam oduvek bio. Razumete li to?"
<BR>&nbsp;&nbsp;&nbsp;&nbsp;&nbsp;Oboje klimnuše.
<BR>&nbsp;&nbsp;&nbsp;&nbsp;&nbsp;"Na nesreću", nastavi Hinrik, "šteta je počinjena. Pre dvadeset godina još nisam bio toliko ogrezao u svojoj ulozi kao što sam to danas. Trebalo je da naredim da ubiju Gilbreta, ali nisam mogao. Budući da to nisam učinio, sada se zna da postoji svet pobunjenika i da sam mu ja vođa."
<BR>&nbsp;&nbsp;&nbsp;&nbsp;&nbsp;"Samo mi to znamo", reče Bajron.
<BR>&nbsp;&nbsp;&nbsp;&nbsp;&nbsp;Hinrik se gorko osmehnu. "To ti misliš, zato što si još mlad. Zar misliš da je Aratap gluplji od tebe? Tvoje rezonovanje, koje te je dovelo do lokacije i vođe sveta pobunjenika, zasniva se na činjenicama koje su i njemu poznate, a on ume isto tako dobro da razmišlja kao i ti. On je samo stariji, oprezniji; na njemu je velika odgovornost. Mora biti siguran.
<BR>&nbsp;&nbsp;&nbsp;&nbsp;&nbsp;Misliš li da te je oslobodio samo zato što si mu se dopao? Ja mislim da te je oslobodio iz istog razloga kao i prošli put... jednostavno zato da bi ga poveo dalje stazom koja vodi do mene."
<BR>&nbsp;&nbsp;&nbsp;&nbsp;&nbsp;Bajron preblede. "Onda moram napustiti Rodiju?"
<BR>&nbsp;&nbsp;&nbsp;&nbsp;&nbsp;"Ne. To bi bilo pogubno. Nemaš nikakvog razloga da odeš, sem onog pravog. Ostani sa mnom i oni neće biti sigurni. Gotovo sam ostvario svoje planove. Možda još godinu dana, a možda i manje."
<BR>&nbsp;&nbsp;&nbsp;&nbsp;&nbsp;"Ali, Direktore, postoje faktori kojih niste svesni. To je ona stvar sa dokumentom..."
<BR>&nbsp;&nbsp;&nbsp;&nbsp;&nbsp;"Za kojim je tragao tvoj otac?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tvoj otac, dečače, nije znao sve što je imalo da se zna. Nikada nije sigurno imati uz sebe osobu koja zna sve činjenice. Stari Rančer je došao do tog dokumenta nezavisno od mene, razgledajući moju biblioteku. Imao sam u njega poverenja. Shvatio je njegovo značenje. Da me je upitao, rekao bih mu da se više ne nalazi na Zemlji."
<BR>&nbsp;&nbsp;&nbsp;&nbsp;&nbsp;"U tome i jeste stvar, ser. Ubeđen sam da je kod Tirana."
<BR>&nbsp;&nbsp;&nbsp;&nbsp;&nbsp;"Razume se da nije. Kod mene je. Imam ga već dvadeset godina. Upravo je taj dokument bio razlog za osnivanje sveta pobunjenika, jer tek kada sam ga se dočepao mogao sam biti siguran da ćemo i zadržati ono što jednom budemo osvojili."
<BR>&nbsp;&nbsp;&nbsp;&nbsp;&nbsp;"Znači, to je neko oružje?"
<BR>&nbsp;&nbsp;&nbsp;&nbsp;&nbsp;"To je najveće oružje u čitavoj Vaseljeni. Uništićemo Tirane i nas zajedno s njima, ali spašćemo Magličasta Kraljevstva. Bez njega bismo možda mogli da pobedimo Tirane, ali samo bismo jedan feudalni despotizam zamenili drugim i kao što mi kujemo zaveru protiv Tirana tako bi se našao neko ko bi skovao zaveru protiv nas. I mi i oni moramo biti bačeni u korpu za otpatke zajedno sa prevaziđenim političkim sistemima. Došlo je vreme za sazrevanje, kao što je jednom stiglo i na planetu Zemlju, tako da ćemo dobiti novi oblik vladavine, oblik koji još nikada nije bio isproban u ovoj Galaksiji. Neće biti Kanova, Autarha, Direktora ili Rančera."
<BR>&nbsp;&nbsp;&nbsp;&nbsp;&nbsp;"U ime Svemira", iznenada zagrme Rizet, "koga će onda biti?"
<BR>&nbsp;&nbsp;&nbsp;&nbsp;&nbsp;"Naroda."
<BR>&nbsp;&nbsp;&nbsp;&nbsp;&nbsp;"Naroda? Kako on može da upravlja? Mora postojati jedna osoba koja će donositi odluke!"
<BR>&nbsp;&nbsp;&nbsp;&nbsp;&nbsp;"Postoji način. Nacrt koji posedujem odnosi se na mali deo jedne planete, ali može se prilagoditi čitavoj Galaksiji."
<BR>&nbsp;&nbsp;&nbsp;&nbsp;&nbsp;Direktor se osmehnu. "Dođite, deco, mogao bih i da vas venčam. Sada to više nikome ne može nauditi."
<BR>&nbsp;&nbsp;&nbsp;&nbsp;&nbsp;Bajron čvrsto steže Artemisijinu ruku, a ona mu se osmehnu. Osetili su onaj čudni unutrašnji grč kada je Okrutni napravio jedan jedini, već ranije izračunati skok.
<BR>&nbsp;&nbsp;&nbsp;&nbsp;&nbsp;"Pre no što počnete, gospodine", reče Bajron, "da li biste mi rekli nešto o tom planu koji ste pomenuli, kako biste zadovoljili moju radoznalost i omogućili mi da se usredsredim na Artu."
<BR>&nbsp;&nbsp;&nbsp;&nbsp;&nbsp;Artemisija se nasmeja. "Biće bolje, oče, da to učiniš", reče Arta. "Ne bih mogla da podnesem da mi mladoženja bude odsutan!"
<BR>&nbsp;&nbsp;&nbsp;&nbsp;&nbsp;Hinrik se osmehnu. "Znam taj dokument napamet. Slušajte!"
<BR>&nbsp;&nbsp;&nbsp;&nbsp;&nbsp;I dok je rodijansko sunce bleštalo na viziekranu Hinrik poče da izgovara reči koje su bile starije... daleko starije od svih planeta u Galaksiji, sem jedne.
<BR>&nbsp;&nbsp;&nbsp;&nbsp;&nbsp;"Mi, narod Sjedinjenih Država, u želji da obrazujemo savršeniji savez, vaspostavimo pravdu, obezbedimo unutrašnji mir i zajedničku odbranu, stvorimo uslove za opšte blagostanje i zajamčimo blagodet slobode kako sebi tako i svom potomstvu, određujemo i utvrđujemo ovaj Ustav za Sjedinjene Države Amerike..."
</P></TD></TR></TABLE>
</CENTER>
</BODY>
</HTML>
