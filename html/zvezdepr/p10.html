<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. MOŽDA!
<P>&nbsp;&nbsp;&nbsp;&nbsp;&nbsp;Bajron Faril je na Zemlji stekao uglavnom teorijsko znanje iz svemirske nautike. Na univerzitetu su postojali kursevi iz različitih faza svemirskog inženjerstva, koji su, mada se pola semestra trošilo na teoriju o hiperatomskom motoru, nudili veoma malo u pogledu stvarnog upravljanja brodovima u svemiru. Najbolji i najveštiji piloti sticali su znanje u samom svemiru, a ne u učionici.
<BR>&nbsp;&nbsp;&nbsp;&nbsp;&nbsp;Uspeo je bez ikakvih problema da uzleti, mada je pri tome imao više sreće nego što je pokazao umešnosti. Okrutni je reagovao mnogo brže nego što je Bajron pretpostavljao. Na Zemlji je upravljao nekolicinom brodova; odleteo bi njima u svemir i vratio ih na planetu, ali to su bili stari, stabilni modeli, podešeni za obuku studenata. Bili su osetljivi i veoma, veoma istrošeni, te su se stoga s naporom podizali i lagano pravili spirale kroz atmosferu na putu ka svemiru.
<BR>&nbsp;&nbsp;&nbsp;&nbsp;&nbsp;S druge, pak, strane, Okrutni se podigao bez imalo napora, skočio naviše i zazviždao kroz vazduh, tako da je Bajron sleteo sa sedišta i propisno iščašio rame. Artemisija i Gilbert, koji su bili oprezniji, jer tako nešto ranije nikada nisu iskusili, su se vezali i sada su sedeli stešnjeni postavljenom naslonjačom. Zatvorenik Tiranin ležao je prikovan za zid, divlje pokušavajući da se oslobodi spona i jednolično psujući.
<BR>&nbsp;&nbsp;&nbsp;&nbsp;&nbsp;Bajron se drhtavo podiže na noge i šutnu Tiranina, posle čega ovaj smesta ućuta. Bajronu pođe za rukom da se, držeći se za šipku koja se protezala duž zida kako bi putnici odoleli ubrzanju, vrati na sedište. Daljni naleti energije stadoše da potresaju brod, te smanjiše stopu povećanja brzine i svedoše je u podnošljive razmere.
<BR>&nbsp;&nbsp;&nbsp;&nbsp;&nbsp;Do tada su već stigli do gornjih slojeva rodijanske atmosfere. Nebo je bilo tamnoljubičasto, a trup broda zagrejan usled trenja vazduha u toj meri da se ta toplota osećala čak i u unutrašnjosti.
<BR>&nbsp;&nbsp;&nbsp;&nbsp;&nbsp;Posle toga im je bilo potrebno nekoliko časova da uvedu brod u orbitu oko Rodije. Bajronu nikako nije polazilo za rukom da brzo izračuna potrebnu brzinu za savlađivanje rodijanske atmosfere. Morao je da radi nasumice, smanjujući i povećavajući brzinu, te posmatrajući masometar, koji je pokazivao koliko su udaljeni od površine planete mereći jačinu gravitacionog polja. Masometar je srećom bio podešen na kalibre mase i prečnika Rodije. Bajron ne bi mogao sam da podesi kalibraciju, bez prethodnog dugotrajnog eksperimentisanja.
<BR>&nbsp;&nbsp;&nbsp;&nbsp;&nbsp;Konačno su se vrednosti na masometru ustalile i ostale iste više od dva sata. Bajron dopusti sebi da se opusti, a ostali se oslobodiše kaiševa.
<BR>&nbsp;&nbsp;&nbsp;&nbsp;&nbsp;"Niste baš nežni dok upravljate, lorde Rančeru", primeti Artemisija.
<BR>&nbsp;&nbsp;&nbsp;&nbsp;&nbsp;"Ali letim", odvrati kratko Bajron. "Ako umete bolje - samo izvol'te, ali tek pošto se ja iskrcam."
<BR>&nbsp;&nbsp;&nbsp;&nbsp;&nbsp;"Dosta, dosta, dosta", stade ih smirivati Gilbert. "U brodu je ionako suviše tesno da bismo bili zlovolni, a i inače ćemo morati da postanemo nepristojno bliski u ovoj skakutavoj olovci-zatvoru, te stoga predlažem da se manemo svih tih 'gospodara' i 'gospa', koji će u protivnom samo sputavati naš razgovor do neslućenih granica. Ja sam Gilbert, ti si Bajron, a ona je Artemisija. Predlažem da upamtimo da ćemo se ubuduće jedni drugima na taj način obraćati, ili pak, da upamtimo neku od mogućnosti koja nam se dopada. A što se tiče upravljanja brodom, zašto ne bismo iskoristili pomoć našeg prisutnog prijatelja Tiranina?"
<BR>&nbsp;&nbsp;&nbsp;&nbsp;&nbsp;Tiranin ga mrko pogleda, ali Bajron se umeša. "Ne! Ne možemo mu verovati. A i moje pilotiranje će se popraviti kada se malo naviknem na ovaj brod. Do sada niste nastradali, je li tako?"
<BR>&nbsp;&nbsp;&nbsp;&nbsp;&nbsp;Rame ga je još bolelo od prvog trzaja, pa je kao i uvek kada bi osećao neki bol bio krajnje osoran.
<BR>&nbsp;&nbsp;&nbsp;&nbsp;&nbsp;"Dobro", odvrati Gilbert, "ali šta ćemo onda s njim?"
<BR>&nbsp;&nbsp;&nbsp;&nbsp;&nbsp;"Ne sviđa mi se da ga hladnokrvno ubijem", primeti Bajron, "a to nam ni ne bi išlo u korist. Samo bi Tirane još više uzbudilo. Ubiti nekog pripadnika vladajuće rase predstavlja neoprostivi greh."
<BR>&nbsp;&nbsp;&nbsp;&nbsp;&nbsp;"Ali šta nam drugo preostaje?"
<BR>&nbsp;&nbsp;&nbsp;&nbsp;&nbsp;"Iskrcaćemo ga."
<BR>&nbsp;&nbsp;&nbsp;&nbsp;&nbsp;"Slažem se. Ali gde?"
<BR>&nbsp;&nbsp;&nbsp;&nbsp;&nbsp;"Na Rodiju."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;"Tamo nas jedino neće tražiti. Ionako ćemo ubrzo morati dole."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Pa ovo je Predstavnikov brod, koji je on koristio za krstarenje po planeti. U njemu nema zaliha za putovanje u svemir. Pre no što se bilo gde uputimo, moramo pomno istražiti brod kako bismo se bar uverili da imamo dovoljno hrane i vode."
<BR>&nbsp;&nbsp;&nbsp;&nbsp;&nbsp;Artemisija je odlučno klimala glavom. "Tako je. Bravo! Ja se toga ne bih setila. Baš pametno, Bajrone."
<BR>&nbsp;&nbsp;&nbsp;&nbsp;&nbsp;Bajron odmahnu rukom želeći da kaže kako to nije ništa, ali ga ipak svega preplavi zadovoljstvo. Prvi put je izgovorila njegovo ime. Mogla je da bude veoma ugodna kada bi se potrudila.
<BR>&nbsp;&nbsp;&nbsp;&nbsp;&nbsp;"Ali on će odmah preko radija dojaviti naše privremeno boravište", usprotivi se Gilbert.
<BR>&nbsp;&nbsp;&nbsp;&nbsp;&nbsp;"Mislim da neće", odvrati Bajron. "Kao prvo, pretpostavljam da na Rodiji ima napuštenih oblasti. Ne moramo brod spustiti u poslovni deo grada ili usred kakvog tiranijanskog garnizona. Pored toga, možda mu se i neće baš žuriti da stupi u vezu sa pretpostavljenima, kao što vi mislite... Hajde, kaži mu, redove, šta se može dogoditi vojniku koji dozvoi da mu ukradu privatnu letelicu Kanovog Predstavnika?"
<BR>&nbsp;&nbsp;&nbsp;&nbsp;&nbsp;Zatvorenik ne odgovori, ali usne mu se stisnuše i prebledeše.
<BR>&nbsp;&nbsp;&nbsp;&nbsp;&nbsp;Sam Bajron ne bi baš voleo da se nađe na mestu ovog vojnika. Međutim, teško da bi ga ko mogao okriviti za ono što se dogodilo. Nije uopšte bilo razloga za pretpostavku da može doći do nevolje ako se sa članovima rodijanske kraljevske porodice ophodi ljubazno. Držeći se slova tiranskog vojnog zakona, odbio je da ih pusti na brod bez dozvole svog zapovednika. Da je i sam Direktor zahtevao da uđe, razmišljao je Bajron dalje, morao bi da ga odbije. Ali oni su mu se u međuvremenu već toliko približili da je, kada je shvatio kako bi trebalo da se još rigoroznije pridržava svojih propisa, to jest da upotrebi oružje, bilo već suviše kasno. Neuronski bič mu je gotovo dodirivao prsa.
<BR>&nbsp;&nbsp;&nbsp;&nbsp;&nbsp;Čak i tada se nije odmah predao. Morali su da ga bičem pogode u grudi da bi se smirio. Ali bez obzira na sve, čekaju ga vojni sud i osuda. Niko u to nije sumnjao, a ponajmanje sam vojnik.
<BR>&nbsp;&nbsp;&nbsp;&nbsp;&nbsp;Spustili su se dva dana kasnije u predgrađu grada Sautvorka. Namerno su njega izabrali, jer se nalazio podalje od glavnih središta na Rodiji. Tiranijski vojnik bio je uvezan i smešten u repulzivnu jedinicu, te pušten da odleprša nekih pedeset milja od najbližeg grada.
<BR>&nbsp;&nbsp;&nbsp;&nbsp;&nbsp;Uz veoma malo potresa uspeli su da se spuste na jednu praznu plažu. U nabavku je krenuo Bajron, jer je on imao najviše šansi da prođe nezapaženo. Rodijanski novac, koji se Gilbert setio da ponese, jedva da je bio dovoljan da podmiri osnovne potrebe, pošto je najveći njegov deo otišao na kupovinu jednog malog bivola i kola za vuču, na kojima je mogao da prenese zalihe malo po malo.
<BR>&nbsp;&nbsp;&nbsp;&nbsp;&nbsp;"Mogao si da sačuvaš nešto novca", prigovori mu Artemisija, "da nisi kupio toliko te tiranske kaše."
<BR>&nbsp;&nbsp;&nbsp;&nbsp;&nbsp;"Šta sam drugo mogao", odvrati uzbuđeno Bajron. "možda je to za tebe tiranska kaša, ali to je dobra mešavina hrane koja će nas bolje prehraniti od bilo čega drugog što sam bio u prilici da nabavim.
<BR>&nbsp;&nbsp;&nbsp;&nbsp;&nbsp;Bio je besan. Predstavljalo je veliki fizički napor izvući sve to iz grada i preneti na brod. A podrazumevalo je i znatan rizik, jer je kupovinu morao obaviti u radnji sa mešovitom robom koju je držao Tiranin. Očekivao je bar malo zahvalnosti.
<BR>&nbsp;&nbsp;&nbsp;&nbsp;&nbsp;Drugog izbora, najzad, nisu ni imali. Tiranske snage razvile su čitavu tehniku snabdevanja prilagođenu isključivo svom načinu korišćenja malih brodova. Nisu mogli da prave ogromna skladišta na brodovima kao što je to bio slučaj sa drugim flotama, koja bi potom natrpali truplima celih životinja, uredno okačenih u nizove. Morali su da pronađu neki standardni koncentrat hrane koji sadrži dovoljan broj kalorija i hranljivih sastojaka i da se njime zadovolje. Zauzimao je svega dvadeseti deo prostora i mogao se nagomilati u skladištima sa niskom temperaturom, poput cigli.
<BR>&nbsp;&nbsp;&nbsp;&nbsp;&nbsp;"Ima užasan ukus", s neodobravanjem primeti Artemisija.
<BR>&nbsp;&nbsp;&nbsp;&nbsp;&nbsp;"E pa, moraćeš da se navikneš", odvrati Bajron, oponašajući njeno gađenje, zbog čega ona pocrvene i ljutito se okrenu.
<BR>&nbsp;&nbsp;&nbsp;&nbsp;&nbsp;Bajron je znao da je, u stvari, muči stešnjen prostor i sve što ide uz to. Nije u pitanju bila samo jednolična zaliha hrane nabavljena da bi se na jednom kubnom inču moglo smestiti što više kalorija. Problem je bio u tome što, na primer, nisu imali razdvojene spavaće sobe. Na brodu su postojale strojarnice i kontrolna odaja, koje su zauzimale gotovo sav brodski prostor. (Konačno, pomisli Bajron, ovo je ratni brod, a ne jahta za uživanje). Zatim su tu bili i skladište i jedna mala kabina sa dva niza od po tri klupe sa svake strane. Odvodne cevi nalazile su se u maloj niši odmah do kabine.
<BR>&nbsp;&nbsp;&nbsp;&nbsp;&nbsp;Sve je to ukazivalo na skučen prostor; na potpuno odsustvo privatnosti; takođe je značilo da će Artemisija morati da se navikne na činjenicu da na brodu nema ženske odeće, ogledala, niti kupatila.
<BR>&nbsp;&nbsp;&nbsp;&nbsp;&nbsp;E pa, moraće na sve to da se navikne. Bajron je osećao da je već dovoljno učinio za nju, da je dosta odstupio od svojih principa. Zašto nije mogla da bude malo ljubaznija i ponekad se nasmeši? Imala je prijatan osmeh, i morao je priznati da nije bila loša, sem što je imala opaku narav. I te kako opaku!
<BR>&nbsp;&nbsp;&nbsp;&nbsp;&nbsp;Ali zašto on traći vreme razmišljajući o njoj?
<BR>&nbsp;&nbsp;&nbsp;&nbsp;&nbsp;Najgore su stajali sa vodom. Tiran je bio prvenstveno pustinjska planeta, na kojoj se voda visoko cenila i ljudi koji su na njoj živeli znali su njenu vrednost, tako da na brodu nije bila predviđena određena količina vode za pranje. Vojnici su mogli da se okupaju i operu lične stvari kada se spuste na kakvu planetu. Malo prljavštine i znoja za vreme puta nije trebalo da im škodi. Čak je ni za piće nije bilo dovoljno, pogotovo ukoliko bi brod krenuo na kakvo duže putovanje. Konačno, vodu nisu mogli ni da pretvore u koncentrat, niti da je dehidriraju, već su morali da je prenose u prirodnom stanju; problem je bio još veći pošto je u koncentratima hrane bilo veoma malo vode.
<BR>&nbsp;&nbsp;&nbsp;&nbsp;&nbsp;Postojali su uređaji za destilaciju već upotrebljene vode, koju je organizam izbacivao; međutim, kada je Bajron shvatio način njihovog rada umalo mu nije pozlilo, te je stvar sredio tako da se otpaci izbacuju bez pokušaja da iz njih povrati deo vode. Hemijski gledano, taj je proces imao smisla, ali čovek mora biti obrazovan u tom duhu da bi ga mogao prihvatiti.
<BR>&nbsp;&nbsp;&nbsp;&nbsp;&nbsp;U poređenju sa prvim, drugo poletanje je proteklo krajnje glatko, posle čega je Bajron proveo izvesno vreme poigravajući se kontrolama. Kontrolna tabla je tek u opštim crtama nalikovala onima na brodovima kojima je upravljao na Zemlji. Bila je zastrašujuće skučena i jezgrovita. Bajron je, čim bi shvatio čemu služi koji kontakt ili brojčanik, na parče hartije odmah zapisivao njegove funkcije te ga lepio na odgovarajuće mesto na tabli.
<BR>&nbsp;&nbsp;&nbsp;&nbsp;&nbsp;Gilbert uđe u pilotsku odaju.
<BR>&nbsp;&nbsp;&nbsp;&nbsp;&nbsp;Bajron se osvrnu preko ramena. "Pretpostavljam da je Artemisija u kabini?"
<BR>&nbsp;&nbsp;&nbsp;&nbsp;&nbsp;"A gde bi drugde mogla da bude?"
<BR>&nbsp;&nbsp;&nbsp;&nbsp;&nbsp;"Kada je vidiš", odgovori Bajron, "reci joj da sam preneo svoje stvari u pilotsku kabinu. Preporučujem ti da i ti to učiniš, i da njoj prepustimo kabinu." Zatim, mrmljajući, dodade: "Razmaženo stvorenje!"
<BR>&nbsp;&nbsp;&nbsp;&nbsp;&nbsp;"Nisi ni ti savršen, Bajrone", primeti Gilbert. "Nemoj zaboraviti na kakav je život navikla."
<BR>&nbsp;&nbsp;&nbsp;&nbsp;&nbsp;"U redu. Neću zaboraviti, pa šta s tim? Šta mislite vas dvoje, na kakav sam život ja navikao? Nisam ni ja, znaš, rođen na rudnim poljima nekog asteroidnog pojasa! Rođen sam na najvećem ranču na Nefelosu. Ali kada se čovek nađe u nekoj nezgodnoj situaciji mora da se bar potrudi da iz nje izvuče što više može. Do đavola, ne mogu da razvučem trup broda. U njega ne može stati više hrane i vode, niti ja mogu da stvorim kadu. Okomila se na mene kao da sam lično ja projektovao ovaj brod!" Laknulo mu je što mu se ukazala prilika da se izviče na Gilberta. Laknulo mu je što bar na nekoga može da se izviče.
<BR>&nbsp;&nbsp;&nbsp;&nbsp;&nbsp;Ali vrata se još jednom otvoriše i na njima se pojavi Artemisija. "Da sam na vašem mestu, gospodine Faril", reče ona ledenim glasom, "uzdržala bih se od vikanja. Čujete se na celom brodu."
<BR>&nbsp;&nbsp;&nbsp;&nbsp;&nbsp;"Meni to", odvrati jogunasto Bajron, "nimalo ne smeta. Ali ako vama nije ugodno na ovom brodu, samo se prisetite da se nijedno od nas ne bi ovde nalazilo da vaš otac nije pokušao mene da ubije, a vas da uda protiv vaše volje."
<BR>&nbsp;&nbsp;&nbsp;&nbsp;&nbsp;"Ne pominjite mog oca!"
<BR>&nbsp;&nbsp;&nbsp;&nbsp;&nbsp;"Pominjaću koga mi drago!"
<BR>&nbsp;&nbsp;&nbsp;&nbsp;&nbsp;Gilbert šakama prekri uši. "Molim vas!"
<BR>&nbsp;&nbsp;&nbsp;&nbsp;&nbsp;Na taj način je uspeo istog časa da prekine prepirku. "Da porazgovaramo malo o našem odredištu?" predloži Gilbert. Očigledno je da će nam biti mnogo udobnije čim dospemo negde drugde i napustimo ovaj brod."
<BR>&nbsp;&nbsp;&nbsp;&nbsp;&nbsp;"U tome se slažem s tobom, Gile", reče Bajron. "Hajdemo negde gde neću morati da slušam njeno zvocanje. Ko to kaže da su žene za svemirske brodove!"
<BR>&nbsp;&nbsp;&nbsp;&nbsp;&nbsp;Artemisija nije više na njega obraćala pažnju, te se sada obraćala isključivo Gilbertu. "Zašto ne bismo napustili Maglenu oblast?"
<BR>&nbsp;&nbsp;&nbsp;&nbsp;&nbsp;"Ne znam kako stvari stoje sa vama", smesta se javi Bajron, "ali ja moram da povratim očev ranč i preispitam njegovo ubistvo. Ostajem u Kraljevstvima!"
<BR>&nbsp;&nbsp;&nbsp;&nbsp;&nbsp;"Nisam mislila", nastavi Artemisija, "da treba otići zauvek; već samo dok ne prođe ova gužva oko potere. Ionako mi nije jasno šta bi sada mogao da učiniš po pitanju ranča. Ne možeš ga povratiti dok carstvo Tirana ne propadne, a nisam baš primetila da si išta preduzeo na tom planu."
<BR>&nbsp;&nbsp;&nbsp;&nbsp;&nbsp;"To i nije tvoja stvar. Već moja!"
<BR>&nbsp;&nbsp;&nbsp;&nbsp;&nbsp;"Smem li nešto da predložim?" blagim glasom upita Glibert.
<BR>&nbsp;&nbsp;&nbsp;&nbsp;&nbsp;Tišinu koja je usledila shvatio je kao odobravanje, te stoga nastavi: "Pretpostavimo da vam kažem kuda bi trebalo da pođemo i šta tačno treba da učinimo kako bismo doprineli slamanju Carstva, upravo onako kako je to Arta maločas rekla!"
<BR>&nbsp;&nbsp;&nbsp;&nbsp;&nbsp;"Oh? Kako misliš da to postignemo?" upita Bajron.
<BR>&nbsp;&nbsp;&nbsp;&nbsp;&nbsp;Gilbert se osmehnu. "Dragi moj dečače, zauzimaš krajnje zanimljiv stav prema meni. Zar mi ne veruješ? Gledaš me kao da misliš kako je svako preduzetništvo koje je u stanju mene da zainteresuje - budalasto. A ja sam vas izvukao iz Palate!"
<BR>&nbsp;&nbsp;&nbsp;&nbsp;&nbsp;"To mi je poznato. Spreman sam da te saslušam."
<BR>&nbsp;&nbsp;&nbsp;&nbsp;&nbsp;"Onda dopusti da nastavim. Preko dvadeset godina čekam da mi se ukaže prilika da im umaknem. Da sam običan građanin, to sam već odavno mogao da učinim; ali usudom rođenja našao sam se stalno izložen očima javnosti. Pa ipak, da nisam rođen kao Hinrijad, ne bih prisustvovao krunisanju sadašnjeg Kana Tirana, te u tom slučaju ne bih slučajno otkrio tajnu koja će jednog dana uništiti tog istog Kana."
<BR>&nbsp;&nbsp;&nbsp;&nbsp;&nbsp;"Nastavi", reče Bajron.
<BR>&nbsp;&nbsp;&nbsp;&nbsp;&nbsp;"Put od Rodije do Tirana prevalili smo, razume se, na jednom tiranskom ratnom brodu, kojim smo krenuli i nazad. Bio je to brod sličan ovome, ali dosta veći. Putovanje na Tiran proteklo je bez uzbuđenja. Sam boravak na Tiranu nije bio nezanimljiv, ali što se tiče onog, što nas sada zanima protekao je isto tako bez uzbuđenja. Međutim, na povratku nas je udario meteor!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Gilbert podiže ruku. "Dobro znam da postoji mala verovatnoća da se nešto takvo dogodi. Nesrećni slučajevi koje izazivaju meteori u svemiru... naročito u međuzvezdanom prostoru... malo su verovatni, tako da su mogućnosti da se sudare sa nekim brodom gotovo zanemarljive. Ali kao što znate, to se ponekad ipak događa. Ovom prilikom se i dogodilo. Razume se, svaki meteor koji udari o brod, pa čak i ako je veličine glave pribadače, kao uostalom što većina njih i jeste, u stanju je da probije trup svakog broda, izuzev onih koji imaju zaista debeo oklop."
<BR>&nbsp;&nbsp;&nbsp;&nbsp;&nbsp;"To mi je poznato", nestrpljivo upade Bajron. "U pitanju je njihov momentum koji je proizvod mase i brzine. Brzina, u stvari, nadoknađuje odsustvo mase." On to odrecitova natmureno, poput kakve školske lekcije, uhvativši sebe kako kradomise posmatra Artemisiju.
<BR>&nbsp;&nbsp;&nbsp;&nbsp;&nbsp;Sela je dok je slušala Gilberta, te se sada nalazila tako blizu njega da su se gotovo dodirivali. Bajronu sinu da ima predivan profil dok tako sedi, iako joj se kosa već malo zaprljala. Na sebi nije imala kratku jaknu, ali pahuljasta belina njene bluze još je bila glatka i neizgužvana i to posle više od četrdeset osam časova. Pitao se kako joj je to uspelo.
<BR>&nbsp;&nbsp;&nbsp;&nbsp;&nbsp;Zaključio je kako bi ovo putovanje moglo biti baš lepo, samo kada bi ona naučila pristojno da se ponaša. Nevolja je bila u tome što niko nikada nije vodio o njoj računa u dovoljnoj meri, i to je bilo sve. A ponajmanje njen otac. Suviše se bila navikla na to da sve bude po njenom. Da je rođena među običnim ljudima, bila bi baš ljupko stvorenje.
<BR>&nbsp;&nbsp;&nbsp;&nbsp;&nbsp;Upravo je počeo da zapada u privremeno sanjarenje u kome je posedovao vlast na njom, tako da ju je naveo da ga poštuje u dovoljnoj meri, kada je okrenula glavu i mirno se suočila sa njegovim pogledom. Bajron skrenu pogled i istog časa usredsredi svu svoju pažnju na Gilbeta. Bio je ispustio nekoliko rečenica.
<BR>&nbsp;&nbsp;&nbsp;&nbsp;&nbsp;"Nisam imao pojma zašto je ekran na brodu zatajio. To je bila jedna od onih stvari na koje niko nikada neće uspeti da pruži odgovor, ali on je ipak zatajio. U svakom slučaju, meteor je udario posred broda. Bio je veličine šljunka i pri proboju trupa izgubio je dosta na brzini, tako da nije uspeo da se probije na drugu stranu. Da je do toga došlo, šteta bi bila ništavna, jer bi se trup mogao očas zakrpiti.
<BR>&nbsp;&nbsp;&nbsp;&nbsp;&nbsp;Međutim, on je prodro u kontrolnu odaju, odbio se o suprotni zid te stao da udara unaokolo dok se na kraju nije umirio. Za zaustavljanje bio bi mu potreban otprilike tek delić trenutka, ali pri prvobitnoj brzini od stotinu milja u minutu mora da je stotinak puta prešao preko prostorije tamo-amo. Oba člana posade bila su isečena na komadiće, a ja sam izbegao istu sudbinu jedino zahvaljujući tome što sam se u to vreme nalazio u kabini.
<BR>&nbsp;&nbsp;&nbsp;&nbsp;&nbsp;Čuo sam odjek prvog udara meteora kada je probio trup, zatim njegovo skakutanje levo-desno, kao i užasnute kratke krike dvojice članova posade. Kada sam skočio u kontrolnu prostoriju, posvuda unaokolo videli su se samo krv i raskidano meso. Svega što se potom dogodilo sećam se krajnje neodređeno, mada sam godinama u svojim košmarima stalno isto proživljavao.
<BR>&nbsp;&nbsp;&nbsp;&nbsp;&nbsp;Hladni zvuk vazduha koji otiče odveo me je do rupe koju je napravio meteor. Preko nje sam prislonio jedan metalni disk, koji je vazdušni pritisak dosta dobro pridržavao. Mali izlupani svemirski šljunak pronašao sam na podu. Bio je topao, ali ipak sam ga udario ključem i raspolutio. Otkrivena unutrašnjost gotovo se istog časa zamrzla. Još je bio na temperaturi svemira.
<BR>&nbsp;&nbsp;&nbsp;&nbsp;&nbsp;Svezao sam konopce oko struka oba leša, a onda sam svaki konopac pričvrstio za vučni magnet. Izbacio sam ih kroz vazdušnu komoru, čuo kako su se magneti uhvatili za trup, i znao sam da će od sada potpuno smrznuta tela pratiti brod kuda god da on pođe. Shvatate, znao sam da će mi njihova tela biti potrebna kao dokaz kada se vratim na Rodiju, dokaz da ih je ubio meteor a ne ja.
<BR>&nbsp;&nbsp;&nbsp;&nbsp;&nbsp;Ali postavljalo se pitanje mog povratka. Bio sam potpuno bespomoćan. Nisam umeo da upravljam brodom, niti sam se bilo šta usuđivao da pokušam tamo u dubinama međuzvezdanog prostora. Nisam čak znao ni kako se rukuje subeterskim komunikacijskim sistemom, tako da nisam mogao da uputim ni poziv za pomoć. Jedino mi je preostajalo da pustim brod da prati kurs koji mu je bio zacrtan."
<BR>&nbsp;&nbsp;&nbsp;&nbsp;&nbsp;"Ali to nije bilo dovoljno, zar ne?" ponovo upade Bajron. Pitao se da li Gilbert sve ovo izmišlja, zbog neke jednostavne romantične maštarije ili iz nekog krajnje praktičnog vlastitog razloga. "Šta je bilo sa skokovima kroz hipersvemir? Mora da si nekako uspeo da podesiš kontrole da brod izvede te skokove, inače sada ne bi bio ovde."
<BR>&nbsp;&nbsp;&nbsp;&nbsp;&nbsp;"Kada su kontrole na jednom tiranskom brodu propisno podešene", objasni Gilbert, "on automatski izvodi neograničen broj skokova."
<BR>&nbsp;&nbsp;&nbsp;&nbsp;&nbsp;Bajron je zurio u neverici. Zar ga Gilbert smatra za budalu? "To si izmislio", progunđa on.
<BR>&nbsp;&nbsp;&nbsp;&nbsp;&nbsp;"Nisam. To je jedna od prokletih vojnih prednosti koja im omogućava da dobiju svaki rat. Nisu oni porazili pedeset planetnih sistema, pri čemu na svakom živi stostruko veći broj stanovnika i pri čemu imaju mnogo bogtije izvore nego Tiran, igrajući se s njima žmurke. Ne sporim da su nas sređivali jednog po jednog i da su krajnje vešto iskorišćavali naše izdajnike, ali nema sumnje da su i vojno nadmoćni. Svima je poznato da je njihova vojna taktika daleko ispred naše, delimično i zbog tog automatskog skoka. On predstavlja veliki napredak kada je u pitanju manevrisanje njihovih brodova i omogućava im da naprave mnogo razrađenije planove bitaka od nas.
<BR>&nbsp;&nbsp;&nbsp;&nbsp;&nbsp;Priznajem da je ta tehnika jedna od njihovih najbolje čuvanih tajni. Nikad za nju nisam čuo, dok se nisam našao u klopci na Krvopiji... Tirani, znate, imaju krajnje zastrašujući običaj da svojim brodovima nadevaju neprijatna imena, mada pretpostavljamo da to, psihološki gledano, nije loše... i dok nisam sve video svojim očima. Posmatrao sam taj brod kako pravi skokove sam od sebe."
<BR>&nbsp;&nbsp;&nbsp;&nbsp;&nbsp;"I hoćeš da kažeš kako ovaj brod može to isto?"
<BR>&nbsp;&nbsp;&nbsp;&nbsp;&nbsp;"Ne znam. Ne bi me iznenadilo."
<BR>&nbsp;&nbsp;&nbsp;&nbsp;&nbsp;Bajron se okrenu ka kontrolnoj tabli. Na njoj je bilo još desetine kontakata za koje nije imao pojma čemu služe. Možda, kasnije!
<BR>&nbsp;&nbsp;&nbsp;&nbsp;&nbsp;On se ponovo okrenu ka Gilbertu. "I taj brod te je odveo kući?"
<BR>&nbsp;&nbsp;&nbsp;&nbsp;&nbsp;"Ne, nije. Dok je meteor jurcao po kontrolnoj odaji nije zaobišao ni kontrolnu tablu. Bilo bi pravo čudo da jeste. Brojčanici su bili smrskani, kućište je bilo slupano i ulubljeno. Nikako se više nije moglo odrediti u kom položaju su se kontrole pre toga nalazile, ali mora da su nekako drugačije stajale, jer me brod nije vratio na Rodiju.
<BR>&nbsp;&nbsp;&nbsp;&nbsp;&nbsp;Na kraju je brod, razume se, počeo da usporava i meni je bilo jasno da je putovanje bar teorijski završeno. Nisam znao gde se nalazim, ali uspeo sam da pomerim viziekran tako da sam uočio neku plantu koja je bila dovoljno blizu, jer je brodski teleskop uhvatio njen disk. Bila je to puka sreća, jer se disk uvećavao. Brod se približavao toj planeti.
<BR>&nbsp;&nbsp;&nbsp;&nbsp;&nbsp;Oh, nije joj se primicao baš izravno. Tome se niko razuman ne bi smeo ni ponadati. Da sam sedeo skrštenih ruku brod bi promašio planetu bar za milion milja, ali na toj udaljenosti mogao sam da se poslužim običnim eteričkim radiom. To sam bar znao. Tek pošto se cela ta avantura završila počeo sam da učim elektroniku. Odlučio sam da nikada više u životu ne budem tako bespomoćan. Biti bespomoćan nije nimalo zanimljivo."
<BR>&nbsp;&nbsp;&nbsp;&nbsp;&nbsp;Bajron stade da ga požuruje. "I tako si upotrebio radio", upita on.
<BR>&nbsp;&nbsp;&nbsp;&nbsp;&nbsp;"Tako je, i oni su došli po mene", potvrdi Gilbert.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Ljudi sa te planete. Bila je nastanjena."
<BR>&nbsp;&nbsp;&nbsp;&nbsp;&nbsp;"Znači da si opet imao sreće. Koja je to bila planeta?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ti nisu rekli?"
<BR>&nbsp;&nbsp;&nbsp;&nbsp;&nbsp;"Zabavno, zar ne? Nisu. Ali nalazi se negde među Magličastim Kraljevstvima!"
<BR>&nbsp;&nbsp;&nbsp;&nbsp;&nbsp;"Otkud to znaš?"
<BR>&nbsp;&nbsp;&nbsp;&nbsp;&nbsp;"Jer su znali da je brod na kome sam se nalazio tiranska letelica. Već na prvi pogled su to pogodili i gotovo da su ga razneli pre no što sam uspeo da ih ubedim kako sam ja jedini preživeli na brodu."
<BR>&nbsp;&nbsp;&nbsp;&nbsp;&nbsp;Bajron položi svoje velike šake na kolena i stade da ih gnječi. "Sada malo zastani i vratimo se unazad. Nešto ne shvatam. Ako su znali da je to tiranska letelica i ako su nameravali da je raznesu, zar to nije najbolji dokaz da se taj svet ne nalazi u Magličastim Kraljevstvima? Da se nalazi bilo gde drugde samo ne tamo?"
<BR>&nbsp;&nbsp;&nbsp;&nbsp;&nbsp;"Ne, Galaksije mu!" Gilbertove oči su sijale, a u glasu mu se osećalo sve veće oduševljenje. "Nalazila se u Kraljevstvima. Izveli su me na površinu - i kakav je to svet samo bio! Bilo je tu ljudi iz svih kraljevstava. Zaključio sam to na osnovu njihovih naglasaka. I nimalo se nisu plašili Tirana. To mesto je predstavljalo pravi arsenal. Iz svemira se to nije moglo zaključiti. Možda je to bio neki ispošćen farmerski svet, ali život na toj planeti odvijao se ispod površine. Negde u Kraljevstvima, dečače, negde još postoji ta planeta, koja se ne boji Tirana, i koja će uništiti Tirane, kao što bi uništila i brod na kome sam se nalazio da su članovi posade bili živi."
<BR>&nbsp;&nbsp;&nbsp;&nbsp;&nbsp;Bajron oseti kako mu srce uzbuđeno udara. Na trenutak je želeo da poveruje u čitavu priču.
<BR>&nbsp;&nbsp;&nbsp;&nbsp;&nbsp;Konačno, možda. Možda!
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
