<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Svakim danom koji prolazi postajete sve nestvarniji, otuđeniji i udaljeniji od onog što ja nalazim da jesam u tom novom danu. Ja sam jedina stvarnost, a kako se vi razlikujete od mene vi ste ti koji gubite stvarnost. Što ja znatiželjniji postajem, manje su znatiželjni oni koji me obožavaju. Religija potiskuje radoznalost. Šta ja to oduzimam onima koji me obožavaju? Može se desiti da ne preduzmem ništa, vrativši sve uplašenim ljudima koji na taj dan ostanu sami, primorani da sami delaju.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;Bio je to zvuk kao nijedan drugi, zvuk gomile koja čeka, i dopirao je iz dugačkog tunela kojim je koračao Ajdaho ispred Carskih Kola - nervozni šapati pojačani do krajnjeg šapata, povlačenje jedne ogromne noge, šuškanje jedne ogromne odore. A miris - slatkasti znoj pomešan sa mlečnim dahom seksualnog uzbuđenja.
<BR>&nbsp;&nbsp;&nbsp;&nbsp;&nbsp;Inmeir i ostale iz pratnje Ribogovornica dovele su Ajdaha ovamo sat posle svitanja, stigavši na trg Ona dok je još ležao pod hladnim zelenim senkama. Krenule su odmah pošto su ga predale drugim Ribogovornicama, dok je Inmeir očigledno bila nesrećna, jer je trebalo da odvede Sionu u Citadelu, propuštajući tako obred Siajnoka.
<BR>&nbsp;&nbsp;&nbsp;&nbsp;&nbsp;Nova pratnja koja je sva titrala od potisnutih osećanja povede ga u prostor duboko pod trgom. To mesto nije bilo ni na jednom od planova grada koje je Ajdaho proučio. Bio je to lavirint koji je vodio najpre u jednom pa u drugom pravcu, kroz hodnike dovoljno široke i visoke da kroz njih nesmetano prođu Carska Kola. Ajdaho ubrzo izgubi pojam o kretanju i stade da se priseća prethodne noći.
<BR>&nbsp;&nbsp;&nbsp;&nbsp;&nbsp;Spavaće odaje u Gojgoi, iako su bile spartanske i male, pokazale su se udobnim - dva poljska kreveta u svakoj sobi, koje su i same ličile na kutije belih zidova sa po jednim prozorom i vratima. Sobe su se pružale duž hodnika u zgradi koju su nazivali gojgojska 'Kuća za goste".
<BR>&nbsp;&nbsp;&nbsp;&nbsp;&nbsp;Siona je bila u pravu. Ne zapitavši ga da li mu to odgovara, Ajdaha su smestili zajedno s njom. Inmeir se ponašala kao da je to već odavno bilo dogovoreno.
<BR>&nbsp;&nbsp;&nbsp;&nbsp;&nbsp;Kada se vrata zatvoriše za njima, Siona reče: "Ako me samo dodirneš, pokušaću da te ubijem."
<BR>&nbsp;&nbsp;&nbsp;&nbsp;&nbsp;Rekla je to tako iskreno da se Ajdaho gotovo nasmeja. "Više bi mi odgovaralo da budem sam, odvrati on. "Ponašaj se kao da si i ti sama."
<BR>&nbsp;&nbsp;&nbsp;&nbsp;&nbsp;U snu je bio na oprezu, prisećajući se opasnih noći u službi Atreida, spremnosti na borbu. Soba bi retko utonula u potpunu tamu - mesečina je prodirala kroz zastor na prozoru, čak se i svetlost zvezda odbijala od zidova belih poput krede. Otkrio je da je nervozan zbog Sioninog prisustva, da je osetljiv na njen miris, na njeno komešanje, disanje. Nekoliko puta potpuno se budio da bi oslušnuo, a u dva navrata je bio ubeđen da je i ona osluškivala.
<BR>&nbsp;&nbsp;&nbsp;&nbsp;&nbsp;Dolazak jutra i let za On doneli su mu olakšanje. Prekršili su post, popivši hladan voćni sok. Ajdahu je bilo milo kada je krenuo kroz predjutarnju tamu na kratku šetnju do 'toptera. Nije se neposredno obraćao Sioni i bio je uvređen zbog radoznalih pogleda Ribogovornica.
<BR>&nbsp;&nbsp;&nbsp;&nbsp;&nbsp;Siona mu se obratila samo jedanput, nagnuvši se iz 'toptera kada ju je napuštao na trgu.
<BR>&nbsp;&nbsp;&nbsp;&nbsp;&nbsp;"Neće me vređati da ti budem prijatelj", reče ona.
<BR>&nbsp;&nbsp;&nbsp;&nbsp;&nbsp;Kakav neobičan način izražavanja. Ovo ga je pomalo dovelo u nepriliku. "Da... pa svakako."
<BR>&nbsp;&nbsp;&nbsp;&nbsp;&nbsp;Potom ga nova pratnja odvede. Konačno stigoše do krajnje stanice lavirinta. Tamo ga je čekao Leto na Carskim Kolima. Mesto sastanka predstavljalo je proširenje u hodniku koji se s Ajdahove desne strane pružao naizgled u beskonačnost. Zidovi su bili tamnosmeđu, izbrazdani zlatnim linijama koje su svetlucale na žutoj svetlosti sjajnih kugli. Pratnja zauze položaj iza kola, izvevši lukav manevar tako da je Ajdaho ostao sam pred Letovim zakukuljenim licem.
<BR>&nbsp;&nbsp;&nbsp;&nbsp;&nbsp;"Dankane, ići ćeš pored mene kada krenem na Siajnok", reče Leto.
<BR>&nbsp;&nbsp;&nbsp;&nbsp;&nbsp;Ajdaho se zagleda u duboka plava vrela očiju Bogocara, ljut zbog takve tajanstvenosti kao i zbog očigledne činjenice da je Leto ovde nalazio naročito uzbuđenje. Osećao je da je sve što je saznao o Siajnoku samo još više produbljivalo tu tajanstvenost.
<BR>&nbsp;&nbsp;&nbsp;&nbsp;&nbsp;"Jesam li ja odista zapovednik vaše straže, gospodaru?" upita Ajdaho glasom u kome se osećala ozlojeđenost.
<BR>&nbsp;&nbsp;&nbsp;&nbsp;&nbsp;"Da! A sada ti ukazujem i naročitu čast. Retki su odrasli muškarci koji su prisustvovali Siajnoku."
<BR>&nbsp;&nbsp;&nbsp;&nbsp;&nbsp;"Šta se sinoć desilo u gradu?"
<BR>&nbsp;&nbsp;&nbsp;&nbsp;&nbsp;"Ponegde je došlo do prolivanja krvi. Međutim, od jutros vlada potpuni mir."
<BR>&nbsp;&nbsp;&nbsp;&nbsp;&nbsp;"Gubici?"
<BR>&nbsp;&nbsp;&nbsp;&nbsp;&nbsp;"Nisu vredni pomena."
<BR>&nbsp;&nbsp;&nbsp;&nbsp;&nbsp;Ajdaho klimnu. Letove predviđačke sposobnosti upozorile su ga na opasnost po njegovog Dankana. Zato ga je poslao u seosku sigurnost Gojgoe.
<BR>&nbsp;&nbsp;&nbsp;&nbsp;&nbsp;"Bio si u Gojgoi", reče Leto. "Da li si pao u iskušenje da tamo i ostaneš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ne ljuti se na mene", reče Leto. "Nisam te ja poslao u Gojgou."
<BR>&nbsp;&nbsp;&nbsp;&nbsp;&nbsp;Ajdaho uzdahnu. "Kakva mi je to opasnost zbog koje si me poslao odavde?"
<BR>&nbsp;&nbsp;&nbsp;&nbsp;&nbsp;"Nije pretila tebi", reče Leto. "Ali svojim prisustvom si uzbuđivao moje čuvarke i nagonio ih na prekomerno ispoljavanje revnosti. A prošle noći to nam nije bilo potrebno."
<BR>&nbsp;&nbsp;&nbsp;&nbsp;&nbsp;"Oh?" Ova misao pomete Ajdaha. Nikada nije o sebi mislio kao o nekom ko bi bio u stanju da izazove određenu dozu junaštva, sem ako to lično ne zatraži. Neko je uzbudio trupe. Vođe kao što je bio prvi Leto, deda današnjeg, ostavljali su utisak samim svojim prisustvom.
<BR>&nbsp;&nbsp;&nbsp;&nbsp;&nbsp;"Dankane, veoma si mi dragocen", reče Leto.
<BR>&nbsp;&nbsp;&nbsp;&nbsp;&nbsp;"Da... ali ipak nisam tvoj pastuv!"
<BR>&nbsp;&nbsp;&nbsp;&nbsp;&nbsp;"Tvoje želje ćemo svakako poštovati. O tome ćemo drugi put.
<BR>&nbsp;&nbsp;&nbsp;&nbsp;&nbsp;Ajdaho osmotri pratnju Ribogovornica i primeti da su sve širom otvorile oči i da pomno prate zbivanja.
<BR>&nbsp;&nbsp;&nbsp;&nbsp;&nbsp;"Da li uvek dođe do nasilja kada boraviš u Onu?" upita Ajdaho.
<BR>&nbsp;&nbsp;&nbsp;&nbsp;&nbsp;"To nastupa u ciklusima. Nezadovoljnici su sada potpuno savladani. Izvesno vreme biće dosta mirno."
<BR>&nbsp;&nbsp;&nbsp;&nbsp;&nbsp;Ajdaho vrati pogled na Letovo nedokučivo lice. "Šta se zbilo sa mojim prethodnikom?"
<BR>&nbsp;&nbsp;&nbsp;&nbsp;&nbsp;"Zar ti Ribogovornice nisu rekle?"
<BR>&nbsp;&nbsp;&nbsp;&nbsp;&nbsp;"One tvrde da je umro braneći svog Boga."
<BR>&nbsp;&nbsp;&nbsp;&nbsp;&nbsp;"A ti si čuo i suprotne glasine."
<BR>&nbsp;&nbsp;&nbsp;&nbsp;&nbsp;"Šta se dogodilo?"
<BR>&nbsp;&nbsp;&nbsp;&nbsp;&nbsp;"Umro je, jer mi je prišao suviše blizu. Nisam ga na vreme sklonio na neko sigurno mesto."
<BR>&nbsp;&nbsp;&nbsp;&nbsp;&nbsp;"Neko mesto poput Gojgoe."
<BR>&nbsp;&nbsp;&nbsp;&nbsp;&nbsp;"Više bih voleo da je preostale dane proživeo tamo u miru, ali kao što ti je dobro poznato, Dankane, ti ne tragaš za mirom."
<BR>&nbsp;&nbsp;&nbsp;&nbsp;&nbsp;Ajdaho proguta knedlu, osetivši kako mu se grlo sasvim steglo. "Ipak, voleo bih da saznam pojedinosti o njegovoj smrti. On ima porodicu..."
<BR>&nbsp;&nbsp;&nbsp;&nbsp;&nbsp;"Saznaćeš pojedinosti, a za njegovu porodicu se ne boj. Ja se staram o njima. Držaću ih na sigurnoj udaljenosti. I sam znaš da me nasilje prati. To je jedna od mojih funkcija. Prava je nesreća da oni kojima se divim i koje volim moraju da pate zbog toga."
<BR>&nbsp;&nbsp;&nbsp;&nbsp;&nbsp;Ajdaho napući usne, nezadovoljan onim što je čuo.
<BR>&nbsp;&nbsp;&nbsp;&nbsp;&nbsp;"Opusti se, Dankane", reče Leto. "Tvoj prethodnik je umro jer mi je prišao previše blizu."
<BR>&nbsp;&nbsp;&nbsp;&nbsp;&nbsp;Pratnja Ribogovornica nervozno se uskomeša. Ajdaho pogleda prvo u njih, pa nadesno duž tunela.
<BR>&nbsp;&nbsp;&nbsp;&nbsp;&nbsp;"Da, vreme je", reče Leto. "Ne smemo dozvoliti da nas žene čekaju. Kreni tik ispred mene, Dankane, a ja ću ti odgovarati na pitanja o Siajnoku."
<BR>&nbsp;&nbsp;&nbsp;&nbsp;&nbsp;Kako nije mogao da smisli ništa bolje, Ajdaho se poslušno okrete na peti i povede povorku. Čuo je kako Carska Kola kreću za njim, kao i tihe korake pratnje.
<BR>&nbsp;&nbsp;&nbsp;&nbsp;&nbsp;Škripa kola iznenada utihnu i Ajdaho se trže. Istog časa shvati šta se desilo.
<BR>&nbsp;&nbsp;&nbsp;&nbsp;&nbsp;"Prešao si na suspenzore", reče, ponovo se usredsredivši na put pred sobom.
<BR>&nbsp;&nbsp;&nbsp;&nbsp;&nbsp;"Uvukao sam točkove jer će se žene tiskati oko mene", reče Leto. "Ne možemo im zdrobiti stopala."
<BR>&nbsp;&nbsp;&nbsp;&nbsp;&nbsp;"Šta je Siajnok? Šta on predstavlja?" upita tiho Ajdaho.
<BR>&nbsp;&nbsp;&nbsp;&nbsp;&nbsp;"Već sam ti rekao. To je Veliko Deljenje."
<BR>&nbsp;&nbsp;&nbsp;&nbsp;&nbsp;"Da li ja to osećam začin?"
<BR>&nbsp;&nbsp;&nbsp;&nbsp;&nbsp;"Imaš osetljive nozdrve. U hostijama ima začina."
<BR>&nbsp;&nbsp;&nbsp;&nbsp;&nbsp;Ajdaho zatrese glavom.
<BR>&nbsp;&nbsp;&nbsp;&nbsp;&nbsp;Pokušavajući da shvati ovaj događaj, Ajdaho je otvoreno upitao Leta prvom prilikom po njihovom prispeću u On: "Kakav je to praznik, taj Siajnok?"
<BR>&nbsp;&nbsp;&nbsp;&nbsp;&nbsp;"Delimo hostiju, ništa više. Čak i ja učestvujem."
<BR>&nbsp;&nbsp;&nbsp;&nbsp;&nbsp;"Liči li to na obred Narandžastog Katoličanstva?"
<BR>&nbsp;&nbsp;&nbsp;&nbsp;&nbsp;"Oh, ne! To nije moje telo. To je Deljenje. Podsećam ih da su jedine žene, kao što si ti jedini muškarac, ali da sam ja svi vi. One dele sa svima."
<BR>&nbsp;&nbsp;&nbsp;&nbsp;&nbsp;Ajdahu se najednom ne dopade ton ovih reči. "Jedini muškarac?
<BR>&nbsp;&nbsp;&nbsp;&nbsp;&nbsp;"Znaš li, Dankane, koga ismevaju na praznik?"
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;"Muškarce koji su ih uvredili. Oslušni dok budu pričale među sobom."
<BR>&nbsp;&nbsp;&nbsp;&nbsp;&nbsp;Ajdaho ovo primi kao upozorenje. Nemoj uvrediti Ribogovornice. Navući ćeš na sebe njihov gnev i naći ćeš se u smrtnoj opasnosti!
<BR>&nbsp;&nbsp;&nbsp;&nbsp;&nbsp;Dok je koračao kroz tunel ispred Leta Ajdaho shvati da je dobro čuo reči, ali da mu one ništa novo nisu rekle. Zatim progovori preko ramena.
<BR>&nbsp;&nbsp;&nbsp;&nbsp;&nbsp;"Ne razumem Deljenje."
<BR>&nbsp;&nbsp;&nbsp;&nbsp;&nbsp;"Sjedinjeni smo u obredu. Videćeš. Osetićeš. Moje Ribogovornice su skladište određenog znanja, neprekinuta nit koju samo one dele. Sada ćeš i ti učestvovati i one će te zbog toga voleti. Pažljivo ih slušaj. Otvorene su za zamisli o naklonosti. Jedne drugima su bezgranično sklone."
<BR>&nbsp;&nbsp;&nbsp;&nbsp;&nbsp;Nove reči, pomisli Ajdaho. Nove tajne.
<BR>&nbsp;&nbsp;&nbsp;&nbsp;&nbsp;Primetio je da se tunel postepeno širi i da tavanica postaje viša. Češće su nailazili na sjajne kugle podešene da svetle tamnonarandžastim sjajem. Mogao je da vidi visoki luk nekog otvora udaljen oko tri stotine metara, iz koga je dopirala jarkocrvena svetlost pri kojoj je razaznavao blistava lica što su se lagano njihala levo-desno. Njihova tela ispod lica tvorila su tamni zid sačinjen od odeće. Već ovde veoma se osećao znoj od uzbuđenja.
<BR>&nbsp;&nbsp;&nbsp;&nbsp;&nbsp;Dok se približavao ženama koje su čekale Ajdaho ugleda prolaz između njih i rampu koja se uzdizala do niskog ispusta s desne strane. Visoka zasvođena tavanica izvijala se iznad žena. Bio je ogroman prostor osvetljen sjajnim kuglama podešenim na jarkocrveno.
<BR>&nbsp;&nbsp;&nbsp;&nbsp;&nbsp;"Pođi rampom sa svoje desne strane", reče Leto. "Zaustavi se tik iza ispusta i okreni se licem prema ženama."
<BR>&nbsp;&nbsp;&nbsp;&nbsp;&nbsp;Ajdaho podiže desnu ruku u znak da je shvatio. Čim je stupio na otvoreno, razmere određenog prostora ispuniše ga strahopoštovanjem. Dok se peo do ispusta, on svom izvežbanom oku stavi u zadatak da proceni te razmere. Došao je do zaključka da dvoranu čini kvadrat stranica dugih bar hiljadu i sto metara, sa zaobljenim uglovima. Bila je pretrpana ženama. Ajdaho se podseti da su ovde bile prisutne samo izabrane predstavnice iz nadaleko razbacanih pukova Ribogovornica - po tri žene sa svake planete. Stajale su tako do te mere međusobno priljubljenih tela da Ajdaho posumnja da bi ijedna mogla pasti. Ostavile su samo oko pedeset metara slobodnog prostora, duž ispusta na koji je Ajdaho upravo stupio i osmotrio prizor. Lica pogledaše ka njemu - lica, lica.
<BR>&nbsp;&nbsp;&nbsp;&nbsp;&nbsp;Leto zaustavi kola iza Ajdaha i podiže ruku.
<BR>&nbsp;&nbsp;&nbsp;&nbsp;&nbsp;Istog trena, prolomi se uzvik: "Siajnok! Siajnok!" i ispuni ogromnu dvoranu.
<BR>&nbsp;&nbsp;&nbsp;&nbsp;&nbsp;Ajdaha zagluši povik. Taj zvuk sigurno mora da se čuje kroz ceo grad, pomisli on. Sem ako se nalazimo suviše duboko pod zemljom.
<BR>&nbsp;&nbsp;&nbsp;&nbsp;&nbsp;"Neveste moje", uzviknu Leto. "Dobro nam došle na Siajnok."
<BR>&nbsp;&nbsp;&nbsp;&nbsp;&nbsp;Ajdaho podiže pogled prema Letu, vide kako tamne oči sijaju, blešte zračeći. Leto beše jednom rekao: "Ta prokleta svetost!" A uživao je u njoj.
<BR>&nbsp;&nbsp;&nbsp;&nbsp;&nbsp;Da li je Moneo ikada video jedan ovakav skup? pitao se Ajdaho. Bila je to čudna misao, ali Ajdaho je znao njeno poreklo. Mora da postoji još neko smrtno biće s kojim bih mogao o ovome razgovarati. Čuvarke iz pratnje su mu rekle da je Moneo bio sprečen 'državnim poslovima' u čije pojedinosti nisu bile upućene. Čuvši to, Ajdaho shvati da je pronikao u još jedan element Letove vladavine. Linije moći širile su se pravo iz Leta u narod, ali one se nisu odveć često ukrštale. To je zahtevalo mnogo toga, uključujući i sluge od poverenja koje bi prihvatile odgovornost da izvršavaju naređenja bez pogovora.
<BR>&nbsp;&nbsp;&nbsp;&nbsp;&nbsp;"Malo je onih koji su videli Bogocara da čini nešto loše", rekla je Siona. "Liči li to na Atreide koje si poznavao?"
<BR>&nbsp;&nbsp;&nbsp;&nbsp;&nbsp;Dok su mu te misli promicale umom Ajdaho pogleda po gomili Ribogovornica. U pogledima im se ogledalo obožavanje! Strahopoštovanje! Kako je samo Leto to postigao?
<BR>&nbsp;&nbsp;&nbsp;&nbsp;&nbsp;"Voljene moje", reče Leto. Glas mu zatutnja preko uzdignutih lica, nošen do najudaljenijih uglova snažnim iksijanskim pojačalima skrivenim u Carskim Kolima.
<BR>&nbsp;&nbsp;&nbsp;&nbsp;&nbsp;Zajapureni prizori ženskih lica izazvaše kod Ajdaha sećanje na Letovo upozorenje. Navuci na sebe njihov bes i bićeš u smrtnoj opasnosti!
<BR>&nbsp;&nbsp;&nbsp;&nbsp;&nbsp;Ovde je bilo lako poverovati u to upozorenje. Jedna Letova reč i ove žene bi krivca rastrgle na komade. Ne bi postavljale pitanja. Delale bi. Ajdaho odjednom poče više da ceni ove žene vojnike. Lična opasnost ih ne bi zaustavila. Služile su Bogu!
<BR>&nbsp;&nbsp;&nbsp;&nbsp;&nbsp;Carska Kola lagano zaškripaše kada Leto izvi prednje segmente, podižući glavu.
<BR>&nbsp;&nbsp;&nbsp;&nbsp;&nbsp;"Vi ste čuvarke vere!" uzviknu Leto.
<BR>&nbsp;&nbsp;&nbsp;&nbsp;&nbsp;One odgovoriše uglas: "Gospodaru, slušamo!"
<BR>&nbsp;&nbsp;&nbsp;&nbsp;&nbsp;"U meni živite bez kraja!"
<BR>&nbsp;&nbsp;&nbsp;&nbsp;&nbsp;"Mi smo beskonačne!" povikaše.
<BR>&nbsp;&nbsp;&nbsp;&nbsp;&nbsp;"Volim vas kao nikog drugog!"
<BR>&nbsp;&nbsp;&nbsp;&nbsp;&nbsp;"Ljubav!" povikaše.
<BR>&nbsp;&nbsp;&nbsp;&nbsp;&nbsp;Ajdaho zadrhta.
<BR>&nbsp;&nbsp;&nbsp;&nbsp;&nbsp;"Predajem vam svog voljenog Dankana!" reče Leto.
<BR>&nbsp;&nbsp;&nbsp;&nbsp;&nbsp;"Ljubav!" povikaše.
<BR>&nbsp;&nbsp;&nbsp;&nbsp;&nbsp;Ajdaho se tresao čitavim telom. Osećao je da bi se mogao onesvestiti od ovolikog obožavanja. Želeo je da pobegne, ali i da ostane i primi sve ovo. U ovoj odaji osećala se moć. Moć!
<BR>&nbsp;&nbsp;&nbsp;&nbsp;&nbsp;Tišim glasom, Leto reče: "Promenite stražu."
<BR>&nbsp;&nbsp;&nbsp;&nbsp;&nbsp;Žene pognuše glave, sve u isti mah, bez oklevanja. S Ajdahove desne strane pojavi se niz žena u belim odorama. One dođoše do praznog prostora ispod ispusta i Ajdaho primeti da neke od njih nose bebe i malu decu od kojih nijedno nije imalo više od godinu ili dve.
<BR>&nbsp;&nbsp;&nbsp;&nbsp;&nbsp;Iz ranijih objašnjenja Ajdaho je znao da su ovo bile žene koje tog časa napuštaju službu Ribogovornica. Neke će postati sveštenice, a neke će ostatak života provesti gajeći decu... ali nikada neće prestati da služe Letu.
<BR>&nbsp;&nbsp;&nbsp;&nbsp;&nbsp;Dok je posmatrao decu Ajdaho pomisli kako je zapreteno sećanje na ovo iskustvo moralo delovati na mušku decu. Kroz čitav život nosiće u sebi to tajanstvo, sećanje izgubljeno za svest ali uvek prisutno, iako iz njega neće nicati nikakvi odgovori.
<BR>&nbsp;&nbsp;&nbsp;&nbsp;&nbsp;I poslednje pridošlice dođoše do odredišta ispod Leta i podigoše poglede prema njemu. Ostale žene u dvorani tada podigoše lica i zagledaše se u Bogocara.
<BR>&nbsp;&nbsp;&nbsp;&nbsp;&nbsp;Ajdaho pogleda levo i desno. Žene odevene u belo ispunile su prostor ispod ispusta u dužini od najmanje pet stotina metara u oba pravca. Neke od njih podigoše decu ka Letu. Nije bilo ničeg sem strahopoštavanja i potčinjenosti. Kad bi Leto naredio, oseti Ajdaho, ove žene bi smrskale decu o ispust. Učinile bi bilo šta!
<BR>&nbsp;&nbsp;&nbsp;&nbsp;&nbsp;Leto veoma lagano spusti svoje prednje segmente na svoja kola. On blagonaklono osmotri one ispod sebe i glas mu zazvuča kao nežno milovanje. "Nagrađujem vas za vašu odanost i službu. Tražite i dobićete."
<BR>&nbsp;&nbsp;&nbsp;&nbsp;&nbsp;Cela dvorana odjeknu u znak odgovora: "Dobićete!"
<BR>&nbsp;&nbsp;&nbsp;&nbsp;&nbsp;"Što je moje to je tvoje", uzviknu Leto.
<BR>&nbsp;&nbsp;&nbsp;&nbsp;&nbsp;"Što je moje to je tvoje", povikaše žene.
<BR>&nbsp;&nbsp;&nbsp;&nbsp;&nbsp;"Podelite sa mnom, sada", reče Leto, "tihu molitvu za moje posredovanje u svim stvarima - da ljudski rod nikad ne skonča!"
<BR>&nbsp;&nbsp;&nbsp;&nbsp;&nbsp;Sve glave u dvorani pognuše se kao jedna. Žene odevene u belo stadoše da ljuljaju decu, nagnute nad njima. Ajdaho oseti to tiho jedinstvo, silu koja je težila da prodre u njega i preuzme ga. On širom otvori usta i duboko udahnu, boreći se protiv nečeg što je osećao kao fizički napad. Um mu je mahnito tragao za nečim za šta bi se mogao uhvatiti, za nečim što bi ga zaštitilo.
<BR>&nbsp;&nbsp;&nbsp;&nbsp;&nbsp;Ove žene predstavljale su vojsku čiju silu i jedinstvo Ajdaho nije ni slutio. Znao je da mu je ta sila izvan moći poimanja. Mogao je samo da je osmotri i prepozna.
<BR>&nbsp;&nbsp;&nbsp;&nbsp;&nbsp;To je bilo ono što je Leto stvorio.
<BR>&nbsp;&nbsp;&nbsp;&nbsp;&nbsp;Ajdaho se priseti Letovih reči za vreme susreta u Citadeli: Odanost u muškoj vojsci pripada pre samoj vojsci nego civilizaciji koja drži vojsku. Odanost u ženskoj vojsci pripada vođi."
<BR>&nbsp;&nbsp;&nbsp;&nbsp;&nbsp;Ajdaho osmotri taj očiti dokaz Letove tvorevine, shvatajući upadljivu tačnost ovih reči i istovremeno se plašeći te tačnosti.
<BR>&nbsp;&nbsp;&nbsp;&nbsp;&nbsp;Nudi mi da uzmem udela u ovome, pomisli Ajdaho.
<BR>&nbsp;&nbsp;&nbsp;&nbsp;&nbsp;Njegov vlastiti odgovor na Letove reči učini mu se sada detinjastim.
<BR>&nbsp;&nbsp;&nbsp;&nbsp;&nbsp;"Ne vidim razlog", rekao je Ajdaho.
<BR>&nbsp;&nbsp;&nbsp;&nbsp;&nbsp;"Većina ljudi nisu razumna stvorenja."
<BR>&nbsp;&nbsp;&nbsp;&nbsp;&nbsp;"Nijedna vojska, bilo da je muška ili ženska, ne jemči mir. U tvom Carstvu ne vlada mir! Ti samo..."
<BR>&nbsp;&nbsp;&nbsp;&nbsp;&nbsp;"Ribogovornice su te obavestile o našoj istoriji?"
<BR>&nbsp;&nbsp;&nbsp;&nbsp;&nbsp;"Da, ali sam, takođe, šetao tvojim gradom i posmatrao tvoje ljude. Oni su agresivni!"
<BR>&nbsp;&nbsp;&nbsp;&nbsp;&nbsp;"Vidiš, Dankane? Mir podstiče agresivnost."
<BR>&nbsp;&nbsp;&nbsp;&nbsp;&nbsp;"A ti tvrdiš da Zlatna Staza..."
<BR>&nbsp;&nbsp;&nbsp;&nbsp;&nbsp;"Ne predstavlja mir u doslovnom smislu. Ona je spokojstvo, plodno tle za nicanje krutih klasa i mnogih drugih oblika agresivnosti."
<BR>&nbsp;&nbsp;&nbsp;&nbsp;&nbsp;"Govoriš u zagonetkama."
<BR>&nbsp;&nbsp;&nbsp;&nbsp;&nbsp;"Govorim na osnovu dugotrajnog promatranja, koje mi kaže da je miroljubiv stav - stav poraženog. To je stav žrtve. Žrtve izazivaju agresivnost."
<BR>&nbsp;&nbsp;&nbsp;&nbsp;&nbsp;"Tvoje prokleto nametnuto spokojstvo! Kakva korist od njega?"
<BR>&nbsp;&nbsp;&nbsp;&nbsp;&nbsp;"Ako neprijatelja nema, treba ga izmisliti. Vojna sila koja nema spoljašnjeg protivnika uvek se okreće protiv vlastitih ljudi."
<BR>&nbsp;&nbsp;&nbsp;&nbsp;&nbsp;"Kakvu to igru igraš?"
<BR>&nbsp;&nbsp;&nbsp;&nbsp;&nbsp;"Preobličavam ljudsku želju za ratom."
<BR>&nbsp;&nbsp;&nbsp;&nbsp;&nbsp;"Ljudi ne žele rat!"
<BR>&nbsp;&nbsp;&nbsp;&nbsp;&nbsp;"Žele haos. Rat je najdostupniji oblik haosa."
<BR>&nbsp;&nbsp;&nbsp;&nbsp;&nbsp;"Ne verujem ništa od svega toga! Igraš neku svoju opasnu igru."
<BR>&nbsp;&nbsp;&nbsp;&nbsp;&nbsp;"Veoma opasnu. Obraćam se drevnim izvorima ljudskog ponašanja da bih ih prestrojio. Opasnost je u tome što bih onda mogao da potisnem sile ljudskog opstanka. Ali uveravam te da će moja Zlatna Staza izdržati."
<BR>&nbsp;&nbsp;&nbsp;&nbsp;&nbsp;"Nisi potisnuo antagonizam."
<BR>&nbsp;&nbsp;&nbsp;&nbsp;&nbsp;"Na jednom mestu rasipam energije i usmeravam ih ka nekom drugom mestu. Ono što ne možeš nadgledati, iskorišćavaš."
<BR>&nbsp;&nbsp;&nbsp;&nbsp;&nbsp;"Šta je to što tvoju žensku vojsku sprečava da preuzme vlast?"
<BR>&nbsp;&nbsp;&nbsp;&nbsp;&nbsp;"Ja sam im vođa."
<BR>&nbsp;&nbsp;&nbsp;&nbsp;&nbsp;Dok je pogledom prelazio preko mase žena u velikoj dvorani Ajdaho zaista nije mogao da porekne ko je istinski vođa. Takođe, bilo mu je jasno da je deo ovog obožavanja upućen njemu. Iskušenje je bilo toliko da se nije micao - bilo šta da je tražio od njih... bilo šta! Skrivena moć u ovoj ogromnoj dvorani bila je eksplozivna. Postavši svestan toga Ajdaho stade da ispituje Letove ranije reči.
<BR>&nbsp;&nbsp;&nbsp;&nbsp;&nbsp;Leto je pomenuo nešto o eksplozivnom nasilju. Dok je posmatrao žene kako se tiho mole, Ajdaho dozva u sećanja Letove reči: "Muškarci su skloni oštrim podelama na klase. Oni stvaraju slojevita društva. Slojevito društvo predstavlja konačni poziv na nasilje. Ono se ne raspada. Ono eksplodira."
<BR>&nbsp;&nbsp;&nbsp;&nbsp;&nbsp;"Žene to nikad ne čine?"
<BR>&nbsp;&nbsp;&nbsp;&nbsp;&nbsp;"Ne, sem ako njima muškarci gotovo potpuno ne vladaju ili ako su zatvorene u model društva u kome sve uloge igraju muškarci."
<BR>&nbsp;&nbsp;&nbsp;&nbsp;&nbsp;"Polovi se ne mogu toliko razlikovati!"
<BR>&nbsp;&nbsp;&nbsp;&nbsp;&nbsp;"Ipak, razlikuju se. Kod žena je zajednička stvar njihov pol, stvar koja je iznad klase i kaste. Zato dozvoljavam svojim ženama da drže uzde."
<BR>&nbsp;&nbsp;&nbsp;&nbsp;&nbsp;Ajdaho je bio primoran da prizna kako ove žene što se mole stvarno drže uzde.
<BR>&nbsp;&nbsp;&nbsp;&nbsp;&nbsp;Koji bi deo te moći predao u moje ruke?
<BR>&nbsp;&nbsp;&nbsp;&nbsp;&nbsp;Iskušenje je bilo strahovito. Ajdaho uzdrhta. Iznenada, kao da ga je neko polio hladnom vodom, shvati da je to verovatno i bila Letova namera - da me iskuša!
<BR>&nbsp;&nbsp;&nbsp;&nbsp;&nbsp;Žene završiše svoju molitvu na podu ogromne dvorane i podigoše poglede prema Letu. Ajdaho nikada ranije nije video toliku ushićenost na ljudskim licima, ni u seksualnoj ekstazi ni u slavnoj vojnoj pobedi - nigde nije video ništa ni izdaleka nalik na ovoliko obožavanje.
<BR>&nbsp;&nbsp;&nbsp;&nbsp;&nbsp;"Danas pored mene stoji Dankan Ajdaho", reče Leto. "Dankan je ovde da bi mi potvrdio svoju odanost pred svima vama. Dankane?"
<BR>&nbsp;&nbsp;&nbsp;&nbsp;&nbsp;Ajdaho oseti studen u stomaku. Leto ga je stavio pred savršeno jednostavan izbor: Potvrdi svoju odanost Bogocaru ili umri!
<BR>&nbsp;&nbsp;&nbsp;&nbsp;&nbsp;Ako se kolebljivo osmehnem, pokažem kolebljivost ili mu se usprotivim, žene će me ubiti golim rukama.
<BR>&nbsp;&nbsp;&nbsp;&nbsp;&nbsp;Ajdaha obuze mahniti bes. Progutavši knedlu i pročistivši grlo, on samo reče: "Neka niko ne dovodi u sumnju moju odanost. Odan sam Atreidima."
<BR>&nbsp;&nbsp;&nbsp;&nbsp;&nbsp;Začuo je vlastiti glas kako odzvanja kroz dvoranu, pojačan Letovim iksijanskim uređajem.
<BR>&nbsp;&nbsp;&nbsp;&nbsp;&nbsp;Stvoreni utisak iznenadi Ajdaha.
<BR>&nbsp;&nbsp;&nbsp;&nbsp;&nbsp;"Delimo!" zaurlaše žene. "Delimo! Delimo!"
<BR>&nbsp;&nbsp;&nbsp;&nbsp;&nbsp;"Delimo", reče Leto.
<BR>&nbsp;&nbsp;&nbsp;&nbsp;&nbsp;Mlade regrutkinje Ribogovornica, koje su se razlikovale po kratkim zelenim odorama, nagrnuše u dvoranu sa svih strana, poput malih pokretnih čvorova koji su se motali kroz ustrojstvo užarenih lica. Svaka regrutkinja nosila je poslužavnik prepun sićušnih smeđih hostija. Dok su se poslužavnici kretali kroz gužvu šake su se u talasima graciozno pružale - lelujavi ples šaka. Svaka šaka uzela je po jednu hostiju i uzdigla je uvis. Kada je jedna od regrutkinja stigla do ispusta i podigla svoj poslužavnik prema Ajdahu, Leto reče:
<BR>&nbsp;&nbsp;&nbsp;&nbsp;&nbsp;"Uzmi dve, jednu mi stavi u šaku."
<BR>&nbsp;&nbsp;&nbsp;&nbsp;&nbsp;Ajdaho kleknu i uze dve hostije. Izgledale su krte i lomljive. On ustade i lagano jednu dodade Letu.
<BR>&nbsp;&nbsp;&nbsp;&nbsp;&nbsp;Leto upita: "Da li je završen izbor nove straže?"
<BR>&nbsp;&nbsp;&nbsp;&nbsp;&nbsp;"Da, gospodaru!" povikaše žene.
<BR>&nbsp;&nbsp;&nbsp;&nbsp;&nbsp;"Čuvate li moju veru?"
<BR>&nbsp;&nbsp;&nbsp;&nbsp;&nbsp;"Da, gospodaru!"
<BR>&nbsp;&nbsp;&nbsp;&nbsp;&nbsp;"Koračate li Zlatnom Stazom?"
<BR>&nbsp;&nbsp;&nbsp;&nbsp;&nbsp;"Da, gospodaru!"
<BR>&nbsp;&nbsp;&nbsp;&nbsp;&nbsp;Vibracije od povika žena zasipale su Ajdaha udarnim talasima, ošamućujući ga.
<BR>&nbsp;&nbsp;&nbsp;&nbsp;&nbsp;"Delimo li?" upita Leto.
<BR>&nbsp;&nbsp;&nbsp;&nbsp;&nbsp;"Da, gospodaru!"
<BR>&nbsp;&nbsp;&nbsp;&nbsp;&nbsp;Čim su žene odgovorile Leto ubaci hostiju u usta. Svaka majka koja je stajala ispod ispusta odgrize komadić hostije, a ostalo ponudi svom detetu. Gomila Ribogovornica iza žena u belom takođe spusti ruke i proguta hostije.
<BR>&nbsp;&nbsp;&nbsp;&nbsp;&nbsp;"Dankane, progutaj hostiju", reče Leto.
<BR>&nbsp;&nbsp;&nbsp;&nbsp;&nbsp;Ajdaho je ubaci u usta. Njegovo telo gole nije bilo uslovljeno na začin, ali sećanje se namah obrati čulima. Hostija je imala pomalo gorak ukus, sa blagim primesama melanža. Ovaj ukus prizva u Ajdahovu svest stara sećanja - obroke u sieču, gozbe u prebivalištu Atreida... način na koji je začinski prah sve prožimao u starim danima.
<BR>&nbsp;&nbsp;&nbsp;&nbsp;&nbsp;Čim je progutao hostiju, Ajdaho postade svestan mira u dvorani, tišine koju nije remetilo ni disanje i u kojoj se začu jedno glasno klik sa Letovih kola. Ajdaho se okrtenu da potraži izvor tog zvuka. Leto je otvorio jedan odeljak u postolju kola iz koga je upravo vadio kristalnu kutiju. Kutija je iznutra blistala plavosivom svetlošću. Leto je smesti na postolje kola, podiže svetleći poklopac i izvadi kris-nož. Ajdaho istog časa prepoznade oštricu - soko ugraviran na debljem kraju drške, zeleni dragulj na punom balčaku.
<BR>&nbsp;&nbsp;&nbsp;&nbsp;&nbsp;Kris-nož Pola Muad'Diba!
<BR>&nbsp;&nbsp;&nbsp;&nbsp;&nbsp;Ajdaha duboko uzbudi pogled na ovu oštricu. Zurio je u nju kao da bi slika iz njegovih očiju mogla otelotvoriti prvobitnog vlasnika.
<BR>&nbsp;&nbsp;&nbsp;&nbsp;&nbsp;Leto podiže oštricu i zadrža je visoko, otkrivajući njenu elegantnu zaobljenost i mlečne prelive duginih boja.
<BR>&nbsp;&nbsp;&nbsp;&nbsp;&nbsp;"Talisman naših života", reče Leto.
<BR>&nbsp;&nbsp;&nbsp;&nbsp;&nbsp;Žene ostaše neme, ushićene i oprezne.
<BR>&nbsp;&nbsp;&nbsp;&nbsp;&nbsp;"Nož Muad'Diba", reče Leto. "Zub Šai-Huluda. Da li će Šai-hulud ponovo doći?"
<BR>&nbsp;&nbsp;&nbsp;&nbsp;&nbsp;U znak odgovora začu se prigušeno mrmljanje koje je u poređenju sa prethodnom vikom delovalo istovremeno duboko i moćno.
<BR>&nbsp;&nbsp;&nbsp;&nbsp;&nbsp;"Da, gospodaru."
<BR>&nbsp;&nbsp;&nbsp;&nbsp;&nbsp;Ajdaho ponovo poče da posmatra razdragana lica Ribogovornica.
<BR>&nbsp;&nbsp;&nbsp;&nbsp;&nbsp;"Ko je Šai-Hulud?" upita Leto.
<BR>&nbsp;&nbsp;&nbsp;&nbsp;&nbsp;Opet duboko mrmljanje: "Ti, gospodaru."
<BR>&nbsp;&nbsp;&nbsp;&nbsp;&nbsp;Ajdaho klimnu sam sebi. Evo nepobitnog dokaza da je Leto posegnuo u čudovišni rezervoar moći, iz koga nikada ranije nije zahvatano na ovaj način. Leto je to i rekao, ali reči su predstavljale besmislenu buku u poređenju s onim što je video i osetio u ovoj ogromnoj dvorani. Ali Letove reči vratiše se Ajdahu kao da su čekale na ovaj trenutak da se ogrnu svojim pravim značenjem. Ajdaho se priseti da su se nalazili u kripti, na tom memljivom i senovitom mestu koje je Letu bilo toliko privlačno a Ajdahu odbojno - prepuno stoletne prašine i mirisa drevne truleži.
<BR>&nbsp;&nbsp;&nbsp;&nbsp;&nbsp;"Stvarao sam ljudsko društvo oblikujući ga preko tri hiljade godina, otvarajući vrata zrelosti za čitave vrste", rekao je Leto.
<BR>&nbsp;&nbsp;&nbsp;&nbsp;&nbsp;"Ništa od toga o čemu govoriš ne objašnjava žensku vojsku!" pobuni se Ajdaho.
<BR>&nbsp;&nbsp;&nbsp;&nbsp;&nbsp;"Silovanje je strano ženama, Dankane. Tražio si razlike u ponašanju koje proishode iz seksa."
<BR>&nbsp;&nbsp;&nbsp;&nbsp;&nbsp;"Prestani da menjaš temu!"
<BR>&nbsp;&nbsp;&nbsp;&nbsp;&nbsp;"Ne menjam je. Silovanje je tokom osvajačkih pohoda uvek predstavljalo način isplate muške vojske. Muškarci nisu morali da se liše ni jedne mladalačke maštarije prilikom čina silovanja."
<BR>&nbsp;&nbsp;&nbsp;&nbsp;&nbsp;Ajdaho se priseti smrknutog besa koji ga je preplavio zbog ove opaske.
<BR>&nbsp;&nbsp;&nbsp;&nbsp;&nbsp;"Moje hurije krote muškarce", reče Leto. "To je nešto što je ženski rod naučio kroz eone nužnosti."
<BR>&nbsp;&nbsp;&nbsp;&nbsp;&nbsp;Ajdaho je bez reči zurio u Letovo zakukuljeno lice.
<BR>&nbsp;&nbsp;&nbsp;&nbsp;&nbsp;"Krotiti", reče Leto. "Uklopiti u neko sređeno ustrojstvo koje jemči opstanak. Žene su to naučile u rukama muškaraca; sada muškarci to uče u rukama žena."
<BR>&nbsp;&nbsp;&nbsp;&nbsp;&nbsp;"Ali, kazao si..."
<BR>&nbsp;&nbsp;&nbsp;&nbsp;&nbsp;"Moje hurije često se u početku izlažu izvesnom obliku silovanja samo zato da bi to kasnije pretvorile u duboku i snažnu međuzavisnost."
<BR>&nbsp;&nbsp;&nbsp;&nbsp;&nbsp;"Do đavola! Ti si..."
<BR>&nbsp;&nbsp;&nbsp;&nbsp;&nbsp;"Povezujem, Dankane! Povezujem."
<BR>&nbsp;&nbsp;&nbsp;&nbsp;&nbsp;"Ne osećam se povezanim..."
<BR>&nbsp;&nbsp;&nbsp;&nbsp;&nbsp;"Za obuku je potrebno vreme. Ti si drevna mera, prema kojoj se može odrediti nova."
<BR>&nbsp;&nbsp;&nbsp;&nbsp;&nbsp;Letove reči začas lišiše Ajdaha svakoga čustva sem dubokog osećanja gubitka.
<BR>&nbsp;&nbsp;&nbsp;&nbsp;&nbsp;"Moje hurije podučavaju sazrevanju", dodade Leto. "Znaju da moraju nadgledati sazrevanje muškaraca. Kroz taj proces i one same sazrevaju. Konačno, hurije postaju žene i majke i na taj način izbijamo iz njihovih mladalačkih fikcija nasilničke porive."
<BR>&nbsp;&nbsp;&nbsp;&nbsp;&nbsp;"Morao bih da vidim da bih se uverio!"
<BR>&nbsp;&nbsp;&nbsp;&nbsp;&nbsp;"Videćeš pri Velikom deljenju."
<BR>&nbsp;&nbsp;&nbsp;&nbsp;&nbsp;I dok je sada stajao pored Leta u dvorani za Siajnok Ajdaho priznade sebi da prisustvuje nečemu što je sadržalo ogromnu moć, nečemu što bi moglo da stvori onu vrstu ljudske vaseljene kakvu je Leto opisivao...
<BR>&nbsp;&nbsp;&nbsp;&nbsp;&nbsp;Leto vrati kris-nož u kutiju, a kutiju zatim u odeljak u postolju Carskih Kola. Žene su u tišini posmatrale, čak su i deca ćutala - svi su bili potčinjeni sili koja se mogla osetiti u ovoj ogromnoj dvorani.
<BR>&nbsp;&nbsp;&nbsp;&nbsp;&nbsp;Ajdaho osmotri decu, znajući iz Letovih objašnjenja da će ona biti nagrađena tako što će im se dodeliti - muška ili ženska, svako na neki visok položaj. Muškom decom bi kroz život vladala ženska deca, olakšavajući im (Letove reči) "prelaz od mladića u muškarce sposobne za razmnožavanje."
<BR>&nbsp;&nbsp;&nbsp;&nbsp;&nbsp;Ribogovornice i njihovo potomstvo živeli su živote 'obuzete određenim uzbuđenjem koje nije bilo dostupno većini drugih žena'.
<BR>&nbsp;&nbsp;&nbsp;&nbsp;&nbsp;Šta će biti sa Irtinom decom? upita se Ajdaho. Da li je moj prethodnik stajao ovde i posmatrao svoju ženu odevenu u belo kako učestvuje u Letovom obredu?
<BR>&nbsp;&nbsp;&nbsp;&nbsp;&nbsp;Šta mi to Leto ovde nudi?
<BR>&nbsp;&nbsp;&nbsp;&nbsp;&nbsp;S tom ženskom vojskom neki ambiciozni zapovednik mogao bi preuzeti Letovo carstvo. Ili, da li bi? Ne... ne dok je Leto živ. Leto je kazao da žene nisu 'po prirodi' vojnički agresivne.
<BR>&nbsp;&nbsp;&nbsp;&nbsp;&nbsp;Rekao je: "Ja to ne gajim u njima. Poznato mi je ciklično ustrojstvo - sa carskom svetkovinom koja se održava svakih deset godina, smenom straže, blagosiljanjem novih pokoljenja, odavanjem počasti palim sestrama i onima voljenima koje su nas zauvek napustile. Siajnok za Siajnokom korača napred po predviđenom toku. Sama promena postaje ne-promena."
<BR>&nbsp;&nbsp;&nbsp;&nbsp;&nbsp;Ajdaho podiže pogled sa žena u belom i njihove dece. Prelazio je očima preko mnoštva nemih lica, prisećajući se da je ovo samo mali deo te ogromne ženske sile koja je preko Carstva raširila svoju žensku mrežu. Sada je mogao da poveruje Letovim rečima:
<BR>&nbsp;&nbsp;&nbsp;&nbsp;&nbsp;"Moć ne slabi. Svakih deset godina ona postaje sve izrazitija i jača."
<BR>&nbsp;&nbsp;&nbsp;&nbsp;&nbsp;Čemu to vodi? upita se Ajdaho.
<BR>&nbsp;&nbsp;&nbsp;&nbsp;&nbsp;On osmotri Leta koji je upravo podizao ruku da bi blagoslovio prepunu dvoranu hurija.
<BR>&nbsp;&nbsp;&nbsp;&nbsp;&nbsp;"Sada ćemo krenuti među vas", reče Leto.
<BR>&nbsp;&nbsp;&nbsp;&nbsp;&nbsp;Žene ispred ispusta načiniše prolaz, gurajući one pozadi. Prolaz se otvarao kroz mnoštvo poput pukotine u zemlji posle neke silovite prirodne kataklizme.
<BR>&nbsp;&nbsp;&nbsp;&nbsp;&nbsp;"Dankane, ići ćeš ispred mene", reče Leto.
<BR>&nbsp;&nbsp;&nbsp;&nbsp;&nbsp;Ajdaho proguta knedlu kroz suvo grlo. On spusti dlan na ivicu ispusta i skoči u raskrčeni prostor, krenuvši pukotinom, svestan da samo tako može okončati ovo iskušenje.
<BR>&nbsp;&nbsp;&nbsp;&nbsp;&nbsp;Bacivši brz pogled unazad, on vide kako se Letova kola veličanstveno spuštaju na suspenzorima.
<BR>&nbsp;&nbsp;&nbsp;&nbsp;&nbsp;Ajdaho se okrenu i ubrza korak.
<BR>&nbsp;&nbsp;&nbsp;&nbsp;&nbsp;Žene suziše stazu kroz svoje redove. To bi učinjeno sa čudnom mirnoćom, s usresređenom pažnjom - prvo na Ajdaha, a zatim na to veliko pre-crvoliko telo koje se iza Ajdaha vozilo na iksijanskim kolima.
<BR>&nbsp;&nbsp;&nbsp;&nbsp;&nbsp;Dok je Ajdaho stoički stupao napred, žene su sa svih strane posezale da bi dodirnule njega, Leta, ili samo Carska Kola. Ajdaho oseti uzdržanu strast u tom dodiru i postade svestan najdubljeg straha u čitavom svom iskustvu.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
