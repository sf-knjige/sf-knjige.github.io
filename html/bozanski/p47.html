<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Ne možete da razumete istoriju ukoliko ne razumete njene tokove, njene struje i puteve kojima se vođe kreću unutar takvih sila. Vođa nastoji da neprekidno održava uslove koji zahtevaju njegovo vođstvo. Otuda je vođi neophodan protivnik. Upozoravam vas da brižljivo razmotrite moj životopis. Ja sam u isti mah i vođa i protivnik. Ne činite grešku pretpostavljajući da sam ja stvorio jedino crkvu, koja je bila država. To je bio moj zadatak kao vođe, a kao obrazac mogli su da mi posluže mnogi istorijski modeli. Ključ za razumevanje moje uloge kao protivnika može se otkriti u umetnostima mog vremena. Te umetnosti su varvarske. Najomiljenija poezija? Ep. Popularan dramski ideal? Heroizam. Plesovi? Razuzdani. Moneo je, sa svoje tačke gledanja, u pravu kad ovo opisuje kao opasno. To podstiče uobrazilju. To znači da ljudi osećaju nedostatak onoga što sam im oduzeo. Šta sam im oduzeo? Pravo da sudeluju u istoriji.
<BR>
<BR>&nbsp;&nbsp;&nbsp;&nbsp;&nbsp;'Ukradeni dnevnici'
<BR>
<BR>&nbsp;&nbsp;&nbsp;&nbsp;&nbsp;Počivajući opružen na ležaljci, zaklopljenih očiju, Ajdaho začu zvuk spuštanja tela u drugu ležaljku. Seo je na postelju u svetlosti poznog popodneva koja je pod oštrim uglom prodirala kroz jedini prozor u sobi, odbijajući se od poda u belim keramičkim pločicama prema svetložutim zidovima. Video je da je Siona ušla i opružila se na svoju postelju. Već je uzela da čita jednu od svojih knjiga koje je stalno nosila sa sobom u tašni od zelene tkanine.
<BR>&nbsp;&nbsp;&nbsp;&nbsp;&nbsp;Zbog čega knjige? zapita se on.
<BR>&nbsp;&nbsp;&nbsp;&nbsp;&nbsp;Zanjihao je noge i spustio ih na pod a onda se osvrnuo po sobi. Kako se ova prostrana kutija visoke tavanice mogla smatrati čak i dalekom rođakom slobodnjačkih izbi? Jedan širok sto/klupa od neke tamnomrke lokalne plastike razdvajao je dve ležaljke. Bilo je dvoje vrata. Jedna su, preko vrta, vodila pravo napolje. Iza drugih nalazilo se raskošno kupatilo čije su bledoplave keramičke pločice blistale pod svetlom koje je prodiralo kroz široki tavanični prozor. Kupatilo je, pored mnogih funkcionalnih pogodnosti, sadržalo i udubljenu kadu i tuš, a sve je to imalo najmanje dva metra. Vrata ovog razvratničkog kupatila ostala su otvorena i Ajdaho je mogao da čuje kako voda ističe iz kade. Izgleda da se Sioni neobično dopadalo da se kupa trošeći vodu preko svake mere.
<BR>&nbsp;&nbsp;&nbsp;&nbsp;&nbsp;Stilgar, Ajdahov naib iz drevnih dana Dine, gledao bi na ovu sobu sa prezirom. 'Sramotno!' rekao bi on. "Izopačeno! Glupo!" Stilgar bi izrekao mnoge reči prezira za čitavo ovo selo koje se usuđivalo da se poredi sa pravim slobodnjačkim siečom.
<BR>&nbsp;&nbsp;&nbsp;&nbsp;&nbsp;Papir zašušta kada je Siona okrenula stranicu. Ležala je glavom oslonjena na dva jastuka. Tanka bela haljina joj je pokrivala telo. Tkanina je još prijanjala uz njenu od kupanja mokru kožu.
<BR>&nbsp;&nbsp;&nbsp;&nbsp;&nbsp;Ajdaho zavrte glavom. Šta se nalazilo na tim stranicama što joj je zaokupljalo pažnju? Čitala je i čitala, još od njihovog dolaska u Tuono. Knjige su bile tanke ali brojne, i na njihovom crnom povezu bili su upisani jedino brojevi. Ajdaho je uspeo da vidi broj devet.
<BR>&nbsp;&nbsp;&nbsp;&nbsp;&nbsp;Spustivši noge na pod, ustao je i otišao do prozora. U daljini je neki starac okopavao cveće. Vrt je sa tri strane bio ograđen zgradama. Cveće je imalo krupne cvetove - crvene sa spoljašnje strane latica, ali bele u sredini kada bi se otvorili. Starčeva otkrivena seda kosa bila je, takođe, neka vrsta cvata koji se njihao između belih cvetova i zlatastih pupoljaka. Na pozadini oštrog mirisa cveća Ajdaho nanjuši smradove opalog, trulog lišća i nedavno bačenog đubreta.
<BR>&nbsp;&nbsp;&nbsp;&nbsp;&nbsp;Slobodnjaci gaje cveće na otvorenom!
<BR>&nbsp;&nbsp;&nbsp;&nbsp;&nbsp;Siona nijednom rečju nije objasnila svoju čudnu čitalačku naviku. Ona mi se podsmeva, pomisli Ajdaho. Želi da je ja pitam.
<BR>&nbsp;&nbsp;&nbsp;&nbsp;&nbsp;Nastojao je da ne misli na Hvi. Jarost je pretila da ga ophrva kada bi, ipak, pomislio na nju. Setio se slobodnjačke reči za to snažno osećanje: kanava, gvozdeni prsten ljubomore. Gde je Hvi? Šta radi u ovom času?
<BR>&nbsp;&nbsp;&nbsp;&nbsp;&nbsp;Vrata s vrta otvoriše se bez kucanja i unutra uđe Teišar, Garunov pomoćnik. Teišar je imao lice boje mrtvaca, puno tamnih bora. Njegove oči sa bledožutom bojom oko zenica bile su duboko upale. Na sebi je imao mrku odeždu. Kosa mu je ličila na staru pokošenu travu koja je bila ostavljena da truli. Delovao je nepotrebno ružno, kao kakav mračni iskonski duh. Teišar zatvori vrata i ostade kraj njih, gledajući u Sionu i Ajdaha.
<BR>&nbsp;&nbsp;&nbsp;&nbsp;&nbsp;Sionin glas dopre iza Ajdahovih leđa. "Pa, šta je?"
<BR>&nbsp;&nbsp;&nbsp;&nbsp;&nbsp;Ajdaho je tek tada primetio da je Teišar izgledao neobično uzbuđen i da je drhtao.
<BR>&nbsp;&nbsp;&nbsp;&nbsp;&nbsp;"Bogacar..." Teišar pročisti grlo i krenu iz početka. "Bogocar će doći u Tuono!"
<BR>&nbsp;&nbsp;&nbsp;&nbsp;&nbsp;Siona sede u postelji, obavivši belom haljinom kolena. Ajdaho sevnu pogledom prema njoj, a onda se ponovo zagleda u Teišara.
<BR>&nbsp;&nbsp;&nbsp;&nbsp;&nbsp;"Venčaće se ovde, ovde u Tuonu!" nastavi Teišar. "Venčanje će biti upriličeno po starim slobodnjačkim običajima! Bogocar i njegova nevesta biće gosti Tuona!"
<BR>&nbsp;&nbsp;&nbsp;&nbsp;&nbsp;Ispunjen kanavom, Ajdaho je zurio u njega stisnutih pesnica. Teišar se kratko i nezgrapno nakloni, okrenu i izađe, zalupivši vrata za sobom.
<BR>&nbsp;&nbsp;&nbsp;&nbsp;&nbsp;"Da ti nešto pročitam, Dankane?" upita Siona.
<BR>&nbsp;&nbsp;&nbsp;&nbsp;&nbsp;Protekao je trenutak pre no što je Ajdaho razumeo njene reči. Sa čvrsto stisnutim pesnicama uz bokove on se okrenu i pogleda je. Siona je sedela na rubu postelje, sa raširenom knjigom u krilu. Protumačila je njegov pogled kao pristanak.
<BR>&nbsp;&nbsp;&nbsp;&nbsp;&nbsp;"Neki veruju", čitala je, "da morate da napravite kompromis između celovitosti vlastite ličnosti i izvesnog obima prljavih poslova pre nego što stavite u dejstvo vlastiti duh. Kažu da taj kompromis počinje onda kada istupite iz sanctusa, nastojeći da ostvarite svoje ideale. Moneo veli da je moje rešenje da ostanem unutar sanctusa, šaljući druge da obave prljave poslove za mene."
<BR>&nbsp;&nbsp;&nbsp;&nbsp;&nbsp;Ona podiže pogled prema Ajdahu. "Bogocar - reči samog Bogocara."
<BR>&nbsp;&nbsp;&nbsp;&nbsp;&nbsp;Ajdaho polagano opusti pesnice. Znao je da mu je bilo potrebno ovo odvraćanje misli. Pored toga, bilo mu je drago što je Siona prekinula ćutanje.
<BR>&nbsp;&nbsp;&nbsp;&nbsp;&nbsp;"Kakva je to knjiga?" upita on.
<BR>&nbsp;&nbsp;&nbsp;&nbsp;&nbsp;Ukratko mu je iznela kako su ona i njeni sadruzi ukrali karte Citadele i primerke Letovih dnevnika. "Ti, naravno, znaš sve o tome", reče ona. "Otac mi je jasno stavio do znanja da su te uhode izvestile o našem prepadu."
<BR>&nbsp;&nbsp;&nbsp;&nbsp;&nbsp;Video je da su joj oči pune suza. "Devetoro vaših ubili su vukovi?"
<BR>&nbsp;&nbsp;&nbsp;&nbsp;&nbsp;Ona nemo klimnu.
<BR>&nbsp;&nbsp;&nbsp;&nbsp;&nbsp;"Vašljiva si ti zapovednica!" uzviknu on.
<BR>&nbsp;&nbsp;&nbsp;&nbsp;&nbsp;Nakostrešila se, ali pre no što je stigla nešto da kaže on upita: "Ko ih je preveo za tebe?"
<BR>&nbsp;&nbsp;&nbsp;&nbsp;&nbsp;"Ovo je sa Iksa. Kažu da je Esnaf otkrio šifru."
<BR>&nbsp;&nbsp;&nbsp;&nbsp;&nbsp;"Znamo već da je naš Bogocar, što se tiče prljavih poslova, sam uzeo stvar u svoje ruke", reče Ajdaho. "Je li to sve što ima da kaže?"
<BR>&nbsp;&nbsp;&nbsp;&nbsp;&nbsp;"Sam pročitaj." Stala je da pretura po svojoj torbi pored ležaljke i odatle izvukla prvu knjigu prevoda, koju onda hitnu do njegove postelje. Kada se Ajdaho vratio do ležaljke, ona ga upita: "Na šta si mislio kada si rekao da sam vašljiva zapovednica?"
<BR>&nbsp;&nbsp;&nbsp;&nbsp;&nbsp;"Izgubiti devet svojih prijatelja na takav način."
<BR>&nbsp;&nbsp;&nbsp;&nbsp;&nbsp;"Budalo!" Ona zavrte glavom. "Očigledno nikada nisi video te vukove!"
<BR>&nbsp;&nbsp;&nbsp;&nbsp;&nbsp;Podigao je knjigu i ustanovio da je teška, shvativši namah da je štampana na kristalnom papiru. "Trebalo je da se naoružaš protiv vukova", reče on, otvarajući nasumice knjigu.
<BR>&nbsp;&nbsp;&nbsp;&nbsp;&nbsp;"A koje oružje? Bilo kakvo oružje do koga smo mogli da dođemo bilo bi beskorisno."
<BR>&nbsp;&nbsp;&nbsp;&nbsp;&nbsp;"Laserski pištolji?" upita on, okrećući stranicu.
<BR>&nbsp;&nbsp;&nbsp;&nbsp;&nbsp;"Pipni samo laserski pištolj na Arakisu i Crv već zna za to."
<BR>&nbsp;&nbsp;&nbsp;&nbsp;&nbsp;On okrenu još jednu stranicu. "Tvoji prijatelji su se konačno dokopali laserskih pištolja."
<BR>&nbsp;&nbsp;&nbsp;&nbsp;&nbsp;"I video si šta ih je snašlo!"
<BR>&nbsp;&nbsp;&nbsp;&nbsp;&nbsp;Ajdaho, pročitavši jedan red, reče: "Otrovi su takođe bili dostupni."
<BR>&nbsp;&nbsp;&nbsp;&nbsp;&nbsp;S mukom je progutala pljuvačku.
<BR>&nbsp;&nbsp;&nbsp;&nbsp;&nbsp;Adaho je pogleda. "Posle svega, ipak ste otrovali vukove, zar ne?"
<BR>&nbsp;&nbsp;&nbsp;&nbsp;&nbsp;Njen glas bio je gotovo šapat: "Da."
<BR>&nbsp;&nbsp;&nbsp;&nbsp;&nbsp;"Zbog čega, onda, niste to uradili ranije?" upita je on i dalje je pomno gledajući.
<BR>&nbsp;&nbsp;&nbsp;&nbsp;&nbsp;"Nismo... znali... da... možemo."
<BR>&nbsp;&nbsp;&nbsp;&nbsp;&nbsp;"Nisi to prethodno proverila", reče Ajdaho. Ponovo se vratio otvorenoj knjizi. "Vašljiva zapovednica."
<BR>&nbsp;&nbsp;&nbsp;&nbsp;&nbsp;"On je tako podmukao!" uzviknu Siona.
<BR>&nbsp;&nbsp;&nbsp;&nbsp;&nbsp;Pre nego što je ponovo usredsredio pažnju na Sionu, Ajdaho pročita jedno mesto u knjizi. "Ovo jedva da počinje da ga opisuje. Jesi li pročitala sve?"
<BR>&nbsp;&nbsp;&nbsp;&nbsp;&nbsp;"Svaku reč! Neke stvari po nekoliko puta."
<BR>&nbsp;&nbsp;&nbsp;&nbsp;&nbsp;Ajdaho skrenu pagled na otvorenu stranicu i poče da čita naglas: "Stvorio sam ono što sam nameravao - moćnu duhovnu napetost širom Carstva. Retki su oni koji osećaju kakva je snaga u tome. Sa kakvim energijama sam stvorio ovaj uslov? Ja nisam toliko moćan. Jedina moć koju posedujem jeste nadzor nad pojedinačnim. To je zbir svih stvari koje činim. Zašto onda ljudi, iz drugih razloga, traže moje prisustvo? Šta je to što bi moglo da ih vodi u sigurnu smrt u besplodnim pokušajima da dosegnu moje prisustvo? Da li žele da postanu sveci? Da li misle da će tako steći viziju Boga?"
<BR>&nbsp;&nbsp;&nbsp;&nbsp;&nbsp;"On je najveći cinik", reče Siona plačnim glasom.
<BR>&nbsp;&nbsp;&nbsp;&nbsp;&nbsp;"Na koji način te je proverio?" upita Ajdaho.
<BR>&nbsp;&nbsp;&nbsp;&nbsp;&nbsp;"Pokazao mi je... pokazao mi je svoju Zlatnu Stazu."
<BR>&nbsp;&nbsp;&nbsp;&nbsp;&nbsp;"Tu prevrtljivu..."
<BR>&nbsp;&nbsp;&nbsp;&nbsp;&nbsp;"Savršeno je stvarna, Dankane." Siona podiže pogled prema njemu. Oči su joj blistale od neotrtih suza. "Ako je to ikad bio razlog za pojavu našeg Bogocara, nije bio razlog i za ono što je on postao!"
<BR>&nbsp;&nbsp;&nbsp;&nbsp;&nbsp;Ajdaho duboko uzdahnu, a onda reče: "Da Atreidi dospeju dovde!"
<BR>&nbsp;&nbsp;&nbsp;&nbsp;&nbsp;"Crv mora da nestane!" reče ona.
<BR>&nbsp;&nbsp;&nbsp;&nbsp;&nbsp;"Pitam se kada stiže?" reče Ajdaho.
<BR>&nbsp;&nbsp;&nbsp;&nbsp;&nbsp;"Onaj Garunov mali pacov nije to rekao."
<BR>&nbsp;&nbsp;&nbsp;&nbsp;&nbsp;"Moramo da pitamo", reče Ajdaho.
<BR>&nbsp;&nbsp;&nbsp;&nbsp;&nbsp;"Nemamo nikakvog oružja", nagovesti Siona.
<BR>&nbsp;&nbsp;&nbsp;&nbsp;&nbsp;"Naila ima laserski pištolj", primeti on. "Mi imamo noževe... konopac. Video sam jedan konopac u Garunovim magacinima."
<BR>&nbsp;&nbsp;&nbsp;&nbsp;&nbsp;"Protiv Crva?" upita ona. "Čak i kada bismo se mogli dokopati Nailinog laserskog pištolja, vrlo dobro znaš da njime ne možeš da mu naudiš."
<BR>&nbsp;&nbsp;&nbsp;&nbsp;&nbsp;"Da li su njegova kola otporna na laserski pištolj?" upita Ajdaho.
<BR>&nbsp;&nbsp;&nbsp;&nbsp;&nbsp;"Nemam poverenja u Nailu", reče Siona.
<BR>&nbsp;&nbsp;&nbsp;&nbsp;&nbsp;"Zar ti se ona ne pokorava?"
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"Valja ići korak po korak", zaključi Ajdaho. "Pitaj Nailu da li bi bila spremna da puca iz laserskog pištolja na Crvova kola."
<BR>&nbsp;&nbsp;&nbsp;&nbsp;&nbsp;"A šta ako odbije?"
<BR>&nbsp;&nbsp;&nbsp;&nbsp;&nbsp;"Ubij je."
<BR>&nbsp;&nbsp;&nbsp;&nbsp;&nbsp;Siona ostade, odbacivši knjigu u stranu.
<BR>&nbsp;&nbsp;&nbsp;&nbsp;&nbsp;"Kako će Crv doći u Tuono?" upita Ajdaho. "Suviše je krupan i težak za običan 'topter."
<BR>&nbsp;&nbsp;&nbsp;&nbsp;&nbsp;"Garun će nam reći", uzvrati ona. "Ipak mislim da će doći onako kako obično putuje." Pogledala je prema tavanici koja je skrivala Zid što je opasivao Sarer. "Mislim da će doći sa celokupnom svitom. Stići će Kraljevim drumom i spustiće se ovamo na suspenzorima." Ona pogleda Ajdaha. "Šta misliš o Garunu?"
<BR>&nbsp;&nbsp;&nbsp;&nbsp;&nbsp;"Neobičan čovek", reče Ajdaho. "Očajnički želi da bude pravi Slobodnjak. On zna da nije ni nalik na Slobodnjake iz mog vremena."
<BR>&nbsp;&nbsp;&nbsp;&nbsp;&nbsp;"Kakvi su zapravo Slobodnjaci bili u tvoje vreme, Dankane?"
<BR>&nbsp;&nbsp;&nbsp;&nbsp;&nbsp;"Imali su jednu izreku koja ih najbolje opisuje", odgovori Ajdaho. 'Nikad ne treba da budeš u društvu onog sa kojim ne bi poželeo da umreš'."
<BR>&nbsp;&nbsp;&nbsp;&nbsp;&nbsp;"Jesi li to rekao Garunu?", upita ona.
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"I šta je odgovorio?"
<BR>&nbsp;&nbsp;&nbsp;&nbsp;&nbsp;"Rekao je spremno da sam ja jedina takva osoba koju je ikad sreo."
<BR>&nbsp;&nbsp;&nbsp;&nbsp;&nbsp;"Garun je možda mudriji od sviju nas", reče ona.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
