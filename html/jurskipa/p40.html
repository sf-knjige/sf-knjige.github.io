<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>TIM
<P>&nbsp;&nbsp;&nbsp;&nbsp;&nbsp;Tim Marfi ležao je u džipu, a obraz mu je bio pritisnut uz ručicu vrata kola. Polako je dolazio k svesti. Želeo je samo da spava. Pomerio se i osetio bol u jagodičnoj kosti, tamo gde je bila pritisnuta o metalna vrata. Celo telo ga je bolelo. Ruke, noge i veći deo glave - u glavi je osećao grozan, tutnjeći bol. Sav taj bol ga je navodio opet na san.
<BR>&nbsp;&nbsp;&nbsp;&nbsp;&nbsp;Podigao se na jedan lakat, otvorio oči i bljunuo; povraćao je svuda po košulji. Osetio je gorak ukus žuči i nadlanicom obrisao usta. Glava mu je pulsirala; osetio je vrtoglavicu i morsku bolest, kao da se svet pokreće, kao da se on ljulja tamo-amo na čamcu.
<BR>&nbsp;&nbsp;&nbsp;&nbsp;&nbsp;Tim je zastenjao i preturio se na leđa da se udalji od lokve izbljuvka. Zbog bola u glavi disao je u kratkim, plitkim uzdasima. I još mu je bilo muka, kao da se sve oko njega kreće. Otvorio je oči i pogledao unaokolo; pokušavao je da se sredi.
<BR>&nbsp;&nbsp;&nbsp;&nbsp;&nbsp;Bio je u džipu. Ali kola mora da su se preturila na bok, jer je ležao leđima naslonjen na suvozačeva vrata i gledao volan; iza njega granje drveća pokretalo se na vetru. Kiša je gotovo prestala, ali kapi vode još su padale na njega kroz polupan vetrobran.
<BR>&nbsp;&nbsp;&nbsp;&nbsp;&nbsp;Znatiželjno je zurio u deliće stakla. Nije mogao da se seti kako se vetrobran slomio. Nije mogao da se bilo čega seti, osim da su zastali na putu i da je razgovarao sa doktorom Grantom kada im je dinosaurus prišao. Bilo je to poslednje čega se sećao.
<BR>&nbsp;&nbsp;&nbsp;&nbsp;&nbsp;Ponovo mu je bilo loše, pa je sklopio oči sve dok mužnina nije prošla. Bio je svestan ritičkog zvuka krckanja, kao kod snasti čamca. Sa vrtoglavicom i mučninom u stomaku, zaista se osećao kao da se kola kreću pod njim. Ali kad je ponovo otvorio oči, video je da je to tako - džip jeste se kretao; ležao je na boku i njihao napred-nazad.
<BR>&nbsp;&nbsp;&nbsp;&nbsp;&nbsp;Cela kola su se kretala.
<BR>&nbsp;&nbsp;&nbsp;&nbsp;&nbsp;Oprezno, Tim se osovio na noge. Stao je na vrata saputnika i provirio preko upravljačke table kroz slomljeni vetrobran. Prvo je video samo gust lisnati pokrov koji se kretao na vetru. Ali tu i tamo video je procepe, a iza pokrova zemlja je bila...
<BR>&nbsp;&nbsp;&nbsp;&nbsp;&nbsp;Zemlja je bila dvadeset stopa ispod njega.
<BR>&nbsp;&nbsp;&nbsp;&nbsp;&nbsp;Zurio je, bez razumevanja. Džip je ležao na boku na granama velikog drveta, dvadeset stopa iznad zemlje, i njihao se napred-nazad na vetru.
<BR>&nbsp;&nbsp;&nbsp;&nbsp;&nbsp;"O, sranje", reče on. Šta sad da radi? Stajao je na vrhovima prstiju i virio napolje; pokušavao je da vidi što bolje i držao se za volan kao za oslonac. Volan se slobodno okrenuo u njegovoj ruci, a uz glasno krak džip se pomerio i pao nekoliko stopa kroz granje drveta. Pogledao je kroz razbijeno staklo prozora saputnika dole na zemlju.
<BR>&nbsp;&nbsp;&nbsp;&nbsp;&nbsp;"O, sranje. O, sranje", neprestano je ponavljao. "O, sranje. O, sranje."
<BR>&nbsp;&nbsp;&nbsp;&nbsp;&nbsp;Još jedno glasno krak - džip se stresao još stopu naniže.
<BR>&nbsp;&nbsp;&nbsp;&nbsp;&nbsp;Morao je da se iskobelja odavde.
<BR>&nbsp;&nbsp;&nbsp;&nbsp;&nbsp;Pogledao je niz noge. Stajao je na ručici vrata. Kleknuo je i pogledao ručicu. U mraku nije mogao najbolje da vidi, ali je razaznao da su vrata ulubljena ka napolje tako da se ručica nije mogla da okrene. Nikad neće otvoriti vrata. Pokušao je da spusti prozor, ali i on je bio zaglavljen. Onda se setio stražnjih vrata. Možda će njih moći da otvori. Naslonio se preko prednjeg sedišta i kola se iznenada nagnuše zbog premeštanja težine.
<BR>&nbsp;&nbsp;&nbsp;&nbsp;&nbsp;Pažljivo, Tim je posegao nazad i okrenuo ručicu stražnjih vrata.
<BR>&nbsp;&nbsp;&nbsp;&nbsp;&nbsp;I ona su bila zaglavljena.
<BR>&nbsp;&nbsp;&nbsp;&nbsp;&nbsp;Kako će da iziđe?
<BR>&nbsp;&nbsp;&nbsp;&nbsp;&nbsp;Čuo je frktanje i pogledao dole. Tamni oblik prođe ispod njega. To nije bio dinosaurus. Ovaj oblik bio je trbušast i nekako je njuškao dok se gegao. Rep se njihao napred-nazad i Tim je ugledao dugačke šiljke.
<BR>&nbsp;&nbsp;&nbsp;&nbsp;&nbsp;Bio je to stegosaurus, koji se očigledno oporavio od bolesti. Tim se pitao gde su ostali ljudi: Đenaro, Satlerova i veterinar. Poslednji put video ih je kod stegosaurusa. Pre koliko je to bilo? Pogledao je na sat, ali prednja strana bila je slomljena; nije mogao da vidi brojeve. Skinuo ga je i hitnuo ga u stranu.
<BR>&nbsp;&nbsp;&nbsp;&nbsp;&nbsp;Stegosaurus je frknuo kroz nos i krenuo dalje. Sada je jedini zvuk bio vetar u drveću i krckanje džipa dok se pomerao napred-nazad.
<BR>&nbsp;&nbsp;&nbsp;&nbsp;&nbsp;Morao je da se iskobelja odatle.
<BR>&nbsp;&nbsp;&nbsp;&nbsp;&nbsp;Tim je zgrabio ručicu i pokušao silom, ali bila je čvrsto zaglavljena. Uopšte nije mogla da se pomeri. Onda je shvatio šta nije u redu: stražnja vrata bila su zaključana! Tim je podigao kukicu i okrenuo ručicu. Stražnja vrata su se otvorila u luku, naniže - i zastala na grani nekoliko stopa ispod.
<BR>&nbsp;&nbsp;&nbsp;&nbsp;&nbsp;Otvor je bio uzan, ali Tim je mislio da može da se provuče kroz njega. Suzdržavajući dah, polako se ispuzao nazad na stražnje sedište. Džip je krckao, ali je ostao u istom položaju. Držeći se za nosače vrata sa obe strane, Tim se polako spustio kroz uski nagnuti otvor vrata. Uskoro je ležao potrbuške na nakrivljenim vratima; noge su mu visile iz kola. Mahnuo je nogama u vazduhu - stopala su mu dotakla nešto čvrsto - granu - i on je oslonio težinu na nju.
<BR>&nbsp;&nbsp;&nbsp;&nbsp;&nbsp;Čim je to uradio, grana se savila i vrata su se još šire otvorila i izbacila ga iz džipa. On pade - lišće mu je grebalo lice - telo mu je odskakivalo od grane do grane - potres - razdirući bol, jarka svetlost u glavi...
<BR>&nbsp;&nbsp;&nbsp;&nbsp;&nbsp;Uz tresak se zaustavio; izgubio je dah. Ležao je presavijen preko velike grane; goruća bol u stomaku.
<BR>&nbsp;&nbsp;&nbsp;&nbsp;&nbsp;Tim je čuo još jedno krak i podigao pogled ka džipu, velikom tamnom obliku pet stopa iznad njega.
<BR>&nbsp;&nbsp;&nbsp;&nbsp;&nbsp;Još jedno krak. Kola su se nagnula.
<BR>&nbsp;&nbsp;&nbsp;&nbsp;&nbsp;Tim je naterao sebe da se pokrene, da počne da se spušta dole. Voleo je ranije da se vere na drveće. Bio je dobar penjač. A ovo je bilo dobro drvo za penjanje; grane su bile na malom rastojanju, gotovo kao stepenište...
<BR>&nbsp;&nbsp;&nbsp;&nbsp;&nbsp;Krakkk...
<BR>&nbsp;&nbsp;&nbsp;&nbsp;&nbsp;Kola su se definitivno kretala.
<BR>&nbsp;&nbsp;&nbsp;&nbsp;&nbsp;Tim se probijao naniže; klizio je preko mokrih grana, osećao lepljiv sok na šakama, žurio. Nije se spustio više od nekoliko stopa, kada je džip krcnuo poslednji put, a onda, polako, vrlo polako, preturio se vrhom napred. Tim je ugledao veliku zelenu rešetku i prednje farove kako se njišu dole ka njemu, a onda je džip slobodno pao, dobijajući na ubrzanju dok je hrlio ka njemu, udario o granu gde je Tim upravo bio...
<BR>&nbsp;&nbsp;&nbsp;&nbsp;&nbsp;I zastao.
<BR>&nbsp;&nbsp;&nbsp;&nbsp;&nbsp;Timovo lice bilo je samo par inči od ulubljene rešetke, savijene ka unutra kao đavolja usta, sa farovima umesto očiju. Nafta je kapala po njegovom licu.
<BR>&nbsp;&nbsp;&nbsp;&nbsp;&nbsp;I dalje je bio dvanaest stopa iznad zemlje. Posegao je dole, našao još jednu granu i krenuo naniže. Iznad, ugledao je kako se grana savija pod težinom džipa, a onda je pukla i džip je pohrlio ka njemu; znao je da ne može da ga izbegne, nije mogao da se spusti dovoljno brzo, tako da se samo prepustio.
<BR>&nbsp;&nbsp;&nbsp;&nbsp;&nbsp;Padao je ostatak puta.
<BR>&nbsp;&nbsp;&nbsp;&nbsp;&nbsp;Prevrtao se, treskao, osećao bol u svakom delu tela, slušao kako džip mrvi grane dok pada iznad njega kao životinja koja ga goni, a onda je ramenom udario o meku zemlju i otkotrljao se koliko je jako mogao, a zatim se pribio uz stablo, u trenutku kad se džip srušio uz glasan metalni tresak i iznenadan vreli izliv električnih iskrica, koje su mu se zabile u kožu i prštale i cvrčale na mokroj zemlji oko njega.
<BR>&nbsp;&nbsp;&nbsp;&nbsp;&nbsp;Polako, Tim je ustao. U tami, čuo je njuškanje i ugledao stegosaurusa kako se vraća; bio je očigledno privučen padom džipa. Dinosaurus se kretao tromo, niska glava bila mu je izbačena napred, a velike hrskavičave ploče vodile su u dva reda duž hrpta leđa. Ponašao se kao prerasla kornjača. I glupo kao ona. I sporo.
<BR>&nbsp;&nbsp;&nbsp;&nbsp;&nbsp;Tim je podigao kamen i bacio ga.
<BR>&nbsp;&nbsp;&nbsp;&nbsp;&nbsp;"Gubi se!"
<BR>&nbsp;&nbsp;&nbsp;&nbsp;&nbsp;Kamen se tupo odbio od ploča. Stegosaurus je i dalje prilazio.
<BR>&nbsp;&nbsp;&nbsp;&nbsp;&nbsp;"Ajde, beži! Beži!"
<BR>&nbsp;&nbsp;&nbsp;&nbsp;&nbsp;Bacio je još jedan kamen i pogodio stegosaurusa u glavu. Životinja je zaroktala, polako se okrenula i polako se odvukla u pravcu iz koga je i došla.
<BR>&nbsp;&nbsp;&nbsp;&nbsp;&nbsp;Tim se naslonio na skršeni džip i pogledao unaokolo u tami. Morao je da se vrati ostalima, ali nije želeo da se izgubi. Znao je da je negde u parku, verovatno ne mnogo daleko od glavnog puta. Kad bi samo mogao da se orijentiše. Nije mnogo video u mraku, ali...
<BR>&nbsp;&nbsp;&nbsp;&nbsp;&nbsp;Onda se setio naočara.
<BR>&nbsp;&nbsp;&nbsp;&nbsp;&nbsp;Uzverao se uz razbijen vetrobran u džip i našao naočare za noć i radio. Radio je bio razbijen i nem, tako da ga je ostavio. Ali naočare su još radile. Uključio ih je, video uspokojavajuće poznati fosforescentni zeleni lik.
<BR>&nbsp;&nbsp;&nbsp;&nbsp;&nbsp;Sa naočarima, video je srušenu ogradu s leve strane i krenuo ka njoj. Ograda je bila visoka dvanaest stopa, ali tiranosaurus ju je lako sravnio sa zemljom. Tim je požurio preko nje, prošao kroz jedno područje gustog zelenila i izišao na glavni put.
<BR>&nbsp;&nbsp;&nbsp;&nbsp;&nbsp;Kroz naočare, video je drugi džip prevrnut na bok. Potrčao je ka njemu, uzdahnuo i pogledao unutra. Kola su bila prazna. Nije bilo traga doktoru Grantu i doktoru Malkolmu.
<BR>&nbsp;&nbsp;&nbsp;&nbsp;&nbsp;Kuda su nestali.
<BR>&nbsp;&nbsp;&nbsp;&nbsp;&nbsp;Kuda su nestali?
<BR>&nbsp;&nbsp;&nbsp;&nbsp;&nbsp;Dok je tako stajao sam na putu u džungli, u noći, i sa tim praznim kolima, osetio je iznenadnu paniku i brzo se okrenuo oko sebe; svetlozeleni svet u naočarima zavrteo se. Nešto bledo pored puta zapalo mu je u oči. Bila je to Leksina bejzbolka. Obrisao je blato s nje.
<BR>&nbsp;&nbsp;&nbsp;&nbsp;&nbsp;"Leksi!"
<BR>&nbsp;&nbsp;&nbsp;&nbsp;&nbsp;Tim je vikao koliko je mogao; nije mario što životinje mogu da ga čuju. Osluškivao je, ali bio je to samo vetar i kapkanje s drveća.
<BR>&nbsp;&nbsp;&nbsp;&nbsp;&nbsp;"Leksi!"
<BR>&nbsp;&nbsp;&nbsp;&nbsp;&nbsp;Nejasno se sećao da je i ona bila u džipu kada je tiranosaurus napao. Je li ostala tamo? Ili je pobegla? Događaji tokom napada bili su mu zbrkani u glavi. Nije bio najsigurniji šta se dogodilo. Bilo mu je neprijatno i od same pomisli na to. Stajao je na putu i dahtao od panike.
<BR>&nbsp;&nbsp;&nbsp;&nbsp;&nbsp;"Leksi!"
<BR>&nbsp;&nbsp;&nbsp;&nbsp;&nbsp;Činilo se da se noć sklapa oko njega. Bilo mu je žao samog sebe; seo je u hladnu kišnu baricu na putu i neko vreme cmizdrio. Kada je najzad prestao, još je čuo cmizdrenje. Bilo je slabo i dolazilo je negde dalje uz put.
<BR>&nbsp;&nbsp;&nbsp;&nbsp;&nbsp;"Koliko je prošlo?" upita Maldun, vrativši se u kontrolnu sobu. Nosio je crnu metalnu kutiju.
<BR>&nbsp;&nbsp;&nbsp;&nbsp;&nbsp;"Pola sata."
<BR>&nbsp;&nbsp;&nbsp;&nbsp;&nbsp;"Hardingov džip već je trebalo da se vrati."
<BR>&nbsp;&nbsp;&nbsp;&nbsp;&nbsp;Arnold je ugasio cigaretu. "Siguran sam da će svakog trena stići."
<BR>&nbsp;&nbsp;&nbsp;&nbsp;&nbsp;"Još ni traga od Nedrija?"
<BR>&nbsp;&nbsp;&nbsp;&nbsp;&nbsp;"Ne. Još ne."
<BR>&nbsp;&nbsp;&nbsp;&nbsp;&nbsp;Maldun je otvorio kutiju u kojoj je bilo šest portabl radija. "Podeliću ih ljudima u zgradi." Pružio je jedan Arnoldu. "Uzmi i punjač." Ovo su naši radio aparati za nuždu, ali niko ih, prirodno, nije uključivao. Puni ih dvadeset minuta, a onda pokušaj da dozoveš kola."
<BR>&nbsp;&nbsp;&nbsp;&nbsp;&nbsp;Henri Vu je otvorio vrata s oznakom OPLODNJA i ušao u zatamnjenu laboratoriju. Nije bilo nikoga; očigledno, svi tehničari još su bili na večeri. Vu je otišao pravo do kompjuterskog terminala i ukucao DNK dnevnike. DNK je tako veliki molekul da svaka vrsta zauzima deset gigabajta na optičkom disku, ne bi li se sačuvale pojedinosti o svim iteracijama. Moraće da proveri svih petnaest vrsta. Bila je to strahovita količina informacija koju je trebalo pretražiti.
<BR>&nbsp;&nbsp;&nbsp;&nbsp;&nbsp;Još mu nije bilo jasno zašto je Grant mislio da bi DNK žabe mogla da bude važna. Sam Vu često nije ni razlikovao jednu vrstu DNK od druge. Najzad, veći deo lanca DNK potpuno isti kod svih živih bića. DNK je neverovatno stara supstanca. Ljudska bića koja hodaju ulicama savremenog sveta i ljuljaju ružičaste bebice retko zastaju da razmisle da je supstanca u središtu svega toga - supstanca koja je započela igru života - hemijska materija stara gotovo kao i sama Zemlja. Molekul DNK tako je star da je njegova evolucija u suštini završena pre više od dve milijarde godina. Od tada, bilo je malo toga novog. Samo nekoliko skorašnjih kombinacija starih gena - i to ne mnogo.
<BR>&nbsp;&nbsp;&nbsp;&nbsp;&nbsp;Kada uporedite DNK čoveka sa DNK prostih bakterija, otkrićete da je samo oko 10 procenata vlakna različito. Ovaj svojevrsni konzervativizam DNK ohrabrio je Vua da koristi koju god DNK poželi. Dok je pravio svoje dinosauruse, Vu je baratao sa DNK kao što bi vajar koristio glinu ili mermer. Slobodno je stvarao.
<BR>&nbsp;&nbsp;&nbsp;&nbsp;&nbsp;Pokrenuo je program za kompjutersko pretraživanje, jer je znao da mu je potrebno dva-tri minuta rada. Ustao je i šetkao laboratorijom, proveravao uređaje, na osnovu dugotrajne navike. Zapazio je da na grafikonu pisača sa spoljne strane vrata zamrzivača, na kome je beležena temperatura u zamrzivaču, postoji pik. Čudno, pomisli on. Znači, neko je ulazio u zamrzivač. I to nedavno - u poslednjih pola sata. Ali ko bi tamo ulazio noću?
<BR>&nbsp;&nbsp;&nbsp;&nbsp;&nbsp;Kompjuter se oglasio pištanjem, dajući znak da je prva pretraga po podacima završena. Vu je prišao da vidi šta ima, a kada je ugledao ono što se nalazilo na ekranu, zaboravio je i na zamrzivač i na pik na grafikonu.
<BR>
<BR>&nbsp;&nbsp;&nbsp;&nbsp;&nbsp;Rezultat je bio jasan: svi dinosaurusi koji su se razmnožavali u sebi su imali rana, ili DNK žabe. Nijedna druga životinja nije. Vu i dalje nije razumeo zašto bi se zbog toga razmnožavali. Međutim, više nije mogao da poriče da je Grant u pravu. Dinosaurusi su se razmnožavali.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
