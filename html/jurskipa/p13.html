<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PLANOVI
<P>&nbsp;&nbsp;&nbsp;&nbsp;&nbsp;"Ovo tek što je stiglo", sutradan reče Eli, dok je prilazila kraju prikolice sa debelim kovertom od smeđeg papira u rukama. "Jedan od momaka ga je doneo iz grada. Od Hamonda je."
<BR>&nbsp;&nbsp;&nbsp;&nbsp;&nbsp;Dok je cepao kovertu, Grant je primetio plavo-beli logo Ingena. Unutra nije bilo propratnog pisma, samo povezan štos papira. Dok ga je vadio, otkrio je da su to planovi. Bili su smanjeni i činili debelu knjigu. Na korici je pisalo: GOSTINSKI OBJEKTI ODMARALIŠTA ISLA NUBLAR (CEO KOMPLET: SAFARI LOGOR).
<BR>&nbsp;&nbsp;&nbsp;&nbsp;&nbsp;"Šta je ovo, kog đavola?" upita on.
<BR>&nbsp;&nbsp;&nbsp;&nbsp;&nbsp;Kad je prelistao knjigu, iz nje je ispao list papira.
<BR>
<BR>&nbsp;&nbsp;&nbsp;&nbsp;&nbsp;Dragi Alane i Eli,
<BR>&nbsp;&nbsp;&nbsp;&nbsp;&nbsp;Kao što pretpostavljate, mi još nemamo zvaničničnih promocionih materijala. Međutim, ovo bi moglo da vam pruži nekakvu predstavu o projektu Isla Nublar. Mislim da je jako uzbudljivo!"
<BR>&nbsp;&nbsp;&nbsp;&nbsp;&nbsp;Jedva čekam da razgovaram sa vama o ovome! Nadam se da ćete moći da nam se pridružite!
<BR>
<BR>&nbsp;&nbsp;&nbsp;&nbsp;&nbsp;Pozdrav,
<BR>&nbsp;&nbsp;&nbsp;&nbsp;&nbsp;Džon
<BR>
<BR>&nbsp;&nbsp;&nbsp;&nbsp;&nbsp;"Ne shvatam", reče Grant. Prelistao je papire. "Ovo su arhitektonski planovi." Okrenuo je prvu stranu:
<BR>
<BR>&nbsp;&nbsp;&nbsp;&nbsp;&nbsp;CENTAR ZA POSETIOCE/LOGORODMARALIŠTE ISLA NUBLAR
<BR>&nbsp;&nbsp;&nbsp;&nbsp;&nbsp;KLIENT
<BR>&nbsp;&nbsp;&nbsp;&nbsp;&nbsp;Ingen, Inc, Palo Alto, Kalif.
<BR>&nbsp;&nbsp;&nbsp;&nbsp;&nbsp;ARHITEKTE
<BR>&nbsp;&nbsp;&nbsp;&nbsp;&nbsp;Daning, Marfi i udruženi članovi, Njujork. Ričard Marfi, projektant saradnik; Teodor Čen, vodeći projektant; Šeldon Džejms, administrativni saradnik.
<BR>&nbsp;&nbsp;&nbsp;&nbsp;&nbsp;INŽENJERI
<BR>&nbsp;&nbsp;&nbsp;&nbsp;&nbsp;Harlou, Vitni i Filds, Boston, konstruktivni; A. T. Misikava, Osaka, mašinski.
<BR>&nbsp;&nbsp;&nbsp;&nbsp;&nbsp;PEJZAŽ
<BR>&nbsp;&nbsp;&nbsp;&nbsp;&nbsp;Šeperton Rodžers, London; A. Ašikiga, H. Iejacu, Kanazava.
<BR>&nbsp;&nbsp;&nbsp;&nbsp;&nbsp;ELEKTRIKA
<BR>&nbsp;&nbsp;&nbsp;&nbsp;&nbsp;N. V. Kobajaši, Tokio. A. R. Makasava, glavni savetnik.
<BR>&nbsp;&nbsp;&nbsp;&nbsp;&nbsp;KOMPJUTER
<BR>&nbsp;&nbsp;&nbsp;&nbsp;&nbsp;Integrisani kompjuterski sistemi, Inc, Kembridž, Mas. Denis Nedri, rukovodilac projekta
<BR>
<BR>&nbsp;&nbsp;&nbsp;&nbsp;&nbsp;Grant se okrenuo samim planovima. Na njima je bio pečat: INDUSTRIJSKA TAJNA NE KOPIRATI i POVERLJIV RADNI MATERIJAL - NE IZDAVATI. Svaki list bio je numerisan i na vrhu je pisalo: "Ovi planovi predstavljaju poverljivu kreaciju Ingena, Inc. Morate imati potpisan dokument 112/4A, ili rizikujete tužbu."
<BR>&nbsp;&nbsp;&nbsp;&nbsp;&nbsp;"Deluje mi prilično paranoidno", reče on.
<BR>&nbsp;&nbsp;&nbsp;&nbsp;&nbsp;"Možda ima razloga", reče Eli.
<BR>&nbsp;&nbsp;&nbsp;&nbsp;&nbsp;Sledeća stranica bila je topografska karta. Prikazivala je Isla Nublar kao obrnutu suzu, sa ispupčenjem na severu i šiljkom na jugu. Ostrvo je bilo dugačko osam kilometara, karta ga je delila u nekoliko velikih odeljaka.
<BR>&nbsp;&nbsp;&nbsp;&nbsp;&nbsp;Severni odeljak bio je označen kao PODRUČJE ZA POSETIOCE i sadržao je strukture označene 'Dolasci posetilaca', 'Centar za posetioce/Administracija', 'Energija/Desalinizacija/Podrška', 'Hamondova rez.' i 'Safari logor'. Grant je prepoznao obrise bazena za plivanje, pravougaonike teniskih terena i okrugle črčkarije koje su predstavljale sadnice i grmlje.
<BR>&nbsp;&nbsp;&nbsp;&nbsp;&nbsp;"U redu, deluje kao odmaralište", reče Eli.
<BR>&nbsp;&nbsp;&nbsp;&nbsp;&nbsp;Zatim su sledili detaljni planovi samog Safari logora. Na presecima, logor je izgledao dramatično: dugačka, niska zgrada sa serijom piramidalnih oblika na krovu. Ali bilo je malo toga o ostalim zgradama u području za posetioce.
<BR>&nbsp;&nbsp;&nbsp;&nbsp;&nbsp;A ostatak ostrva bio je još tajanstveniji. Koliko je Grant mogao da vidi, većinom je to bio otvoreni prostor. Mreža puteva, tunela i udaljenih zgrada, i jedno dugaško, usko jezero koje je izgledalo kao delo ljudske ruke, sa betonskim branama i pregradama. Ali, većim delom, ostrvo je bilo podeljeno u velika zakrivljena područja sa vrlo malo ljudskog mešanja. Svako područje bilo je označeno šifrom:
<BR>
<BR>&nbsp;&nbsp;&nbsp;&nbsp;&nbsp;/P/PROK/V/2A, /D/TRIC/L/5(4A+1), /L/OTNI/C/4(3A+1) i /VV/HADR/X/11(6AQ+3+3DB).
<BR>
<BR>&nbsp;&nbsp;&nbsp;&nbsp;&nbsp;"Ima li negde objašnjenje šifara?" upita ona.
<BR>&nbsp;&nbsp;&nbsp;&nbsp;&nbsp;Grant je brzo listao stranice, ali nije mogao da ga nađe.
<BR>&nbsp;&nbsp;&nbsp;&nbsp;&nbsp;"Možda su ga izvadili", reče ona.
<BR>&nbsp;&nbsp;&nbsp;&nbsp;&nbsp;"Kažem ti", reče on. "Paranoidno." Pogledao je velike zakrivljene delove, odvojene jedne od drugih mrežom puteva. Na celom ostrvu bilo je samo šest delova. A svaki deo bio je odvojen od puta betonskim mostom. Sa spoljne strane svakog šanca bila je ograda sa malim znakom munje pored nje. To ih je čudilo dok konačno nisu shvatili da su ograde elketrificirane.
<BR>&nbsp;&nbsp;&nbsp;&nbsp;&nbsp;"To je neobično", reče ona. "Električne ograde u jednom odmaralištu?"
<BR>&nbsp;&nbsp;&nbsp;&nbsp;&nbsp;"Milje njih", reče Grant. "Električne ograde i šančevi, zajedno. A obično i sa putem duž njih."
<BR>&nbsp;&nbsp;&nbsp;&nbsp;&nbsp;"Baš kao u zoološkom vrtu", reče Eli.
<BR>&nbsp;&nbsp;&nbsp;&nbsp;&nbsp;Vratili su se topografskoj karti i brižljivo proučili konturne linije. Putevi su bili postavljeni neobično. Glavni put je vodio pravcem sever-jug, pravo kroz središnja brda ostrva, uključujući i jedan deo puta koji je delovao kao da je bukvalno usečen u liticu iznad reke. Počinjalo je da deluje kao da je svesno obraćana pažnja da se od ovih otvorenih površina načine zabrani, odvojeni od puteva šančevima i električnim ogradama. A putevi su podizani iznad nivoa zemlje, da bi bilo moguće gledati preko ograda...
<BR>&nbsp;&nbsp;&nbsp;&nbsp;&nbsp;"Znaš", reče Eli, "neke od ovih dimenzija su ogromne. Vidi ovo. Ovaj betonski šanac je širok trideset stopa. To je kao vojno utvrđenje."
<BR>&nbsp;&nbsp;&nbsp;&nbsp;&nbsp;"A takve su i građevine", reče Grant. Primetio je da svaki otvoreni odeljak ima nekoliko građevina, obično smeštenih u zabitim uglovima. Ali građevine su sve od betona, sa debelim zidovima. Na poprečnim presecima izgledale su kao betonski bunkeri sa prozorčićima. Kao nacistički okrugli bunkeri iz starih ratnih filmova.
<BR>&nbsp;&nbsp;&nbsp;&nbsp;&nbsp;U tom trenutku, začuli su prigušenu eksploziju i Grant skloni papire u stranu. "Nazad na posao", reče on.
<BR>&nbsp;&nbsp;&nbsp;&nbsp;&nbsp;""Pali!"
<BR>&nbsp;&nbsp;&nbsp;&nbsp;&nbsp;Osetilo se blago podrhtavanje, a onda se žute konturne linije pojaviše se na ekranu kompjutera. Ovoga puta rezolucija je bila savršena i Alan Grant za trenutak pogledom uhvati skelet, predivno ocrtan, sa vratom povijenim unazad. Nije bilo sumnje da je u pitanju beba velociraptora, a delovalo je da je u savršenom..."
<BR>&nbsp;&nbsp;&nbsp;&nbsp;&nbsp;Slika nestade s ekrana.
<BR>&nbsp;&nbsp;&nbsp;&nbsp;&nbsp;"Mrzim kompjutere", reče Grant, žmirkajući u sunce. "Šta se sad dogodilo?"
<BR>&nbsp;&nbsp;&nbsp;&nbsp;&nbsp;"Izgubio sam ulaz iz integratora", reče jedan od momaka. "Samo trenutak." Momak se sagao da pogleda splet žica koji je ulazio u poleđinu portabl kompjutera na baterije. Postavili su kompjuter na kutiju od piva na vrhu Brda Četiri, nedaleko od uređaja koga su zvali Lupko.
<BR>&nbsp;&nbsp;&nbsp;&nbsp;&nbsp;Grant je seo na padinu i pogledao na sat. On reče Eli: "Moraćemo ovo da uradimo na stari način."
<BR>&nbsp;&nbsp;&nbsp;&nbsp;&nbsp;Jedan od momak je to slučajno čuo. "O, Alene."
<BR>&nbsp;&nbsp;&nbsp;&nbsp;&nbsp;"Vidi", reče Grant. "Moram da stignem na avion. A želim da fosil bude zaštićen pre nego što odem."
<BR>&nbsp;&nbsp;&nbsp;&nbsp;&nbsp;Kada jednom počneš da otkopavaš fosil, moraš da nastaviš, ili postoji rizik da ćeš ga izgubiti. Posetioci zamišljaju da je pejzaž pustara nepromenljiv, ali, u stvari, on neprestano erodira, bukvalno pred vašim očima; celog dana mogu se čuti kamenčići kako se kotrljaju niz trošnu padinu. A uvek postoji i rizik od oluja; čak i blag pljusak može sprati tanani fosil. Zato je Grantov delimično izloženi skelet bio u opasnosti i morao se zaštiti do njegovog povratka.
<BR>&nbsp;&nbsp;&nbsp;&nbsp;&nbsp;Zaštita fosila obično se sastojala od cerade preko mesta iskopavanja i rova oko obima da bi se kontrolisao oticaj vode. Pitanje je bilo koliko veliki rov zahteva fosil velociraptora. Da bi to odlučili, koristili su kompjuterski potpomognutu soničnu tomografiju, ili CAST. Ovo je bio nov postupak u kome je Lupko ispaljivao u zemlju mekane olovne naboje i proizvodio udarne talase koje je kompjuter očitavao i sabirao u neku vrstu rendgenskog snimka padine. Koristili su je celog leta, sa različitim rezultatima.
<BR>&nbsp;&nbsp;&nbsp;&nbsp;&nbsp;Lupko je bio sada dvadeset stopa daleko, velika srebrna kutija na točkovima, sa kišobranom na vrhu. Ličio je na kolica za sladoled neprimerno parkirana na pustama. Lupko je imao dva mlađana poslužitelja koja su punila nov naboj mekanog olova.
<BR>&nbsp;&nbsp;&nbsp;&nbsp;&nbsp;Do tada, CAST su uglavnom koristili da lociraju pružanje nalaza, što im je pomagalo da efikasnije kopaju. Ali klinci su tvrdili da će u nekoliko narednih godina biti moguće dobiti tako detaljnu sliku da će iskopavanje biti izlišno. Moći će da se dobije savršena slika, u tri dimenzije, što obećava potpuno novo razdoblje arheologije bez iskopavanja.
<BR>&nbsp;&nbsp;&nbsp;&nbsp;&nbsp;Međutim, ništa se od toga još nije dogodilo. A oprema koja je u univerzitetskoj laboratoriji savršeno radila, pokazala se tužno tananom i prevrtljivom.
<BR>&nbsp;&nbsp;&nbsp;&nbsp;&nbsp;"Koliko još?" upita Grant.
<BR>&nbsp;&nbsp;&nbsp;&nbsp;&nbsp;"Imamo ga sad, Alane. Nije loše."
<BR>&nbsp;&nbsp;&nbsp;&nbsp;&nbsp;Grant je prišao i pogledao ekran kompjutera. Video je kompletan skelet, ocrtan svetlo žutom bojom. Bio je to zaista mlad primerak. Ono što je Velociraptora izdvajalo od ostalih - jednoprsta šapa, koja je kod potpuno odrasle jedinke bila zakrivljena, šest palaca dugo oružje sposobno da raspori plen - kod ove bebe nije bio veće od trna u grmu ruže. Jedva se uopšte videlo na ekranu. A Velociraptor je i onako bio lagano građen dinosaurus, životinja kostiju tananih kao ptičije i, verovatno, isto toliko inteligentna.
<BR>&nbsp;&nbsp;&nbsp;&nbsp;&nbsp;Ovde se skelet pokazao savršeno ispravnim, osim što su glava i vrat bili povijeni unazad, ka stražnjem delu tela. Takvo savijanje vrata bilo je toliko često kod fosila da su neki naučnici sačinili teoriju da ga objasne. Sugerisali su da su dinosaurusi izumrli zbog toga što su se otrovali aklaloidima u biljkama koji su se tada razvijali. Mislilo se da zabačen vrat označava samrtničku agoniju dinosaurusa. Grant je na kraju pokopao tu teoriju, pokazujući da kod mnogih vrsta ptica i gmizavaca posle smrti dolazi do kontrakcije stražnjih vratnih ligamenata, što zabacuje glavu unazad na karakterističan način. To nije ni u kakvoj vezi sa uzrokom smrti; vezano je za način na koji se truplo suši na suncu.
<BR>&nbsp;&nbsp;&nbsp;&nbsp;&nbsp;Grant je primetio da je i ovaj skelet bočno povijen, tako da su desna noga i stopalo podignuti iznad kičme.
<BR>&nbsp;&nbsp;&nbsp;&nbsp;&nbsp;"Izgleda nekako izobličeno", reče jedan od klinaca. "Ali mislim da to nije od kompjutera."
<BR>&nbsp;&nbsp;&nbsp;&nbsp;&nbsp;"Nije", reče Grant. "Samo od vremena. Mnogo, mnogo vremena."
<BR>&nbsp;&nbsp;&nbsp;&nbsp;&nbsp;Grant je znao da ljudi nisu kadri da zamisle geološko vreme. Ljudski život se odvija u savim drugačijoj vremenskoj skali. Jabuka postaje smeđa za nekoliko minuta. Srebrnina postaje crna za nekoliko dana. Hrpa đubriva raspada se za jedno godišnje doba. Dete odraste za deceniju. Ništa iz svakodnevnog iskustva ne priprema čoveka da bude sposoban da zamisli značenje osamdeset miliona godina - vremenskog razdoblja koje je proteklo otkako je ova životinjica uginula.
<BR>&nbsp;&nbsp;&nbsp;&nbsp;&nbsp;U učionici, Grant je pokušao sa različitim poređenjima. Ako zamislite da se ljudski vek od šezdeset godina sažme u jedan dan, onda bi osamdeset miliona godina i dalje bilo 3652 godine - više od starosti piramida. Velociraptor je dugo bio mrtav.
<BR>&nbsp;&nbsp;&nbsp;&nbsp;&nbsp;"Ne deluje naročito strašno", reče jedan od klinaca.
<BR>&nbsp;&nbsp;&nbsp;&nbsp;&nbsp;"Nije ni bio", reče Grant. "Barem ne dok ne odraste." Ova beba je verovatno lešinarila, hranila se truplima životinja koje su odrasli zaklali, pošto bi se velike životinje nažderale i ostale da lenčare na suncu. Mesožderi u jednom obroku mogu da pojedu čak 25 procenata svoje telesne težine, što ih posle čini pospanim. Bebe bi čavrljale i pentrale se preko trpeljivih, dremljivih tela odraslih i štrpkale zajogajčiće sa mrtvih životinja. Bebe su verovatno bile slatke male životinjice.
<BR>&nbsp;&nbsp;&nbsp;&nbsp;&nbsp;Ali jedan odrasli velociraptor bio je nešto potpuno drugo. Funtu po funtu, velociraptor je postajao najlakomiji dinosaurus koji je ikada živeo. Iako relativno mali - oko dve stotine funti, veličine leoparda - velociraptor je bio brz, inteligentan i opak, sposoban da napadne oštrim čeljustima, moćnim rukama sa kandžama i razornom kandžom na stopalu.
<BR>&nbsp;&nbsp;&nbsp;&nbsp;&nbsp;Velociraptori su lovili u čoporima, a Grantu pade na pamet da je sigurno bio impresivan prizor videti tuce ovih životinja kako trče punom brzinom, skaču na leđa mnogo većeg dinosaurusa, paraju mu vrat i razdiru rebra i trbuh...
<BR>&nbsp;&nbsp;&nbsp;&nbsp;&nbsp;"Nemamo mnogo vremena", reče Eli i vrati ga nazad.
<BR>&nbsp;&nbsp;&nbsp;&nbsp;&nbsp;Grant je dao instrukcije u vezi rova. Sa kompjuterske slike znali su da skelet leži na relativno ograničenoj površini; jarak oko kvadrata dužine stranica dva metra biće dovoljan. U međuvremenu, Eli je pričvrstila ceradu koja je prekrila padinu. Grant joj je pomogao da pobije poslednje kočiće.
<BR>&nbsp;&nbsp;&nbsp;&nbsp;&nbsp;"Kako je beba uginula?" upita jedan od klinaca.
<BR>&nbsp;&nbsp;&nbsp;&nbsp;&nbsp;"Sumnjam da ćemo saznati", odvrati Grant. "Smrtnost mladunčadi u divljini je visoka. U afričkim parkovima, kod nekih mesoždera dostiže sedamdeset procenata. Moglo je to biti bilo šta - bolest, odvajanje od grupe, bilo šta. Čak i napad odrasle jedinke. Znamo da su te životinje lovile u čoporima, ali ne znamo ništa o njihovom društvenom ponašanju u grupi."
<BR>&nbsp;&nbsp;&nbsp;&nbsp;&nbsp;Studenti su klimali. Svi oni su studirali ponašanje životinja i znali su da, na primer, kada novi mužjak preuzme lavlji čopor, prvo što uradi je da ubije svu mladunčad. Razlog je očito genetički: mužjak je stvoren da što je moguće šire poseje svoje gene, a ubijanjem mladunaca od dovodi sve ženke u raspaljeno stanje da bi mogao da ih oplodi. To takođe sprečava da ženke gube vreme u podizanju potomstva drugog mužjaka.
<BR>&nbsp;&nbsp;&nbsp;&nbsp;&nbsp;Možda je lovnim čoporom velociraptora takođe upravljao dominantan mužjak. Znamo tako malo o dinosaurusima, pomisli Grant. Posle 150 godina istraživanja i iskopavanja širom sveta, i dalje gotovo da ništa nisu znali o tome kakvi su zaista bili dinosaurusi.
<BR>&nbsp;&nbsp;&nbsp;&nbsp;&nbsp;"Moramo da krenemo", reče Eli, "ako želimo da do pet stignemo u Šoto."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
