<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ŠOTO
<P>&nbsp;&nbsp;&nbsp;&nbsp;&nbsp;Suve ravnice pružale su ka dalekim, crnim, usamljenim bregovima. Popodnevni vetar raznosio je prašinu i kotrljajući korov preko ispucalog betona. Grant je stajao s Eli blizu džipa i čekao, dok je sjajni Granmen mlaznjak pravio krug da sleti.
<BR>&nbsp;&nbsp;&nbsp;&nbsp;&nbsp;"Mrzim da čekam lovatore", gunđao je Grant.
<BR>&nbsp;&nbsp;&nbsp;&nbsp;&nbsp;Eli slegnu ramenima. "Deo posla."
<BR>&nbsp;&nbsp;&nbsp;&nbsp;&nbsp;Iako je finansiranje mnogih oblasti nauke, kao što su fizika i hemija, preuzela država, paleontologija je i dalje u mnogome zavisila od privatnih patrona. Potpuno nezavisno od njegove zainteresovanosti za to ostrvo u Kostariki, Grant je shvatao da, ako Džon Hamond traži njegovu pomoć, onda će je i dobiti. Tako deluje patronat - tako je oduvek delovao.
<BR>&nbsp;&nbsp;&nbsp;&nbsp;&nbsp;Mali mlaznjak je sleteo i brzo zarulao prema njima. Eli prebaci torbu preko ramena. Mlaznjak se zaustavio i stjuardesa u plavoj uniformi otvorila je vrata.
<BR>&nbsp;&nbsp;&nbsp;&nbsp;&nbsp;Unutra, iznenadio se kako je sve stisnuto, uprkos luksuznom nameštaju. Grant je morao da se pogrbi dok je prilazio da se rukuje s Hamondom.
<BR>&nbsp;&nbsp;&nbsp;&nbsp;&nbsp;"Doktor Grant i doktorka Satler", reče Hamond. "Dobro je da ste nam se pridružili. Dozvolite mi da vam predstavim mog partnera, Donalda Ęenara."
<BR>&nbsp;&nbsp;&nbsp;&nbsp;&nbsp;Ęenaro je bio zdepast, mišićav čovek od kojih trideset pet godina. Nosio je Armanijevo odelo i naočare sa žičanim okvirom. Grantu se nije svideo na prvi pogled. Brzo se rukovao. Dok se Eli rukovala, Ęenaro iznenađeno reče: "Vi ste žena."
<BR>&nbsp;&nbsp;&nbsp;&nbsp;&nbsp;"Dešava se", reče ona i Grant pomisli: Ni njoj se ne sviđa.
<BR>&nbsp;&nbsp;&nbsp;&nbsp;&nbsp;Hamond se okrenuo Ęenaru. "Naravno, poznato ti je šta doktor Grant i doktorka Satler rade. Oni su paleontolozi. Oni iskopavaju dinosauruse." A onda je počeo da se smeje, kao da je mu je ta ideja bila jako smešna.
<BR>&nbsp;&nbsp;&nbsp;&nbsp;&nbsp;"Molim vas, sedite", reče stjuardesa i zatvori vrata. Avion je odmah počeo da se kreće.
<BR>&nbsp;&nbsp;&nbsp;&nbsp;&nbsp;"Izvinjavamo se", reče Hamond, "ali moramo da požurimo. Donald smatra da je važno da smesta stignemo dole."
<BR>&nbsp;&nbsp;&nbsp;&nbsp;&nbsp;Pilot je najavio četvorosatni let do Dalasa, gde će napuniti gorivo, a zatim polazak za Kostariku i dolazak sledećeg jutra.
<BR>&nbsp;&nbsp;&nbsp;&nbsp;&nbsp;"A koliko ćemo dugo ostati u Kostariki?" upita Grant.
<BR>&nbsp;&nbsp;&nbsp;&nbsp;&nbsp;"Pa, to zaista zavisi", reče Ęenaro. "Imamo nekoliko stvari da raščistimo."
<BR>&nbsp;&nbsp;&nbsp;&nbsp;&nbsp;"Držite me za reč", reče Hamond i okrenu se ka Grantu, "da dole nećemo biti duže od četrdeset osam sati."
<BR>&nbsp;&nbsp;&nbsp;&nbsp;&nbsp;Grant prikopča sigurnosni pojas. "To vaše ostrvo na koje idemo - nikada pre nisam čuo za njega. Je li to neka vrsta tajne?"
<BR>&nbsp;&nbsp;&nbsp;&nbsp;&nbsp;"Na neki način", reče Hamond. "Mnogo, mnogo pažnje posvetili smo tome da budemo sigurni da niko neće saznati za njega, sve do dana kada ćemo ga predstaviti iznenađenoj i očaranoj publici."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
