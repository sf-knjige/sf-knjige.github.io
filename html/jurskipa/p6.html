<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PLAŽA
<P>&nbsp;&nbsp;&nbsp;&nbsp;&nbsp;Marti Guitierez sedeo je na plaži i posmatrao kako se popodnevno sunce spušta na nebu, dok nije oštro zaiskrilo po vodi zaliva, a njegovi zraci dosegli ispod palmovog drveća, do mesta gde je sedeo među mangrovom, na plaži Kabo Blanko. Koliko je najbolje mogao da odredi, sedeo je blizu mesta gde se pre dva dana nalazila mala Amerikanka.
<BR>&nbsp;&nbsp;&nbsp;&nbsp;&nbsp;Iako je prilično tačno, kao što je i rekao Boumanovima, da gušteri često ujedaju, Guitierez nikad nije čuo da je bazilisk nekoga ujeo. A sasvim sigurno nije čuo da je neko dospeo u bolnicu zato što ga je gušter ugrizao. A zatim, i prečnik ujeda na Tininoj ruci delovao je malo prevelik za baziliska. Kada se vratio u stanicu Karara, proverio je u tamošćnjoj maloj istraživačkoj biblioteci, ali nije našao nikakav podatak u ujedima guštera baziliska. Zatim je proverio Međunarodni servis bionauka, kompjutersku bazu podataka u Americi. Međutim, nije našao nikakvih podataka o ujedima baziliska, niti o bolničkom lečenju usled ugriza guštera.
<BR>&nbsp;&nbsp;&nbsp;&nbsp;&nbsp;Onda je pozvao medicinskog službenika u Amaloji koji je potvrdio da je bebu od devet dana, dok je spavala u jaslama, ugrizla za stopalo životinja za koju je njena baka - jedina osoba koja je životinju zaista videla - tvrdila da je gušter. Kasnije, noga je otekla i dete umalo nije umrlo. Baka je opisala da je gušter bio zelen sa smeđim prugama. Ugrizao je dete nekoliko puta pre nego što ga je žena uplašila i oterala.
<BR>&nbsp;&nbsp;&nbsp;&nbsp;&nbsp;"Čudno", rekao je Guitierez.
<BR>&nbsp;&nbsp;&nbsp;&nbsp;&nbsp;"Ne, baš kao i ostali", odvratio je medicinski službenik i dodao da je čuo i za ostale slučajeve ugriza: jedno dete u Vaskezu, sledećem selu uz obalu, izgriženo je na spavanju. I još jedno u Puerta Sotreru. Svi ti slučajevi dogodili su se u poslednja dva meseca. I uvek je u pitanju bilo dete ili beba na spavanju.
<BR>&nbsp;&nbsp;&nbsp;&nbsp;&nbsp;Jedan takav nov i prepoznatljiv obrazac naveo je Guitiereza da posumnja da je u pitanju ranije nepoznata vrste guštera. Ovo se posebno moglo očekivati u Kostariki. Samo sedamdeset pet milja široka na najužoj tački, ova zemlja manja je od države Mejn. Pa ipak, unutar tog ograničenog prostora, Kostarika ima značajnu raznolikost biloških habitata: obale i na Atlantiku i na Pacifiku, četiri odvojena planinska venca, sa dvanaest hiljada stopa visokim vrhovima i aktivnim vuklanima, kišne šume, oblačne šume, temperaturne zone, močvare i neplodne pustinje. Takva ekološka raznolikost podržava zapanjujuću raznolikost biljnog i životinjskog sveta. Kostarika ima triput više vrsta ptica od cele Severne Amerike. Više od hiljadu vrsta orhideja. Više od pet hiljada vrsta insekata.
<BR>&nbsp;&nbsp;&nbsp;&nbsp;&nbsp;Nove vrste otkrivane su sve vreme, tempom koji je iz tužnih razloga ubrzan poslednjih godina. Kostarika ostaje bez šuma i vrste iz džungle gube svoje habitate, sele se u druga područja i ponekad menjaju i ponašanje.
<BR>&nbsp;&nbsp;&nbsp;&nbsp;&nbsp;Tako da su nove vrste savršeno moguće. Ali uz uzbuđenje zbog novih vrsta ide i zabrinjavajuća mogućnost novih bolesti. Gušteri prenose virusne bolesti, uključujući i neke od kojih se i čovek može razboleti. Najopasnija je centralni saurijanski encefalitis, ili CSE, koji uzrokuje neku vrstu spavaće bolesti kod ljudi i konja. Guitierez je osećao da je važno da pronađe ovog novog guštera, makar samo da ga testira na bolest.
<BR>&nbsp;&nbsp;&nbsp;&nbsp;&nbsp;Dok je sedeo na plaži, posmatrao je kako sunce pada i uzdisao. Možda je Tina Bouman videla novu životinju, a možda i nije. Sasvim sigurno, Guitierez nije. U ranu zoru, uzeo je vazdušni pištolj, napunio šaržer ligaminskim strelicama i, pun nade, uputio se na plažu. Ali dan je bio protraćen. Uskoro će morati da pođe sa plaže; nije želeo da po mraku vozi uzbrdo tim putem.
<BR>&nbsp;&nbsp;&nbsp;&nbsp;&nbsp;Guitierez je ustao i pošao nazad na plažu. Nešto dalje, ugledao je taman lik majmuna drekavca koji je trupkao ivicom močvare mangrova. Gutierez se sklonio, krećući ka vodi. Ako je tu bio jedan drekavac, verovatno su gore u drveću i drugi, a drekavci vole da mokre na uljeze.
<BR>&nbsp;&nbsp;&nbsp;&nbsp;&nbsp;Ali ovaj majmun drekavac kao da je bio sam i hodao je polako; često je zastajao da sedne na bedra. Majmun je imao nešto u ustima. Kad se Guitierez približio, video je da jede guštera. Rep i stražnje noge visile su iz majmunovih čeljusti. Čak i izdaleka, Guitierez je mogao da vidi smeđe pruge na zelenom.
<BR>&nbsp;&nbsp;&nbsp;&nbsp;&nbsp;Guitierez se spustio na zemlju i naciljao pištolj. Drekavac, naviknut na život u rezervatu, znatiželjno je gledao u njega. Nije pobegao čak ni kad je prva strelica bezopasno prozujala pored njega. Kada mu se druga strelica zabola duboko u stegna, drekavac je besno i iznenađeno kriknuo, i ispustio ostatke obeda dok je bežao u džunglu.
<BR>&nbsp;&nbsp;&nbsp;&nbsp;&nbsp;Guitierez je ustao i polako prišao. Nije bio zabrinut zbog majmuna; doza omamljivača bila je mala da bi ostavila nekakve druge posledice osim par minuta ošamućenosti. Već je razmišljao šta da uradi sa otkrićem. Sam će napisati preliminarni izveštaj, ali ostaci, naravno, moraju da u Sjedinjene Države na konačnu pozitinu identifikaciju. Kome da ih pošalje? Priznati stručnjak bio je Edvard H. Simpson, počasni profesor zoologije na Kolumbija univerzitetu u Njujorku. Eleganti stariji čovek, zalizane sede kose, Simpson je bio vodeći svetski autoritet za klasifikaciju guštera. Verovatno će, pomisli Marti, poslati svog guštera doktoru Simpsonu.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
