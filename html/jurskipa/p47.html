<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PARK
<P>&nbsp;&nbsp;&nbsp;&nbsp;&nbsp;Portabl generator je zaprštao i uz tutnjavu oživeo, a kvarcni reflektori zasjali su na krajevima teleskopskih krakova. Maldun je čuo blago žuborenje reke nekoliko jardi na sever. Okrenuo se kombiju održavanja i video kako jedan radnik ulazi sa velikom električnom testerom.
<BR>&nbsp;&nbsp;&nbsp;&nbsp;&nbsp;"Ne, ne", reče on. "Samo konopce, Karlos. Ne moramo je seći."
<BR>&nbsp;&nbsp;&nbsp;&nbsp;&nbsp;Okrenuo se i pogledao ogradu. Isprva su imali problema da nađu sekciju u kratkom spoju, jer nije bilo mnogo toga da se vidi: malo protokarpus drvo bilo je naslonjeno na ogradu. Bilo je to jedno od nekoliko njih zasađenih u ovom delu parka s namerom da njihove paperjaste grane zaklone pogled na ogradu.
<BR>&nbsp;&nbsp;&nbsp;&nbsp;&nbsp;Ali ovo drvo bilo je pričvršćeno za zemlju zategama i zavrtnjima. Žice su se pokidale za vreme oluje, a metalne zavrtnje vetar je naneo na ogradu i napravio kratak spoj. Naravno, ovo se nije smelo dogoditi. Ekipe za zemljište trebalo je da blizu ograde koriste plastikom oklopljenu žicu i keramičke zavrtnje. Međutim, to se ipak dogodilo.
<BR>&nbsp;&nbsp;&nbsp;&nbsp;&nbsp;U svakom slučaju, neće to biti veliki posao. Sve što je trebalo da urade, bilo je da odvoje drvo od ograde, sklone metalnu armaturu i obeleže ga vrtlarima da ga srede ujutru. Ne bi trebalo da traje više od dvadeset minuta. I to je bilo dobro, jer je Maldun znao da se dinosaurusi uvek drže reke. Iako su radnici bili odvojeni od reke ogradom, dilos bi mogao da pljune kroz nju i isporuči svoj zaslepljujući otrov.
<BR>&nbsp;&nbsp;&nbsp;&nbsp;&nbsp;Ramon, jedan od radnika, prišao mu je. "Senjor Maldun", reče on, "jeste li videli svetla?"
<BR>&nbsp;&nbsp;&nbsp;&nbsp;&nbsp;"Kakva svetla?" upita Maldun.
<BR>&nbsp;&nbsp;&nbsp;&nbsp;&nbsp;Ramon je pokazao na istok, kroz džunglu. "Video sam to kad smo izlazili. Tamo je, jako slabo. Vidite? Liči na svetla kola, ali se ne mrda."
<BR>&nbsp;&nbsp;&nbsp;&nbsp;&nbsp;Maldun je začkiljio. Verovatno je to samo bilo svetlo održavanja. Najzad, struja je ponovo došla. "Kasnije ćemo se brinuti oko toga", reče on. "Sad hajdemo da sklonimo to drvo s ograde."
<BR>&nbsp;&nbsp;&nbsp;&nbsp;&nbsp;Arnoldu se raspoloženje popravljalo. Park je gotovo bio vraćen u red. Maldun je opravljao ograde. Hamond je otišao sa Hardingom da nadzire prenos životinja. Iako je bio umoran, Arnold se dobro osećao; čak je bio raspoložen da ugađa advokatu, Ęenaru. "Malkolmov efekat", reče Arnold. "Zbog toga se brinete?"
<BR>&nbsp;&nbsp;&nbsp;&nbsp;&nbsp;"Samo sam radoznao", reče Ęenaro.
<BR>&nbsp;&nbsp;&nbsp;&nbsp;&nbsp;"Mislite da vam ja kažem zašto Jan Malkolm nije u pravu."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Arnold je zapalio još jednu cigaretu. "Tehnika je u pitanju."
<BR>&nbsp;&nbsp;&nbsp;&nbsp;&nbsp;"Probajte."
<BR>&nbsp;&nbsp;&nbsp;&nbsp;&nbsp;"Važi", reče Arnold. "Teorija haosa opisuje nelinearne sisteme. Ona je danas postala jako široka teorija koju koriste da svašta proučavaju: od berze do srčanih ritmova. Jako pomodna teorija. Jako popularna da se primenjuje na bilo koji kompleksni sistem gde se može javiti nepredvidljivost. U redu?"
<BR>&nbsp;&nbsp;&nbsp;&nbsp;&nbsp;"U redu", reče Ęenaro.
<BR>&nbsp;&nbsp;&nbsp;&nbsp;&nbsp;"Jan Malkolm je matematičar koji se specijalizovao za teoriju haosa. Prilično zabavan i privlačan, ali u osnovi ono što on radi, osim što nosi crnu boju, jeste korišćenje kompjutera za izradu modela ponašanja kompleksnih sistema. A Džon Hamond voli poslednje naučne hitove, pa je zatražio od Hamonda da napravi model sistema Jurskog parka. Što je Malkolm i uradio. Svi Malkolmovi modeli su fazno-prostorni oblici na kompjuterskom ekranu. Jeste li ih videli?"
<BR>&nbsp;&nbsp;&nbsp;&nbsp;&nbsp;"Ne", reče Ęenaro.
<BR>&nbsp;&nbsp;&nbsp;&nbsp;&nbsp;"Pa, liče na čudno zakrivljene brodske propelere. Prema Malkolmu, ponašanje bilo kog sistema prati površinu propelera. Pratite?"
<BR>&nbsp;&nbsp;&nbsp;&nbsp;&nbsp;"Ne baš", reče Ęenaro.
<BR>&nbsp;&nbsp;&nbsp;&nbsp;&nbsp;Arnold podiže ruku u vazduh. "Recimo da stavim kap vode na nadlanicu. Ta kap skliznuće niz moju šaku. Možda će poteći ka zglobu. Možda će poteći ka palcu, ili niz prste. Ja ne mogu da kažem gde će završiti, ali znam da će teći površinom moje šake. Mora."
<BR>&nbsp;&nbsp;&nbsp;&nbsp;&nbsp;"U redu", reče Ęenaro.
<BR>&nbsp;&nbsp;&nbsp;&nbsp;&nbsp;"Teorija haosa tretira ponnašanje celog sistema kako kapljicu vode koja se kreće po složenoj površini propelera. Kapljica može zavojno kretati se nadole, ili skliznuti spolja ka ivici. Zavisi, može se ponašati jako raznoliko. Ali uvek će se kretati površinom propelera."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"Malkolmovi modeli obično imaju grebene ili strme nagibe, na kojima bi kapljice vode dobile veliko ubrzanje. On to skromno zove ubrzavajućim kretanjem Malkolmovog efekta. Ceo sistem može doživeti spontani kolaps. I to je ono što on kaže za Jurski park. Da je on urođeno nestabilan."
<BR>&nbsp;&nbsp;&nbsp;&nbsp;&nbsp;"Urođeno nestabilan", reče Ęenaro. "I šta ste učinili kad ste dobili njegov izveštaj?"
<BR>&nbsp;&nbsp;&nbsp;&nbsp;&nbsp;"Nismo se složili s njim i zanemarili smo ga, naravno", reče Arnold.
<BR>&nbsp;&nbsp;&nbsp;&nbsp;&nbsp;"Je li to bilo pametno?"
<BR>&nbsp;&nbsp;&nbsp;&nbsp;&nbsp;"To je očigledno", reče Arnold. "Najzad, mi radimo sa živim sistemima. Ovo je život, a ne kompjuterski model."
<BR>&nbsp;&nbsp;&nbsp;&nbsp;&nbsp;Pod oštrim kvarcnim svetlom, zelena glava hipsilofodonta visila je iz nosiljke; jezik je landarao, oči bile zamućene.
<BR>&nbsp;&nbsp;&nbsp;&nbsp;&nbsp;"Pažljivo! Pažljivo!" vikao je Hamond dok je dizalica počinjala podizanje.
<BR>&nbsp;&nbsp;&nbsp;&nbsp;&nbsp;Harding je zagunđao i vratio glavu na kožno remenje. Nije želeo da sprečava cirkulaciju kroz karotidnu arteriju. Dizalica je šištala dok je podizala životinju u vazduh, na kamion s ravnim dnom koji je čekao. Hipsi je mali drajosaurus, sedam stopa dugačak, težak oko pet stotina funti. Ova ženka je bila tamnozelena, sa smeđim pegama. Polako je disala, ali se činilo da je s njom sve u redu. Pre nekoliko trenutaka, Harding ju je pogodio puškom za uspavljivanje i očigledno je procenio pravilnu dozu. Uvek je kritično doziranje kod ovih velikih životinja. Premalo i otrčaće u šumu, gde će se srušiti negde gde do njih ne možete da doprete. Previše i doživeće fatalni srčani napad. Ova je napravila jedan jedini poskok i preturila na leđa. Savršeno dozirano.
<BR>&nbsp;&nbsp;&nbsp;&nbsp;&nbsp;"Pazite je! Lakše!" vikao je Hamond radnicima.
<BR>&nbsp;&nbsp;&nbsp;&nbsp;&nbsp;"Gospodine Hamond", reče Harding. "Molim vas."
<BR>&nbsp;&nbsp;&nbsp;&nbsp;&nbsp;"Pa, treba da paze..."
<BR>&nbsp;&nbsp;&nbsp;&nbsp;&nbsp;"Paze", reče Harding. Popeo se na ravno dno kamiona kad su spustili ženku hipsija u nosiljku. Harding joj je prebacio kardiogramsku ogrlicu koja je pratila otkucaje srca, a zatim uzeo veliki elektronski termometar veličine prelivača za ćurku i ubacio joj u rektum. Zapištao je: 96,2 stepena.
<BR>&nbsp;&nbsp;&nbsp;&nbsp;&nbsp;"Kako je?" srdito upita Hamond.
<BR>&nbsp;&nbsp;&nbsp;&nbsp;&nbsp;"Dobro je", reče Harding. "Pala joj je smo za stepen i po."
<BR>&nbsp;&nbsp;&nbsp;&nbsp;&nbsp;"To je previše", reče Hamond. "Prenisko je."
<BR>&nbsp;&nbsp;&nbsp;&nbsp;&nbsp;"Ne bi vam se svidelo da se probudi i skoči s kamiona", odbrusi Harding.
<BR>&nbsp;&nbsp;&nbsp;&nbsp;&nbsp;Pre nego što je došao u park, Harding je bio upravnik veterinarske službe zoološkog vrta u San Dijegu i vodeći svetski stručnjak za brigu o pticama. Leteo je širom sveta, dajući savete zoološkim vrtovima u Evropi, Indiji i Japanu o brizi o ekzotičnim pticama. Nije se mnogo uzbudio kad se ovaj neobični čovečuljak pojavio i ponudio mu mesto u jednom privatnom zabavnom parku. Ali kad je čuo šta je Hamond učinio... To se nije smelo propustiti. Harding je imao akademske sklonsti i izgledi da napiše prvi Udžbenik veterinarske interne medicine: bolesti dinosaurusa bili su neodoljivi. Poslednjih godina dvadesetog veka, veterina je, s naučnog stanovišta, bila daleko odmakla; klinike najboljih zooloških vrtova malo su se razlikovale od bolnica. Novi udžbenici predstavljali su samo mala doterivanja starih. Za praktičara svetskog glasa, nije bilo novih svetova vrednih osvajanja. Ali biti prvi u brizi za potpuno novu životinjsku klasu: to je bilo nešto!
<BR>&nbsp;&nbsp;&nbsp;&nbsp;&nbsp;I Harding nikad nije zažalio zbog svog izbora. Postao je popriličan stručnjak za ove životinje. I nije želeo da sad sluša Hamonda.
<BR>&nbsp;&nbsp;&nbsp;&nbsp;&nbsp;Hipsi je frknuo i trgnuo se. I dalje je plitko disao; još nije bilo okularnog refleksa. Ali bilo je vreme za pokret. "Ukrcavajmo se", viknu Harding. "'Ajde da vratimo curu nazad u njen padok."
<BR>&nbsp;&nbsp;&nbsp;&nbsp;&nbsp;"Živi sistemi", reče Arnold, "nisu kao mehanički sistemi. Živi sistemi nikad nisu u ravnoteži. Oni su urođeno nestabilni. Oni se mogu činiti stabilnim, ali to nisu. Sve je u pokretu i menja se. Na neki način, sve je na ivici sloma."
<BR>&nbsp;&nbsp;&nbsp;&nbsp;&nbsp;Ęenaro se mrštio. "Ali mnoge stvari se ne menjaju; telesna temperatura se ne menja, sve druge vrste..."
<BR>&nbsp;&nbsp;&nbsp;&nbsp;&nbsp;"Telesna temperatura neprestano se menja", reče Arnold. "Neprestano. Ciklično se menja svakih svakih dvadeset četiri sata, najniža je ujutro, najviša popodne. Menja se kako se menja raspoloženje, za vreme bolesti, u toku vežbanja, sa spoljnom temperaturom, sa hranom. Neprestano fluktuira gore-dole. Majušni potresi na grafikonu. Zato što, u svakom trenutku, neke sile guraju temperaturu naviše, a druge sile guraju je naniže. Ona je urođeno nestabilna. A i svaki drugi aspekt živih sistema je takav."
<BR>&nbsp;&nbsp;&nbsp;&nbsp;&nbsp;"Znači, vi kažete..."
<BR>&nbsp;&nbsp;&nbsp;&nbsp;&nbsp;"Malkolm je samo još jedan od teoretičara", reče Arnold. "Sedi u kancelariji i stvara lepe matematičke modele, a nikad mu ne pada na pamet da je ono što on vidi kao kvar zapravo neophodnost. Vidite, kada sam radio na raketama, imali smo posla s nečim što smo zvali 'rezonantno kolebanje'. Rezonantno kolebanje znači da je, iako je samo neznatno nestabilna na platformi, raketa izgubljena. Ona će se neizbežno oteti kontroli i neće se moći vratiti nazad. To je osobina mehanikih sistema. Mali poremećaj postaje sve veći dok na kraju ne uništi ceo sistem. Ali ovi isti mali poremećaji su suštinski kod živih sistema. Oni označavaju da je sistem zdrav i da odgovara na podražaje. Malkolm to nikada nije razumeo."
<BR>&nbsp;&nbsp;&nbsp;&nbsp;&nbsp;"Jeste li sigurni da on to nije razumeo? Čini mi se da on dobro razlikuje žive i nežive..."
<BR>&nbsp;&nbsp;&nbsp;&nbsp;&nbsp;"Vidite", reče Arnold. "Evo dokaza." Pokazao je na ekrane. "Za manje od jednog sata", reče on, "park će se vratiti u red. Jedino što nam je još preostalo da sredimo jesu telefoni. Iz nekog razloga, još ne rade. Ali sve ostalo će raditi. A to nije teorija. To je činjenica."
<BR>&nbsp;&nbsp;&nbsp;&nbsp;&nbsp;Igla je ušla duboko u vrat i Hardin je ubrizgao medrin u anesteziranu ženku drajosaurusa dok je ležala na boku na zemlji. Životinja je odmah počela da se oporavlja, frkćući i ritajući se snažnim stražnjim nogama.
<BR>&nbsp;&nbsp;&nbsp;&nbsp;&nbsp;"Svi nazad", reče Harding i otpuza unazad. "Povucite se."
<BR>&nbsp;&nbsp;&nbsp;&nbsp;&nbsp;Ženka dinosaurusa usteturala se na noge i pijano stajala. Protresla je gušteroliku glavu, zapiljila se u ljude koji su stajali nazad kod kvarcnih lampi i zatreptala.
<BR>&nbsp;&nbsp;&nbsp;&nbsp;&nbsp;"Bali", reče Hamond, zabrinut.
<BR>&nbsp;&nbsp;&nbsp;&nbsp;&nbsp;"Privremeno", reče Harding. "Prestaće."
<BR>&nbsp;&nbsp;&nbsp;&nbsp;&nbsp;Ženka drajosaurusa se zakašljala, a onda polako uputila kroz polje, dalje od svetala.
<BR>&nbsp;&nbsp;&nbsp;&nbsp;&nbsp;"Zašto ne skakuće?"
<BR>&nbsp;&nbsp;&nbsp;&nbsp;&nbsp;"Hoće", reče Harding. "Trebaće joj sat da se poptuno opravi. Biće dobro." Okrenuo se nazad prema kolima. "Dobro, momci, hajedmo da završimo sa stegosom."
<BR>&nbsp;&nbsp;&nbsp;&nbsp;&nbsp;Maldun je posmatrao kako se poslednji stub zabija u zemlju. Žice su se zategle i drvo protokarpusa podignuto je i oslobođeno. Maldun je ugledao pocrnele, ugljenisane pruge na srebrnastoj ogradi na mestima gde je došlo do kratkog spoja. U osnovi, pregorelo je nekoliko keramičkih izolatora. Oni će morati da se zamene. Međutim, pre toga Arnold će morati da isključi sve ograde.
<BR>&nbsp;&nbsp;&nbsp;&nbsp;&nbsp;"Kontrola. Maldun ovde. Spremni smo da započnemo opravku."
<BR>&nbsp;&nbsp;&nbsp;&nbsp;&nbsp;"U redu", reče Arnold. "Isključujem sad vašu sekciju."
<BR>&nbsp;&nbsp;&nbsp;&nbsp;&nbsp;Malkolm je bacio pogled na sat. Negde u daljini čuo je blago hučanje. Zvučalo je kao sova, ali on je znao da je to dilofosaurus. Otišao je do Ramona i rekao: "'Ajde da završimo s ovim. Hoću da stignem do ostalih delova ograde."
<BR>&nbsp;&nbsp;&nbsp;&nbsp;&nbsp;Prošao je jedan sat. Donald Ęenaro netremice je gledao u blešteću mapu u kontrolnoj sobi, dok su tačke i brojevi treperili i menjali se. "Šta se sada događa?"
<BR>&nbsp;&nbsp;&nbsp;&nbsp;&nbsp;Arnold je radio za konzolom. "Pokušavam da sredim telefone. Da možemo da pozovemo za Malkolma."
<BR>&nbsp;&nbsp;&nbsp;&nbsp;&nbsp;"Ne. Mislim tamo napolju."
<BR>&nbsp;&nbsp;&nbsp;&nbsp;&nbsp;Arnold je bacio pogled na tablu. "Izgleda da su završili sa životinjama i sa dve sekcije. Kao što sam vam rekao, park se vraća u red. Nema katastrofalnog Malkolmovog efekta. U stvari, ostala je samo još ta treća sekcija ograde..."
<BR>&nbsp;&nbsp;&nbsp;&nbsp;&nbsp;"Arnolde." Bio je to Maldunov glas.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Jesi li video ovu prokletu ogradu?"
<BR>&nbsp;&nbsp;&nbsp;&nbsp;&nbsp;"Samo trenutak."
<BR>&nbsp;&nbsp;&nbsp;&nbsp;&nbsp;Na jednom od monitora Arnold je iz visine gledao na polje trave, koja se njihala na vetru. U daljini video se niski betonski krov. "Ovo je zgrada održavanja sauropoda", objasnio je Arnold. "To je jedna od pomoćnih građevina koje koristimo za opremu, smeštaj hrane, i tako to. Imamo ih širom parka, u svakom od padoka." Na monitoru slika se pomerala. "Sad okrećemo kameru da pogledamo ogradu..."
<BR>&nbsp;&nbsp;&nbsp;&nbsp;&nbsp;Arnold je na svetlu ugledao sjajni zid od metalne mreže. Jedna sekcija bila je zgažena, sravnjena sa zemljom. Maldunov džip i posada koja je obavljala radove bili su tamo.
<BR>&nbsp;&nbsp;&nbsp;&nbsp;&nbsp;"Uh", reče Arnold. "Izgleda da je reks ušao u padok sauropoda."
<BR>&nbsp;&nbsp;&nbsp;&nbsp;&nbsp;Maldun reče: "Biće lepa večera."
<BR>&nbsp;&nbsp;&nbsp;&nbsp;&nbsp;"Moraćemo da ga izvedemo odatle", reče Arnold.
<BR>&nbsp;&nbsp;&nbsp;&nbsp;&nbsp;"Čime?" upita Maldun. "Nemamo ništa za reksa. Popraviću ovu ogradu, ali unutra ne ulazim pre nego što svane dan."
<BR>&nbsp;&nbsp;&nbsp;&nbsp;&nbsp;"Hamondu se to neće svideti."
<BR>&nbsp;&nbsp;&nbsp;&nbsp;&nbsp;"Raspravićemo to kad se vratim", reče Maldun.
<BR>&nbsp;&nbsp;&nbsp;&nbsp;&nbsp;"Koliko će sauropoda reks da ubije?" upita Hamond; brzo je koračao kroz kontrolnu sobu.
<BR>&nbsp;&nbsp;&nbsp;&nbsp;&nbsp;"Verovatno samo jednog", reče Harding. "Sauropodi su veliki; reks se može hraniti nekoliko dana ako samo jednog ubije."
<BR>&nbsp;&nbsp;&nbsp;&nbsp;&nbsp;"Moraćemo večeras da odemo i uhvatimo ga", reče Hamond.
<BR>&nbsp;&nbsp;&nbsp;&nbsp;&nbsp;"Maldun odmahnu glavom. "Tamo ne ulazim pre zore."
<BR>&nbsp;&nbsp;&nbsp;&nbsp;&nbsp;Hamond se podizao i spuštao na prstima, onako kako je uvek činio kada je bio besan. "Zaboravljate li da radite za mene?"
<BR>&nbsp;&nbsp;&nbsp;&nbsp;&nbsp;"Ne, gospodine Hamond. Ne zaboravljam. Ali tamo je potpuno odrasli tiranosaurus. Kako zamišljate da ga uhvatite?"
<BR>&nbsp;&nbsp;&nbsp;&nbsp;&nbsp;"Imamo puške za uspavljivanje."
<BR>&nbsp;&nbsp;&nbsp;&nbsp;&nbsp;"Imamo puške za uspavljivanje sa mecima od dvadeset kubnih santimetara", reče Maldun. "Što je dobro za životinje teške četristo ili petsto funti. Taj tiranosaurus je težak osam tona. Ne bi ih ni osetio."
<BR>&nbsp;&nbsp;&nbsp;&nbsp;&nbsp;"Naručili ste veće oružje..."
<BR>&nbsp;&nbsp;&nbsp;&nbsp;&nbsp;"Naručio sam tri primerka većeg oružja, ali ste srezali zahteve, tako da smo dobili samo jedan. A i on je nestao. Nedri ga je odneo kad je otićao."
<BR>&nbsp;&nbsp;&nbsp;&nbsp;&nbsp;"To je prilično glupo. Ko je dopustio da se tako nešto dogodi?"
<BR>&nbsp;&nbsp;&nbsp;&nbsp;&nbsp;"Nedri nije moj problem, gospodine Hamond", reče Maldun.
<BR>&nbsp;&nbsp;&nbsp;&nbsp;&nbsp;"Kažete", reče Hamond, "da u ovom trenutku nememo nikakvog načina da zaustavimo trianosaurusa?"
<BR>&nbsp;&nbsp;&nbsp;&nbsp;&nbsp;"Upravo to kažem", reče Maldun.
<BR>&nbsp;&nbsp;&nbsp;&nbsp;&nbsp;"To je smešno", reče Hamond.
<BR>&nbsp;&nbsp;&nbsp;&nbsp;&nbsp;"Ovo je vaš park, gospodine Hamond. Niste želeli da iko bude u prilici da povredi vaše dragocene dinosauruse. E pa, sad kod sauropoda imate reksa i ne možete ama baš ništa da učinite." Napustio je sobu.
<BR>&nbsp;&nbsp;&nbsp;&nbsp;&nbsp;"Samo trenutak", reče Hamond i pojuri za njim.
<BR>&nbsp;&nbsp;&nbsp;&nbsp;&nbsp;Ęenaro je buljio u ekrane i slušao kako viku i svađu u hodniku. On reče Arnoldu: "Ipak bih rekao da još ne kontrolišete park."
<BR>&nbsp;&nbsp;&nbsp;&nbsp;&nbsp;"Ne zavaravajte se", reče Arnold i upali još jednu cigaretu. "Park je naš. Zora će za par sati. Možda ćemo da izgubimo par dinosa pre nego što reksa izvedemo odatle, ali, verujte mi, park je naš."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
