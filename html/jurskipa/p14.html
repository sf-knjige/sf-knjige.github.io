<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>HAMOND
<P>&nbsp;&nbsp;&nbsp;&nbsp;&nbsp;Đenarova sekretarica uletela je s novim koferom. Još je na sebi imao nalepnice iz trgovine. "Znate, gospodine Đenaro", strogo reče ona, "mislim da, čim ste zaboravili da se spakujete, ne želite baš puno da idete na ovo putovanje."
<BR>&nbsp;&nbsp;&nbsp;&nbsp;&nbsp;"Možda ste u pravu", reče Đenaro. "Propuštam detetov rođendan." U subotu je Amandi rođendan i Elizabet je na njega pozvala dvadeset vrištavih četvorogodišnjaka, kao i Klovna Kepija i mađioničara. Njegova žena nije bila radosna kad je čula da Đenaro ide iz grada. Nije ni Amanda.
<BR>&nbsp;&nbsp;&nbsp;&nbsp;&nbsp;"E, pa, ovo je najbolje što sam na brzinu mogla da uradim", reče sekretarica. "Tu su patike za trčanje, vaš broj, kaki šorc i košulje, i jedan pribor za brijanje. Par farmerki i dukserica, ako zahladni. Dole su kola da vas odvezu na aerodrom. Morate odmah da krenete da stignete na let."
<BR>&nbsp;&nbsp;&nbsp;&nbsp;&nbsp;Otišla je. Đenaro pođe hodnikom, skidajući nalepnice sa kofera. Kad je prošao pored sobe za sastanke, cele u staklu, Den Ros napusti sto i iziđe napolje.
<BR>&nbsp;&nbsp;&nbsp;&nbsp;&nbsp;"Srećan put", reče Ros. "Ali jedno nek ti bude jasno. Ja ne znam koliko je ova situacija zaista loša, Donalde. Ali ako ima neki problem na tom ostrvu, sravni ga sa zemljom."
<BR>&nbsp;&nbsp;&nbsp;&nbsp;&nbsp;"Isuse, Dene... Govorimo o velikoj investiciji."
<BR>&nbsp;&nbsp;&nbsp;&nbsp;&nbsp;"Nemoj se dvoumiti. Ne razmišljaj o tome. Naprosto uradi to. Čuo si me?"
<BR>&nbsp;&nbsp;&nbsp;&nbsp;&nbsp;Đenaro klimnu. "Čuo sam te", reče on. "Ali Hamond..."
<BR>&nbsp;&nbsp;&nbsp;&nbsp;&nbsp;"Zajebi Hamonda", reče Ros.
<BR>&nbsp;&nbsp;&nbsp;&nbsp;&nbsp;"Dečače dragi, dečače dragi", reče poznati hrapavi glas. "Kako si mi, dečače dragi?"
<BR>&nbsp;&nbsp;&nbsp;&nbsp;&nbsp;"Vrlo dobro, gospodine", odvrati Đenaro. Zavalio se u postavljenu kožnu fotelju mlaznjaka Galfstrim II dok je ovaj leteo na istok, prema Stenovitim planinama.
<BR>&nbsp;&nbsp;&nbsp;&nbsp;&nbsp;"Više me ne zoveš", prekorno reče Hamond. "Nedostaješ mi, Donalde. Kako je tvoja ljupla ženica?"
<BR>&nbsp;&nbsp;&nbsp;&nbsp;&nbsp;"Dobro je. Elizabet je dobro. Sad imamo devojčicu."
<BR>&nbsp;&nbsp;&nbsp;&nbsp;&nbsp;"Divno, divno. Deca su prava radost. Poludeće za našim novim parkom u Kostariki."
<BR>&nbsp;&nbsp;&nbsp;&nbsp;&nbsp;Đenaro je bio zaboravio koliko je Hamond nizak; kad je sedeo u fotelji, noge mu nisu dodirivale pod; mahao je nogama dok je govorio. U tom čoveku bilo je nečeg detinjastog, iako je Hamond morao da ima... koliko godina? Sedamdeset pet? Sedamdeset šest? Tako nekako. Izgledao je starije nego što ga se Đenaro sećao, ali, ipak, Đenaro ga nije video gotovo pet godina.
<BR>&nbsp;&nbsp;&nbsp;&nbsp;&nbsp;Hamond je bio kaćiperan, rođeni zabavljač, a 1983. godine imao je jednog slona koga je svuda nosio sa sobom u malom kavezu. Slon je bio visok devet palaca, a stopu dugačak; bio je savršeno oblikovan, osim što su mu kljove bile zakržljale. Hamond je vodio slona sa sobom na sastanke za prikupljanje kapitala. Đenaro bi ga obično uneo u sobu, u kavezu prekrivenom malim čaršavom, kao poklopcem čajnika, i Hamond bi počeo sa ustaljenim govorom o perspektivama razvoja onoga što je zvao 'potrošačkom biologijom'. Onda bi, u dramskom trenutku, Hamond strgao čaršav i otkrio slona. I tražio bi novac.
<BR>&nbsp;&nbsp;&nbsp;&nbsp;&nbsp;Ali dok je pričao o slonu, mnogo toga je ostavljao neizrečenog. Na primer, Hamond je započinjao genetičku kompaniju, ali majušni slon nije bio načinjen nikakvom genetičkom procedurom; Aterton je naprosto uzeo embrion patuljastog slona i podigao ga u veštačkoj materici uz hormonalne modifikacije. I to, samo po sebi, bio je pravi podvig, ali ni nalik onome što je Hamond nagoveštavao da je učinjeno.
<BR>&nbsp;&nbsp;&nbsp;&nbsp;&nbsp;Takođe, Aterton nije mogao da ponovo stvori svog minijaturnog slona, iako se trudio. Prvo i prvo, svako ko je video slona poželeo je da ga ima. Onda, isto tako, slon je bio sklon prehladama, naročito preko zime. Kijanje koje je dopiralo iz surlice ispunjavalo je Hamonda stravom. A ponekad bi slon zaglavio kljove između šipki kaveza i iritirajuće frktao dok je pokušavao da se oslobodi; ponekad bi mu se inficiralo meso uz kljove. Hamond se stalno brinuo da slon ne ugine pre nego što Aterton stigne da odgoji zamenu.
<BR>&nbsp;&nbsp;&nbsp;&nbsp;&nbsp;Hamond je, takođe, skrivao od mogućih investitora činjenicu da se u procesu miunijaturizacije ponašanje slona suštinski izmenilo. Malo stvorenje je možda ličilo na slona, ali se ponašalo kao opak glodar, brzih pokreta i zle ćudi. Hamond je govorio ljudima da ne maze slona, ne bi li izbegao ujede za prste.
<BR>&nbsp;&nbsp;&nbsp;&nbsp;&nbsp;A, iako je Hamond samouvereno govorio da će već 1993. godišnji prihod dostizati sedam milijardi dolara, njegov projekt bio je izuzetno spekulativan. Hamond je imao viziju i entuzijazam, ali uopšte nije bilo sigurno da će se njegov plan ostvariti. Naročito zbog toga što je Norman Aterton, mozak projekta, imao rak u završnoj fazi - što je bila ključna činjenica koju je Hamond izbegavao da pomene.
<BR>&nbsp;&nbsp;&nbsp;&nbsp;&nbsp;Čak i tako, uz Đenarovu pomoć, Hamond je sakupio novac. Između septembra 1983. i novembra 1985. Džon Alfred Hamond i njegov 'Debelokožni portofolio' prikupili su 870 miliona dolara osnivačkog kapitala za finansiranje predložene korporacije, Internacionalnih genetičkih tehnologija, Inc. A mogli su da prikupe i više da Hamond nije insistirao na potpunoj tajnosti i da nije nudio prvi povraćaj kapitala tek posle pet ili više godina. Uplašili su mnoge investitore. Na posletku, morali su da prihvate većinom japanske konzorcijume. Japanci su bili jedini strpljivi investitori.
<BR>&nbsp;&nbsp;&nbsp;&nbsp;&nbsp;Dok je sedeo u kožnoj fotelji mlaznjaka, Đenaro je razmišljao o tome kako Hamond vrda. Starac je sada zanemarivao činjenicu da mu je Đenarova pravnička firma nametnula ovaj put. Umesto toga, Hamond se ponašao kao da polaze na obično druženje. "Šteta što sa sobom nisi poveo porodicu, Donalde", rekao je.
<BR>&nbsp;&nbsp;&nbsp;&nbsp;&nbsp;Đenaro slegnu ramenima. "Kćerki mi je rođendan. Dvadeset klinaca dolazi. Torta i klovn. Znate kako je to."
<BR>&nbsp;&nbsp;&nbsp;&nbsp;&nbsp;"Oh, razumem", reče Hamond. "Klinci su uvek srcem uz nešto."
<BR>&nbsp;&nbsp;&nbsp;&nbsp;&nbsp;"Bilo kako bilo, da li je park spreman za posetioce?" upita Đenaro.
<BR>&nbsp;&nbsp;&nbsp;&nbsp;&nbsp;"Pa, zvanično još nije", reče Hamond. "Ali hotel je gotov, tako da se ima gde odsesti..."
<BR>&nbsp;&nbsp;&nbsp;&nbsp;&nbsp;"A životinje?"
<BR>&nbsp;&nbsp;&nbsp;&nbsp;&nbsp;"Naravno, sve životinje su tamo. Sve na svojim mestima."
<BR>&nbsp;&nbsp;&nbsp;&nbsp;&nbsp;Đenaro reče: "Sećam se da ste se u prvobitnom predlogu nadali da ćete imati ukupno dvanaest..."
<BR>&nbsp;&nbsp;&nbsp;&nbsp;&nbsp;"Oh, to smo daleko prevazišli. Imamo ukupno dve stotine trideset osam životinja, Donalde."
<BR>&nbsp;&nbsp;&nbsp;&nbsp;&nbsp;"Dve stotine trideset osam?"
<BR>&nbsp;&nbsp;&nbsp;&nbsp;&nbsp;Starac se zakikotao, zadovoljan Đenarovom reakcijom. "Ne možeš ni da zamisliš. Imamo krda njih."
<BR>&nbsp;&nbsp;&nbsp;&nbsp;&nbsp;"Dve stotine trideset osam... Koliko vrsta?"
<BR>&nbsp;&nbsp;&nbsp;&nbsp;&nbsp;"Petnaest različitih vrsta, Donalde."
<BR>&nbsp;&nbsp;&nbsp;&nbsp;&nbsp;"To je neverovatno", reče Đenaro. "To je fantastično. A šta je sa svim ostalim stvarima koje ste želeli? Opremom? Kompjuterima?"
<BR>&nbsp;&nbsp;&nbsp;&nbsp;&nbsp;"Sve to, sve to", reče Hamond. "Sve na ostrvu je poslednja reč tehnike. Videćeš sam, Donalde. To je apsolutno predivno. Zato je i ova... briga... nepotrebna. Na ostrvu nema ama baš nikakvih problema."
<BR>&nbsp;&nbsp;&nbsp;&nbsp;&nbsp;Đenaro reče: "Onda ne bi trebalo da bude ama baš nikakvih problema ni sa inspekcijom."
<BR>&nbsp;&nbsp;&nbsp;&nbsp;&nbsp;"I nema", reče Hamond. "Ali to usporava stvari. Sve se mora zaustaviti zbog službene posete..."
<BR>&nbsp;&nbsp;&nbsp;&nbsp;&nbsp;"Već ste kasnili. Otvaranje je odloženo."
<BR>&nbsp;&nbsp;&nbsp;&nbsp;&nbsp;"A, to." Hamond je nabio crvenu svilenu maramicu u džep na grudima svog sakoa. "To je moralo da se dogodi. To je moralo da se dogodi."
<BR>&nbsp;&nbsp;&nbsp;&nbsp;&nbsp;"Zašto?" upita Đenaro.
<BR>&nbsp;&nbsp;&nbsp;&nbsp;&nbsp;"E, pa", reče Hamond, "da bi se to objasnilo, moramo se vratiti početnoj zamisli o odmaralištu. Zamisli o najnaprednijem zabavnom parku na svetu, u kome bi bila kombinovana najnovija dostignuća elektronike i biologije. Ne govorim o turama. Svi imaju ture. Koni Ajlend ima ture. A danas svi imaju animatronička okruženja. Začarana kuća, gusarska jazbina, divlji zapad, zemljotres... svi to imaju. Tako da smo mi rešili da načinimo biološke atrakcije. Žive atrakcije. Atrakcije dovoljno zanosne da zagolicaju maštu čitavog sveta."
<BR>&nbsp;&nbsp;&nbsp;&nbsp;&nbsp;Đenaro je morao da se nasmeši. Bio je to gotovo isti govor, reč do reči, koji je Hamond koristio kod investitora, pre toliko godina. "A nikada ne smemo zaboraviti konačni cilj projekta u Kostariki - sticanje novca", reče Hamond, gledajući kroz prozor mlaznjaka. "Mnogo, mnogo novca."
<BR>&nbsp;&nbsp;&nbsp;&nbsp;&nbsp;"Sećam se", reče Đenaro.
<BR>&nbsp;&nbsp;&nbsp;&nbsp;&nbsp;"A tajna sticanja novca u parku", reče Hamond, "leži u ograničavanju troškova radne snage. Hranioci, cepači karata, čistači, posade za održavanje. Napraviti park koji radi uz minimum personala. Zato smo i investirali u svu tu kompjutersku tehnologiju - automatizovali smo gde god smo mogli."
<BR>&nbsp;&nbsp;&nbsp;&nbsp;&nbsp;"Sećam se..."
<BR>&nbsp;&nbsp;&nbsp;&nbsp;&nbsp;"Ali prosta činjenica je", reče Hamond, "da kad spojiš sve životinje i sve kompjuterske sisteme, naletiš na prepreke. Ko je još podigao veliki kompjuterski sistem i radio po programu? Niko koga znam."
<BR>&nbsp;&nbsp;&nbsp;&nbsp;&nbsp;"Znači, imate samo normalna početna kašnjenja?"
<BR>&nbsp;&nbsp;&nbsp;&nbsp;&nbsp;"Da, tako je", reče Hamond. "Normalna kašnjenja."
<BR>&nbsp;&nbsp;&nbsp;&nbsp;&nbsp;"Čuo sam da je bilo nesreća tokom gradnje", reče Đenaro. "Neki radnici su poginuli..."
<BR>&nbsp;&nbsp;&nbsp;&nbsp;&nbsp;"Da, bilo je nekoliko nesreća", reče Hamond. "I ukupno tri smrtna slučaja. Dva radnika su poginula gradeći put na litici. Onaj treći umro je u januaru od posledica nesreće sa građevinskom mašinom. Ali sad već mesecima nije bilo nesreća." Stavio je šaku na mladićevu ruku. "Donalde", reče on, "veruj mi kada ti kažem da sve na ostrvu teče kako je zacrtano. Sve na ostrvu je savršeno dobro."
<BR>&nbsp;&nbsp;&nbsp;&nbsp;&nbsp;Interkom je kliknuo. Pilot reče: "Molim vas, vežite pojaseve. Slećemo u Šoto."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
