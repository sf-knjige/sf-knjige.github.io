<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>TIRANOSAURUS
<P>&nbsp;&nbsp;&nbsp;&nbsp;&nbsp;Džip je truckao pod bleštavim suncem. Maldun je vozio, a Ęenaro je bio pored njega. Bili su na otvorenom i udaljavali se od guste linije lisnatog pokrivača i palmi koje su obeležavale rečni tok, sto jardi istočno. Došli su do uzvisine i Maldun je zaustavio kola.
<BR>&nbsp;&nbsp;&nbsp;&nbsp;&nbsp;"Hriste, al'je vruće", reče on; nadlanicom je obrisao čelo. Potegao je iz boce viskija između kolena, a zatim ponudio Ęenara.
<BR>&nbsp;&nbsp;&nbsp;&nbsp;&nbsp;Ęenaro odmahnu glavom. Netremice je posmatrao pejzaž koji je treperio u jutarnoj toploti. Onda je pogledao dole na ugrađeni kompjuter i video monitor na komandnoj tabli. Monitor je prikazivao slike parka sa daljinskih kamera. Još ni traga Grantu i deci. Ili tiranosaurusu.
<BR>&nbsp;&nbsp;&nbsp;&nbsp;&nbsp;Radio je zakrčao. "Maldun."
<BR>&nbsp;&nbsp;&nbsp;&nbsp;&nbsp;Maldun je podigao slušalicu. "Da."
<BR>&nbsp;&nbsp;&nbsp;&nbsp;&nbsp;"Imaš li kompjuter? Našao sam reksa. On je u odeljku 442. Ide ka 443."
<BR>&nbsp;&nbsp;&nbsp;&nbsp;&nbsp;"Samo malo", reče Maldun i podesi monitor. "Aha. Imam ga. Prati reku." Životinja se šuljala duž lisnatog pokrivača koji je oivičavao obale reke i kretala se na sever.
<BR>&nbsp;&nbsp;&nbsp;&nbsp;&nbsp;"Polako s njim. Samo ga učini nepokretnim."
<BR>&nbsp;&nbsp;&nbsp;&nbsp;&nbsp;"Ne brini", reče Maldun; žmirkao je prema suncu. "Neću ga povrediti."
<BR>&nbsp;&nbsp;&nbsp;&nbsp;&nbsp;"Seti se", reče Arnold, "tiranosaurus nam je glavna turistička atrakcija."
<BR>&nbsp;&nbsp;&nbsp;&nbsp;&nbsp;Maldun je isključio radio uz krčanje statičkog šuma. "Prokleta budala", reče on. "Oni još govore o turistima." Maldun je upalio motor. "'Ajmo kod Reksija da mu damo dozu."
<BR>&nbsp;&nbsp;&nbsp;&nbsp;&nbsp;Džip je poskakivao na neravnom terenu.
<BR>&nbsp;&nbsp;&nbsp;&nbsp;&nbsp;"Jedva čekate ovo", reče Ęenaro.
<BR>&nbsp;&nbsp;&nbsp;&nbsp;&nbsp;"Dugo sam želeo da u velikog gada zabijem iglu", reče Maldun. "I evo ga sad."
<BR>&nbsp;&nbsp;&nbsp;&nbsp;&nbsp;Uz trzaj su se zaustavili. Kroz vetrobran, Ęenaro je ugledao tiranosaurusa pravo ispred njih, kako se kreće među palmama duž reke.
<BR>&nbsp;&nbsp;&nbsp;&nbsp;&nbsp;Maldun je iskapio bocu sa viskijem i bacio je na stražnje sedište. Posegao je nazad da uzme svoju cev. Ęenaro je gledao video monitor koji je prikazivao njihov džip i tiranosaurusa. Mora da je među drvećem iza njih bila kamera unutrašnjeg sistema.
<BR>&nbsp;&nbsp;&nbsp;&nbsp;&nbsp;Ęenaro se nagnuo i otvorio Halibarton kutiju od nerđajućeg čelika. Unutra je bila obložena penom. Četiri cilindra, svaki veličine četvrtgalonske boce za mleko, bila su ušuškana u penu. Svi su bili označeni MORO-709. Izvadio je jedan.
<BR>&nbsp;&nbsp;&nbsp;&nbsp;&nbsp;Otčepiš vrh i navrneš iglu", objasnio je Maldun.
<BR>&nbsp;&nbsp;&nbsp;&nbsp;&nbsp;Ęenaro je pronašao plastično pakovanje velikih igala, svaka veličine vrha njegovog prsta. Navrnuo je jednu na kanister. Drugi kraj cilindra imao je kružni olovni teret.
<BR>&nbsp;&nbsp;&nbsp;&nbsp;&nbsp;"To je klip. Sabija se na udar." Maldun je seo napred sa vazdušnom puškom preko kolena. Bila je načinjena od teškog sivog cevastog metala i delovala Ęenaru kao bazuka ili lanser raketa.
<BR>&nbsp;&nbsp;&nbsp;&nbsp;&nbsp;"Šta je MORO-709?"
<BR>&nbsp;&nbsp;&nbsp;&nbsp;&nbsp;"Standardni životinjski umirivač", reče Maldun. "Koriste ga zoološki vrtovi širom sveta. Za početak ćemo probati sa hiljadu kubika." Maldun je preklopio telo zatvarača, koji je bio dovoljno veliki da u njega zavuče pesnicu. Ubacio je kanister u magacin i zatvorio ga.
<BR>&nbsp;&nbsp;&nbsp;&nbsp;&nbsp;"To bi trebalo da je dovoljno", reče Maldun. "Standardni slon dobija oko dvesta kubika, ali oni imaju samo po dve ili tri tone. Tyrannosaurus rex ima osam tona i mnogo je zloćudniji. To ima veze s dozom."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Doza za životinju delimično zavisi od težine, a delimično od naravi. Ako istu dozu 709-ke ubrizgate slonu, nilskom konju i nosorogu - slona ćete učiniti nepokretnim, tako da samo stoji tamo kao kip. Usporićete nilskog konja, tako da će biti nekako pospan, ali će nastaviti da se kreće. A nosorog će se samo razbesneti. Međutim, s druge strane, ako jurite nosoroga više od pet minuta kolima, pašće mrtav od adrenalinskog šoka. Čudna kombinacija čvrstine i delikatnosti.
<BR>&nbsp;&nbsp;&nbsp;&nbsp;&nbsp;Maldun je polako vozio prema reci, približavajući se tiranosaurusu. "Ali, sve su to sisari. Mi znamo puno o rukovanju sa sisarima, jer se zoološki vrtovi zasnivaju na privlačnosti velikih sisara - lavova, tigrova, medveda, slonova. Mnogo manje znamo o gmizavcima. A niko ništa ne zna o dinosaurusima. Dinosaurusi su nove životinje."
<BR>&nbsp;&nbsp;&nbsp;&nbsp;&nbsp;"Smatrate ih gmizavcima?" upita Ęenaro.
<BR>&nbsp;&nbsp;&nbsp;&nbsp;&nbsp;"Ne", reče Ęenaro i promeni brzinu. "Dinosaurusi se ne uklapaju u postojeće kategorije." Skrenuo je u stranu da izbegne stenu. "U stvari, otkrili smo da se dinosaurusi razlikuju baš kao što se i današnji sisari razlikuju. Neki dinosi su pitomi i slatki, a neki su zloćudni i nevaljali. Neki od njih dobro vide, a neki ne. neki su glupi, a neki su jako, jako inteligentni."
<BR>&nbsp;&nbsp;&nbsp;&nbsp;&nbsp;"Raptori, na primer?" upita Ęenaro.
<BR>&nbsp;&nbsp;&nbsp;&nbsp;&nbsp;Maldun klimnu glavom. "Raptori su pametni, Jako pametni. Verujte mi, svi problemi koje sada imamo", reče on, "ništavni su u poređenju s onim koje bismo imali kad bi raptori izišli iz svog zabrana. Ah. Mislim da je ovo najviše što možemo da priđemo našem Reksiju."
<BR>&nbsp;&nbsp;&nbsp;&nbsp;&nbsp;Gore ispred, tiranosaurus je gurao glavu kroz granje i virio prema reci. Pokušavao da prođe. Onda se životinja pomerila nekoliko jardi nizvodno, da ponovo pokuša.
<BR>&nbsp;&nbsp;&nbsp;&nbsp;&nbsp;"Pitam se šta tamo vidi?" reče Ęenaro.
<BR>&nbsp;&nbsp;&nbsp;&nbsp;&nbsp;"Vrag bi ga znao", reče Maldun. Možda pokušava da dođe do mikroceratopsa koji se vrzmaju u granama. Zavrteće mu mozak."
<BR>&nbsp;&nbsp;&nbsp;&nbsp;&nbsp;Maldun je zaustavio džipo oko pedeset jardi od tiranosaurusa i okrenuo vozilo. Ostavio je motor da radi. "Sedite za volan", reče Maldun. "I vežite pojas." Izvadio je još jedan cilindar i prikačio ga na košulju. Onda je izišao iz kola.
<BR>&nbsp;&nbsp;&nbsp;&nbsp;&nbsp;Ęenaro je seo za volan. "Jeste li ovo često radili?"
<BR>&nbsp;&nbsp;&nbsp;&nbsp;&nbsp;Maldun je podrignuo. "Nikad. Pokušaću da ga pogodim odmah iza slušnog kanala. Videćemo kako ide odatle." Otišao je deset jardi iza džipa i čučnuo na travu na jedno koleno. Smirio je veliku pušku o rame i izbacio debeli teleskopski nišan. Maldun je naciljao na tiranosaurusa, koji ih je i dalje ignorisao.
<BR>&nbsp;&nbsp;&nbsp;&nbsp;&nbsp;Dogodila se eksplozija bledog gasa i Ęenaro je ugledao belu prugu kako juri kroz vazduh prema tiranosaurusu. Međutim, delovalo je kao da se ništa nije dogodilo.
<BR>&nbsp;&nbsp;&nbsp;&nbsp;&nbsp;Onda se tiranosaurus okrenuo polako, znatiželjno i zagledao u njih. Pomerao je glavu s jedne na drugu stranu, kao da ih gleda čas jednim, čas drugim okom.
<BR>&nbsp;&nbsp;&nbsp;&nbsp;&nbsp;Maldun je spustio lanser i punio drugi kanister.
<BR>&nbsp;&nbsp;&nbsp;&nbsp;&nbsp;"Pogodili ste ga?" upita Ęenaro.
<BR>&nbsp;&nbsp;&nbsp;&nbsp;&nbsp;Maldun odmahnu glavom. "Promašaj. Prokleti laserski nišan... Vidi da li u kutiji ima baterija."
<BR>&nbsp;&nbsp;&nbsp;&nbsp;&nbsp;"Šta?" upita Ęenaro.
<BR>&nbsp;&nbsp;&nbsp;&nbsp;&nbsp;"Baterija", reče Maldun. "Velika je otprilike kao vaš prst. Sive oznake."
<BR>&nbsp;&nbsp;&nbsp;&nbsp;&nbsp;Ęenaro se sadnuo da pogleda u čeličnu kutiju. Osetio je vibracije džipa, čuo rad motora. Nije video bateriju. Tiranosaurus je riknuo. Ęenaru je to bio zastrašujući zvuk, grmljavina iz velike grudne šupljine životinje, koja se prostirala pejsažom. Hitro se uspravio i posegao za volanom, stavio ruku na menjač. Preko radija čuo je kako jedan glas kaže: "Maldune. Arnold ovde. Bežite odatle. Gotovo."
<BR>&nbsp;&nbsp;&nbsp;&nbsp;&nbsp;"Znam šta radim", reče Maldun.
<BR>&nbsp;&nbsp;&nbsp;&nbsp;&nbsp;Tiranosaurus je napao.
<BR>&nbsp;&nbsp;&nbsp;&nbsp;&nbsp;Maldun je stajao na mestu. Uprkos tome što je životinja jurila prema njemu, polako i metodično podigao je lanser, naciljao i opalio. Još jednom, Ęenaro je ugledao oblačić dima i belu prugu kanistera koji je išao ka životinji.
<BR>&nbsp;&nbsp;&nbsp;&nbsp;&nbsp;Ništa se nije dogodilo. Tiranosaurus je nastavio s napadom.
<BR>&nbsp;&nbsp;&nbsp;&nbsp;&nbsp;Sad je Maldun bio na nogama i trčao, vičući: "Kreni! Kreni!" Ęenaro je ubacio džip u brzinu i Maldun se bacio na bočna vrata dok je džip pohrlio napred. Tiranosaurus se brzo približavao i Maldun otvori vrata i uđe unutra.
<BR>&nbsp;&nbsp;&nbsp;&nbsp;&nbsp;"Brže, Boga mu. Brže!"
<BR>&nbsp;&nbsp;&nbsp;&nbsp;&nbsp;Ęenaro je dao gas do daske. Džip je nesigurno poskakivao, prednji kraj se podizao tako visoko da bi kroz vetrobran videli samo nebo, a zatim bi tresnuli dole, pa onda ponovo pojurili napred. Ęenaro je išao ka šumarku s leve strane sve dok u retrovizoru nije video da je tiranosaurus poslednji put riknuo i okrenuo se.
<BR>&nbsp;&nbsp;&nbsp;&nbsp;&nbsp;Ęenaro je usporio kola. "Isuse."
<BR>&nbsp;&nbsp;&nbsp;&nbsp;&nbsp;Maldun je odmahivao glavom. "Mogao bih da se zakunem da sam ga drugi put pogodio."
<BR>&nbsp;&nbsp;&nbsp;&nbsp;&nbsp;"Ja bih rekao da ste promašili", reče Ęenaro.
<BR>&nbsp;&nbsp;&nbsp;&nbsp;&nbsp;"Igla mora da se slomila pre nego što je klip utisnut."
<BR>&nbsp;&nbsp;&nbsp;&nbsp;&nbsp;"Priznajte, promašili ste."
<BR>&nbsp;&nbsp;&nbsp;&nbsp;&nbsp;"Aha", reče Maldun. Uzdahnuo je. "Promašio sam. Baterija na prokletom laserkom nišanu bila je mrtva. Moja greška. Trebalo je da proverim, kad sam se sinoć vratio. Vratimo se da uzmemo još kanistera."
<BR>&nbsp;&nbsp;&nbsp;&nbsp;&nbsp;Džip se uputio na sever, ka hotelu. Maldun je podigao radio. "Kontrola."
<BR>&nbsp;&nbsp;&nbsp;&nbsp;&nbsp;"Da", reče Arnold.
<BR>&nbsp;&nbsp;&nbsp;&nbsp;&nbsp;"Vraćamo se u bazu."
<BR>&nbsp;&nbsp;&nbsp;&nbsp;&nbsp;Reka je sad bila jako uska i tekla je brzo. Splav je sve vreme ubrzavao. Počelo je da liči na vožnju u zabavnom parku.
<BR>&nbsp;&nbsp;&nbsp;&nbsp;&nbsp;"Ju-hu!" drala se Leksi, držeći se za bok čamca. "Brže! Brže!"
<BR>&nbsp;&nbsp;&nbsp;&nbsp;&nbsp;Grant je gledao napred, žmirkajući. Reka je još bila uska i mračna, ali nešto dalje video je da se drveće završava i da je iza toga sunčeva svetlost i daleka tutnjava. Činilo se da se reka završava neobičnom ravnom linijom...
<BR>&nbsp;&nbsp;&nbsp;&nbsp;&nbsp;Splav je i dalje išao sve brže, hitajući napred.
<BR>&nbsp;&nbsp;&nbsp;&nbsp;&nbsp;Grant je zgrabio vesla.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Vodopad", reče Grant.
<BR>&nbsp;&nbsp;&nbsp;&nbsp;&nbsp;Splav je izleteo iz nadnoseće tame na blistavo jutarnje svetlo i, nošen brzom strujom, hrlio ka rubu vodopada. Uši im je parala zaglušujuća tutnjava. Grant je veslao koliko god je mogao, međutim uspevao je samo da vrti splav u krug. A splav je neumitno nastavljao ka rubu.
<BR>&nbsp;&nbsp;&nbsp;&nbsp;&nbsp;Leksi se nagnula prema njemu. "Ja ne umem da plivam!" Grant je primetio da nije prikopčala jaknu za spasavanje, ali tu nije mogao ništa da učini; zastrašujućom brzinom stigli su do kraja i tutnjava vodopada kao da je ispunila svet. Grant je zario veslo duboko u vodu, osetio kako se kači i zadržava, tačno ne rubu; gumeni splav podrhtavao je na struji, ali se nije prevalio preko. Grant se oslonio o veslo i pogledao preko ivice; video je vertikalan pad od kojih pedeset stopa dole do jezerca.
<BR>&nbsp;&nbsp;&nbsp;&nbsp;&nbsp;A u jezercu stajao je tiranosaurus i čekao ih.
<BR>&nbsp;&nbsp;&nbsp;&nbsp;&nbsp;Leksi je uspaničeno vrištala, a čamac se okrenuo i stražnji kraj je postepeno odlazio, odnoseći ih u vazduh i tutnjeću vodu; oni užasno padoše. Grant je zamlatarao rukama po vazduhu i svet je najednom postao tih i spor.
<BR>&nbsp;&nbsp;&nbsp;&nbsp;&nbsp;Činilo mu se da padaju minutima; imao je vremena da posmatra Leksi, koja je padala pored njega; imao je vremena da posmatra Tima, gledajući dole na dno; imao je vremena da posmatra zamrznut beli zastor vodopada; imao je vremena da posmatra mehurasto jezerce ispod sebe, dok je polako, ćutke padao prema njemu.
<BR>&nbsp;&nbsp;&nbsp;&nbsp;&nbsp;A onda, uz probadajući pljesak, Grant je uronio u hladnu vodu, okružen belim kipućim mehurićima. Kotrljao se, okretao, i na trenutak ugledao nogu tiranosaurusa dok je, vrteći se, prošao pored njega, sjurio se niz jezerce i izleteo u struju iza njega. Grant je zaplivao prema obali, ščepao toplo stenje, skliznuo, uhvatio se za granu i konačno izvukao iz glavne struje. Dahćući, odvukao se na stomaku do stenja i pogledao ka reci, baš na vreme da spazi smeđi splav kako proleće pored njega, prevrćući se. Onda je ugledao Tima, koji se borio sa strujom, pružio mu ruku i izvukao ga pored sebe na obalu, zakašljanog i drhtavog.
<BR>&nbsp;&nbsp;&nbsp;&nbsp;&nbsp;Grant se okrenuo prema vodopadu i video kako tiranosaurus gnjura glavu pravo dole u vodu jezerca kod njegovih stopala. Velika glava se protresla, pljuskajući vodu na sve strane. Životinja je imala nešto u zubima.
<BR>&nbsp;&nbsp;&nbsp;&nbsp;&nbsp;A onda je tiranosaurus ponovo podigao glavu.
<BR>&nbsp;&nbsp;&nbsp;&nbsp;&nbsp;Sa čeljusti visila je Leksina narandžasta jakna.
<BR>&nbsp;&nbsp;&nbsp;&nbsp;&nbsp;Trenutak kasnije, Leksi je izletela na površinu pored dinosaurusovog dugačkog repa. Licem je bila okrenuta prema vodi, a malo telo struja je nosila nizvodno. Grant je uleteo u vodu za njom i ponovo je uronio u uzburkanu struju. Trenutak kasnije, izvukao ju je na stenje; težak, beživotan teret. Lice joj je bilo sivo. Voda joj je curila iz ustiju.
<BR>&nbsp;&nbsp;&nbsp;&nbsp;&nbsp;Grant se nagnuo da joj da veštačko disanje usta na usta, međutim, ona se zakašljala. Onda je povratila žuto-zelenu tečnost i ponovo se zakašljala. Kapci su joj zatrepereli. "Ćao", reče ona. Slabašno se nasmejala. "Uspeli smo."
<BR>&nbsp;&nbsp;&nbsp;&nbsp;&nbsp;Tim poče da plače. Ponovo se zakašljala. "Hoćeš li da prestaneš? Zašto plačeš?"
<BR>&nbsp;&nbsp;&nbsp;&nbsp;&nbsp;"Zato."
<BR>&nbsp;&nbsp;&nbsp;&nbsp;&nbsp;"Brinuli smo se zbog tebe", reče Grant. Male krpice plutale su niz reku. Tiranosaurus je kidao jaknu. I dalje okrenut od njih, licem prema vodovodu. Ali svakog trenutka životinja bi se mogla okrenuti i videti ih... "'Ajmo, deco", reče on.
<BR>&nbsp;&nbsp;&nbsp;&nbsp;&nbsp;"Kuda idemo?" upita Leksi; zakašljala se.
<BR>&nbsp;&nbsp;&nbsp;&nbsp;&nbsp;"Hajdemo" Tražio je skrovište. Nizvodno, video je samo otvorenu travnatu ravnicu, koja nije pružala nikakvu zaštitu. Uzvodno, bio je dinosaurus. Onda je Grant ugledao prašnjavu stazu pored reke. Činilo se da vodi ka vodopadu.
<BR>&nbsp;&nbsp;&nbsp;&nbsp;&nbsp;A u prašini ugledao je jasan otisak ljudske cipele. Koji je vodio uz put.
<BR>&nbsp;&nbsp;&nbsp;&nbsp;&nbsp;Tiranosaurus se najzad okrenuo, zarežao i pogledao ka travnatoj ravnici. Činilo se kao da je smislio da su pobegli. Gledao je nizvodno za njima. Grant i deca uronili su iza velikih paprati koje su oivičavale obale reke. Oprezno, poveo ih je uzvodno. "Kuda idemo? upita Leksi. "Mi se vraćamo nazad."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Sad su bili bliže vodopadu, tutnjava je bila mnogo glasnija. Stene su postale skliske, staza blatnjava. U vazduhu neprestano je bilo izmaglice. Bilo je to kao kretati se kroz oblak. Činilo se da staza vodi pravo u jureću vodu, međutim, kad su prišli, videli su da, u stvari, vodi iza vodopada.
<BR>&nbsp;&nbsp;&nbsp;&nbsp;&nbsp;Tiranosaurus je još gledao nizvodno, leđima okrenut njima. Požurili su stazom i gotovo zašli iza zastora vode koja je padala, kad je Grant ugledao da se tiranosaurus okreće. Onda su potpuno zašli iza vodopada i Grant više nije mogao da vidi kroz srebrni zastor.
<BR>&nbsp;&nbsp;&nbsp;&nbsp;&nbsp;Grant iznenađeno pogleda oko sebe. Ovde se nalazila malo sklonište, jedva veće od klozeta, puno mašinerije: pumpi koje su brujale, velikih filtara i cevi. Sve je bilo vlažno, i hladno.
<BR>&nbsp;&nbsp;&nbsp;&nbsp;&nbsp;"Je l' nas video?" upita Leksi. Morala je da viče da nadjača buku vode koja pada. "Gde smo?" Šta je ovo? Je l' nas video?"
<BR>&nbsp;&nbsp;&nbsp;&nbsp;&nbsp;"Samo malo", reče Grant. Gledao je opremu. Ovo je očigledno bila mašinerija parka. A pošto je bilo struje za napajanje, možda je ugrađen i telefon za komunikaciju. Preturao je po filterima i cevima.
<BR>&nbsp;&nbsp;&nbsp;&nbsp;&nbsp;"Šta radite?" viknu Leksi.
<BR>&nbsp;&nbsp;&nbsp;&nbsp;&nbsp;"Tražim telefon." Bilo je blizu 10:00 pre podne. Imali su tek nešto više od jednog sata da stupe u vezu sa brodom pre nego što stigne na kopno. Na stražnoj strani skloništa naišao je na metalna vrata obeležena ODRŽ 04, međutim, bila su čvrsto zaključana. Pored njih bio je prorez za sigurnosnu karticu. Duž vrata video je niz metalnih kutija. Otvarao je kutiju jednu za drugom, ali u njima su se nalazili samo prekidači i tajmeri. Nije bilo telefona. I ničega čime bi se vrata mogla otvoriti.
<BR>&nbsp;&nbsp;&nbsp;&nbsp;&nbsp;Gotovo je propustio kutiju s leve strane vrata. Kada ju je otvorio, otkrio je tastaturu s devet dugmića, prekrivenu mrljama zelene plesni. Međutim, delovalo je to kao način za otvaranje vrata, a imao je osećaj da se sa druge strane vrata nalazi telefon. Na metalnoj kutiji bio je urezan broj 1023. Ukucao ga je.
<BR>&nbsp;&nbsp;&nbsp;&nbsp;&nbsp;Uz šuštanje, metalna vrata su se otvorila. Zjapeća praznina iza, betonske stepenice što vode naniže. Na stražnjem zidu ugledao je šablonom napisano PUNJAČ VOZILA ODRŽ 04/22 i strelicu koja je pokazivala niz stepenice. Zar je to zaista značilo da su postojala kola? "'ajmo, deco."
<BR>&nbsp;&nbsp;&nbsp;&nbsp;&nbsp;"Nema šanse", reče Leksi. "Ja ne ulazim tamo."
<BR>&nbsp;&nbsp;&nbsp;&nbsp;&nbsp;"'Ajde, Leksi", reče Tim.
<BR>&nbsp;&nbsp;&nbsp;&nbsp;&nbsp;"Ma, nema šanse", reče Leksi. "Nema ni svetla, ni ništa. Ne idem tamo."
<BR>&nbsp;&nbsp;&nbsp;&nbsp;&nbsp;"Nema veze", reče Grant. Nije bilo vremena za raspravljanje. "Ostanite ovde. Ja ću se odmah vratiti."
<BR>&nbsp;&nbsp;&nbsp;&nbsp;&nbsp;Grant je zakoračio kroz vrata. Začio se elektronski pisak i ona se, uz, škljocanje, zatvoriše se iza njega, kao oprugom.
<BR>&nbsp;&nbsp;&nbsp;&nbsp;&nbsp;Grant je utonuo u mrkli mrak. Posle trenutnog iznenađenja, okrenuo se prema vratima i osetio njihovu vlažnu površinu. Nije bilo ni kvake, ni zasuna. Okrenuo se prema zidovima s obe strane vrata, pipajući tražeći prekidač, kontrolnu kutiju, bilo šta...
<BR>&nbsp;&nbsp;&nbsp;&nbsp;&nbsp;Nije bilo ničega.
<BR>&nbsp;&nbsp;&nbsp;&nbsp;&nbsp;Borio se protiv panike kad su mu se prsti sklopili oko hladnog metalnog cilindra. Prešao je prstima preko izbočene ivice, ravne površine... baterijska lampa! Uključio ju je i zrak je bio iznenađujuće svetao. Pogledao je nazad vrata, ali je video da se neće otvoriti. Moraće da sačeka da ih deca otvore. A u međuvremenu...
<BR>&nbsp;&nbsp;&nbsp;&nbsp;&nbsp;Pošao je stepenicama. Bile su vlažne i skliske od plesni, pa se oprezno spuštao. Posle nekog vremena, začuo je njuškanje i zvuk grebanja kandži o beton. Izvadio je pištolj sa strelicama i pažljivije nastavio. Stepenice su savijale iza ugla i, kad je osvetlio, neobičan odraz je ogovorio svetlucanjem. Onda je, trenutak kasnije, i ugledao: kola! Bila su to električna kola, nalik na kolica za golf, i bila su upravljena prema dugačkom tunelu za koji se činilo da se prostire miljama. Jarkocrveno svetlo gorelo je pored volana kola, tako da su verovatno bila napunjena.
<BR>&nbsp;&nbsp;&nbsp;&nbsp;&nbsp;Grant je ponovo čuo njiškanje, pa se okrenuo i ugledao bledi oblik kako se diže prema njemu, skače kroz vazduh, raširenih čeljusti, i Grant bez razmišljanja opali. Životinja se spustila na njega i oborila ga; zastrašen, on se otkotrljao - baterijska lampa divlje se njihala. Međutim, životinja se nije podigla i on se ostio budalasto kada ju je ugledao.
<BR>&nbsp;&nbsp;&nbsp;&nbsp;&nbsp;Bio je to velociraptor, ali jako mlad, star manje od godinu dana. Bio je visok oko dve stope, veličine srednjeg psa, i ležao je na zemlji, plitko dišući; strelica mu je virila ispod čeljusti. Bilo je verovatno mnogo anestetika za njegovu telesnu težinu i Grant brzo izvadi strelicu. Velociraptor ga je neznatno staklastim očima.
<BR>&nbsp;&nbsp;&nbsp;&nbsp;&nbsp;Grant je imao jasno osećanje inteligencije ovog stvorenja, neku vrstu blagosti koja je bila u čudnoj suprotnosti sa pretnjom koju je osećao kod odraslih u zabranu. Potapšao je glavu velociraptora, jer se nadao da će ga smiriti. Pogledao je niz telo, koje se neznatno treslo kako je umrtvljivač počinjao da deluje. A onda je primetio da je u pitanju mužjak.
<BR>&nbsp;&nbsp;&nbsp;&nbsp;&nbsp;Mladunče, i to mužjak. Nije bilo sumnje u ono što je video. Velociraptori su se razmnožavali u divljini.
<BR>&nbsp;&nbsp;&nbsp;&nbsp;&nbsp;Uzbuđen zbog ovakvog razvoja događaja, požurio je uz stepenice do vrata. Baterijskom lampom pretraživao je ravnu, bezličnu površinu vrata i unutrašnjih zidova. Dok je rukama prevlačio preko vrata, polako mu je postajalo jasno da je zaključan unutra i da ih ne može otvoriti, osim ako deca ne zadrže prisustvo uma i otvore mu ih. Mogao je da ih čuje, slabašno, s druge strane vrata.
<BR>&nbsp;&nbsp;&nbsp;&nbsp;&nbsp;"Doktore Grant!" vikala je Leksi i lupala na vrata. "Doktore Grant!"
<BR>&nbsp;&nbsp;&nbsp;&nbsp;&nbsp;"Smiri se", reče Tim. "Vratiće se."
<BR>&nbsp;&nbsp;&nbsp;&nbsp;&nbsp;"Ali gde je otišao?"
<BR>&nbsp;&nbsp;&nbsp;&nbsp;&nbsp;"Slušaj, doktor Grant zna šta radi", reče Tim. "Vratiće se za minut."
<BR>&nbsp;&nbsp;&nbsp;&nbsp;&nbsp;"Trebalo bi da se vrati odmah", reče Leksi. Stavila je pesnice na bokove i raširila laktove. Besno je lupkala nogom o pod.
<BR>&nbsp;&nbsp;&nbsp;&nbsp;&nbsp;A onda, uz riku, tiranosaurusova glava probila se kroz vodopad do njih. Tim je užasnuto posmatrao kako se velika usta razjapljuju. Leksi je vrisnula i bacila se na zemlju. Glava se njihala napred-nazad i ponovo izvukla. Ali Tim je na zastoru vode koja pada video senku životinje.
<BR>&nbsp;&nbsp;&nbsp;&nbsp;&nbsp;Povukao je Leksi dublje u sklonište, baš u trenutku kada je glava ponovo proletela ka njima, ričući; debeo jezik brzo je palacao. Voda se raspršivala s glave na sve strane. Onda se ponovo izvukla.
<BR>&nbsp;&nbsp;&nbsp;&nbsp;&nbsp;Leksi se sklupčala uz Tima; drhtala je. "Mrzim ga", reče ona. Zavukla se nazad, međutim, sklonište je bilo samo nekoliko stopa duboko i načičkano mašinerijom. Nije bilo mesta gde su mogli da se sakriju.
<BR>&nbsp;&nbsp;&nbsp;&nbsp;&nbsp;Glava je ponovo prošla kroz vodu, ali ovaj put sporije, i čeljusti su se ovaj put spustile na zemlju. Tiranosaurus je frknuo, šireći nosnice, udišući vazduh. Međutim, oči su i dalje bile s druge strane vodenog zastora.
<BR>&nbsp;&nbsp;&nbsp;&nbsp;&nbsp;Tim pomisli: On nas ne vidi. On zna da smo ovde, ali ne može da vidi kroz vodu.
<BR>&nbsp;&nbsp;&nbsp;&nbsp;&nbsp;Tiranosaurus je njuškao.
<BR>&nbsp;&nbsp;&nbsp;&nbsp;&nbsp;"Šta radi?" ponovo reče Leksi.
<BR>&nbsp;&nbsp;&nbsp;&nbsp;&nbsp;"Ššššš."
<BR>&nbsp;&nbsp;&nbsp;&nbsp;&nbsp;Uz duboko režanje, čeljusti se polako otvoriše i jezik palacnu napolje. Bio je debeo i plavkastocrn, sa malo rašljastim urezom na vrhu. Bio je dugačak četiri stope i lako je dosegao do stražnjeg zida skloništa. Jezik je zaturpijao preko filterskih cilindara. Tim i Leksi su se pripili nazad uz cevi.
<BR>&nbsp;&nbsp;&nbsp;&nbsp;&nbsp;Jezik se polako pomerao na levo, a zatim na desno, vlažno pljeskajući po mašineriji. Vrh je krivudao oko cevi i ventila, opipavajući ih. Tim je video da se u jeziku mišići pokreću, kao kod slonovske surle. Jezik se vukao duž desne strane skloništa. Prešao je preko Leksinih nogu.
<BR>&nbsp;&nbsp;&nbsp;&nbsp;&nbsp;"Ijao", reče Leksi.
<BR>&nbsp;&nbsp;&nbsp;&nbsp;&nbsp;Jezik je zastao. Savio se i počeo da se, kao zmija, diže uz njen bok...
<BR>&nbsp;&nbsp;&nbsp;&nbsp;&nbsp;"Ne mrdaj", prošapta Tim.
<BR>&nbsp;&nbsp;&nbsp;&nbsp;&nbsp;...pored lica, a zatim naviše preko Timovog ramena, da bi se konačno obmotao oko njegove glave. Tim je stisnuo oči kad je ljigavi mišić prekrio njegovo lice. Jezik je bio vreo i smrdeo na mokraću.
<BR>&nbsp;&nbsp;&nbsp;&nbsp;&nbsp;Obmotan oko njega, jezik je počeo da ga vuče, jako polako, prema otvorenim čeljustima.
<BR>&nbsp;&nbsp;&nbsp;&nbsp;&nbsp;"Timi..."
<BR>&nbsp;&nbsp;&nbsp;&nbsp;&nbsp;Tim nije mogao da odgovori; usta su mu bila pokrivena ravnim crnim jezikom. Mogao je da vidi, ali nije mogao da govori. Leksi ga je vukla za ruku.
<BR>&nbsp;&nbsp;&nbsp;&nbsp;&nbsp;"'Ajde, Timi!"
<BR>&nbsp;&nbsp;&nbsp;&nbsp;&nbsp;Jezik ga je vukao ka ustima iz kojih je dopiralo režanje. Osetio je vreo dah na nogama. Leksi ga je vukla, ali ona se nije mogla meriti sa snagom mišića koji su ga držali. Tim se pustio od nje i obema rukama pritisnuo jezik, pokušavajući da ga skloni s glave. Nije mogao da ga pomeri. Zakopao je pete u blatnjavu zemlju, ali, bez obzira na to, jezik ga je i dalje vukao.
<BR>&nbsp;&nbsp;&nbsp;&nbsp;&nbsp;Leksi je obmotala svoje ruke oko njegovog struka i vukla ga nazad, vikala mu, ali on nije imao snage da bilo šta uradi. Počinjao je da vidi zvezde. Neka vrsta spokoja ga je obuzela, neka vrsta spokojne neizbežnosti da ga jezik mora vući.
<BR>&nbsp;&nbsp;&nbsp;&nbsp;&nbsp;"Timi?"
<BR>&nbsp;&nbsp;&nbsp;&nbsp;&nbsp;A onda se jezik iznenada opustio i odmotao. Tim je osetio kako je skliznuo s njegovog lica. Telo mu je bilo prekriveno odvratnom belom penastom pljuvačkom, a jezik je mlitavo pao na zemlju. Čeljusti su se čvrsto sklopile, ujedajući jezik. Tamna krv pokuljala je napolje i pomešala se s blatom. Nozdrve su još frktale usled isprekidanog disanja.
<BR>&nbsp;&nbsp;&nbsp;&nbsp;&nbsp;"Šta to radi?" povika Leksi.
<BR>&nbsp;&nbsp;&nbsp;&nbsp;&nbsp;A onda je polako, jako polako, glava počela da klizi unatraške, iz skloništa, ostavljajući dugu brazdu u blatu. Na kraju je potpuno nestala i mogli su da vide samo srebrnasti zastor vode koja pada.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
