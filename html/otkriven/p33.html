<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Tokom razgovora sledećeg dana Arči saopšti Nikol da njena želja da vidi još filmova o Keti ne može biti ispunjena. Nikol, međutim, ostade uporna. Koristila je svaku priliku kad je ostajala nasamo s Arčijem ili Plavom da ponovi taj zahtev. Pošto niko od oktoa nijednom nije kazao da drugi filmski odlomci o Keti ne postoje, Nikol je bila sigurna da postoje. Videti ih - to je postalo njena opsesija.
<BR>&nbsp;&nbsp;&nbsp;&nbsp;&nbsp;"Plava i ja smo pričale danas o Džejmiju", reče ona, pozno jedne noći, kad je već bila s Ričardom u postelji. "Odlučio je da pođe na obuku za optimizatora."
<BR>&nbsp;&nbsp;&nbsp;&nbsp;&nbsp;"To je dobro", reče Ričard dremljivo.
<BR>&nbsp;&nbsp;&nbsp;&nbsp;&nbsp;"Rekla sam joj da ona, kao roditelj, zaista ima puno sreće, jer je u mogućnosti da učestvuje u svemu što se dešava njenom detetu. Onda sam ponovo kazala da smo mi strašno zabrinuti zbog toga što tako malo znamo o Ketinoj sudbini... Ričarde", nastavi ona podižući glas, "Plava danas nije rekla da meni neće biti dozvoljeno da vidim filmove o Keti. Šta misliš, da li je to signal da se nešto u njihovom stavu menja? Uspevam li da slabim njihov otpor?"
<BR>&nbsp;&nbsp;&nbsp;&nbsp;&nbsp;Ričard u prvi mah nije odgovorio. Ona nastavi da zahteva odgovor, uporno. Ričard se tad podiže i sede. "Zar ne možemo bar jedne noći da zaspimo bez nove diskusije o Keti i prokletim oktoskim filmićima? Isuse, pa, Nikol, ti ni o čemu drugom ne pričaš već više od dve nedelje. Gubiš meru."
<BR>&nbsp;&nbsp;&nbsp;&nbsp;&nbsp;"Ne", reče ona odbranaškim tonom. "Ne gubim. Samo se brinem za našu ćerku. Sigurna sam da oktoi imaju mnoge odlomke o njoj, koje bi mogli sastaviti i prikazati nam. Zar tebe ne zanima..."
<BR>&nbsp;&nbsp;&nbsp;&nbsp;&nbsp;"Naaaaravno da me zanima", reče on, s teškim uzdahom. "Ali, isti ovaj razgovor vodili smo već nekoliko puta. Šta ćemo dobiti ovom reprizom, u ovo doba noći?"
<BR>&nbsp;&nbsp;&nbsp;&nbsp;&nbsp;"Pa rekla sam ti. Osetila sam u njihovom današnjem stavu nagoveštaj neke promene. Plava mi nije..."
<BR>&nbsp;&nbsp;&nbsp;&nbsp;&nbsp;"Čuuuuo sam", prekide je Ričard mrzovoljno. "Ne vidim da to išta znači. Plavu ta tema verovatno zamara koliko i mene." On odmahnu glavom. "Vidi, Nikol, ova naša grupica se raspada. Očajnički nam je potrebno da nas povedeš, svojom mudrošću, svojim zdravim razumom. Maks iz dana u dan gunđa da mu oktići ugrožavaju privatnost; Eli je potpuno potištena, osim u retkim trenucima kad joj Niki izmami osmeh; usred svega toga, Patrik i Nai rešili da se venčaju... Međutim, ti si toliko obuzeta tim filmovima o Keti da nisi sposobna da ikome daš bilo kakav savet."
<BR>&nbsp;&nbsp;&nbsp;&nbsp;&nbsp;Nikol ga samo oštro pogleda, i leže na leđa, ne odgovorivši na njegove primedbe.
<BR>&nbsp;&nbsp;&nbsp;&nbsp;&nbsp;"Molim te da se ne ljutiš, Nikol", reče on, minut kasnije. "Samo tražim da tvoje sopstveno ponašanje sagledaš onoliko objektivno koliko obično sagledavaš ponašanje drugih."
<BR>&nbsp;&nbsp;&nbsp;&nbsp;&nbsp;"Nemam ja šta da se ljutim", odgovori Nikol, "i ne ignorišem sve vas ostale. Uostalom, zašto moram uvek ja da budem odgovorna za sreću naše male porodice? Što ne bi mogao povremeno neko drugi da preuzme ulogu zajedničke mame?"
<BR>&nbsp;&nbsp;&nbsp;&nbsp;&nbsp;"Zato što niko drugi nije ti", reče Ričard. "Uvek si bila svačiji najbolji prijatelj."
<BR>&nbsp;&nbsp;&nbsp;&nbsp;&nbsp;"Lepo, sad sam se umorila. Štaviše, imam i jedan sopstveni problem, ili 'opsesiju' kako ti kažeš... Samo da napomenem, Ričarde, da sam razočarana tvojim pomanjkanjem interesovanja. Oduvek sam bila ubeđena da ti je Keti najdraža..."
<BR>&nbsp;&nbsp;&nbsp;&nbsp;&nbsp;"Nije u redu da tako govoriš, Nikol", reče Ričard brzo. "Ništa ne bih voleo više nego da se uverim da je s njom sve u redu. Ali, druge stvari su mi na umu."
<BR>&nbsp;&nbsp;&nbsp;&nbsp;&nbsp;Prođe minut u ćutanju. "Reci mi nešto, draga", nastavi on nešto blažim tonom. "Otkud ti je tako iznenada baš Keti postala toliko važna? Šta se promenilo? Ne pamtim da si ranije bila toliko neverovatno zabrinuta za nju?"
<BR>&nbsp;&nbsp;&nbsp;&nbsp;&nbsp;"To pitanje i ja sebi postavljam. Ne nalazim tačan odgovor. Znam da je ona u poslednje vreme često u mojim snovima; to je počelo još pre onog dana kad smo je videli na filmskom odlomku. Znam samo da osećam jaku želju da razgovaram s njom... Osim toga, kad mi je Plava rekla o pogubljenju Herkula, moja prva misao je bila da moram videti Keti još jednom pre nego što umrem. Ne znam stvarno zbog čega, i ne znam baš ni šta bih joj rekla, ali nekako mi se čini da je moj odnos s njom nedovršen..."
<BR>&nbsp;&nbsp;&nbsp;&nbsp;&nbsp;Još jedno dugo ćutanje u spavaćoj sobi.
<BR>&nbsp;&nbsp;&nbsp;&nbsp;&nbsp;"Izvini ako sam bio malo bezosećajan noćas."
<BR>&nbsp;&nbsp;&nbsp;&nbsp;&nbsp;Ma nema problema, Ričarde, pomisli ona. Nije ti prvi put. I u najboljim brakovima ponekad nastupi prekid komunikacija.
<BR>&nbsp;&nbsp;&nbsp;&nbsp;&nbsp;Nikol pruži ruku da ga pomiluje. "Izvinjenje prihvaćeno", reče ona i poljubi ga u obraz.
<BR>
<BR>&nbsp;&nbsp;&nbsp;&nbsp;&nbsp;Iznenadila se kad vide Arčija već u ranu zoru. Patrik, Nai, Bendži i deca su tek maločas "otišli" tj. prešli u susednu sobu - učionicu. Svi ostali odrasli još su sedeli za doručkom kad Arči uđe.
<BR>&nbsp;&nbsp;&nbsp;&nbsp;&nbsp;Maks je reagovao neučtivo. "Izvini, Arči, al' mi ne puštamo posetioce, ili bar ne one koje možemo videti, pre jutarnje kafe, ili već šta je ovo sranje koje pijemo uz doručak svaki dan."
<BR>&nbsp;&nbsp;&nbsp;&nbsp;&nbsp;Okto se okrete da ode, ali Nikol ustade. "Ne obraćaj pažnju na Maksa, on je u poslednje vreme loše raspoložen."
<BR>&nbsp;&nbsp;&nbsp;&nbsp;&nbsp;Međutim i Maks skoči i dograbi jednu gotovo praznu kutiju u kojoj je bilo ostalo još nešto malo cerealija. Izmahnu kutijom snažno na jednu stranu, pa na drugu, onda je čvrsto zatvori, i predade je Arčiju. "Evo ti kvadro-idi", reče on jakim glasom. "Osim ako nisu bili brži od mene?"
<BR>&nbsp;&nbsp;&nbsp;&nbsp;&nbsp;Arči nije odgovorio. Ostalim ljudima sve ovo je bilo neprijatno, postiđujuće. Maks se vrati na svoje mesto za stolom, između Eponine i Marijusa. "Pa, jebeš ti to, Arči", nastavi on gledajući ka oktou, "vi ćete meni uskoro da nakačite dve zelene tačke na bulju. To ja nagađam. A mogli biste odmah i da me terminirate?"
<BR>&nbsp;&nbsp;&nbsp;&nbsp;&nbsp;"Makse!" povika Ričard. "Ponašaš se kako ne treba. Misli bar na svoju ženu i sina."
<BR>&nbsp;&nbsp;&nbsp;&nbsp;&nbsp;"Ja ni o čemu drugom i ne razmišljam, prijatelju", reče Maks, "evo već mesec dana. I znaš šta? Ovaj mladi seljober iz Arkanzasa ne ume da smisli ništa čime bi promenio..." Najednom tresnu pesnicom po jednoj stolici. Ubio ga bog!" viknu on. "Osećam se tako beskorisnim."
<BR>&nbsp;&nbsp;&nbsp;&nbsp;&nbsp;Marijus zaplaka. Eponina uze bebu i hitro ustade od stola, a Eli za njom, da joj pomogne. Nikol povede Arčija u predsoblje, tako da Ričard i Maks ostadoše sami. Ričard se nagnuo preko stola. "Mislim da znam šta osećaš, Makse", reče on blago, "i stvarno saosećam s tobom... Ali, nećemo poboljšati svoju situaciju vređanjem oktića."
<BR>&nbsp;&nbsp;&nbsp;&nbsp;&nbsp;"A šta mari?" reče Maks, dižući ka Ričardu pogled potmulog besa. "Mi smo ovde zatvorenici, to je jasno. Dozvolio sam da mi se sin rodi u jednom svetu gde će uvek biti zatvorenik. Onda kakav sam ja to otac?"
<BR>&nbsp;&nbsp;&nbsp;&nbsp;&nbsp;Dok se Ričard trudio da uteši Maksa, Nikol je od Arčija dobila saopštenje koje je čekala već nedeljama. "Dobili smo dozvolu", obaveštavao je okto, "da ti danas odeš u filmoteku. Načinili smo zbirku odlomaka u kojima se pojavljuje tvoja ćerka Keti. Uzimali smo ih iz naših arhiva."
<BR>&nbsp;&nbsp;&nbsp;&nbsp;&nbsp;Nikol je zatražila od Arčija da ponovi sve boje, da bi bila sigurna da ga je dobro razumela.
<BR>
<BR>&nbsp;&nbsp;&nbsp;&nbsp;&nbsp;Arči i Nikol nisu razgovarali dok je trajala vožnja, bez ijednog usputnog zaustavljanja, kroz Zelengrad, do visoke zgrade u kojoj je bila oktoska biblioteka. Nikol nije obraćala mnogo pažnje na prizore na ulicama. Bila je sasvim obuzeta svojim osećanjima i razmišljanjima u vezi s Keti. Prisećala se, redom, ključnih momenata u svome životu iz vremena kad je Keti bila dete. Najduža neprekidna uspomena bila je ona o silasku u leglo oktopauka, pre mnogo godina; Nikol sad ponovo prožive onaj užas i radost, traženje i nalaženje svoje odlutale četvorogodišnje ćerke. Uvek si ti bila 'odlutala', Keti, pomisli ona. U ovom ili onom smislu reči. Nikad nisam bila u stanju da te zadržim na sigurnom mestu.
<BR>&nbsp;&nbsp;&nbsp;&nbsp;&nbsp;Srce joj je silovito tuklo dok ju je Arči uvodio, napokon, u jednu dvoranu u kojoj nije bilo ničeg osim jedne stolice, jednog radnog stola, i ekrana na zidu. Arči joj pokaza da sedne. "Pre nego što ti pokažem kako se oprema koristi, želim ti reći dve stvari. Prvo, da odgovorim službeno, kao optimizator za tvoju grupu, na zahtev nekih od vas da se vratite ostalim pripadnicima vaše vrste, u Novi Eden."
<BR>&nbsp;&nbsp;&nbsp;&nbsp;&nbsp;Njegove boje zastadoše. Nikol je pokušavala da se sabere. Nije joj bilo lako da potisne Keti iz svojih misli, ali je znala da se mora sasvim koncentrisati na ono što će joj Arči sada preneti. Drugi ljudi će od nje očekivati da im ponovi sve, od reči do reči.
<BR>&nbsp;&nbsp;&nbsp;&nbsp;&nbsp;"Bojim se da nije moguće da iko od vas ode u bliskoj budućnosti. Nemam ovlašćenje da vam saopštim ništa više, osim ovog: o tom pitanju odlučivala je Glavna lično, na jednom od najvažnijih sastanaka optimizatora. Odbijeni ste iz bezbednosnih razloga."
<BR>&nbsp;&nbsp;&nbsp;&nbsp;&nbsp;Nikol ostade ošamućena. Nije očekivala ove vesti, svakako ne u ovo vreme. A govorila je svima da će, po njenom mišljenju, dozvola biti dobijena...
<BR>&nbsp;&nbsp;&nbsp;&nbsp;&nbsp;"Dakle, Maks je u pravu", reče ona trudeći se da zadrži suze koje su pretile da poteku. "Mi smo vaši zatvorenici."
<BR>&nbsp;&nbsp;&nbsp;&nbsp;&nbsp;"Vi sami interpretirajte ovu odluku. Ali ja ću tebi reći ovo: mislim da reči 'zarobljenik' i 'zatvorenik', koje Maks u poslednje vreme često koristi, nisu korektne."
<BR>&nbsp;&nbsp;&nbsp;&nbsp;&nbsp;"Onda mi daj neku bolju reč, i dodatna objašnjenja", reče Nikol ljutito, ustajući sa stolice. "Znaš šta će mi reći ostali..."
<BR>&nbsp;&nbsp;&nbsp;&nbsp;&nbsp;"Ne mogu. Preneo sam celu našu poruku."
<BR>&nbsp;&nbsp;&nbsp;&nbsp;&nbsp;Nikol se ushodala po celoj sobi. Osećanja su joj se kretala dugim putanjama, od razbesnelosti do depresije. Znala je kako će Maks reagovati. Svi će biti besni. Čak i Ričard i Patrik će joj prebaciti što nije tačno predviđala. Pa zašto, zašto mi ne objasne? razmišljala je. Ovo ne liči na njih. Oseti mali bol u srcu, i klonu na stolicu.
<BR>&nbsp;&nbsp;&nbsp;&nbsp;&nbsp;"A druga stvar koju si hteo da mi kažeš?" reče ona posle nekog vremena.
<BR>&nbsp;&nbsp;&nbsp;&nbsp;&nbsp;"Ja lično sam radio s inženjerima za obradu slika. Pripremali smo odlomke koje ćeš pozvati na ekran. Na osnovu mog poznavanja ljudskih bića, i tebe lično, mislim da bi ti gledanje tog materijala donelo veliku žalost. Predlažem ti da odustaneš."
<BR>&nbsp;&nbsp;&nbsp;&nbsp;&nbsp;Pažljivo je birao reči, zato što je znao koliko su joj te slike potrebne. Njegova poruka bila je jasna. Videću nešto što će me ožalostiti. Ali, kakav izbor imam? Između ničega, i jada, zaključi ona, odabraću jad.
<BR>&nbsp;&nbsp;&nbsp;&nbsp;&nbsp;Zahvalila se Arčiju što se brine za nju, i obavestila ga da ipak želi da vidi materijal. Arči pogura stolicu do radnog stola i pokaza joj kako se pristupa informacijama. Vremenske oznake su bile prevedene na ljudske merne jedinice, i naznačeni su dani pre današnjeg; date su četiri moguće brzine projekcije, koje su odgovarale vrednostima četiri oktalna reda veličine, i to od 1/8 normalne brzine do 64 puta ubrzane projekcije.
<BR>&nbsp;&nbsp;&nbsp;&nbsp;&nbsp;"Podaci o Keti su prikupljeni uglavnom tokom poslednjih šest meseci, po vašem vremenu. Naš uobičajeni postupak u radu s podacima je da starije podatke prosejavamo, i čuvamo samo jedan deo, onaj najvažniji, pa i to sabijeno. Postoje fajlovi o Keti za dve godine unazad, ali pokazuju samo ključne događaje. Za period pre toga, gotovo da ih i nema."
<BR>&nbsp;&nbsp;&nbsp;&nbsp;&nbsp;Nikol pruži ruke ka kontrolnoj dugmadi. Utipka zahtev za najnovijim odlomcima, i vide da se na ekranu pojavljuje Ketino lice. Istovremeno oseti da je Arči kucka po ramenu. "Ova instalacija će ti biti na raspolaganju tokom celog današnjeg dana", reče joj kad se okrenula ka njemu. "Ali to je sve. Pošto imaš na raspolaganju ogromnu količinu filma, savetujem da koristiš veliko ubrzanje, da bi našla interesantna mesta."
<BR>&nbsp;&nbsp;&nbsp;&nbsp;&nbsp;Nikol duboko udahnu i okrete se opet ekranu.
<BR>
<BR>&nbsp;&nbsp;&nbsp;&nbsp;&nbsp;Osećala se kao da više ne može da plače. Oči su joj, od stalnog nadolaženja suza, toliko otekle da ih je jedva otvarala. Već desetak puta je gledala kako se Keti drogira injekcijama kokomoa; sad opet vide gumenu traku vezanu iznad lakta i zarivanje igle za injekcije u nabreklu venu, i nove suze krenuše, pekući je kao da su od vatre.
<BR>&nbsp;&nbsp;&nbsp;&nbsp;&nbsp;Ono što je u tih deset sati videla bilo je groznije od najgroznijeg što je ranije mogla zamisliti, pa je sad imala utisak da je uništena do temelja. Iako su svi filmovi bili nemi, lako se razumelo od čega se sastoji Ketin život. Prvo, od beznadežne 'navučenosti' na drogu. Bar četiri puta dnevno, a i češće, ako joj je život tog dana bio težak, Keti se vraćala u svoj stan, sama ili sa društvom, i upotrebljavala elegantnu narkomansku opremu koju je držala u jednom velikom, zaključanom sanduku u sobi za oblačenje.
<BR>&nbsp;&nbsp;&nbsp;&nbsp;&nbsp;Pri početnom naletu droge, postajala je šarmantna osoba. Prijateljski raspoložena, zabavna, puna energije i samopouzdanja. Ali ako bi se droga istrošila dok je društvo još tu, Keti je postajala vrištava besna drolja koja je mnogo koje veče završila sama s iglom.
<BR>&nbsp;&nbsp;&nbsp;&nbsp;&nbsp;Njeno radno mesto bilo je: šefica prostitutki u Las Vegasu. U okviru toga, njena je dužnost bila i da nalazi nove talente. U prvo vreme Nikolino slomljeno srce je odbijalo da prihvati ono što su oči javljale. Ali jedna duga, ogavna sekvenca, koja je počela tako što Keti postaje prijateljica jedne lepe ali siromašne maloletne Španjolke u San Migelu, a završila se tako što je ta devojka, sada veličanstveno obučena i natovarena nakitom, postala privremena konkubina jednog od Nakamurinih 'zaibacu' doglavnika, prisili Nikol da prizna samoj sebi da je njena kćer sada osoba apsolutno lišena ma kakvog morala ili obzira.
<BR>&nbsp;&nbsp;&nbsp;&nbsp;&nbsp;Gledala je mnogo sati. Onda uđe Arči i ponudi joj nešto za jelo. Nikol to odbi. Znala je da u ovako uznemirenom stanju ne bi mogla da zadrži u želucu nikakvu hranu.
<BR>&nbsp;&nbsp;&nbsp;&nbsp;&nbsp;U danima koji su potom došli, pitala se zašto je gledala tako dugo, zašto nije naprosto prekinula projekciju i izišla. Zaključak je bio da je, posle prvih nekoliko sati, počela tragati, možda i podsvesno, za makar i najmanjim znacima nade u Ketinom životu. Nije bilo u Nikolinoj prirodi da mirno primi činjenicu da je njena kćer do srži pokvarena. Očajnički je priželjkivala da vidi bar na jednom filmskom odlomku nešto što bi ukazivalo da bi Ketina budućnost mogla biti drukčija.
<BR>&nbsp;&nbsp;&nbsp;&nbsp;&nbsp;Najzad je našla u Ketinoj sudbini dva elementa koji su, tako je bar sebe ubedila, mogli dovesti do toga da ona jednog dana nađe put koji će je izvesti iz pakla. Tokom jezivih napada besa, koji su se dešavali uglavnom kad bi droge ponestalo, Keti je razbijala sve u svom stanu, sve odreda - sem dve uramljene slike. Na tim fotografijama bili su Ričard i Patrik. Štaviše, pri kraju tog napada frenetičnog besa, već iscrpljena, Keti je svaki put uzimala te dve slike sa stočića za šminku i polagala ih nežno na krevet. Zatim bi legla pored njih i jecala dvadeset ili trideset minuta. Nikol je zaključila da je to ponašanje, više puta ponovljeno, dokaz da Keti i sad voli svoju porodicu.
<BR>&nbsp;&nbsp;&nbsp;&nbsp;&nbsp;Drugi element nade bio je Franc Bauer, policijski kapetan, Ketin stalni ljubavnik. Nikol je priznavala sebi da ne razume njihov odnos - jedne noći stravična svađa i tuča, druge noći joj Franc čita poeziju koju je napisao Rajner Marija Rilke, i to im bude uvod u višečasovni, beskonačni, energični seks - ali je smatrala da Franc ipak, na neki svoj čudan način, voli Keti, i da ne odobrava njenu zavisnost od droge. Tokom jedne svađe on je, čak, dograbio njenu zalihu droge i zapretio da će sve baciti u klozet. Keti je na to potpuno poludela, i napala ga krvnički, četkom za kosu.
<BR>&nbsp;&nbsp;&nbsp;&nbsp;&nbsp;Iz sata u sat je Nikol, dakle, gledala, željna da pronikne u tragični život te svoje kćeri. Predveče pristupi ranijim filmskim odlomcima; neki su bili još iz prvih dana Ketinog opredeljenja za drogu. Pokaza se da je Keti tada imala i seksualnu vezu, jadnu i odvratnu, s Nakamurom samim; dok je to trajalo, on joj je davao dovoljne količine droge.
<BR>&nbsp;&nbsp;&nbsp;&nbsp;&nbsp;Onda je Nikol zahvatila otupelost. Bila je toliko emotivno iscrpljena da više nije nalazila snage ni da se pokrene. Ipak je, konačno, ugasila sve, spustila glavu na sto, plakala još koji minut, i zaspala. Arči ju je probudio četiri sata kasnije i rekao da je vreme da pođe kući.
<BR>
<BR>&nbsp;&nbsp;&nbsp;&nbsp;&nbsp;Mrak. Vozilo se još pre deset minuta parkiralo na trgu ali Nikol nikako da iziđe. Arči je stajao pored nje.
<BR>&nbsp;&nbsp;&nbsp;&nbsp;&nbsp;"Ne postoji način da ja Ričardu kažem šta sam videla danas", reče ona, bacajući pogled gore, ka oktopodu-pauku. "To će ga apsolutno uništiti."
<BR>&nbsp;&nbsp;&nbsp;&nbsp;&nbsp;"Razumem", reče okto saosećajno. "Sad vidiš zašto sam ti sugerisao da ne gledaš."
<BR>&nbsp;&nbsp;&nbsp;&nbsp;&nbsp;"Ma, bio si u pravu", reče ona, polako ispuštajući vertikalnu šipku za pridržavanje, i pružajući, protiv volje, jedno stopalo napolje. "Al' sad je kasno. Ne mogu izbrisati jezive slike koje su mi ostale u pameti."
<BR>&nbsp;&nbsp;&nbsp;&nbsp;&nbsp;Čim su krenuli ulicom, Arči poče s novim obaveštenjima. "Maločas si mi rekla da se po nekim odlomcima vidi da je Patrik, pre nego što je pobegao ovamo, saznao ponešto o Ketinom načinu života, ali da se odlučio da ne kaže ni tebi ni Ričardu najgore delove te priče. Da li je takav njegov postupak suprotan tvojim ličnim moralnim načelima?"
<BR>&nbsp;&nbsp;&nbsp;&nbsp;&nbsp;"Baš ti hvala što mi čitaš misli", reče ona tapšući ga po ramenu. Malo je nedostajalo da se nasmeši. "Počinješ da nas poznaješ i predobro."
<BR>&nbsp;&nbsp;&nbsp;&nbsp;&nbsp;"I mi, u našem društvu, imamo teškoća s istinom", bio je Arčijev komentar. "Jedno od fundamentalnih pravila za nove optimizatore je da u svakom trenutku moraju govoriti istinu. Dozvoljeno je uskratiti neku informaciju, ali nije dozvoljeno plasirati ni najmanju laž. To je naša politika. Mladi optimizatori tako navale da kažu baš celu istinu o svemu, a, ponekad, istina i samilost ne idu zajedno."
<BR>&nbsp;&nbsp;&nbsp;&nbsp;&nbsp;"Slažem se, prijatelju moj vanzemaljski", reče Nikol d'Žarden s teškim uzdahom. "A sada, posle ovog dana, za koji mogu pouzdano reći da mi je bio jedan od najgorih u životu, moram se suočiti s ne jednim, nego sa dva veoma teška zadatka. Maksu moram reći da ne može nikud iz 'Zeleniša', a mom Ričardu, da mu je ćerka drogerašica i gazdarica kurvarnice. Nadam se da negde u ovom matorom i istrošenom ljudskom biću postoji snaga dovoljna da se ta dva posla obave bar solidno."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
