<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Njihova soba bila je kvadratnog oblika, približno sedam metara duga i široka. Uz zadnji zid bilo je kupatilo, ipak odvojeno pregradom, a u njemu lavabo, tuš i WC. Pored kupatila je bio veliki otvoreni ormar, u kome je stajala sva oseća i sva druga njihova imovina. Danju su madraci za spavanje bili umotani u valjke, noću su ih odmotavali i prostirali po podu.
<BR>&nbsp;&nbsp;&nbsp;&nbsp;&nbsp;Prve noći Nikol je spavala između Eli i Niki, a na suprotnoj strani su spavali Maks, Eponina i Marijus. U sredini je bio sto sa šest stolica, jedini preostali nameštaj u njihovoj sobi. Nikol se bila toliko umorila da je istog trenutka utonula u san, još pre nego što su ugasili svetla; ostali su se tek spremali za počinak. Posle pet sati spavanja bez ikakvih snova, Nikol se najednom probudi. Provede neko vreme ne znajući tačno gde je.
<BR>&nbsp;&nbsp;&nbsp;&nbsp;&nbsp;Zatim je ležala u mraku i tišini i razmišljala o događajima od prethodne večeri. Tokom samog susreta bila je toliko savladana emocijama da nije stvarno imala vremena da sredi i razmotri svoje reakcije na ovo što je videla i čula. Odmah posle Nikolinog dolaska, Niki je otišla u susednu sobu da pozove ostale. Tokom sledeća dva sata jedanaestoro ljudi je boravilo u istoj, prepunoj sobi; u svakom trenutku je bar četvoro njih govorilo istovremeno. Nikol je stigla sa svakim da popriča, ali ni sa kim se nije mogla upustiti u iole dublji razgovor.
<BR>&nbsp;&nbsp;&nbsp;&nbsp;&nbsp;Sve četvoro mladih - Kepler, Marijus, Niki i Marija - bejahu veoma povučenog držanja. Marija, čije su zadivljujuće plave oči bile u jakom kontrastu s njenom kožom boje bakra i crnom kosom, zahvali Nikol, kao da to govori po dužnosti, što ju je spasla. Takođe učtivo saopšti da se ne seća apsolutno ničeg iz perioda pre velikog spavanja. Niki je u suočenju s bakom bila puna poštovanja, ali i nervozna. Nikol je imala utisak da je u očima te devojčice videla i trag straha; međutim, Eli joj kasnije reče da je to verovatno strahopoštovanje, jer se Niki naslušala toliko priča o Nikol da je sad imala osećaj da razgovara sa legendom.
<BR>&nbsp;&nbsp;&nbsp;&nbsp;&nbsp;Dvojica momaka su bili učtivi, ali i donekle suzdržani. Tokom te večeri Nikol je, u jednom trenutku, videla kako Kepler zuri u nju sa drugog kraja sobe, netremice. Nikol podseti sebe da je prva stvarno stara osoba - ljudskog roda - koju su ti dečaci ikada videli. Babe, pa još ako su 'ftistične', naročito smetaju dečacima, pomisli ona. Zato što kvare njihove fantazije o suprotnom polu.
<BR>&nbsp;&nbsp;&nbsp;&nbsp;&nbsp;Bendži ju je dočekao nesuzdržanim zagrljajem. Podigao ju je svojim moćnim rukama sa poda i počeo podvriskivati od radosti. "Ma-ma, ma-ma", uzvikivao je i okretao se oko sebe, držeći Nikol tako da je njena glava bila iznad njegove. Činilo se da je odličnog zdravlja. Nikol se iznenadila kad je primetila da se prednja granica njegove kose proredila i povukla unazad, i da Bendži zapravo izgleda sredovečno. Tek kasnije je rekla sebi da to nije nimalo čudno - njemu je sad oko četrdeset godina.
<BR>&nbsp;&nbsp;&nbsp;&nbsp;&nbsp;Patrik i Eli su je pozdravili veoma toplo. Eli je izgledala umorna, ali je objasnila da je to zato što je imala naporan dan. Trudila se da podstakne međuspecijsko druženje u 'Grandu'. "Mogu bar toliko da učinim", rekla je ona Nikol, "kad već znam oktoski jezik. Nadam se da ćeš mi ti pomoći kad ojačaš."
<BR>&nbsp;&nbsp;&nbsp;&nbsp;&nbsp;Patrik je tiho saopštio Nikol da je zabrinut zbog Nai. "Razdire je ova situacija s Galilejem, majko", rekao je. "Ljuta je što su ga glupani - mi tako zovemo ove robote - odveli iz normalnog stambenog prostora, bez mnogo objašnjenja, i bez ičeg što bismo mi nazvali 'suđenjem po zakonu'. Takođe je ljuta što joj je dopušteno da provodi samo dva sata dnevno s njim. Siguran sam da će tražiti od tebe da joj pomogneš."
<BR>&nbsp;&nbsp;&nbsp;&nbsp;&nbsp;Nai se izmenila. U njenim očima nije više bilo ni iskrica ni blagosti, a njeno ponašanje bilo je - netipično za nju - negativno već od prvih reči. "Mi ovde živimo u najgoroj policijskoj državi, Nikol, daleko goroj nego što je bila Nakamurina. Kad se smestiš, imaću mnogo toga da ti ispričam."
<BR>&nbsp;&nbsp;&nbsp;&nbsp;&nbsp;Maks Paket i njegova voljena Francuskinja, Eponina, takođe su ostarili, kao i svi drugi, ali se videlo da ih njihova međusobna ljubav, i ljubav prema njihovom sinu Marijusu, održava iz dana u dan. Eponina je samo slegnula ramenima kad ju je Nikol upitala da li joj ovako skučen životni prostor smeta. "Ne stvarno", glasio je njen odgovor. "Čuj, pa ja sam kao dete živela u sirotištu u Limožu... Osim toga, naprosto sam presrećna što sam živa i što imam Maksa i Marijusa. Godinama ja nisam bila uverena da ću stići do sedih vlasi."
<BR>&nbsp;&nbsp;&nbsp;&nbsp;&nbsp;Maks je ostao onaj isti galamdžija i šeret. Kosa mu je, doduše, većim delom osedela, njegovi koraci bili su nešto manje energični, ali je Nikol po njegovim očima videla da uživa u životu. "Ima jedan dasa s kojim se redovno viđam u pušačkom salonu", rekao joj je Maks te prve večeri, "koji te mnogo gotivi... majke mi. On je nekako preživeo kugu, mada njegova žena nije. E, sad, dakle", nastavio je, osmehujući se, "razmišljao sam da sredim sudar za vas dvoje, čim budeš imala iole slobodnog vremena. Tip je nešto malo mlađi od tebe, ali ne verujem da će to biti smetnja."
<BR>&nbsp;&nbsp;&nbsp;&nbsp;&nbsp;Nikol ga zapita postoje li neki problemi između ljudi i oktoa. "Pa, znaš", odgovorio je Maks, "rat je završen pre, šta, petnaest-šesnaest godina, ali niko od ljudi nije stekao tokom tog perioda neke pozitivne uspomene koje bi ublažile gnev. Svako od ovih je u onoj užasnoj epidemiji izgubio nekoga, nekog rođaka, prijatelja, komšiju. Ne mogu ljudi tako brzo da zaborave da su oktići to izazvali."
<BR>&nbsp;&nbsp;&nbsp;&nbsp;&nbsp;"Kad su najzad odgovorili na napad ljudskih armija", rekla mu je Nikol na to.
<BR>&nbsp;&nbsp;&nbsp;&nbsp;&nbsp;"Pa, da, al' većina ljudi to ne sagledava tako. Možda veruju u Nakamurinu propagandu a ne u 'službenu' istoriju, koju nam je saopštio tvoj prijatelj Orlonja čim smo preseljeni ovde. Istina je ovo: većina ljudi mrzi oktiće i plaši ih se. Samo nekih dvadeset posto ljudi čini kakve-takve pokušaje da sazna nešto o oktićima ili da se druži s njima, iako se Eli vrlo hrabro angažuje da ih navede da to čine. Većina naroda se drži u našem kraku... Na nesreću, ova stambena teskoba nam još dodatno otežava situaciju."
<BR>&nbsp;&nbsp;&nbsp;&nbsp;&nbsp;Nikol se, sada, okrete na jednu stranu. Njena kćer Eli je spavala, licem okrenuta ka njoj. Eline oči su se lako trzale. Sanja, pomisli Nikol. Ne o Robertu, nadam se... Opet se dade u misli o svom ponovnom susretu sa prijateljima i porodicom. Orao je verovatno imao dobre razloge da me održi u životu, bez obzira što možda nema neki određeni radni zadatak za mene. Sve dok ne postanem invalid, ili na neki drugi način teret, moći ću korisno da delujem ovde.
<BR>
<BR>&nbsp;&nbsp;&nbsp;&nbsp;&nbsp;"Ovo će biti tvoje prvo veliko društveno iskustvo u 'Grandu'", reče joj Maks. "Ja kad god odem u kafić, naravno kad je njima radno vreme, setim se kako je izgledao Dan izobilja u Zelengradu. Svakojaka uvrnuta stvorenja su se dovukla s oktićima. Meni je stvarno mnogo lakše kad ih ne vidim."
<BR>&nbsp;&nbsp;&nbsp;&nbsp;&nbsp;"Da mi sačekamo vreme koje je samo za ljude, tata?" reče Marijus. "Niki se plaši onih iguana, zato što bulje u nas onim žutim očima i onako gadno kokodaču dok jedu."
<BR>&nbsp;&nbsp;&nbsp;&nbsp;&nbsp;"Sine", odgovorio mu je Maks, "ti i Niki sačekajte vreme zasebnog, ljudskog ručka, ako hoćete. Nikol je protiv segregacije, i želi da ruča zajedno sa svim stanovnicima ovog mesta. To je za nju stvar principa... Tvoja majka i ja ćemo ići sa njom da bismo joj omogućili da nauči kakvi običaji tamo vladaju."
<BR>&nbsp;&nbsp;&nbsp;&nbsp;&nbsp;"Nemoj se brinuti za mene", rekla mu je Nikol. "SIgurna sam da bi Eli ili Patrik..."
<BR>&nbsp;&nbsp;&nbsp;&nbsp;&nbsp;"Ma, koješta", prekinuo ju je Maks. "Eponini i meni će biti zadovoljstvo da te pratimo. Osim toga, Patrik i Nai su otišli u posetu Galileju, Eli je u prostoriji za rekreaciju, a Bendži čita sa Keplerom i Marijom."
<BR>&nbsp;&nbsp;&nbsp;&nbsp;&nbsp;"Cenim tvoje razumevanje, Makse", rekla mu je Nikol. "Meni je važno da se izjasnim od samog početka na pravi način. Orao i Plava mi nisu rekli mnogo o pojedinostima dosadašnjih nesuglasica."
<BR>&nbsp;&nbsp;&nbsp;&nbsp;&nbsp;"Nema šta da se objašnjava. Inače, ja sam rekao mojoj Frenči, juče uveče, čim si ti zaspala, da sam siguran da ćeš se rado družiti sa vancima." Nasmejao se. "Ne zaboravi, mi tebe dobro poznajemo."
<BR>&nbsp;&nbsp;&nbsp;&nbsp;&nbsp;Dođe i Eponina; iziđoše sve troje u hodnik, koji bejaše uglavnom prazan. Nekoliko ljudi je hodalo levo od njih, od središta 'morske zvezde'; desno, na drugom kraju hodnika, na samom ulazu u središte 'morske zvezde', stajali su jedan čovek i jedna žena.
<BR>&nbsp;&nbsp;&nbsp;&nbsp;&nbsp;Njih troje su dva ili tri minuta čekali dolazak tramvaja. Kad su se već bližili poslednjoj stanici, Maks se nagnu ka Nikol. "Ono dvoje na ulazu nisu tu samo da bi traćili vreme. Oboje su veliki aktivisti u Savetu. Vrlo su zadrti u svojim mišljenjima. Jako navalentni."
<BR>&nbsp;&nbsp;&nbsp;&nbsp;&nbsp;Silazeći, Nikol prihvati Maksovu pruženu ruku. "A šta oni hoće?" šapnu kad vide da taj par kreće ka njima.
<BR>&nbsp;&nbsp;&nbsp;&nbsp;&nbsp;"Pa ne znam", progunđa Maks, "ali brzo ćemo saznati."
<BR>&nbsp;&nbsp;&nbsp;&nbsp;&nbsp;"Zdravo, Makse, zdravo, Eponina", reče taj čovek. Bio je to krupan muškarac u ranim četrdesetim godinama. Pogleda Nikol i razvuče lice u širok političarski osmeh. "Ti si sigurno Nikol Vejkfild", reče pružajući ruku da se rukuje. "Svi smo toliko slušali o tebi. Dobrodošla... dobrodošla. Ja sam Stefan Kovalski."
<BR>&nbsp;&nbsp;&nbsp;&nbsp;&nbsp;"A ja Rene di Pon", reče i žena, prilazeći, i takođe pruži ruku Nikol.
<BR>&nbsp;&nbsp;&nbsp;&nbsp;&nbsp;Posle razmene nekoliko učtivih fraza, Kovalski upita Maksa šta njih troje rade. "Vodimo gospođu Vejkfild na ručak", odgovori Maks jednostavno.
<BR>&nbsp;&nbsp;&nbsp;&nbsp;&nbsp;"Još uvek je zajednički period", reče Kovalski sa još jednim širokim osmehom. Pogleda na svoj ručni sat. "Zašto ne pričekate još četrdeset pet minuta pa da s vama pođemo i Rene i ja. Mi smo, znate, članovi Saveta. Veoma rado bismo porazgovarali sa gospođom Vejkfild o našim aktivnostima. Savet bi svakako želeo da čuje gospođu Vejkfild, vrlo brzo."
<BR>&nbsp;&nbsp;&nbsp;&nbsp;&nbsp;"Hvala na ponudi, Stivene", reče Maks. "Ali, svi smo gladni. Hoćemo da jedemo sad."
<BR>&nbsp;&nbsp;&nbsp;&nbsp;&nbsp;Čelo gospodina Kovalskog se nabora. "Ja ne bih to činio da sam na tvom mestu, Makse. Veoma je ozbiljan trenutak. Posle onog incidenta juče na bazenu, Savet je jednoglasno odlučio da proglasi bojkot svih zajedničkih aktivnosti, u trajanju od dva dana. Emili je bila posebno ojađena što je Grmalj izrekao uslovnu kaznu Garlandu a protiv oktoskog prekršioca nije učinio baš ništa. To je četvrta uzastopna kazna koju glupani izriču protiv nas."
<BR>&nbsp;&nbsp;&nbsp;&nbsp;&nbsp;"A-ma, hajde, Stivene", reče Maks. "Čuo sam juče za večerom tu priču. Garland je ostao u bazenu petnaest minuta posle isteka ljudskog perioda. Pa je on prvi zgrabio oktoa."
<BR>&nbsp;&nbsp;&nbsp;&nbsp;&nbsp;"Bila je to namerna provokacija", reče Rene di Pon. "Bila su samo tri oktoa u celom bazenu. Nije bilo nikakvog razloga da se jedan od njih nađe baš na stazi kojom je Garland plivao."
<BR>&nbsp;&nbsp;&nbsp;&nbsp;&nbsp;"Sem toga", reče Stiven Kovalski, "mi smo juče na Savetu zaključili da u ovom slučaju nije bitno sitničarenje oko takvih detalja. Bitno je da pošaljemo poruku i oktoima i glupanima, poruku koja kaže da je ljudska strana jedinstvena. Savet će se večeras ponovo sastati da sačini spisak naših žalbi."
<BR>&nbsp;&nbsp;&nbsp;&nbsp;&nbsp;Maks je počinjao da se ljuti. "Hvala ti što si nas obavestio, Stivene", reče on robusno. "Sad se skloni da prođemo, jer mi hoćemo na ručak."
<BR>&nbsp;&nbsp;&nbsp;&nbsp;&nbsp;"Grešiš", reče Kovalski. "Bićete jedina ljudska bića u restoranu. Mi ćemo, dakako, preneti Savetu, na večerašnjoj sednici, sadržinu ovog razgovora."
<BR>&nbsp;&nbsp;&nbsp;&nbsp;&nbsp;"Učinite vi to", reče Maks.
<BR>&nbsp;&nbsp;&nbsp;&nbsp;&nbsp;Maks, Eponina i Nikol prođoše kroz kapiju i pojaviše se u glavnom kružnom hodniku koji je opasivao jezgro 'morske zvezde'. "Šta je Savet?" reče Nikol.
<BR>&nbsp;&nbsp;&nbsp;&nbsp;&nbsp;"Jedna grupa, samoizabrana mogu dodati, koja tvrdi da zastupa sve ljude", odgovori Maks. "U prvo vreme bili su samo gnjavatori, ali u poslednjih nekoliko meseci dočepaše se i neke stvarne vlasti... Čak su pridobili jadnu Nai da im se pridruži, tako što su ponudili svoju pomoć u rešavanju problema s Galilejem."
<BR>&nbsp;&nbsp;&nbsp;&nbsp;&nbsp;Veliki tramvaj stade dvadesetak metara desno od njih. Iskrca se jedan par iguana. Dvojica uglastih robota, koji su dotad nenametljivo stajali po strani, sada pođoše hodnikom, postavivši se tačno između ljudi i te dve zubate životinje. Iguane odoše svojim putem, zaobilazeći ljude i robote. Nikol je razmišljala o proslavi Dana izobilja, kad je Niki bila napadnuta.
<BR>&nbsp;&nbsp;&nbsp;&nbsp;&nbsp;"Zašto su iguane ovde?" upita Nikol Maksa. "Moglo bi se pretpostaviti da su suviše opasne za..."
<BR>&nbsp;&nbsp;&nbsp;&nbsp;&nbsp;"Grmalj i Orao su to objasnili, u dvema zasebnim prilikama, na kompletnim saborima ljudske populacije. Rekli su da bez iguana nije moguća proizvodnja te biljke zvane barikan, bez koje bi oktosko društvo bilo dibidus zajebano. Nisam slušao sve detalje njihovih objašnjenja, bila je to teška biologija, ali sećam se da su, u suštini, jaja iguana vitalna karika u celom procesu. Orao je više puta ponovio da će u hotelu ostati samo najminimalniji, apsolutno neophodan broj iguana."
<BR>&nbsp;&nbsp;&nbsp;&nbsp;&nbsp;Njihov trio se našao pred ulazom u kafeteriju. "Da li su iguane napravile mnogo frke?" reče Nikol.
<BR>&nbsp;&nbsp;&nbsp;&nbsp;&nbsp;"Ne stvarno", reče Maks. "Iguane mogu biti opasne, kao što znaš, ali ako odbacimo sve ono sranje koje Savet nudi, ostaje suština da se dogodilo samo nekoliko incidenata u kojima su iguane prve nekoga napale, bez povoda. Mnogo češće su se ljudi namerno kačili s njima. Naš momak Galilej je jedne noći, u kafeteriji, ubio dve iguane, kad ga je obuzela ta njegova sklonost ka nasilju."
<BR>&nbsp;&nbsp;&nbsp;&nbsp;&nbsp;Maks primeti koliko jako je Nikol reagovala na tu poslednju rečenicu. "Ne volim da pričam iza leđa", nastavi on, "ali to sa Galilejem je zaista unelo razdor u našu malu porodicu. Hm, obećao sam Epi da ću pustiti da ti o tome prvo porazgovaraš s Nai."
<BR>&nbsp;&nbsp;&nbsp;&nbsp;&nbsp;Manji uglasti, 'blok' roboti bili su konstruisani po istom obrascu kao Grmalj. U kafeteriji je dvanaest takvih obavljalo posao konobara; nekih šest ili osam drugih su samo stajali oko prostora za ručavanje. Kad su Nikol i njeni prijatelji ušli, unutra je sedelo i jelo nekih četiri ili pet stotina oktopoda-pauka, među kojima i dva gigantska 'snabdevača' i nekih osamdeset patuljastih morfova, koji su hranu dobili u jednom kutku, na podu. Mnogi se okrenuše da gledaju prolazak Maksa, Eponine i Nikol. Desetak iguana, takođe prisutnih u blizini, prestade sa jelom i zagleda se u ljude podozrivo.
<BR>&nbsp;&nbsp;&nbsp;&nbsp;&nbsp;Nikol je bila iznenađena raznovrsnošću raspoložive hrane. Za sebe je odabrala krompiriće i riblje meso, hleb, jednu oktosku vrstu voća i oktoski med, da ga namaže na hleb.
<BR>&nbsp;&nbsp;&nbsp;&nbsp;&nbsp;"Odakle sva ova sveža hrana?" upita ona Maksa kad su seli za jedan dugačak prazan sto.
<BR>&nbsp;&nbsp;&nbsp;&nbsp;&nbsp;Maks pokaza prstom iznad njih. "Ova morska zvezda ima i gornji sprat. Svu hranu za svaku vrstu odgajaju tamo gore. Jedemo vrlo dobro. Doduše, Savet se žalio da mesa nema dovoljno."
<BR>&nbsp;&nbsp;&nbsp;&nbsp;&nbsp;Nikol uze prva dva-tri zalogaja. "Mislim da treba da te obavestim", reče Maks tiho, naginjući se preko stola ka njoj, "da su dva oktića pošla ka tebi."
<BR>&nbsp;&nbsp;&nbsp;&nbsp;&nbsp;Okrenula se. Zaista, prilazila su joj dva oktoa. Krajičkom oka Nikol vide da i Grmalj žurno prilazi. "Zdravo, Nikol", reče prvi okto svojim bojama. "Ja sam bio jedan od asistenata doktorke Plave u bolnici. Želim da ti izrazim dobrodošlicu i da ti se još jednom zahvalim na pomoći koju si nam onda pružala."
<BR>&nbsp;&nbsp;&nbsp;&nbsp;&nbsp;Nikol se uzalud trudila da nađe neko obeležje po kome bi prepoznala tog oktoa. "Baš mi je žao", reče ona prijateljskim tonom, "što ne mogu da se setim tačno..."
<BR>&nbsp;&nbsp;&nbsp;&nbsp;&nbsp;"Mene si tada zvala 'Mlečko'", signalisao je okto, "zato što sam se u to vreme oporavljao od operacije sočiva. Imao sam višak bele tečnosti."
<BR>&nbsp;&nbsp;&nbsp;&nbsp;&nbsp;"A, da", reče Nikol s osmehom. "Sad te se sećam, Mlečko. Jesam li s tobom, jednog dana, imala, za ručkom, dug razgovor o starosti? Koliko se sećam, bilo ti je teško da poveruješ da mi ljudi ostajemo živi bez obzira na to da li smo korisni ili nekorisni, sve dok ne umremo prirodnim putem."
<BR>&nbsp;&nbsp;&nbsp;&nbsp;&nbsp;"Tačno", reče Mlečko. "Eto, ne bih da te ometam u jelu, ali tu je i moja prijateljica, koja je mnogo želela da te upozna."
<BR>&nbsp;&nbsp;&nbsp;&nbsp;&nbsp;"I da ti se, takođe, zahvalim", reče njegova prijateljica, "za tako pošten stav o svemu. Doktorka Plava kaže da si bila primer za sve nas."
<BR>&nbsp;&nbsp;&nbsp;&nbsp;&nbsp;Počeli su da ustaju i drugi oktoi, i da staju u red iza ta dva. Na glavama većine njih već su bile vidljive boje za "Hvala ti". Nikol je bila duboko dirnuta. Na Maksov predlog, ustala je i obratila se svima njima odjednom. "Hvala vam svima za ovaj topli doček. Zaista sam dirnuta. Nadam se da ću imati priliku da vas posetim, svakog ponaosob, dok živimo ovde zajedno."
<BR>&nbsp;&nbsp;&nbsp;&nbsp;&nbsp;Nikolin pogled odluta desno od reda oktoa. Vide da joj prilaze njena kćer Eli i unuka Niki. "Došla sam najbrže što sam mogla", reče Eli, priđe i poljubi je u obraz. "Ali, trebalo je da znam..." dodade sa blagim osmehom. Zatim energično zagrli Nikol. "Volim te, majko", reče joj. "Mnogo si mi nedostajala."
<BR>
<BR>&nbsp;&nbsp;&nbsp;&nbsp;&nbsp;"Objasnila sam Savetu", reče Nai, "da si ti tek stigla, i da ne razumeš u celosti značaj ovog bojkota. Nadam se da ih je to zadovoljilo."
<BR>&nbsp;&nbsp;&nbsp;&nbsp;&nbsp;Nai otvori vrata. Nikol pođe za njom u perionicu. Vanzemaljci su, svojevremeno, ispitali mašine za pranje i sušenje veša koje su videli u Novom Edenu, pa su, polazeći od tog saznanja kao od osnove, sklepali perionicu nadomak restorana, tj. 'kafeterije'. Upotreba te perionice bila je besplatna. Nikol i Nai zatekoše u toj velikoj prostoriji samo još dve žene. Nai namerno povede Nikol u suprotan ugao, da bi mogla privatno da popriča s njom.
<BR>&nbsp;&nbsp;&nbsp;&nbsp;&nbsp;"Zamolila sam te da danas pođeš sa mnom", reče Nai počinjući da sortira rublje, "da bih popričala s tobom o Galileju." Zastade, boreći se sama sa sobom. "Izvini, Nikol, moja osećanja o ovome su tako jaka... Nisam sigurna mogu li..."
<BR>&nbsp;&nbsp;&nbsp;&nbsp;&nbsp;"U redu je, Nai", reče Nikol blago. "Razumem. Imaj u vidu da sam i ja majka."
<BR>&nbsp;&nbsp;&nbsp;&nbsp;&nbsp;"Očajna sam, Nikol", nastavila je Nai. "Potrebna mi je tvoja pomoć. Nijedan događaj u mom životu, pa čak ni ubistvo Kendžija, nije me potresao kao ova situacija. Proždire me zabrinutost za mog sina. Čak ni meditacija mi ne donosi mir."
<BR>&nbsp;&nbsp;&nbsp;&nbsp;&nbsp;Nai je podelila odeću na tri gomile. Sad ih stavi u tri razne veš-mašine, pa se vrati do Nikol. "Vidi, ja prva priznajem da Galilejevo ponašanje nije bilo savršeno... Posle dugog spavanja, kad smo se uselili ovde, vrlo sporo se uključivao u zajednički život. Nije hteo da prisustvuje školskim časovima koje smo Patrik, Eli, Epi i ja organizovali za decu. Kad je i pristao, odbio je da radi ma kakve domaće zadatke. Ponašao se nadmeno, grubo i neprijatno prema svima, osim prema Mariji.
<BR>&nbsp;&nbsp;&nbsp;&nbsp;&nbsp;Nikad nije hteo da razgovara sa mnom o tome kako se oseća. Činilo se da uživa jedino u odlascima u salu za rekreaciju, gde je 'bildovao' mišiće. Uzgred budi rečeno, počeo se veoma ponositi svojom fizičkom snagom."
<BR>&nbsp;&nbsp;&nbsp;&nbsp;&nbsp;Nai zastade za trenutak. "Galilej nije zao kao osoba, Nikol", nastavi ona izvinjavajućim tonom. "Samo se zbunio. San ga je savladao kao dečaka od šest godina. Probudio se kao čovek od dvadeset jedne godine, sa telom i željama u skladu s tim..."
<BR>&nbsp;&nbsp;&nbsp;&nbsp;&nbsp;Zaćutala je. Oči su joj bile pune suza. "Kako se uopšte moglo očekivati da će znati kako da se ponaša?" Reči je izgovarala sa teškoćom. Nikol pruži ruke ka njoj, ali Nai ne prihvati tu ponudu. "Pokušavala sam da mu pomognem, ali nije uspelo. Ne znam šta više da radim. Plašim se da je sada prekasno."
<BR>&nbsp;&nbsp;&nbsp;&nbsp;&nbsp;Nikol se setila svojih besanih noći u Novom Raju, onih kad je često plakala od očajanja zbog Keti. To je teret koji majka nosi, pomisli ona. "Shvatam, Nai", reče ona. "Zaista shvatam."
<BR>&nbsp;&nbsp;&nbsp;&nbsp;&nbsp;"Jednom, samo jednom sam uspela da virnem ispod te hladne spoljašnjosti koju Galilej tako ponosito nosi. Bilo je to usred noći, posle onog s Marijom. Vratio se sa razgovora sa Grmaljem. Stajali smo napolju, u hodniku, samo nas dvoje, on je plakao i udarao pesnicom o zid. 'Nisam hteo da joj učinim ništa nažao, mama, veruj mi.' Tako je vikao. I još: 'Ja volim Mariju. Ali, prosto nisam mogao da se uzdržim.'."
<BR>&nbsp;&nbsp;&nbsp;&nbsp;&nbsp;Nai zaćuta. Kad je ćutanje potrajalo nekoliko sekundi, Nikol upita: "Šta je to bilo sa Galilejem i Marijom? Nisam čula za to."
<BR>&nbsp;&nbsp;&nbsp;&nbsp;&nbsp;"Oh", reče Nai iznenađeno. "Bila sam sigurna da će neko već stići da ti ispriča." Oklevala je jedan trenutak. "Maks je u to vreme izjavio da je Galilej pokušao da siluje Mariju, i da bi čak i uspeo da nije u sobu ušao Bendži i odvukao ga sa te devojke... Kasnije mi je Maks priznao da je reč 'silovati' možda preterana. Ali, Galilej je svakako učinio prestup... A sam Galilej mi je rekao da ga je Marija ohrabrivala, bar u početku. Ljubili su se, onda su se spustili na pod. Po Galilejevim rečima, Marija je u tome oduševljeno učestvovala, sve dok on nije počeo da joj skida gaćice. Tad je počelo rvanje."
<BR>&nbsp;&nbsp;&nbsp;&nbsp;&nbsp;Nai je pokušavala da se smiri. "Ostatak priče nije prijatan, bez obzira ko je priča. Ona je počela da vrišti. Galilej priznaje da je tada počeo da je udara, da ju je pritisnuo na pod i nastavio da joj skida gaćice. A pre svega toga je zaključao vrata. Međutim, Bendži je ramenom izvalio vrata a onda se svom svojom snagom bacio na Galileja. Zbog buke i materijalne štete, tu se stvorio i Grmalj, a došla je i cela gomila radoznalaca."
<BR>&nbsp;&nbsp;&nbsp;&nbsp;&nbsp;Nove suze su se pojavile u Nainim očima. Nikol reče: "Mora biti da je bilo užasno."
<BR>&nbsp;&nbsp;&nbsp;&nbsp;&nbsp;"Te noći moj život se raspao na komade. Svako je osuđivao Galileja. Grmalj je Galileju izrekao samo uslovnu kaznu, i vratio ga u naše porodične prostorije. Maks, Patrik, pa čak i Galilejev rođeni brat Kepler, smatrali su da je to odveć blaga kazna. A ako sam ja neki put samo šušnula, samo nagovestila, da je i lepa mala Marija delimično kriva, svi su mi odmah saopštavali da sam 'neuravnotežena' i 'slepa za činjenice'... Marija je svoju ulogu odigrala savršeno", nastavi Nai, ne skrivajući zajedljivost u svom glasu. "Kasnije je priznala da se svojom voljom ljubila sa Galilejem, ne samo tada, nego i dva puta pre toga. Ali, uporno je ponavljala da je počela da mu govori 'ne' još pre nego što ju je povukao na pod. Neposredno posle tog incidenta, plakala je jedan sat bez prestanka. Jedva je govorila. Svi muškarci, pa i Patrik, trudili su se da je uteše. I pre njene prve reči bili su svi 'sigurni' da ona nije nimalo kriva."
<BR>&nbsp;&nbsp;&nbsp;&nbsp;&nbsp;Začulo se tiho zvono, signal da je pranje završeno. Nai polako ustade, ode do mašina i prebaci odeću u dve sušilice.
<BR>&nbsp;&nbsp;&nbsp;&nbsp;&nbsp;"Svi smo se složili da Marija treba da se preseli u drugu sobu, kod Maksa, Epi i Eli", nastavi ona. "Mislila sam da će vreme izlečiti te rane. I pogrešila sam. Galileja su svi izopštili, bio je to pravi ostrakizam. Svi, svi sem mene. Kepler nije hteo ni da razgovara sa svojim bratom. Patrik je bio učtiv, ali dalek. Galilej se povukao u svoju ljušturu. Sasvim je prestao da pohađa nastavu, skoro sve svoje vreme je provodio u teretani.
<BR>&nbsp;&nbsp;&nbsp;&nbsp;&nbsp;Pre nekih pet meseci obratila sam se Mariji i zamolila sam je da, u suštini, pomogne Galileju. Bilo je to ponižavajuće, Nikol", nastavila je Nai, ponovo zaplakavši. "Ja, odrasla žena, da moljakam jednu tinejdžerku. Prethodno sam molila Patrika, pa onda Eponinu, pa Eli, da razgovaraju s Marijom u moje ime. Tek Eli je pokušala da posreduje, ali me je potom obavestila da će molba morati da dođe od mene lično.
<BR>&nbsp;&nbsp;&nbsp;&nbsp;&nbsp;Marija je najzad pristala da razgovara s Galilejem", reče Nai gorko, "ali tek pošto me je prisilila da saslušam njene tirade kako još oseća da je Galilejevim napadom 'narušen njen integritet'. Odredila je da pre sastanka mora dobiti iskreno, pismeno izvinjenje od Galileja, i da ja lično prisustvujem njihovom sastanku, da bi se izbegle ma kakve neprijatnosti."
<BR>&nbsp;&nbsp;&nbsp;&nbsp;&nbsp;Ona odmahnu glavom. "E, sad, ja tebe pitam, Nikol, kako je moguće da devojka od šesnaest godina, koja je u celom svom životu ukupno bila budna samo dve godine, postane odjednom tako usavršena? Neko je nju dobro poučio. Rekla bih, Maks i Eponina, eto ko. Marija je htela da me ponizi, a ujedno da nanese Galileju najveću moguću patnju. U tome je svakako uspela."
<BR>&nbsp;&nbsp;&nbsp;&nbsp;&nbsp;"Znam da će zazvučati neverovatno", reče Nikol, progovorivši prvi put od početka ove ispovesti, "ali, sretala sam ljude koji od rane mladosti ispoljavaju fantastičnu intuiciju za takve stvari. To je prirodan talenat: neki naprosto znaju kako da postupe u svakoj društvenoj situaciji. Možda je Marija upravo takva osoba."
<BR>&nbsp;&nbsp;&nbsp;&nbsp;&nbsp;Nai je prečula ovaj komentar. "Sastanak je prošao vrlo dobro. Galilej je hteo da sarađuje. Marija je prihvatila njegovo pismeno izvinjenje. Sledećih nekoliko nedelja primetno se trudila da uključi i Galileja u sve aktivnosti mladih. Ali, on je ostao stranac u toj grupi, izolovan. Jasno sam to videla. Naslućujem da je to i njemu bilo jasno.
<BR>&nbsp;&nbsp;&nbsp;&nbsp;&nbsp;Onda je došao taj dan kad su njih petoro seli u restoran. Mi ostali smo jeli ranije, i već se vratili u sobe. Za njihov sto su sele, sa druge strane, dve iguane. Kepler tvrdi da su se namerno ponašale odbojno. Zabile su glave u činije, srčući bučno te njihove uskomešane crviće koje toliko vole da jedu. Onda su zurile u devojke, a naročito u Mariju, tim svojim sitnim žutim očima. Niki je rekla nešto u smislu da više nije gladna. Marija se saglasila s tim.
<BR>&nbsp;&nbsp;&nbsp;&nbsp;&nbsp;U tom času Galilej je ustao, načinio dva-tri koraka prema iguanama, i rekao im: 'Iš, tamo! Odlazite!' ili nešto slično. Iguane se nisu pomerile, a on je načinio još jedan korak ka njima. Jedna iguana je skočila na njega. Galilej ju je ščepao, protresao, i ona je uginula zato što joj je bio slomljen vrat. Napala ga je i druga iguana, i zarila one svoje jake zube u njegovu podlakticu. Pre nego što su glupani stigli da okončaju tuču, Galilej je dva-tri puta udario tom drugom iguanom o sto, i ona je takođe uginula."
<BR>&nbsp;&nbsp;&nbsp;&nbsp;&nbsp;Nai je iznenađujuće smireno dovršila priču. "Odveli su Galileja. Tri sata kasnije Grmalj je došao u našu sobu i saopštio nam da će Galilej biti za stalno zadržan u drugom delu svemirskog broda. Kad sam ja pitala zašto, taj superglupan je rekao, a kasnije, na svaku moju intervenciju, istim rečima ponavljao: 'Zaključili smo da njegovo ponašanje nije prihvatljivo.'"
<BR>&nbsp;&nbsp;&nbsp;&nbsp;&nbsp;Novi akordi blagih zvona objaviše da je sušenje završeno. Nikol pomože Nai da presavije odeću na dugom stolu. "Dozvoljeno mi je da ga viđam samo dva sata svaki dan", reče Nai. "Njemu ponos ne dopušta da se žali, ali ja vidim da pati... Savet je stavio Galileja na spisak pet ljudskih bića koja su 'na robiji bez obrazloženja', ali ja ne znam da li glupani ozbiljno uzimaju žalbe Saveta."
<BR>&nbsp;&nbsp;&nbsp;&nbsp;&nbsp;Nai prestade da savija odeću, i položi šaku na Nikolinu podlakticu. "Zato te molim da ti pomogneš. U tuđinskoj hijerarhiji, Orao je važniji i od samog Grmalja. Jasno je da Orao dobro pazi na svaku tvoju reč. Hoćeš li, molim te, učiniti tu uslugu meni lično - porazgovaraj s Orlom o Galileju?"
<BR>
<BR>&nbsp;&nbsp;&nbsp;&nbsp;&nbsp;"Tako će biti najbolje", reče Nikol Eli, vadeći svoje stvari iz ormarna. "Trebalo je od početka da budem u onoj drugoj sobi."
<BR>&nbsp;&nbsp;&nbsp;&nbsp;&nbsp;"Pričali smo mi o tome pre tvog dolaska", reče Eli. "Ali, Nai i Marija su govorile da će biti sasvim u redu da ta devojka pređe u drugu sobu da bi ti bila ovde s nama. Sa Niki i sa mnom."
<BR>&nbsp;&nbsp;&nbsp;&nbsp;&nbsp;"Ipak, ipak..." Nikol stavi svoju odeću na sto, i pogleda ćerku. "Znaš, Eli, tek nekoliko dana sam ovde, ali me neprestano zapanjuje koliko se svi bave isključivo tim sitnim pitanjima svakidašnjeg života. Trivijalnostima. Ne govorim samo o Nai i njenim brigama. Narod s kojim sam ćaskala u restoranu i u drugim zajedničkim sobama odvaja zapanjujuće malo vremena na razgovor o onome što se ovde stvarno dešava. Samo dvoje su me pitali o Orlu. Juče uveče bila sam na palubi za posmatranje. Tamo nas je bilo možda dvanaestoro. Gledali smo tetraedar, ali niko nije hteo da razgovara o tvorcima, ili o svrsi, te čudesne građevine."
<BR>&nbsp;&nbsp;&nbsp;&nbsp;&nbsp;Eli se nasmeja. "Svi osim tebe su već godinu dana ovde, mama. Sva ta pitanja su oni postavili odavno, i postavljali su ih nedeljama, ali nisu dobili nikakav zadovoljavajući odgovor. To ti je ljudska priroda: kad ne možemo naći odgovor na neko beskonačno veliko pitanje, stavljaš ga na stranu, dok ne stignu neke nove informacije."
<BR>&nbsp;&nbsp;&nbsp;&nbsp;&nbsp;Podigla je sve majčine stvari. "Dakle, rekli smo svima da te ostave na miru da odspavaš, sada. Ne bi trebalo da iko uđe u ovu sobu tokom sledeća dva sata. Molim te, mama, iskoristi ovu priliku da se odmoriš. Kad je odlazila, juče uveče, doktorka Plava mi je rekla da tvoje srce pokazuje znake zamora, i pored tolikih ugrađenih sondi."
<BR>&nbsp;&nbsp;&nbsp;&nbsp;&nbsp;"Gospodinu Kovalskom svakako nije prijalo što je jedna oktopaukinja ušla u naš krak."
<BR>&nbsp;&nbsp;&nbsp;&nbsp;&nbsp;"Objasnila sam mu. I Grmalj mu je objasnio. Nemoj se ti brinuti zbog toga."
<BR>&nbsp;&nbsp;&nbsp;&nbsp;&nbsp;"Hvala ti, Eli", reče Nikol i poljubi svoju ćerku u obraz.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
