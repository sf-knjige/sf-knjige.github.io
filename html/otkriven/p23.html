<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Arči je s obojenim loptama umeo da izvede svakojake trikove. Uhvatio bi dve odjednom i bacio ih na sasvim različite strane, ili bi žonglirao sa svih šest istovremeno, koristeći za to četiri pipka, dok su mu preostala četiri bila dovoljna da čvrsto stoji na tlu. Decu je oduševljavao i tako bi podigao sve troje sa tla i ljuljao ih u vazduhu, istovremeno; njemu samom kao da nikad nije bilo dosta igre s malim ljudima.
<BR>&nbsp;&nbsp;&nbsp;&nbsp;&nbsp;U početku su se deca, naravno, plašila tuđinskog posetioca. Mala Niki je, uprkos Elinim stalnim uveravanja da je Arči prijateljski raspoložen, bila naročito podozriva, jer je zapamtila kakav je užas osetila kad su njenu majku kidnapovali. Bendži je prvi prihvatio Arčija kao drugara za igru. Blizanci Vatanabe nisu bili dovoljno koordinisani za složenije igre, pa je Bendži s oduševljenjem otkrio da je Arči voljan da učestvuje u njima.
<BR>&nbsp;&nbsp;&nbsp;&nbsp;&nbsp;Arčijevo prisustvo uznemiravalo je Maksa i Roberta. Štaviše, Maks je samo sat vremena po dolasku njih četvoro i oktopauka već došao kod Ričarda i Nikol; ušao je u njihovu spavaću sobu. "Epi mi kaže", rekao je on ljutito, "da će taj prokleti oktonja da stanuje ovde kod nas. Jeste li svi vi poblesavili?"
<BR>&nbsp;&nbsp;&nbsp;&nbsp;&nbsp;"Smatraj ga ambasadorom, Makse", rekla je tad Nikol. "Oktoi žele da ponovo uspostave komunikaciju s nama."
<BR>&nbsp;&nbsp;&nbsp;&nbsp;&nbsp;"Ali ti isti oktoi su kidnapovali tvoju kćer i moju devojku, i držali ih više od mesec dana u zarobljeništvu... Govoriš li ti meni da sad treba da zaboravim sve što su uradili?"
<BR>&nbsp;&nbsp;&nbsp;&nbsp;&nbsp;"Postoje olakšavajuće okolnosti, koje delimično opravdavaju te dve otmice", odgovorila je Nikol razmenivši s Ričardom kratak pogled. "Osim toga, u zarobljeništvu se s njima postupalo veoma dobro. Zašto ne popričaš s Epi o tome?"
<BR>&nbsp;&nbsp;&nbsp;&nbsp;&nbsp;"Eponina za oktopauke ima samo dobre reči. Ponaša se maltene kao da su joj ispirali mozak... Mislio sam da ćete vas dvoje biti razumniji."
<BR>&nbsp;&nbsp;&nbsp;&nbsp;&nbsp;Čak i kad je od Eponine saznao da su je oktopauci izlečili od retrovirusa RV-41, zadržao je skeptičan stav. "Ako je to istina, onda su to najlepše vesti koje sam dobio još otkako su na moju farmu došle one male robotkinje i potvrdile da je Nikol bezbedno stigla u Njujork. Ali vrlo mi je teško da sagledam te osmonoge monstrume kao naše dobročinitelje. Zahtevam da te doktor Tarner pregleda krajnje pažljivo. Ako mi on potvrdi da si izlečena, verovaću da je zaista tako."
<BR>&nbsp;&nbsp;&nbsp;&nbsp;&nbsp;Robert Tarner je od početka zauzeo otvoreno neprijateljski stav prema Arčiju. Ništa što su Nikol ili čak Eli mogle reći nije uspevalo da ublaži njegov gnev izazvan otmicom Eli. Osim toga, činilo se kao da je njegov profesionalni ponos povređen činjenicom da su oktoi tako lako izlečili Eponinu.
<BR>&nbsp;&nbsp;&nbsp;&nbsp;&nbsp;"Ti, Eli, očekuješ previše, kao i uvek", rekao joj je Robert kad je došla njihova druga zajednička noć. "Dođeš prepuna pohvalnih izveštaja o tim tuđinim koji su kidnapovali Epi i tebe, i očekuješ da ih mi odmah prihvatimo kao prijatelje. To nije fer. Potrebno mi je vreme da shvatim i svarim sve to što mi govoriš. Zar ne shvataš kakva je to trauma bila za mene, i Niki, kad su tebe oteli? Imamo duboke emocionalne ožiljke, a naneli su nam ih isti ti stvorovi za koje sad kažeš da ih moram smatrati prijateljima... Pa, ne mogu da preko noći promenim mišljenje."
<BR>&nbsp;&nbsp;&nbsp;&nbsp;&nbsp;Roberta su uznemirile i Eline informacije da je rođena posle genetskih promena u Ričardovoj spermi, iako je time objašnjeno zašto njen genom nije mogao biti klasifikovan kad ju je njegov kolega Ed Staford testirao u Novom Edenu.
<BR>&nbsp;&nbsp;&nbsp;&nbsp;&nbsp;"Kako možeš tako smireno da prihvataš vest da si hibridno biće?" rekao je on Eli. "Zar ne shvataš šta to znači? Kad su oktoi menjali tvoju DNK da bi ti omogućili bolje razaznavanje boja i veću sposobnost za učenje njihovog jezika, umešali su se u jedan snažan genetski kod, koji je izdržao milione godina prirodne evolucije. Ko zna kakve se zdravstvene slabosti, podložnost bolestima ili čak nasledni poremećaji mogu pojaviti u sledećim generacijama? Oktoi su možda, i ne znajući to, osudili sve naše potomke na propast."
<BR>&nbsp;&nbsp;&nbsp;&nbsp;&nbsp;Eli nikako nije uspevala da odobrovolji muža. Kad su Nikol i on započeli zajednički rad s ciljem da se utvrdi da li je Eponina zaista izlečena od RV-41, primetila je kako se Robert roguši na svaki Nikolin povoljan komentar o Arčiju, ili o oktopaucima uopšte.
<BR>&nbsp;&nbsp;&nbsp;&nbsp;&nbsp;"Moramo dati Robertu više vremena", savetovala je Nikol svojoj kćeri, nedelju dana posle njihovog povratka. "On još i sad ima utisak da su oktoi povredili njegov integritet time što su oteli tebe a njegovoj kćeri zagadili gene."
<BR>&nbsp;&nbsp;&nbsp;&nbsp;&nbsp;"Mama, postoji tu još jedan problem. Čini mi se da je Robert maltene ljubomoran, na neki čudan način. Smatra da ja provodim suviše vremena s Arčijem... Ne prihvata činjenicu da Arči ne može ni s kim da razgovara ako ja nisam tu da prevodim."
<BR>&nbsp;&nbsp;&nbsp;&nbsp;&nbsp;"Kao što rekoh, moramo biti strpljivi. Pomiriće se on, pre ili kasnije."
<BR>&nbsp;&nbsp;&nbsp;&nbsp;&nbsp;Ali, u sebi je Nikol sumnjala u to. Robert je bio čvrsto rešen da u Eponini nađe zaostale viruse RV-41; serijom testova, koje je obavljao svojom relativno skromnom opremom, nije uspeo da utvrdi prisustvo tog patogena, ali on je insistirao da se vrše sve nove i nove pretrage. Po Nikolinom profesionalnom mišljenju, ponovljenim testiranjem nije se moglo postići ništa. Iako je uvek ostajala veoma mala verovatnoća da im je virus izmakao i da još živi negde u Eponini, Nikol je smatrala da je izlečenje dokazano gotovo stopostotno.
<BR>&nbsp;&nbsp;&nbsp;&nbsp;&nbsp;Dan posle razgovora u kome je Eponina pomenula Nikol da je Robert 'ljubomoran' na Arčija, dvoje lekara se sukobilo. Nikol je predložila da prestanu sa testiranjem Eponine i proglase je zdravom; na njeno zaprepašćenje, njen zet je zatražio da Eponinu operišu - da joj otvore grudni koš i uzmu uzorak neposredno iz tkiva oko srca.
<BR>&nbsp;&nbsp;&nbsp;&nbsp;&nbsp;"Ali, Roberte, zar si ikad imao slučaj da je toliko drugih testova negativno na viruse a da patogen ipak bude lokalno aktivan u kardijačnom regionu?"
<BR>&nbsp;&nbsp;&nbsp;&nbsp;&nbsp;"Samo kad je smrt bila neposredno predstojeća a srce već propalo", priznade on. "Ali time se ne dokazuje da se ista stvar ne bi mogla dogoditi i ranije u ciklusu bolesti."
<BR>&nbsp;&nbsp;&nbsp;&nbsp;&nbsp;Nikol je bila šokirana. Nije više raspravljala s Robertom. Po tvrdom izrazu njegovog lica shvatila je da je on već odlučio šta će da preduzme. Ali operacija na otvorenom srcu je rizična čak i kad operiše neko vešt kao on, razmišljala je. U ovim okolnostima svaka nezgoda mogla bi biti smrtonosna. Molim te, Roberte, prizovi se pameti. Ako ne, moraću da ti se usprotivim, za Epino dobro.
<BR>&nbsp;&nbsp;&nbsp;&nbsp;&nbsp;Čim je saznao za Robertovu odluku, Maks je zatražio da razgovara s Nikol, nasamo. "Eponina se plaši", poveri joj on, "a i ja... Vratila se iz Zelengrada punija života nego što sam je ikad video. Robert mi je u početku rekao da će testovi potrajati par dana. Evo razvukoše se na dve nedelje, a on bi sad da joj uzima i uzorke tkiva oko srca..."
<BR>&nbsp;&nbsp;&nbsp;&nbsp;&nbsp;"Znam", reče Nikol sumorno. "Juče uveče mi je rekao da će predložiti operaciju na otvorenom srcu."
<BR>&nbsp;&nbsp;&nbsp;&nbsp;&nbsp;"Molim te, pomozi mi. Hoću da budem siguran da sam činjenice dobro shvatio. Ti i Robert ste već mnogo puta pregledali njenu krv, a i nekoliko drugih tkiva u kojima bi mogli biti makar i u malom broju prisutni virusi, i rezultat je svaki put sasvim negativan?"
<BR>&nbsp;&nbsp;&nbsp;&nbsp;&nbsp;"Tako je", reče Nikol.
<BR>&nbsp;&nbsp;&nbsp;&nbsp;&nbsp;"Da li je takođe tačno da su virusi nalaženi u njenoj krvi pri svim onim ranijim testovima, od trenutka kad je dobila dijagnozu da je inficirana pa sve do odlaska kod oktoa?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Onda šta je zapeo za operaciju? Da nije u pitanju to da on naprosto neće da poveruje da je izlečena? Ili je samo do krajnosti oprezan?"
<BR>&nbsp;&nbsp;&nbsp;&nbsp;&nbsp;"Ja ne mogu da odgovaram u njegovo ime."
<BR>&nbsp;&nbsp;&nbsp;&nbsp;&nbsp;Upitno je pogledala svog prijatelja, znajući kako glasi njegovo sledeće pitanje, a i kako će glasiti odgovor. Svi mi moramo da u životu donesemo i neke teške odluke, pomisli ona. Kad sam bila mlađa, hotimice sam izbegavala da dovedem sebe u položaj da moram na taj način da se izjašnjavam. Sad shvatam da takvim izbegavanjem samo prepuštam drugima da odlučuju umesto mene. A oni ponekad i greše.
<BR>&nbsp;&nbsp;&nbsp;&nbsp;&nbsp;"Da si ti njen lekar, Nikol, da li bi operisala?"
<BR>&nbsp;&nbsp;&nbsp;&nbsp;&nbsp;"Ne, ne bih", odgovori ona, pažljivo birajući reči. "Smatram da je gotovo sasvim sigurno da su oktoi zaista izlečili Eponinu. Smatram da bi operacija bila samo nepotreban rizik."
<BR>&nbsp;&nbsp;&nbsp;&nbsp;&nbsp;Maks se osmehnu i poljubi svoju prijateljicu u čelo. "Hvala."
<BR>
<BR>&nbsp;&nbsp;&nbsp;&nbsp;&nbsp;Robert se razgnevio. Podsetio je sve njih da je posvetio više od četiri godine svog života proučavanju ove bolesti i pokušajima da nađe lek, i da svakako o RV-41 zna više nego svi oni zajedno. Kako mogu da imaju više poverenja u nekakvo vanzemaljsko izlečenje nego u njegov hirurški talenat? Kako se usuđuje njegova tašta, čije je znanje o RV-41 ograničeno na one činjenice koje je od njega čula, da istupi s mišljenjem koje je suprotno njegovom? Pokušavali su da ga smire, ali u tome nije uspeo niko, čak ni Eli, koju je, posle nekoliko neugodnih rečenica koje su jedno drugom uputili, 'oterao' od sebe.
<BR>&nbsp;&nbsp;&nbsp;&nbsp;&nbsp;Dva dana nije hteo da iziđe iz svoje sobe. Nije odgovarao čak ni kad je njegova ćerka Niki dolazila da mu kaže 'lepo spavaj, tatice', pre svog popodnevnog odmora, i uveče, pre odlaska u krevet. Porodicu i prijatelje duboko je uznemirilo ovo njegovo samomučenje. Međutim, nisu uspevali da smisle način da ublaže njegov bol. U nekoliko navrata postavilo se čak pitanje njegove mentalne stabilnosti. Svi su se saglasili da je Robert još od dana bekstva iz Novog Raja nekako 'izvan svog pravog mesta' a da je njegovo ponašanje postalo još čudnije i nepredvidljivije posle otmice Eli.
<BR>&nbsp;&nbsp;&nbsp;&nbsp;&nbsp;Eli je poverila svojoj majci da se Robert 'čudnovato' ponaša prema njoj od trenutka kad se vratila iz oktopaučkog zarobljeništva. "Nije mi nijednom prišao kao ženi", rekla je tužno. "Kao da sam zaražena... Povremeno govori nenormalne stvari, na primer: 'Eli, da li si ti želela da budeš kidnapovana?"
<BR>&nbsp;&nbsp;&nbsp;&nbsp;&nbsp;"Ja ga žalim", reče Nikol. "On ima izuzetno teško emotivno opterećenje, koje je stekao još u Teksasu. Ovo sada je naprosto previše za njega. Trebalo je da mi ostali..."
<BR>&nbsp;&nbsp;&nbsp;&nbsp;&nbsp;"Šta možemo sada da učinimo za njega?" prekide je Eli.
<BR>&nbsp;&nbsp;&nbsp;&nbsp;&nbsp;"Ne znam, draga. Naprosto ne znam."
<BR>&nbsp;&nbsp;&nbsp;&nbsp;&nbsp;Eli je nastojala da ove teške dane skrati tako što će pomoći Bendžiju da uči oktopaučki jezik. Njenog polubrata je oduševljavalo sve što je bilo u nekoj vezi s tuđinima. Heksagonalnu sliku donetu iz Smaragdnog Grada, ili Zelengrada, kako ga nazvaše, razgledao je po nekoliko puta svakoga dana, i uvek imao nova pitanja o zapanjujućim stvorenjima prikazanim na njoj. Arči je, uz pomoć Eli, svaki put strpljivo odgovarao.
<BR>&nbsp;&nbsp;&nbsp;&nbsp;&nbsp;Čim je počeo da se igra s Arčijem, Bendži je odlučio i da se osposobi da prepozna bar nekoliko oktopaučkih reči. Znao je da Arči ume da čita s ljudskih usana; rešio je da pokaže oktou da čak i 'sporo' ljudsko biće može, ako je dobro motivisano, da nauči oktopaučki jezik u meri dovoljnoj za najosnovniji razgovor.
<BR>&nbsp;&nbsp;&nbsp;&nbsp;&nbsp;Eli i Arči su bili njegovi nastavnici. Počeli su od osnovnih stvari. Lako je naučio boje za reči 'da', 'ne', 'molim' i 'hvala'. I brojeve je savladao lako, zato što su i osnovni i redni brojevi bili sačinjeni tako što su kombinovane dve boje, crvena kao krv i zelena kao malahit, raspoređene u binarnom obliku, i svaki put najavljene trakom blede crvene. Ali, teško je izlazio na kraj sa činjenicom da pojedinačne boje, same po sebi, nemaju nikakvo značenje. Traka 'nagorelog okera', na primer, mogla je biti glagol sa značenjem 'razumeti' samo ako posle nje naiđu jedna traka slezove boje i jedan određeni razjašnjivač; ali ako posle prve dve naiđe svetla skerletna, onda su sve tri zajedno bile imenica sa značenjem 'biljka cvetnica'.
<BR>&nbsp;&nbsp;&nbsp;&nbsp;&nbsp;Pojedinačne boje nisu bile čak ni slova neke azbuke. Ponekad je promenjena širina trake, u odnosu na širinu drugih traka u istoj grupi koja je znak za jednu reč, davala sasvim drugo značenje. Kombinacija 'nagoreli oker plus slez' značila je 'razumeti' samo ako su obe trake približno jednako široke. Ali uska traka nagorelog okera i približno dvaput šira traka sleza, značile su 'sposobnost, kapacitet'.
<BR>&nbsp;&nbsp;&nbsp;&nbsp;&nbsp;Bendži se borio s tim jezikom, ponavljao stvari nebrojeno puta. Ispoljavao je neuobičajeni entuzijazam. Njegova žarka želja da stekne znanje grejala je Elino srce u danima duboke uznemirenosti zbog krize s Robertom, za koju nije znala kako će se razrešiti.
<BR>
<BR>&nbsp;&nbsp;&nbsp;&nbsp;&nbsp;Na početku trećeg dana Robertovog samonametnutog kućnog pritvora, vagon je došao i stao na terminalu, dovezavši ne samo uobičajenu polunedeljnu količinu vode i hrane, nego i dva nova oktopoda-pauka. Iskrcali su se i dugo razgovarali s Arčijem. Porodica se okupila, očekujući neke neuobičajene vesti.
<BR>&nbsp;&nbsp;&nbsp;&nbsp;&nbsp;"Ljudske trupe su opet u Njujorku", saopštio je Arči. "Sada razbijaju prepreku kojom smo zapečatili ulaz u naše leglo. Uskoro će otkriti tunele podzemne železnice."
<BR>&nbsp;&nbsp;&nbsp;&nbsp;&nbsp;"Šta sad da radimo?" reče Nikol.
<BR>&nbsp;&nbsp;&nbsp;&nbsp;&nbsp;"Mi vas pozivamo da se svi preselite u naš grad. Moje kolege su predvideli ovu mogućnost i već su dovršili planove za jedan poseban deo grada koji bi bio namenjen samo za vas. Izgradnja bi se mogla završiti za nekoliko dana."
<BR>&nbsp;&nbsp;&nbsp;&nbsp;&nbsp;"A ako nećemo?" reče Maks.
<BR>&nbsp;&nbsp;&nbsp;&nbsp;&nbsp;Arči se ukratko posavetova s drugom dvojicom oktoa. "Onda ostanite ovde i čekajte vojsku", reče on. "Daćemo vam hrane koliko god možemo, ali čim evakuišemo sve naše stanovništvo i pridružena bića sa prostora severno od Cilindričnog mora, razmontiraćemo podzemnu železnicu."
<BR>&nbsp;&nbsp;&nbsp;&nbsp;&nbsp;Arči je nastavio da govori, ali je Eli prestala da prevodi. Zatražila je od njega da ponovi poslednjih nekoliko rečenica i to ne jednom, nego nekoliko puta. Onda se okrenula svojim prijateljima, bleda u licu.
<BR>&nbsp;&nbsp;&nbsp;&nbsp;&nbsp;"Na žalost", nastavila je da prevodi, "mi oktopauci moramo da štitimo i svoj opstanak. Zato će onima od vas koji odluče da ostanu ovde, biti blokirana kratkoročna memorija, tako da se više neće sećati ničega što se događalo poslednjih nekoliko nedelja."
<BR>&nbsp;&nbsp;&nbsp;&nbsp;&nbsp;Maks zazvižda. "Eto ti i prijateljstvo i komunikacija", reče on. "Kad dođe stani-pani, svaka razumna vrsta pribegava upotrebi sile."
<BR>&nbsp;&nbsp;&nbsp;&nbsp;&nbsp;Prišao je Eponini, uzeo je za ruku i povukao; pogledala ga je upitno. On je dovuče pred Nikol, kojoj reče: "Zamolio bih te da nas venčaš."
<BR>&nbsp;&nbsp;&nbsp;&nbsp;&nbsp;Nikol se sva zajapurila. "Sad odmah?"
<BR>&nbsp;&nbsp;&nbsp;&nbsp;&nbsp;"Upravo ovog prokletog minuta", reče Maks. "Volim ovu ženu pored mene i nameravam da napravim pravu orgiju od medenog meseca sa njom u onom iglou, pre nego što počne opšti džumbus."
<BR>&nbsp;&nbsp;&nbsp;&nbsp;&nbsp;"Ali, nisam ovlašćena da..." poče Nikol da se buni.
<BR>&nbsp;&nbsp;&nbsp;&nbsp;&nbsp;"Najbolja si od svih raspoloživih", prekide je on. "Hajde, daj bar dobru približnu ceremoniju."
<BR>&nbsp;&nbsp;&nbsp;&nbsp;&nbsp;Mlada je ostala bez teksta, ali je sva sijala od sreće.
<BR>&nbsp;&nbsp;&nbsp;&nbsp;&nbsp;"Da li ti, Makse Pakete, uzimaš ovu ženu, Eponinu", reče Nikol pomalo oklevajući, "da bude tvoja venčana supruga?"
<BR>&nbsp;&nbsp;&nbsp;&nbsp;&nbsp;"Da, i to sam treb'o još pre nekoliko meseci."
<BR>&nbsp;&nbsp;&nbsp;&nbsp;&nbsp;"A ti, Eponina, uzimaš li ovog čoveka, Maksa Paketa, da bude tvoj muž?"
<BR>&nbsp;&nbsp;&nbsp;&nbsp;&nbsp;"O, da, Nikol, sa zadovoljstvom."
<BR>&nbsp;&nbsp;&nbsp;&nbsp;&nbsp;Maks privuče Eponinu sebi i poljubi je strasno. "E, sad, Ar-či-balde", reče on polazeći s Eponinom ka stepeništu, "ako se pitaš kakva nam je odluka, Frenči i ja ćemo poći s tobom u taj Zelengrad, o kome ona toliko priča, ali ne u sledeća, recimo, dvadeset četiri sata, ili već koliko Frenčina energija potraje. Za to vreme, nemoj neko da nas uznemiri, slučajno."
<BR>&nbsp;&nbsp;&nbsp;&nbsp;&nbsp;Maks i Eponina su energičnim hodom stupili na stepenište i nestali. Dok je Eli stigla da objasni Arčiju šta se zapravo događa, oni se pojaviše na vrhu stepeništa i mahnuše. Zatim, praćen smehom svih ljudskih posmatrača, Maks odvuče Eponinu u hodnik.
<BR>
<BR>&nbsp;&nbsp;&nbsp;&nbsp;&nbsp;Eli je sedela sama, naslonjena na zid, u mutnom polusvetlu. Sad ili nikad, razmišljala je. Moram pokušati još jednom.
<BR>&nbsp;&nbsp;&nbsp;&nbsp;&nbsp;Razmislila je o gnevnoj raspravi od pre nekoliko sati. "Naravno da bi ti rado otišla sa tvojim prijateljem Arčijem, oktopaukom", govorio je tada Robert ogorčeno. "I povela bi Niki sa sobom."
<BR>&nbsp;&nbsp;&nbsp;&nbsp;&nbsp;"Svi su prihvatili poziv", odgovorila je Eli čak i ne pokušavajući više da sakrije suze. "Molim te, pođi s nama, Roberte. To su veoma blaga, moralna bića."
<BR>&nbsp;&nbsp;&nbsp;&nbsp;&nbsp;"Isprali su mozak svima vama", odgovorio joj je Robert. "Nekako su te navukli da poveruješ da su čak i bolji nego tvoja rasa, u kojoj si rođena." Pogledao ju je zgađeno. "Tvoja sopstvena", ponovio je. "Kakva šala. Pa, ti si sad pola oktopauk a pola ljudski stvor."
<BR>&nbsp;&nbsp;&nbsp;&nbsp;&nbsp;"Nije tako, dragi. Rekla sam ti nekoliko puta da su učinjene samo vrlo male promene... Čovek sam jednako kao i ti."
<BR>&nbsp;&nbsp;&nbsp;&nbsp;&nbsp;"Zašto, zašto, zašto?" povikao je najednom Robert. "Zašto sam dopustio da me nagovoriš da uopšte dođem ovamo? Trebalo je da ostanem tamo gde su stvari koje razumem!"
<BR>&nbsp;&nbsp;&nbsp;&nbsp;&nbsp;Uprkos svim njenim molbama, ostao je neumoljiv, rešen da ne ode u Smaragdni Grad. Čak se činilo da je na neki čudan način zadovoljan što će oktoi blokirati njegovu kratkoročnu memoriju. "Možda se neću sećati da si se vratila", rekao je, smejući se grubo. "Neću se sećati da su moja žena i moja kćer mešavina ljudi i pauka, niti da moji najbliži prijatelji nemaju poštovanja prema mojim profesionalnim sposobnostima... Da, uspeću da zaboravim ovaj košmar koji se događa poslednjih nekoliko nedelja i da pamtim samo da si ukradena od mene, kao i moja prva žena, dok sam te još očajnički voleo."
<BR>&nbsp;&nbsp;&nbsp;&nbsp;&nbsp;Besno je hodao tamo-amo po sobi. Eli se trudila da ga umiri i uteši. "Ne, ne", vikao je on kloneći se njenog dodira. "Prekasno je. Suviše boli. Ne mogu više da podnosim."
<BR>&nbsp;&nbsp;&nbsp;&nbsp;&nbsp;Uveče je upitala majku za savet. Nikol joj nije mogla pružiti nikakvo olakšanje. Saglasila se da Eli treba da nastavi s pokušajima, ali je i upozorila da ništa u Robertovom ponašanju ne nagoveštava da bi se on mogao predomisliti.
<BR>&nbsp;&nbsp;&nbsp;&nbsp;&nbsp;Na Nikolin predlog, Eli se obratila Arčiju i zatražila jednu uslugu. Ako Robert ostane pri tome da ne ide s njima, da li bi bilo moguće da ga Arči, ili neki drugi oktopauk vrati u leglo, gde će ga ona druga ljudska bića brzo naći. Arči se, uz izvesno oklevanje, saglasio da to učini.
<BR>&nbsp;&nbsp;&nbsp;&nbsp;&nbsp;Volim te, Roberte, reče Eli sebi, ustajući. I Niki te voli. Želimo da pođeš s nama, zato što si ti moj muž i njen tata. Ona duboko udahnu i uđe u svoju spavaću sobu.
<BR>
<BR>&nbsp;&nbsp;&nbsp;&nbsp;&nbsp;Čak su i Ričardu zasuzile oči kad je Robert Tarner, mrmljajući nešto, poslednji put zagrlio ženu i kćer i krenuo, zastajkujući, za Arčijem, ka vagonu koji je bio samo dvadesetak metara udaljen. Niki je tiho plakala iako je bila još suviše mala da shvati puni značaj onoga što se dešavalo.
<BR>&nbsp;&nbsp;&nbsp;&nbsp;&nbsp;Robert se okrenuo, kratko mahnuo i ušao u vagon, koji već nekoliko sekundi posle toga krenu ka tunelu, ubrzavajući naglo. Manje od minut potom opštu potištenost prekidoše radosni uzvici s vrha stepeništa, visoko iznad njih.
<BR>&nbsp;&nbsp;&nbsp;&nbsp;&nbsp;"Pazi ovamo, vi dole", dernjao se Maks. "Ide velika žurka."
<BR>&nbsp;&nbsp;&nbsp;&nbsp;&nbsp;Nikol d'Žarden diže pogled prema svodu. Čak i sa te razdaljine i pri slabom svetlu videla je blistave osmehe mladenaca. Tako to ide, pomisli ona. Srce joj je još bilo tužno zbog gubitka koji je njena kćer upravo pretrpela. Tuga i radost. Radost i tuga. Gde god ima ljudi. Na Zemlji. Na novim svetovima, među zvezdama. Sada i zauvek.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
