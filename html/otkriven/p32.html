<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Maks je dovršio brijanje. Sprao je s lica ostatke pene za brijanje. Nekoliko sekundi kasnije izvukao je čep, i voda je nestala iz kamenog umivaonika. Malim peškirom pažljivo obrisa lice. Najzad se okrete Eponini koja je sedela na krevetu, iza njega, i dojila Marijusa.
<BR>&nbsp;&nbsp;&nbsp;&nbsp;&nbsp;"E, pa, Frenči", reče on smejući se, "moram priznati da sam prokleto nervozan. Nikad ranije se nisam susreo ni s jednim glavnim optimizatorom." Priđe joj. "Jednom, kad sam bio na konvenciji farmera u Litl Roku, sedeo sam za vreme banketa pored guvernera Arkanzasa. Bio sam i tad malo nervozan."
<BR>&nbsp;&nbsp;&nbsp;&nbsp;&nbsp;Eponina se osmehnu. "Teško mi je da zamislim da bi ti mogao biti nervozan."
<BR>&nbsp;&nbsp;&nbsp;&nbsp;&nbsp;Stajao je nekoliko sekundi ćutke, gledao svoju ženu i svog malog sina. Bebac je sisao i povremeno se oglašavao gukanjem. "Voliš da ga dojiš, a?"
<BR>&nbsp;&nbsp;&nbsp;&nbsp;&nbsp;Eponina klimnu glavom. "To je zadovoljstvo drugačije od svih koje sam ranije iskusila. Osećanje... ne znam tačnu reč, možda bi 'zajedništvo' bila prava... ali, neopisivo je."
<BR>&nbsp;&nbsp;&nbsp;&nbsp;&nbsp;On odmahnu glavom. "Neverovatne živote živimo, zar ne? Menjam ja njemu pelene noćas i mislim kako smo slični milionima drugih ljudskih parova koji obigravaju oko svoga prvenca. A ispred naših vrata - grad vanzemaljaca koji..." Nije dovršio misao.
<BR>&nbsp;&nbsp;&nbsp;&nbsp;&nbsp;"Eli se od prošle nedelje promenila. Izgubila je onu svoju iskru. Osim toga, sve češće priča o Robertu..."
<BR>&nbsp;&nbsp;&nbsp;&nbsp;&nbsp;"Prestravila se od one egzekucije", bio je Maksov komentar. "Pitam se da li su žene po prirodi osetljivije na nasilje. Pamtim, kad su se Klajd i Vinona uzeli, pa kad ju je on doveo na farmu, i kad je prvi put gledala klanje svinja, kako je pobelela u licu. Ništa nije rekla, ali nikad više nije došla da to gleda."
<BR>&nbsp;&nbsp;&nbsp;&nbsp;&nbsp;"Eli odbija da priča o toj noći", reče Eponina, prebacujući Marijusa na drugu dojku. "A to uopšte ne liči na nju."
<BR>&nbsp;&nbsp;&nbsp;&nbsp;&nbsp;"Ričard je juče, kad je zahtevao komponente za sklapanje elektronskih prevodilaca za sve nas, pitao Arčija o tom incidentu... i, kaže da je prokleti okto izvrdavao zaista lukavo: nije dao gotovo nijedan direktan odgovor. Čak nije hteo ni da potvrdi ono što je Plava već rekla Nikol o osnovama njihove terminacione politike."
<BR>&nbsp;&nbsp;&nbsp;&nbsp;&nbsp;"Koja je prilično zastrašujuća, zar ne?" reče ona kriveći lice. "A Nikol kaže da je od Plave zahtevala da joj to ponovi nekoliko puta, i da je prevodila stvar na engleski glasno, na nekoliko raznih načina, i svaki put joj je Plava potvrdila da je prevod dobar."
<BR>&nbsp;&nbsp;&nbsp;&nbsp;&nbsp;"Sistem je tako prost da ga i seljak razume", reče Maks s usiljenim osmehom. "Svaki odrasli okto čiji doprinos koloniji tokom određenog perioda vremena nije bar jednak troškovima održavanja tog pojedinca u životu, biva stavljen na listu za terminaciju. Ako za određeno vreme ne iziđe iz minusa, ubiju ga."
<BR>&nbsp;&nbsp;&nbsp;&nbsp;&nbsp;Posle kraćeg ćutanja Eponina reče: "Plava kaže da optimizatori rukovode tom politikom. Oni odlučuju šta koliko vredi..."
<BR>&nbsp;&nbsp;&nbsp;&nbsp;&nbsp;"Znam", reče Maks i pogladi bebu po leđima. "Mislim da su zbog toga Ričard i Nikol tako brižni u vezi s ovim danas. Niko nam ništa izričito nije rekao, ali - mi trošimo mnogo, i to traje već dugo, a prokleto je teško proceniti šta smo doprinosili..."
<BR>&nbsp;&nbsp;&nbsp;&nbsp;&nbsp;"Makse, jesi li spreman?" reče Nikol proturivši glavu kroz vrata. "Svi ostali su već napolju, kod fontane."
<BR>&nbsp;&nbsp;&nbsp;&nbsp;&nbsp;Maks se saže da poljubi Eponinu. "Da li ćete ti i Patrik moći da pazite na Bendžija i decu?" reče on.
<BR>&nbsp;&nbsp;&nbsp;&nbsp;&nbsp;"Nego šta", odgovori Eponina. "S Bendžijem nema problema, a Patrik provodi s decom toliko vremena da je već postao specijalista za njihovu negu."
<BR>&nbsp;&nbsp;&nbsp;&nbsp;&nbsp;"Volim te, Frenči", reče Maks, i mahnu joj za zbogom.
<BR>
<BR>&nbsp;&nbsp;&nbsp;&nbsp;&nbsp;Pet stolica ih je čekalo ispred 'operativnog prostora' glavnog optimizatora. Nikol je objasnila Arčiju i Plavoj, dvaput, šta je 'kancelarija', ali su njihovi oktoski prijatelji ostali pri tvrdnji da je bolji engleski prevod, za mesto gde glavni radi, 'operativni prostor'.
<BR>&nbsp;&nbsp;&nbsp;&nbsp;&nbsp;"Glavni optimizator ponekad pomalo kasni", reče Arči kao da se izvinjava. "Neočekivani događaji u koloniji mogu je prisiliti da odstupi od planiranog rasporeda poslova."
<BR>&nbsp;&nbsp;&nbsp;&nbsp;&nbsp;"Onda mora biti da je stvarno neki džumbus negde", reče Ričard Maksu. "Tačnost je jedna od glavnih osobina oktoske rase."
<BR>&nbsp;&nbsp;&nbsp;&nbsp;&nbsp;Petoro ljudi je strpljivo čekalo da zakazani sastanak počne. Svako je bio zadubljen u svoje misli. Naino srce je kucalo ubrzano. Bila je uzbuđena, ali i ispunjena strepnjom. Pamtila je da je kao devojka imala slično osećanje kad je čekala na audijenciju kod ćerke tajlandskog kralja, princeze Suri, pošto je osvojila prvu nagradu na nacionalnom akademskom takmičenju.
<BR>&nbsp;&nbsp;&nbsp;&nbsp;&nbsp;Nekoliko minuta potom jedan oktopauk im reče da uđu u sledeću prostoriju. Tamo im kazaše da će za nekoliko trenutaka ući glavni optimizator s izvesnim brojem svojih savetnika. Ova sala imala je prozore. Ljudi su mogli da vide šta se dešava na okolnim prostorima. Unutrašnjost sale Ričarda je podsećala na kontrolnu prostoriju atomske elektrane, ili centra za svemirske letove. Svuda su bili oktoski kompjuteri i ekrani, uz koje su stajali oktoi tehničari. Ričard postavi pitanje o nečemu što se događalo u jednom udaljenom delu sale; ali, pre nego što je Arči mogao da odgovori, tri oktoa uđoše u dvoranu.
<BR>&nbsp;&nbsp;&nbsp;&nbsp;&nbsp;Sve petoro ljudi refleksno ustadoše sa svojih sedišta. Arči im predstavi ženku koja je bila glavni optimizator, zatim zamenika nadležnog za Zelengrad, i šefa bezbednosti. Sva tri oktoa pružiše po jedan pipak i rukovaše se sa svim ljudima. Arči pokretom pokaza ljudima da sednu i glavna optimizatorka odmah poče da govori.
<BR>&nbsp;&nbsp;&nbsp;&nbsp;&nbsp;"Svesni smo", reče ona, "da ste vi zatražili, preko našeg predstavnika, da vam bude dozvoljeno da se vratite u Novi Eden, da se pridružite drugim članovima vaše vrste u Rami. Nismo sasvim iznenađeni ovim zahtevom, zato što naši istorijski podaci pokazuju da većina inteligentnih živih vrsta s jakim emocijama, posle nekog perioda vremena provedenog u vanzemaljskom društvu, razvija osećaj odvojenosti, i javi se čežnja da se vrate u poznatiji svet. Želeli bismo vam ovoga jutra pružimo neke dodatne informacije, koje bi mogle imati uticaja na vaš zahtev da vam dozvolimo povratak u Novi Eden."
<BR>&nbsp;&nbsp;&nbsp;&nbsp;&nbsp;Arči zatraži od svih ljudi da pođu za glavnom optimizatorkom. Čitava grupa pođe kroz salu, pa kroz još jednu sličnu, a onda uđe u jednu pravougaonu prostoriju sa dvanaest velikih ekrana raspoređenih duž zidova, na visini oktoskih očiju.
<BR>&nbsp;&nbsp;&nbsp;&nbsp;&nbsp;"Pomno smo pratili razvoj događaja u vašem habitatu", reče Glavna kad su se svi okupili. "To radimo još od dana vašeg bekstva. Jutros želimo da vam pokažemo neke od stvari koje smo u poslednje vreme uočili."
<BR>&nbsp;&nbsp;&nbsp;&nbsp;&nbsp;Trenutak kasnije uključili su se svi zidni ekrani. Na svakom je bio po jedan filmski segment iz dnevnog života ljudi koji su ostali u Novom Raju. Kvalitet slike bio je daleko od savršenog, a trajanje svakog filma bilo je samo nekoliko nileta; ipak, ono što se videlo moglo se sasvim dobro shvatiti.
<BR>&nbsp;&nbsp;&nbsp;&nbsp;&nbsp;Ljudi ostadoše bez reči; stajali su nekoliko sekundi kao očarani, kao zalepljeni za slike na ekranu. Na jednom filmu je Nakamura, obučen kao japanski šogun, držao govor masi naroda na trgu u Centralnom Gradu. Držao je veliki crtež oktopauka. Iako se nije čuo nikakav ton, po njegovim kretnjama i po slikama gomile, bilo je jasno da ih on poziva na pohod protiv oktoa.
<BR>&nbsp;&nbsp;&nbsp;&nbsp;&nbsp;"Proklet da sam", reče Maks prelazeći pogledom s jednog ekrana na drugi.
<BR>&nbsp;&nbsp;&nbsp;&nbsp;&nbsp;"Gledajte onamo", reče Nikol. "Ono je El Merkado u San Migelu."
<BR>&nbsp;&nbsp;&nbsp;&nbsp;&nbsp;U najsiromašnijem od četiri novorajska sela, dvanaest belih i žutih siledžija, s karatističkim trakama vezanim oko glave, tuklo je četvoricu mladih crnaca i meleza. To su iz neposredne blizine gledala dva novorajska policajca. Okolo je stajala i jadna gomilica od nekih dvadesetak seljaka. Posle batinanja, bioti Tiasoi i Linkolni podigoše slomljena, krvava tela i utovariše ih u veliki teretni tricikl.
<BR>&nbsp;&nbsp;&nbsp;&nbsp;&nbsp;Na drugom ekranu videlo se dobro obučeno društvo, sačinjeno većinom od belaca i Azijata, koje se okupljalo za nekakvu zabavu, ili festival, u Nakamurinom Vegasu. Blistave svetlosti pozivale su ih u kasino, iznad koga je ogroman natpis obaveštavao da je 'Dan kad se cenimo', a manji natpis da će svaki učesnik dobiti, u čast ovog praznika, po dvanaest besplatnih lozova. Levo i desno od tih natpisa bila je po jedna slika Nakamure, njegovo poprsje, lica osmehnutog, u beloj košulji, s kravatom.
<BR>&nbsp;&nbsp;&nbsp;&nbsp;&nbsp;Ekran iza Glavne je prikazivao unutrašnjost zatvora u Centralnom Gradu. Jednu novu osuđenicu, ženu raznobojne kose, upravo su uvodili u ćeliju gde su već bile druge dve osuđenice. Činilo se da se nova žali zbog nedovoljnog prostora u ćeliji; policajac ju je samo gurao napred, smejući se. Kad se vratio za svoj radni sto, videlo se da su na zidu iza njega dve poternice, sa rečima TRAŽI SE napisanim velikim uglastim slovima, i sa likovima Ričarda i Nikol.
<BR>&nbsp;&nbsp;&nbsp;&nbsp;&nbsp;Oktoi su strpljivo čekali dok su ljudi gledali jedan po jedan film. "Ama, ljudi moji, kako, kako?" ponavljao je Ričard, odmahujući glavom. Onda se svi ekrani, bez upozorenja, ugasiše.
<BR>&nbsp;&nbsp;&nbsp;&nbsp;&nbsp;"Spremili smo ukupno četrdeset osam odlomaka, i danas ćemo vam ih sve pokazati", reče glavna optimizatorka. "Svi su snimljeni tokom poslednjih osam dana, u Novom Raju. Optimizator koga zovete Arči imaće katalog tih odlomaka, koji su klasifikovani po lokaciji, vremenu, i opisu događaja. Možete ovde provesti vremena koliko god hoćete, gledati odlomke, razgovarati između sebe, i postavljati pitanja ovima koji su vas dopratili. Ja, na žalost, imam druge poslove. Ako, na kraju gledanja, želite da opet porazgovarate sa mnom, staviću vam se na raspolaganje."
<BR>&nbsp;&nbsp;&nbsp;&nbsp;&nbsp;Tad glavna optimizatorka i njeno dvoje asistenata odoše. Nikol, bleda i činilo se slaba, sede na jednu od stolica. Eli priđe i stade pored nje.
<BR>&nbsp;&nbsp;&nbsp;&nbsp;&nbsp;"Je l' ti dobro, majko?" reče Eli.
<BR>&nbsp;&nbsp;&nbsp;&nbsp;&nbsp;"Valjda jeste", odgovori Nikol. "Kad su filmovi krenuli, osetila sam oštar bol u prsima - verovatno zbog iznenađenja i uzbuđenja. Sad je popustio."
<BR>&nbsp;&nbsp;&nbsp;&nbsp;&nbsp;"Hoćeš li kući, da se odmoriš?" reče Ričard.
<BR>&nbsp;&nbsp;&nbsp;&nbsp;&nbsp;"Zezaš se?" reče Nikol uz svoj karakteristični osmeh. "Ne bih propustila ovaj šou čak ni kad bi postojala verovatnoća da crknem negde oko sredine."
<BR>
<BR>&nbsp;&nbsp;&nbsp;&nbsp;&nbsp;Provedoše blizu tri sata gledajući te neme filmove. Jasno im je bilo da u Novom Raju nema više gotovo nikakve lične slobode, i da se većina kolonista bori za goli opstanak. Nakamura je učvrstio svoju vlast i smrvio svaku opoziciju. Ali naseobina nad kojom je vladao bila je sačinjena većinom od sumornih i nesrećnih ljudi.
<BR>&nbsp;&nbsp;&nbsp;&nbsp;&nbsp;U početku su svi oni gledali svaki odlomak zajedno. Kasnije Ričard napomenu da je to neefikasan način raspodele posla: bolje je gledati ih na svim ekranima istovremeno. "Ovo si rekao kao pravi opič-timizator", reče Maks, ali ipak prihvati Ričardov sistem.
<BR>&nbsp;&nbsp;&nbsp;&nbsp;&nbsp;U jednom odlomku pojavila se, nakratko, i Keti. Bio je to noćni prizor, u Vegasu. Ulične prostitutke su radile svoj posao ispred jednog kluba. Keti je prišla jednoj od tih žena, popričala s njom o nečemu, i izgubila se. Ričard i Nikol počeše da komentarišu kako je mršava, čak izgladnela. Tražili su od Arčija da ponovi taj odlomak nekoliko puta.
<BR>&nbsp;&nbsp;&nbsp;&nbsp;&nbsp;Drugi odlomak bio je iz bolnice u Centralnom Gradu. Nisu bile potrebne reči da bi gledaoci razumeli da nedostaju lekovi i bitni medicinski materijali, da nema dovoljno osoblja, i da se oprema kvari a popravka izostaje. Jedna naročito dirljiva scena pokazivala je kako umire jedna mlada porodilja mediteranskog porekla, možda Grkinja, posle bolnog carskog reza. Soba je bila osvetljena svećama a dijagnostički ekrani pored te pacijentkinje, koji su mogli pokazati šta nije u redu i spasti joj život, ležali su neshvatljivo prazni - bez struje.
<BR>&nbsp;&nbsp;&nbsp;&nbsp;&nbsp;U tom bolničkom odlomku Robert Tarner je bio posvuda. Kad ga je Eli prvi put ugledala, kako hoda kroz bolničke sobe, suze su joj grunule na oči. Jecala je sve do kraja odlomka, onda zatražila ponavljanje. Tek pri trećem gledanju oglasila se komentarom. "Izmučen je, vidi se da radi previše", reče ona. "Nikad nije naučio da se brine o sebi."
<BR>&nbsp;&nbsp;&nbsp;&nbsp;&nbsp;Kad su svi već bili emocionalno iscrpljeni, i kad više niko nije tražio da se ma šta ponovi, Arči upita ljude da li žele novi razgovor sa Glavnom. "Ne sad", reče Nikol, iskazujući stav svih njih. "Nismo imali vremena da svarimo ovo što smo videli."
<BR>&nbsp;&nbsp;&nbsp;&nbsp;&nbsp;Nai zapita da li bi mogli da neke odlomke ponesu kući. "Volela bih da ih pogledam ponovo, malo smirenije. Osim toga, bilo bi odlično ako bi i Patrik i Eponina mogli da ih vide." Arči odgovori da mu je žao, ali da se odlomci mogu gledati samo u jednom od oktoskih komunikacionih centara.
<BR>&nbsp;&nbsp;&nbsp;&nbsp;&nbsp;Dok su se vozili nazad, u svoj deo Zelengrada, Ričard je razgovarao s Arčijem. Pokazivao je oktopauku koliko dobro radi automatski prevodilac. Finalne testove završio je prethodnog dana. Sad je aparat mogao da prevodi i standardan oktoski govor i dijalekt prilagođen ljudskom vidnom spektru. Arči potvrdi da je impresioniran.
<BR>&nbsp;&nbsp;&nbsp;&nbsp;&nbsp;"Uzgred budi rečeno", nastavi Ričard, pojačanim glasom da bi ga svi njegovi mogli čuti, "pretpostavljam da nema mnogo šanse da nam kažeš kako su snimane sve te stvari usred Novog Edena, a?"
<BR>&nbsp;&nbsp;&nbsp;&nbsp;&nbsp;Arči nije oklevao s odgovorom. "Leteći kvandroidi", reče on. "Snimaju i obrađuju sliku. Usavršeniji genus. Znatno sitniji."
<BR>&nbsp;&nbsp;&nbsp;&nbsp;&nbsp;Nikol ovo prevede za Maksa i Nai. "E jebo me da me jebo", progunđa Maks. Ustade i ode u drugi kraj putničke kabine vozila, odmahujući glavom žestoko.
<BR>
<BR>&nbsp;&nbsp;&nbsp;&nbsp;&nbsp;"Nikad nisam video Maksa tako napetog, niti toliko svečano raspoloženog", reče Ričard Nikol.
<BR>&nbsp;&nbsp;&nbsp;&nbsp;&nbsp;"Ni ja", odgovori ona. Šetali su radi vežbe; ručak s porodicom i prijateljima završio se pre jedan sat. Jedan usamljeni svitac bio je iznad njih dvoje dok su šetali, već po ko zna koji put, od kraja njihove slepe uličice do trga i nazad.
<BR>&nbsp;&nbsp;&nbsp;&nbsp;&nbsp;"Šta misliš, da li će odustati od povratka?" reče on dok su opet obilazili oko vodoskoka.
<BR>&nbsp;&nbsp;&nbsp;&nbsp;&nbsp;"Pa, ne znam. Mislim da je još, u nekom smislu, šokiran... Neprihvatljiva mu je činjenica da oktoi gledaju sve što mi radimo. Zato insistira da se on i njegova porodica vrate u Novi Raj čak i ako svi ostali ostanu ovde."
<BR>&nbsp;&nbsp;&nbsp;&nbsp;&nbsp;"Jesi li imala prilike da popričaš s Epi nasamo?"
<BR>&nbsp;&nbsp;&nbsp;&nbsp;&nbsp;"Prekjuče je donela Marijusa čim se probudio, posle popodnevnog spavanja. Dok sam mu stavljala melem na ojede od pelena, pitala me je da li sam rekla Arčiju da oni žele da odu... Delovala je uplašeno."
<BR>&nbsp;&nbsp;&nbsp;&nbsp;&nbsp;Energično su marširali preko trga. Ričard, ne zaustavljajući se, izvuče maramicu i otapka znoj sa čela. "Sve se izmenilo", reče, koliko sebi toliko i Nikol.
<BR>&nbsp;&nbsp;&nbsp;&nbsp;&nbsp;"Sigurna sam da je sve to deo oktoskog plana", odgovori Nikol. "Nisu oni nama pokazali filmiće samo da bi dokazali da u Novom Edenu nije sve kako valja i treba. Znali su kako ćemo reagovati kad se utisci slegnu i kad ocenimo pravi značaj onoga što smo videli."
<BR>&nbsp;&nbsp;&nbsp;&nbsp;&nbsp;Ka svom privremenom domu zaputiše se ćutke. Zaokret - i opet ka fontani. Ričard reče: "Znači, oni motre na sve što radimo, pa i na ovaj naš razgovor?"
<BR>&nbsp;&nbsp;&nbsp;&nbsp;&nbsp;"Nego šta. To je glavna poruka koju su nam preneli dozvoljavajući nam da vidimo odlomke... Ne možemo imati nijednu tajnu. Bekstvo ne dolazi u obzir. Sasvim smo u njihovoj vlasti. Ja ipak i sad verujem, mada sam u tome možda sasvim usamljena, da oni ne nameravaju da nam učine nikakvo zlo. Možda će nam čak i dozvoliti povratak u Novi Eden... jednoga dana."
<BR>&nbsp;&nbsp;&nbsp;&nbsp;&nbsp;"Nikad", reče on. "To bi značilo da su uludo potrošili znatne resurse, bez ikakvog dobitka: vrlo neoptimalno. Ne, siguran sam da oni samo gledaju kako bi nas najbolje uklopili u svoj sistem."
<BR>&nbsp;&nbsp;&nbsp;&nbsp;&nbsp;Poslednji krug prešli su najbržim korakom. Najzad su stali kod fontane i popili po malo vode. "Kako se osećaš?" upita Ričard.
<BR>&nbsp;&nbsp;&nbsp;&nbsp;&nbsp;"Ma, fino. Ništa me ne boli, nije mi kratak dah. Kad me je Plava pregledala juče, nije našla nikakvu novu patološku promenu. Samo mi je srce matoro i slabo... Mogu očekivati da ću s vremena na vreme imati problema s njim."
<BR>&nbsp;&nbsp;&nbsp;&nbsp;&nbsp;"Pitam se koju ćemo nišu zauzeti u oktoskom svetu", reče Ričard nekoliko sekundi kasnije, dok su se umivali.
<BR>&nbsp;&nbsp;&nbsp;&nbsp;&nbsp;Nikol mu dobaci pogled. "Beše li ti onaj koji mi se smejao pre nekoliko meseci kad sam iznosila izvesna nagađanja o oktoskim motivima? Kako možeš sad biti siguran da shvataš šta oni žele da postignu?"
<BR>&nbsp;&nbsp;&nbsp;&nbsp;&nbsp;"Pa nisam siguran", reče on. Osmehnuo se široko. "Ali prirodna je pretpostavka da će jedna superiorna rasa postupati bar logično."
<BR>
<BR>&nbsp;&nbsp;&nbsp;&nbsp;&nbsp;Ričard je probudi usred noći.
<BR>&nbsp;&nbsp;&nbsp;&nbsp;&nbsp;"Izvini što te uznemiravam, draga, ali imam problem."
<BR>&nbsp;&nbsp;&nbsp;&nbsp;&nbsp;"Koji?" reče ona sedajući u krevetu.
<BR>&nbsp;&nbsp;&nbsp;&nbsp;&nbsp;"Malo je nezgodno reći", reče on. "Zato ti nisam ranije pomenuo. Počelo je odmah posle Dana izobilja. Mislio sam da će nekako proći, ali, ove nedelje bol je postao nepodnošljiv."
<BR>&nbsp;&nbsp;&nbsp;&nbsp;&nbsp;"Hajde više, Ričarde", reče ona, nezadovoljna što joj je san prekinut. "Pređi na stvar. Kakav bol?"
<BR>&nbsp;&nbsp;&nbsp;&nbsp;&nbsp;"Kad god mokrim, peče..."
<BR>&nbsp;&nbsp;&nbsp;&nbsp;&nbsp;Nikol pokuša da priguši zevanje. Razmišljala je. "Mokriš češće nego obično?"
<BR>&nbsp;&nbsp;&nbsp;&nbsp;&nbsp;"Da... Kako si znala?"
<BR>&nbsp;&nbsp;&nbsp;&nbsp;&nbsp;"Ahila je trebalo da drže za prostatu kad su ga umakali u reku Stiks", reče ona. "To je svakako najslabija tačka u muškoj anatomiji. Prevrni se na stomak, da te pregledam."
<BR>&nbsp;&nbsp;&nbsp;&nbsp;&nbsp;"Sad?"
<BR>&nbsp;&nbsp;&nbsp;&nbsp;&nbsp;"Ako možeš da me probudiš iz dubokog sna zbog bolova", nasmeja se ona, "onda možeš i da stegneš zube malo, da ja proverim instant-dijagnozu koju sam postavila."
<BR>
<BR>&nbsp;&nbsp;&nbsp;&nbsp;&nbsp;Doktorka Plava i Nikol su sedele u kući te oktopaukinje. Na zidovima su bile projektovane četiri kvadroidske slike. "Ona slika tamo levo", reče Plava, "pokazuje izraštaj kako je izgledao tog prvog jutra, pre deset dana, kada si zamolila da potvrdim tvoju dijagnozu. Druga slika je s većom magnifikacijom: pokazuje par ćelija uzetih iz tumora. Ćelijske abnormalnosti - ono što vi zovete rak - označene su plavom bojom."
<BR>&nbsp;&nbsp;&nbsp;&nbsp;&nbsp;Nikol se nasmeši bledo. "Trudim se da preusmerim svoje misli", reče ona. "Nikad ne upotrebiš boje za 'bolest' kad opisuješ Ričardov problem, nego samo one koje ja prevodim kao 'abnormalnost'."
<BR>&nbsp;&nbsp;&nbsp;&nbsp;&nbsp;"Mi smatramo", odgovori Plava, "da je bolest pogrešno funkcionisanje, izazvano spoljašnjim agensom kakav je bakterija ili neprijateljski virus. Nepravilnost u ćelijskoj hemiji koja dovede do proizvodnje nepoželjnih ćelija, sasvim je drugi problem. U našoj medicini se ta dva slučaja leče sasvim različito. Taj tumor tvog muža genetski je više u vezi sa starenjem nego sa zaraznim bolestima kao što su zapaljenje pluća ili gastroenteritis."
<BR>&nbsp;&nbsp;&nbsp;&nbsp;&nbsp;Doktorka Plava pruži jedan pipak ka trećoj slici. "Ova slika pokazuje tumor pre tri dana, pošto su namenske hemikalije, prenete uz pomoć naših mikrobioloških agenasa, u celosti natopile mesto abnormalnosti. Izraštaj je već počeo da se smežurava, zato što je proizvodnja malignih ćelija prestala. Na poslednjoj slici, koja je napravljena jutros, Ričardova prostata opet izgleda normalno. U međuvremenu su sve kancerozne ćelije umrle a nijedna nova nije stvorena."
<BR>&nbsp;&nbsp;&nbsp;&nbsp;&nbsp;"I sad će mu biti dobro?"
<BR>&nbsp;&nbsp;&nbsp;&nbsp;&nbsp;"Verovatno", reče Plava. "U to ne možemo biti apsolutno sigurni zato što još nemamo onoliko podataka koliko bismo želeli o životnom ciklusu vaših ćelija. One ispoljavaju nekoliko jedinstvenih osobina - kao što je uvek slučaj kod bića koja su imala evoluciju različitu od evolucije svih ranije studiranih vrsta. Neke od tih osobina su takve da ukazuju da bi se abnormalnost mogla ponoviti. Međutim, na osnovu našeg iskustva sa mnogim drugim živim vrstama, uverena sam da je nastanak novog tumora prostate malo verovatan."
<BR>&nbsp;&nbsp;&nbsp;&nbsp;&nbsp;Nikol se zahvali oktoskoj koleginici. "Ovo je bilo neverovatno. Zaista bi bilo divno kad bi se vaše medicinsko znanje nekako moglo preneti na Zemlju."
<BR>&nbsp;&nbsp;&nbsp;&nbsp;&nbsp;Slike nestadoše sa zidova. "Tad bi nastali mnogi novi, prvenstveno socijalni problemi", reče doktorka Plava, "bar ako sam dobro shvatila naše razgovore o vašoj matičnoj planeti. Ako jedinke ne bi umirale od ovakvih abnormalnosti, prosečni životni vek bi se znatno produžio. Naša rasa je imala jednu sličnu krizu, posle Zlatnog veka naše biologije, kad se oktoski prosečni životni vek udvostručio u roku od samo nekoliko generacija. Povratili smo ravnotežu tek kad je optimizacija kao društveno uređenje bila čvrsto uspostavljena. Imamo obilje dokaza da bez zdrave politike odstreljivanja starih i planskog rađanja novih, kolonija maltene besmrtnih bića mora da relativno brzo potone u haos."
<BR>&nbsp;&nbsp;&nbsp;&nbsp;&nbsp;Nikolina radoznalost postade još veća. "Poštujem, bar intelektualno, to što govoriš", reče ona. "Ako svaki pojedinac živi večno, ili tako nekako, a resursi su ograničeni, uskoro će ponestati hrane i životnog prostora. Ali, moram priznati, naročito kao stara osoba, da me i sama pomisao na 'politiku odstrela' plaši."
<BR>&nbsp;&nbsp;&nbsp;&nbsp;&nbsp;"U našoj ranoj istoriji naše društvo bilo je organizovano u mnogo čemu nalik na vaše. Gotovo sva moć odlučivanja bila je poverena starijim pojedincima. Zato je, kad se životni vek bitno produžio, bilo lakše doneti odluke o ograničenju rađanja nego o planskoj terminaciji starih. Međutim, posle relativno kratkog vremena društvo je kao celina ostarilo, i počela je stagnacija. Kao što bi Arči, ili ma koji drugi dobar optimizator objasnio, 'koeficijent okoštavanja' u našim naseobinama toliko je porastao da su sve nove ideje odbacivane. Zatim su te gerijatrijske kolonije doživele slom, u suštini samo zato što se nisu mogle prilagođavati stalnom menjanju uslova u univerzumu oko njih."
<BR>&nbsp;&nbsp;&nbsp;&nbsp;&nbsp;"Otud optimizacija?"
<BR>&nbsp;&nbsp;&nbsp;&nbsp;&nbsp;"Da", obaveštavala je Plava. "Ako svaka jedinka iskreno prihvati uverenje da je dobrobit zajednice najvažnija, i da se sve ostalo mora izvoditi kao funkcija te osnovne stvari, onda se brzo postigne i saglasnost da je planski odstrel bitan faktor optimalnog rešenja. Arči bi ti mogao pokazati, brojčano, kakve katastrofalne posledice može doneti odluka da se ogroman deo zajedničkih resursa troši na one građane čiji je ukupni doprinos zajednici nizak. Zajednica ima najviše koristi ako investira svoje bogatstvo u one članove koji pred sobom imaju još dug period zdravlja, pa prema tome postoji i visoka verovatnoća da će investicija biti vraćena."
<BR>&nbsp;&nbsp;&nbsp;&nbsp;&nbsp;Nikol je glasno izgovorila prevod nekih rečenica na engleski, da bi oktopaukinja mogla proveriti je li to tačno shvaćeno. Potom je ćutala nekoliko nileta. "Pretpostavljam", reče Nikol posle toga, "da starenje vas oktoa, iako je odloženo izbegavanjem seksualnog sazrevanja i umanjeno dejstvom vaše zapanjujuće medicine, ipak u nekom trenutku odmakne tako daleko da je održavanje starca ili starice nepodnošljivo skupo, po nekom vašem merilu."
<BR>&nbsp;&nbsp;&nbsp;&nbsp;&nbsp;"Tačno tako. Mi možemo da produžavamo život jedne individue praktično do u večnost. Međutim, postoje tri glavna faktora zbog kojih je preterano produžavanje života sasvim neoptimalno za koloniju. Prvo, kao što si rekla, postaje preskupo, jer jedan po jedan organ popušta. Drugo, starac troši sve više svog vremena na samoodržanje, pa prema tome posvećuje sve manje energije dobrobiti zajednice. Treće je intelekt. Kad mentalna hitrina i sposobnost učenja počnu opadati, nagomilana mudrost, važna za koloniju, nadoknađuje, i više nego nadoknađuje, te gubitke u moždanoj snazi. Pa ipak, kao što su optimizatori-sociolozi pre mnogo godina, uz brojne dokaze za i protiv, utvrdili, u životu svakog oktoa dođe trenutak kad težina nagomilanih iskustava postaje tolika da on praktično ništa novo više ne može da nauči. Čak i ako je zdrav, ta faza, koju naši optimizatori nazivaju 'nastupom ograničene fleksibilnosti', znači da njegov doprinos koloniji naglo opada."
<BR>&nbsp;&nbsp;&nbsp;&nbsp;&nbsp;"Dakle, optimizatori odluče kad je trenutak da neko bude likvidiran?"
<BR>&nbsp;&nbsp;&nbsp;&nbsp;&nbsp;"Da. Ali ne znam tačno na koji način oni to rade. Prvo nastupi period kad si na 'uslovnom'. Upišu te u spisak za terminaciju ali još imaš šanse da popraviš svoj bilans. Ako dobro razumem Arčija, bilans se vodi za svakog ponaosob, i tačno se zna kad njegov doprinos komuni postane manje vredan od sredstava koja komuna na njega troši. Ako se ne izvuče u plus, zakažu mu terminaciju."
<BR>&nbsp;&nbsp;&nbsp;&nbsp;&nbsp;"I kako onda reaguju oni kojima je to zakazano?" reče Nikol. Stresla se; i protiv svoje volje, setila se kako je izgledalo kad je čekala da se nad njom izvrši smrtna kazna.
<BR>&nbsp;&nbsp;&nbsp;&nbsp;&nbsp;"Različito. Neki, naročito oni bolesni, pomire se sa činjenicom da nikad više neće biti u plusu, i sami planiraju sve poslove vezane za svoju smrt. Drugi traže savete od optimizatora, i pokušavaju da dobiju nove radne zadatke, na kojima bi lakše mogli ispuniti svoju kvotu društvene korisnosti. To je Herkul uradio neposredno pre vašeg dolaska."
<BR>&nbsp;&nbsp;&nbsp;&nbsp;&nbsp;Nikol zaneme. Led joj pođe niz kičmu. "Da li ćeš mi reći šta se dogodilo s Herkulom?" reče ona kad je, posle nekoliko trenutaka, sakupila hrabrost.
<BR>&nbsp;&nbsp;&nbsp;&nbsp;&nbsp;"Oštro je ukoren što nije obezbedio dovoljnu zaštitu za Niki, na Dan izobilja. Premešten je na drugu dužnost, ali ga je terminacioni optimizator obavestio da je s tom greškom otišao toliko duboko u minus da praktično više nikakvih izgleda nema da to ikad nadoknadi. On je tada zatražio da bude odmah likvidiran."
<BR>&nbsp;&nbsp;&nbsp;&nbsp;&nbsp;Nikol šumno uvuče vazduh. U svome umu ugleda tog njihovog prijatelja kako stoji u slepoj uličici i žonglira sa mnogo lopti, na opšte oduševljenje dece. A sad je mrtav, pomisli ona. Zato što je podbacio na poslu. To je okrutno. Bezdušno.
<BR>&nbsp;&nbsp;&nbsp;&nbsp;&nbsp;Nikol ustade i još jednom se zahvali Plavoj. Pokuša da kaže sebi da treba da bude oduševljena zato što je Ričardov rak prostate izlečen, a ne da tuguje zbog pogibije jednog relativno beznačajnog oktoa. Ali Herkulov lik ju je jednako proganjao. Pa, to je sasvim druga živa vrsta, reče ona sebi. Ne možeš o njima suditi koristeći ljudska merila.
<BR>&nbsp;&nbsp;&nbsp;&nbsp;&nbsp;Kad je već krenula ka izlazu iz kuće doktorke Plave, obuze je neodoljiva želja da sazna šta se dešava s Keti. Pre nekoliko noći imala je izuzetno živopisan san o Keti; kad se probudila, pitala se da li oktoski snimci možda mogu da otkriju još ponešto o Ketinom životu u Novom Raju.
<BR>&nbsp;&nbsp;&nbsp;&nbsp;&nbsp;"Doktorka Plava", reče Nikol d'Žarden stojeći na vratima. "Zamolila bih te za jednu uslugu. Ne znam da li da se obratim tebi, ili Arčiju... Čak ne znam ni da li je izvodljivo to što ću zatražiti."
<BR>&nbsp;&nbsp;&nbsp;&nbsp;&nbsp;Okto upita o čemu je reč.
<BR>&nbsp;&nbsp;&nbsp;&nbsp;&nbsp;"Kao što znaš, imam i drugu kćer. Ona je ostala u Novom Edenu. Videla sam je, ali vrlo kratko, na jednom od filmskih odlomaka koje nam je glavna optimizatorka pokazala prošlog meseca. Jako bih volela da znam šta se dešava u njenom životu."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
