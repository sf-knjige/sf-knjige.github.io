<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Sva vozila koja su iz svemira ulazila u Modul znanja, baš kao i sva koja su kroz saobraćajne cevi stizala iz drugih rogljeva tetraedra, morala su ući u izduženu, vitku transportnu stanicu, koja se nalazila u obruču što je, kao ekvator, spolja obavijao gigantsku sferu.
<BR>&nbsp;&nbsp;&nbsp;&nbsp;&nbsp;"Postoje samo dva ulaza, razmaknuta sto osamdeset stepeni. Tako je za svaki od tri regiona ovoga Modula", govorio je Orao dok je pokretni trotoar brzo nosio njega i Nikol kroz taj cevasti obruč oko Modula znanja. Desno od njih bio je prozirni zid cevi, levo sam Modul - zid bez ikakvih prozora, krembele boje.
<BR>&nbsp;&nbsp;&nbsp;&nbsp;&nbsp;"Hoću li ja uskoro moći da skinem ovaj skafander?" upita Nikol iz invalidskih kolica.
<BR>&nbsp;&nbsp;&nbsp;&nbsp;&nbsp;"Da, čim uđemo u izložbeni prostor", reče Orao. "Morao sam da izaberem pravac kretnja za našu turneju. Nisu mogli da preko noći u celom Modulu promene atmosferu. Duž te putanje neće ti trebati skafander."
<BR>&nbsp;&nbsp;&nbsp;&nbsp;&nbsp;"Znači, ti si već odabrao šta ćemo videti,"
<BR>&nbsp;&nbsp;&nbsp;&nbsp;&nbsp;"To je bilo neizbežno. Ovo mesto je ogromno, mnogo veće nego Rama, nakrcano informacijama. Nastojao sam da putanju odaberem oslanjajući se na ono što znam o tvojim interesovanjima, i u skladu s vremenom koje nam je dato. Ako se ispostavi da treba još nešto..."
<BR>&nbsp;&nbsp;&nbsp;&nbsp;&nbsp;"Ne, ne", reče Nikol. "Ne bih znala šta da zatražim. Uverena sam da je tvoj izbor dobar."
<BR>&nbsp;&nbsp;&nbsp;&nbsp;&nbsp;Bližili su se kraju pokretnog trotoara. Na tom mestu je širok hodnik zalazio levo. "Uzgred budi rečeno", reče Orao, "nisam ti objasnio da je naša turneja ograničena na spoljašnji i srednji sloj. Sfera unutra, zvana Domen predskazivanja, nama je zabranjena."
<BR>&nbsp;&nbsp;&nbsp;&nbsp;&nbsp;"Zašto?" reče Nikol uključujući pogon kolica i vozeći se naporedo s Orlom.
<BR>&nbsp;&nbsp;&nbsp;&nbsp;&nbsp;"Ne znam sigurno. Ali to nije stvarno važno, ako sam dobro shvatio šta ti ovde želiš da postigneš. Biće više nego dovoljno stvari za razgledanje i u dva raspoloživa sloja."
<BR>&nbsp;&nbsp;&nbsp;&nbsp;&nbsp;Ispred njih se našao visok, prazan zid. Ali dok su mu prilazili, jedan njegov deo se otvori ka unutra, kao da se raskriljuju velika vrata. Oni uđoše u visoku kružnu dvoranu u čijem središtu je bila sfera prečnika desetak metara. Zid i plafon bejahu načičkani svakojakom opremom i oznakama. Orao priznade Nikol da ne zna ništa o tim delovima.
<BR>&nbsp;&nbsp;&nbsp;&nbsp;&nbsp;"Ali, jeste mi rečeno da u prvoj dvorani očekujemo pojavu neke vrste orijentira za našu turneju", dodade tuđin.
<BR>&nbsp;&nbsp;&nbsp;&nbsp;&nbsp;Svetlucava lopta se raspoluti duž svoga 'ekvatora' i gornja polovina se podiže, pokazujući da je šuplja. Nikol i Orao uđoše unutra, gornja polulopta se spusti, i oni se nađoše sasvim zatvoreni.
<BR>&nbsp;&nbsp;&nbsp;&nbsp;&nbsp;Mrak je potrajao samo sekund ili dva. Onda se sitna, razasuta svetla pojaviše pred njima, na unutrašnjoj površini sfere. "Ovo je izgleda dekorisano sa mnogo detalja", reče Nikol.
<BR>&nbsp;&nbsp;&nbsp;&nbsp;&nbsp;"Ovo je model ovog sloja", reče Orao. "Mi ga gledamo kao da smo u samom centru Modula znanja, i kao da srednji sloj i Domen predskazivanja ne postoje. Primetićeš da se ništa ne pruža u prostor prema nama, jer i ne može, zadiralo bi u srednji sloj. Sada će ti kretanje svetlosti pokazati kuda ćemo ići u sledećih nekoliko sati."
<BR>&nbsp;&nbsp;&nbsp;&nbsp;&nbsp;Približno tridesetak procenata unutrašnje površine sfere sad se obasja blagom svetlošću.
<BR>&nbsp;&nbsp;&nbsp;&nbsp;&nbsp;"Sve ovo u obasjanom regionu u vezi je s putovanjem u svemir", reče Orao. "Naša turneja će ostati u tom regionu. Ona žmirkava crvena tačka smo mi."
<BR>&nbsp;&nbsp;&nbsp;&nbsp;&nbsp;Nikol vide da se crvena tačka brzo pokreće i da staje tek iznad njene glave, gde se videla slika galaksije Mlečni Put. "Prvo ćemo u Geografsko odeljenje", reče Orao pokazujući to mesto. "Onda u Inženjersko, pa Biološko. Imaćemo tu kratak odmor, a onda poći u drugi sloj Modula znanja. Imaš li kakvih pitanja pre nego što pođemo?"
<BR>&nbsp;&nbsp;&nbsp;&nbsp;&nbsp;Povezli su se malim kolima, koja su izgledala približno kao ona u Habitacionom modulu, kojima su išli u posetu Simon i Majklu. Putanja iza i ispred kola bila je uvek osvetljena, ali levo i desno od kola bio je gust mrak.
<BR>&nbsp;&nbsp;&nbsp;&nbsp;&nbsp;"Šta je oko nas?" upita Nikol posle desetak minuta vožnje.
<BR>&nbsp;&nbsp;&nbsp;&nbsp;&nbsp;"Uglavnom memorijski blokovi, i poneki eksponat. Ostavili smo to u mraku da ti ne bismo nepotrebno skretali pažnju."
<BR>&nbsp;&nbsp;&nbsp;&nbsp;&nbsp;Najzad stadoše ispred još jednih visokih vrata. "Dvorana u koju ćeš ući", reče Orao rasklapajući njena invalidska kolica, "jeste najveća pojedinačna prostorija u celom ovom sloju, ili domenu. Na najširem mestu njena širina je pola kilometra. U njoj se sada nalazi model galaksije Mlečni Put. Kad uđemo, staćemo na jednu pokretnu platformu, koja će nas nositi gde god naredimo. Unutra će biti mrak, ali će biti i mnogo osvetljenih tačaka i struktura iznad i ispod nas. Možda će ti se učiniti da možeš pasti, ali, imaj na umu da si u bestežinskom stanju."
<BR>&nbsp;&nbsp;&nbsp;&nbsp;&nbsp;Uskoro im se, sa te platforme, ukaza veličanstven vidik. Nikol je bila savladana lepotom još pre nego što je platforma krenula ka sredini dvorane. U tami oko njih svud su bile svetle tačke: svaka je predstavljala po jednu zvezdu: pojedinačne zvezde; binarne; trojne; male stabilne žute zvezde; crveni džinovi; beli patuljci, čak i jedna supernova iznad koje su prošli baš kad je eksplodirala. U svim pravcima, svuda divota, svuda veličanstveni prizori.
<BR>&nbsp;&nbsp;&nbsp;&nbsp;&nbsp;Posle nekoliko minuta Orao zaustavi platformu. "Smatrao sam da treba da počnemo ovde, na teritoriji koja je tebi dobro poznata."
<BR>&nbsp;&nbsp;&nbsp;&nbsp;&nbsp;Pomoću štapa za pokazivanje, iz koga su se po potrebi ispružali zraci svetlosti, on pokaza jednu obližnju žutu zvezdu. "Prepoznaješ ovo mesto?"
<BR>&nbsp;&nbsp;&nbsp;&nbsp;&nbsp;Nikol je pokušavala da pogledom obuhvati more svetlih tačaka svud oko sebe - da gleda svuda istovremeno. "Da li su u ovoj dvorani prikazane baš sve zvezde u našoj galaksiji? Svih sto milijardi, svaka ponaosob?"
<BR>&nbsp;&nbsp;&nbsp;&nbsp;&nbsp;"Nisu. Ovo što vidiš je samo jedan region galaksije, ali velik. Reći ću ti više o tome za neki minut, kad se popnemo do vrha dvorane. Tad ćemo moći da pogledamo, odozgo, na centralnu galaktičku ravan. Ali, ja sam te iz drugog razloga doveo baš na ovo mesto."
<BR>&nbsp;&nbsp;&nbsp;&nbsp;&nbsp;Nikol je prepoznala Sunce, zatim tri 'Kentaurke' - najbliže susetke Sunca, pa Barnardovu zvezdu i Sirijus. Nije se mogla setiti imena drugih zvezda u bliskom susedstvu Sunca. Zapazila je, međutim, da se u blizini nalazi još jedna pojedinačna žuta zvezda.
<BR>&nbsp;&nbsp;&nbsp;&nbsp;&nbsp;"Da nije ono Tau Ceti?"
<BR>&nbsp;&nbsp;&nbsp;&nbsp;&nbsp;"Nego šta", reče Orao.
<BR>&nbsp;&nbsp;&nbsp;&nbsp;&nbsp;Tau Ceti izgleda kao da je nadomak Sunca, a u stvarnostri je tako ogromno udaljena. Is toga proističe da je galaksija neuporedivo veća nego što mi možemo zaista shvatiti.
<BR>&nbsp;&nbsp;&nbsp;&nbsp;&nbsp;"Razdaljina od Sunca do Tau Ceti", reče Orao kao da joj čita misli, "čini samo jedan desetohiljaditi deo prečnika galaksije."
<BR>&nbsp;&nbsp;&nbsp;&nbsp;&nbsp;Nikol odmahnu glavom. Platforma se počela udaljavati od Sunca i Tau Ceti. U galaksiji ima nemerljivo više zvezda nego što sam ja to sebi dočaravala. Sva moja putovanja pokrila su tek jedan neznatan kutak svemira.
<BR>&nbsp;&nbsp;&nbsp;&nbsp;&nbsp;Orao je držao u rukama jedan crni aparat; manipulišući komandama na njemu, postigao je da se u prostoru desno od njih pojavi crtež pravougaonog geometrijskog tela, izvučen tankom, sjajnom crvenom linijom. Po njegovoj komandi, taj nacrt se širio i smanjivao.
<BR>&nbsp;&nbsp;&nbsp;&nbsp;&nbsp;"Imamo mnogo raznih načina da kontrolišemo projekciju u ovoj sali", reče on. "Pomoću ove naprave možemo menjati razmere slike. Možemo uvećati bilo koji deo galaksije. Evo, pokazaću ti. Unećemo crvenu tačku, na primer, u sredinu magline Orion. Time smo označili mesto na kome želimo da bude naša platforma. Zatim tačku širimo u crtež geometrijskog tela, kao maločas. Obuhvatamo, na primer, nekih hiljadu zvezda. I, evo."
<BR>&nbsp;&nbsp;&nbsp;&nbsp;&nbsp;Približno jedan sekund u dvorani je vladao samo mrkli mrak. Onda je Nikol bila ponovo zadivljena, ali sad drugačijim skupom svetlih tačaka. Grupe zvezda i pojedinačne zvezde sad su bile daleko jasnije definisane, veće. Orao objasni da je sad celu dvoranu ispunila samo maglina Orion, i da pola kilometra dvorane sada znači nekoliko stotina svetlosnih godina, a ne šezdeset hiljada kao maločas.
<BR>&nbsp;&nbsp;&nbsp;&nbsp;&nbsp;"Ova oblast je nešto kao stelarno porodilište", reče on. "Tu se, ovoga trenutka, rađaju zvezde i planete." Povede platformu desno. "Evo, na primer, jednog tek rođenog zvezdanog sistema. On je u vrlo ranoj fazi svog formiranja. Ima mnoge karakteristike koje je Sunčev sistem imao pre četiri i po milijarde godina."
<BR>&nbsp;&nbsp;&nbsp;&nbsp;&nbsp;Nacrta malo geometrijsko telo oko jedne zvezde. Nekoliko sekundi kasnije dvorana je bila ispunjena blistanjem jednog mladog sunca. Nikol je gledala gigantsku oluju koja se kretala preko uzavrele površine. Iz korone se izvi protuberanca, i polete visoko iznad njene glave: prst narandžaste i žute svetlosti zaboden u crnilo vasione.
<BR>&nbsp;&nbsp;&nbsp;&nbsp;&nbsp;Orao polete platformom prema jednom udaljenom, mnogo manjem telu. Bila je to nekakva akumulacija mase, jedna od desetak takvih koje su se mogle primetiti u neposrednoj okolini mlade zvezde. Bila je to planeta. Imala je crvenkastu, rastopljenu površinu. Videše kako se jedan veliki nebeski projektil sručuje u tu vrelu tečnost; materijal izbačen udarom razlete se na sve strane a lava se širom planete poče žestoko talasati u svim pravcima.
<BR>&nbsp;&nbsp;&nbsp;&nbsp;&nbsp;"Po našim statistikama", reče Orao, "ova planeta ima nezanemarljive izglede da u sledećih nekoliko milijardi godina evolucije proizvede život. Naravno, prvo se mora završiti ovaj njen period formiranja i spoljašnjeg bombardovanja. Ona će imati matičnu zvezdu koja je pojedinačna, a ne dvojna ili trojna; štaviše, takvu koja će biti stabilna. Imaće i atmosferu sa dovoljnim klimatskim varijacijama, a i sve potrebne hemijske sastojke. Evo, uveri se. Uključujem poseban program koji će brzo pregledati donju polovinu periodnog sistema elemenata, i pokazati nam koliko, procentualno, ima atoma od svakog od tih elemenata u ovoj uskomešanoj 'čorbi'."
<BR>&nbsp;&nbsp;&nbsp;&nbsp;&nbsp;U crnilu iznad novorođene planete pojavi se veličanstveni vizuelni displej podataka. Svaki hemijski element prisutan u planetarnoj masi bio je naslikan kao jedan atom, koji se od ostalih razlikovao svojom bojom i brojem protona i neutrona. Proporcionalna zastupljenost tog elementa bila je označena veličinom crteža atoma. "Zapazi da je znatno prisustvo ugljenika, azota, halogenih elemenata, i gvožđa", reče Orao. "To su presudni hemijski elementi. Svi su stvoreni eksplozijom jedne obližnje supernove, u ne mnogo dalekoj prošlosti. Atomi tih elemenata bitno obogaćuju organizacione mogućnosti na ovom telu u nastajanju. Bez složene hemije nema istinskog života. Kad ne bi bio na raspolaganju atom gvožđa, kad on ne bi mogao zauzeti svoje mesto u centru hemoglobina, na tvojoj planeti bi sistem za distribuciju kiseonika bio kod mnogih živih vrsta daleko nedelotvorniji."
<BR>&nbsp;&nbsp;&nbsp;&nbsp;&nbsp;I tako se proces nastavlja, pomisli ona. Iz eona u eon. Zvezde i planete se stvaraju od kosmičke prašine. Poneka planeta sadrži pravu hemijsku mešavinu, koja eventualno može dovesti do stvaranja života i inteligencije. Ali, šta dovodi do toga? Koja nevidljiva ruka nagoni hemikalije da se vremenom usložnjavaju, da dobijaju sve bolju strukturu, pa najzad i svest o sebi? Postoji li neki prirodni zakon, koji mi tek treba da otkrijemo, o sklonosti materije da se organizuje baš tako?
<BR>&nbsp;&nbsp;&nbsp;&nbsp;&nbsp;Orao je sada objašnjavao koliko je malena verovatnoća da život evoluira na zvezdanim sistemima gde postoje samo prosti atomi kao što su hidrogen i helijum, a ne i oni teži, atomi višeg reda, koje uspevaju da iskuju samo umiruće zvezde u eksplozijama supernova. Nikol oseti da je neodoljivo plavi osećanje beznačajnosti. Već je čeznula za nečim što bi imalo ljudske dimenzije.
<BR>&nbsp;&nbsp;&nbsp;&nbsp;&nbsp;"Kol'ko možeš da smanjiš dvoranu?" reče ona. Onda se nasmeja sopstvenom nespretnom izražavanju. "Hoću reći, koje je najveće uveličanje koje ovaj projekcioni sistem može dati?"
<BR>&nbsp;&nbsp;&nbsp;&nbsp;&nbsp;"Najsitniji detalji koje možemo ovde da prikažemo biće u proporciji 4096:1. Suprotni ekstrem je intergalaktički prizor prečnika pedeset miliona svetlosnih godina. Ali, to je zato što je naše interesovanje za događaje izvan ove galaksije ograničeno."
<BR>&nbsp;&nbsp;&nbsp;&nbsp;&nbsp;Nikol je u glavi nešto izračunavala. "Pošto je najveća širina dvorane pola kilometra, to znači da vi možete uveličavati sliku toliko da u nju stane neka teritorija dve hiljade kilometara dugačka?"
<BR>&nbsp;&nbsp;&nbsp;&nbsp;&nbsp;"Tako je. Zašto pitaš?"
<BR>&nbsp;&nbsp;&nbsp;&nbsp;&nbsp;Nikol je sad živnula. "Pa, možemo li zumirati na Zemlju? Da ja nadletim Francusku?"
<BR>&nbsp;&nbsp;&nbsp;&nbsp;&nbsp;"Rekao bih da možemo", reče Orao posle malog oklevanja. "Mada to nije ono što sam planirao."
<BR>&nbsp;&nbsp;&nbsp;&nbsp;&nbsp;"Meni bi to mnogo značilo."
<BR>&nbsp;&nbsp;&nbsp;&nbsp;&nbsp;"Važi. Biće potrebno nekoliko sekundi pripreme, ali, izvešćemo to."
<BR>
<BR>&nbsp;&nbsp;&nbsp;&nbsp;&nbsp;Let je počeo iznad kanala Lamanš. Čekanje u mraku, na platformi parkiranoj pod plafonom, potrajalo je samo tri sekunde; onda je ispod njih nastala prava eksplozija svetlosti. Kad su se Nikoline oči, posle dužeg vremena, prilagodile, ona prepoznade plavetnilo morske vode ispod njih i oblik obale Normandije. U daljini se Sena praznila u Lamanš.
<BR>&nbsp;&nbsp;&nbsp;&nbsp;&nbsp;Zatražila je od Orla da postavi platformu iznad ušća Sene i da odatle polako krene ka Parizu. Prizor dobro znane geografije pobudi u njoj silna osećanja. Jasno se setila dana svoje mladosti, kad je sa svojim voljenim ocem bezbrižno lutala kroz tu zemlju.
<BR>&nbsp;&nbsp;&nbsp;&nbsp;&nbsp;Model ispod njih bio je izvrstan. Tamo gde je stupanj uveličanja dozvoljavao, videla se čak i treća dimenzija - visina pojedinih delova reljefa i pojedinih građevina. U Ruanu, slavna crkva gde se Jovanka Orleanka privremeno pokajala, bila je pola centimetra visoka i dva duga. Nikol vide, u daljini, Pariz, a u njemu dobro znanu Trijumfalnu kapiju, takođe neznatno izdignutu sa površine.
<BR>&nbsp;&nbsp;&nbsp;&nbsp;&nbsp;Kad su doleteli do Pariza, platforma je nekoliko sekundi lebdela iznad šesnaestog arondismana. Nikolin pogled se zadrža na jednoj zgradi ispod nje. Bio je to moderni konferencijski centar. Nikol se tad vrati u jedan posebno dirljiv trenutak svoga devojaštva. Mojoj dragocenoj kćeri, koja se zove Nikol, ali i svim mladim ljudima na svetu, ja nudim jedan jednostavan uvid, začu ona opet glas svoga oca. Bilo je to na ceremoniji dodeljivanja nagrade 'Mari Reno'; njen otac je nagradu primio, i sad je privodio kraju svoj govor. U životu sam našao dve neprocenjivo vredne stvari - sticanje znanja, i ljubav. Ništa drugo - ni slava, ni vlast, ni postignuća koja bi bila sama sebi svrha - ne mogu nikad, ni približno, imati toliku vrednost, niti ona može biti tako trajna.
<BR>&nbsp;&nbsp;&nbsp;&nbsp;&nbsp;Slika njenog oca ispuni joj svest. Hvala, tata. Hvala ti što si me tako dobro čuvao posle mamine smrti. Hvala ti za sve čemu si me naučio...
<BR>&nbsp;&nbsp;&nbsp;&nbsp;&nbsp;Teška, bolna čežnja joj opet nagna suze u oči. U trenu postade opet dete, očajnički željno da s ocem porazgovara o svojoj nadolazećoj smrti. Poče se boriti protiv tih emocija, polako, metodično; da je ne potope. Ne želim da baš sad ovo osećam, reče ona sebi; ali i taj unutrašnji govor joj je teško išao od ruke. Želela sam da ostavim sve ovo iza sebe...
<BR>&nbsp;&nbsp;&nbsp;&nbsp;&nbsp;Okrete lice od slike Francuske pod sobom.
<BR>&nbsp;&nbsp;&nbsp;&nbsp;&nbsp;"Šta je?" reče Orao.
<BR>&nbsp;&nbsp;&nbsp;&nbsp;&nbsp;Nikol se usiljeno osmehnu. "Ja bih nešto drugo da vidim. Nešto spektakularno... i novo. Može li neki oktoski grad?"
<BR>&nbsp;&nbsp;&nbsp;&nbsp;&nbsp;"Sigurna si?"
<BR>&nbsp;&nbsp;&nbsp;&nbsp;&nbsp;Nikol klimnu glavom. Dvorana se odmah 'ugasi'. Dve sekunde kasnije pojavi se svetlost, i Nikol pogleda tamo. Platforma je sad nadletala ogromni okean duboke zelene boje.
<BR>&nbsp;&nbsp;&nbsp;&nbsp;&nbsp;"Gde smo? I kuda to idemo?"
<BR>&nbsp;&nbsp;&nbsp;&nbsp;&nbsp;"Sad smo na oko trideset svetlosnih godina od tvog Sunca", odgovori Orao. "Ovo je prva okeanska planeta na koju su oktopauci, posle iščeznuća Prethodnika, doleteli, i na njoj uspostavili svoju naseobinu. Nalazimo se, kao što lepo vidiš, iznad mora. Udaljeni smo oko dvesta kilometara od najslavnijeg oktoskog grada."
<BR>&nbsp;&nbsp;&nbsp;&nbsp;&nbsp;Nikol oseti novo uzbuđenje. Platforma je nastavljala let iznad okeana; u daljini su se već nazirali obrisi nekih građevina. Na trenutak joj se učinilo da je svemirska avanturistkinja koja po prvi put doleće na ovu planetu, željna da vidi čudesa slavnih gradova opisanih u pripovestima ranijih istraživača.
<BR>&nbsp;&nbsp;&nbsp;&nbsp;&nbsp;Predivno, pomisli ona. Za trenutak usmeri pažnju na samu vodu. "Zašto je ovaj okean toliko zelen?"
<BR>&nbsp;&nbsp;&nbsp;&nbsp;&nbsp;"Gornji metar njegove površine je jedan zaseban, bogat ekosistem, u kome dominira jedan genus fotosintetizujuće biljke sa nekoliko vrsta, koje su sve zelene. Taj ekosistem daje hranu i sklonište za oko deset miliona raznih vrsta životinja. Neke od biljaka su tako velike da samo jedna zauzima i po ceo kvadratni kilometar prostora. Taj sloj su svojevremeno uspostavili Prethodnici. Oktoi su ga našli i poboljšali."
<BR>&nbsp;&nbsp;&nbsp;&nbsp;&nbsp;Nikol diže pogled. Platforma je već bila nadomak grada. Stotine zgrada različitih oblika i veličina širilo se ispod njih. Oktopaučki grad bio je većim svojim delom na kopnu, ali se činilo da i znatan deo plovi na vodi. Zgrade su bile najgušće na uzanom poluostrvu koje se pružalo u more. Na samom kraju poluostrva bile su tri ogromne kupole, jedna do druge, koje su davale preovlađujuće obeležje liniji gradskog horizonta.
<BR>&nbsp;&nbsp;&nbsp;&nbsp;&nbsp;Periferija grada završavala se širokim spoljašnjim krugom koji je bio sačinjen od osam manjih kupola; svaka je bila povezana pravolinijskim transportnim cevima sa jednom od kupola na poluostrvu. Svaka od tih osam perifernih kupola bila je obojena različitom, ali uvek jakom bojom; obližnje zgrade istom takvom. Iz blistavocrvene kupole na poluostrvu pružalo se osam cevi iste takve boje - u talase okeana: očigledno kao veza s osam podvodnih kupola. U svemu tome se uočavao dobro uravnotežen geometrijski raspored.
<BR>&nbsp;&nbsp;&nbsp;&nbsp;&nbsp;Izvan kruga od osam periferijskih kupola nije bilo više nikakvih građevina.
<BR>&nbsp;&nbsp;&nbsp;&nbsp;&nbsp;Nikol se odmah najviše svidela jedna neobična smeđa struktura koja je plovila po vodi. Činilo se da je skoro iste veličine kao jedna od tri najveće kupole. Imala je oblik kocke, ali se, gledano iz visine, činilo da je dobijena tako što je neko naslagao dvadesetak slojeva nekakvih rešetaka jedne preko drugih, međusobno ih razdvajajući i popunjavajući grančicama i slamom iz ptičjih gnezda. Moglo je to podsetiti i na saće sa stotinama zasebnih ćelija.
<BR>&nbsp;&nbsp;&nbsp;&nbsp;&nbsp;"Šta je ono?" reče ona pokazujući prstom dole, s platforme.
<BR>&nbsp;&nbsp;&nbsp;&nbsp;&nbsp;"Ova kolonija oktoa postiže naročite uspehe u mikrobiologiji. Ta građevina, koja ima, uzgred budi rečeno, i svoj podvodni deo dubok desetak metara, sadrži preko hiljadu različitih habitata za vrste čija se veličina meri mikrometrima. To što vidiš je zapravo farma, ili magacin. Oktoi kojima zatrebaju takvi mikroorganizmi, dođu, naruče i dobiju potrebnu količinu."
<BR>&nbsp;&nbsp;&nbsp;&nbsp;&nbsp;Za Nikoline oči ovaj grad neobične arhitekture bio je prava gozba. Dočarala je sebi kako bi to izgledalo da pođe kroz te ulice i da zapanjeno gleda nebrojene nove vrste bića - raznovrsnost veću čak i od one u Zelengradu. Hoću tamo da idem. Hoću da v-i-d-i-m!
<BR>&nbsp;&nbsp;&nbsp;&nbsp;&nbsp;Ona zatraži od Orla da doleti platformom nad sam vrh ogromne zelene kupole. "Da li je unutrašnjost ove kupole slična Smaragdnom Gradu?"
<BR>&nbsp;&nbsp;&nbsp;&nbsp;&nbsp;"Pa, nije. Sve je mnogo veće. Oktoska naseobina u Rami bila je sabijena; jedan mikrokozam. Bili su prinuđeni, zbog nedostatka prostora, da sabiju u maltene u isti prostor funkcije koje bi inače odmakli stotinama kilometara jedne od drugih. U jačim oktoskim kolonijama, na primer, alternativci ne stanuju nadomak gradskih kapija, nego na sasvim drugoj planeti."
<BR>&nbsp;&nbsp;&nbsp;&nbsp;&nbsp;Nikol se osmehnu. Planeta alternativaca. E, to bi vredelo videti.
<BR>&nbsp;&nbsp;&nbsp;&nbsp;&nbsp;"U ovom gradu živi više od osamnaest miliona oktoa, ako uračunamo sve njihove morfološke varijetete. To je administrativni centar planete. Ali tu živi i blizu deset milijardi drugih bića, koja su pripadnici pedesetak hiljada različitih živih vrsta. Površina gradskog atara je približno jednaka Los Anđelesu, ili nekoj drugoj velikoj urbanoj zoni na tvojoj Zemlji."
<BR>&nbsp;&nbsp;&nbsp;&nbsp;&nbsp;Orao nastavi da iznosi činjenice i statistike o oktoskom gradu ispod njihove platforme. Ali Nikol je već razmišljala o nečem drugom. "Da li je Arči živeo ovde?" reče ona prekidajući Orlov enciklopedijski monolog. "Ili doktorka Plava, ili bilo ko drugi od oktoa koje smo mi upoznali?"
<BR>&nbsp;&nbsp;&nbsp;&nbsp;&nbsp;"Ne. Niko od njih nije bio ni s ove planete, pa ni iz ovog zvezdanog sistema. Oktoi Rame su doputovali iz jedne od takozvanih 'pograničnih kolonija'. To su naseobine genetski prilagođene za što uspešnije uspostavljanje odnosa s drugim, novim oblicima inteligentne žive materije."
<BR>&nbsp;&nbsp;&nbsp;&nbsp;&nbsp;Nikol odmahnu glavom i osmehnu se. Pa, jasno. Trebalo je da pretpostavim da su oni nešto izuzetno...
<BR>&nbsp;&nbsp;&nbsp;&nbsp;&nbsp;Osetila je umor. Posle još nekoliko minuta zahvalila mu se i rekla da je dovoljno razgledala grad oktopoda-pauka. U trenu nestadoše i kupole, i rešetkasta građevina braon boje, i duboko zeleno more. Orao podiže njihovu leteću platformu opet do plafona dvorane.
<BR>&nbsp;&nbsp;&nbsp;&nbsp;&nbsp;Ispod njih se sad video Mlečni Put, ali je zapremao samo mali prostor u sredini dvorane. "Univerzum je stalnošireći niz susedstava i praznina", reče Orao. "Vidi samo kakva je praznina oko Mlečnog Puta. Tu su dva Magelanova oblaka, ali oni se ne mogu stvarno odrediti kao galaksije. Najbliži sused je, dakle, galaksija Andromeda. Ali ona je veoma daleko. Udaljena je dvadeset prečnika Mlečnog Puta."
<BR>&nbsp;&nbsp;&nbsp;&nbsp;&nbsp;Nikol nije razmišljala o Andromedi. Ponela su je divna razmišljanja o životu na različitim svetovima, o gradovima vaseljene, o mogućem rasponu bića koja se uzdižu od obične mešavine atoma, evolucijom, uz pomoć superiornih bića spolja, do svesti, ili bez te pomoći. Nastojala je da uživa u ukusu tog trenutka, svesna da se sasvim primakao čas kad više neće biti onih poleta mašte koji su toliko obogatili njen život.
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
