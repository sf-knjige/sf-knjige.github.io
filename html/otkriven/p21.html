<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;"Njihov jezik bi te zadivio, tata", govorila je Eli upravo u trenucima kad se Nikol budila iz sna, koji je potrajao jedanaest sati. Ričard i Eli su već počeli da doručkuju. "Izuzetno je matematički strukturisan. Upotrebljavaju samo šezdeset četiri boje, ali, od toga broja pedeset jedna boja je, kako bismo mi rekli, alfabetska. Ostalih trinaest su objašnjivači. One specifikuju gramatičko vreme, označavaju negaciju glagola odnosno komparativ i superlativ prideva. Jezik im je zaista elegantan."
<BR>&nbsp;&nbsp;&nbsp;&nbsp;&nbsp;"Ne mogu ni da zamislim kako jezik može da bude elegantan. Tvoja majka je lingvista u ovoj porodici", reče Ričard. "Ja sam nekako uspeo da naučim nemački, ali samo da ga čitam, a govorio sam ga katastrofalno loše."
<BR>&nbsp;&nbsp;&nbsp;&nbsp;&nbsp;"Dobro jutro svima", reče Nikol protežući se u krevetu. "Šta ima za doručak?"
<BR>&nbsp;&nbsp;&nbsp;&nbsp;&nbsp;"Neke nove, drugačije vrste povrća. Mada je to možda i voće, jer nema ekvivalenata u našem svetu za takve stvari. Skoro sve što oktići jedu, mi bismo nazvali biljkom, jer to su organizmi koji energiju dobijaju od svetlosti. Crvi su jedina njihova hrana koja primarnu energiju ne dobija iz fotona."
<BR>&nbsp;&nbsp;&nbsp;&nbsp;&nbsp;"Znači, sve one biljke pored kojih smo prolazili, u ravnici, rastu zahvaljujući nekoj vrsti fotosinteze?"
<BR>&nbsp;&nbsp;&nbsp;&nbsp;&nbsp;"Tako nekako", reče Eli, "ako sam dobro razumela ono što mi je Arči govorio. U oktoskom društvu veoma malo se baca ili rasipa. Ona bića koja ste ti i tata nazvali svicima, lebde iznad svake njive tačno određeno vreme svake nedelje, svakog meseca. Vodom gazduju jednako štedljivo kao fotonima."
<BR>&nbsp;&nbsp;&nbsp;&nbsp;&nbsp;"Gde je Epi?" upita Nikol razgledajući hranu raspoređenu po stolu na sredini sobe.
<BR>&nbsp;&nbsp;&nbsp;&nbsp;&nbsp;"Pakuje se", reče Eli. "Osim toga, uverena je da ne treba da učestvuje u razgovoru koji će se ovoga jutra voditi."
<BR>&nbsp;&nbsp;&nbsp;&nbsp;&nbsp;"Čekaju nas novi šokovi, kao prošle večeri?" upita Nikol vedrim tonom.
<BR>&nbsp;&nbsp;&nbsp;&nbsp;&nbsp;"Može biti", reče Eli polako. "Ja zaista ne znam kako ćete vi reagovati... Želite li da prvo dovršimo doručak ili da odmah kažem Arčiju da smo spremni?"
<BR>&nbsp;&nbsp;&nbsp;&nbsp;&nbsp;"Ti nam kažeš da će pauk učestvovati u razgovoru a Epi ne?" upita Ričard.
<BR>&nbsp;&nbsp;&nbsp;&nbsp;&nbsp;"Tako je ona odlučila", reče Eli. "Osim toga, na redu je tema s kojom Arči ima mnogo više veze nego ona, zato što je Arči predstavnik oktopauka."
<BR>&nbsp;&nbsp;&nbsp;&nbsp;&nbsp;Ričard i Nikol se zgledaše. "Imaš li ti ikakvu predstavu o čemu ona to priča?" reče Ričard.
<BR>&nbsp;&nbsp;&nbsp;&nbsp;&nbsp;Nikol odmahnu glavom. "Nemam, ali mogli bismo početi."
<BR>&nbsp;&nbsp;&nbsp;&nbsp;&nbsp;Arči je zauzeo svoje mesto među Vejkfilfovima. Čim je on seo, Eli je obavestila roditelje - a zatim se sve troje nasmejaše - da će ovoga puta pauk dati 'preambulu'. Onda je počela da prevodi, povremeno zastajkujući. Arči je počeo izvinjenjem Ričardu zbog načina kako su prema njemu postupali Arčijevi 'rođaci' pre znatnog broja godina. Objasnio je da su to bili drugi oktopauci, jer je u Rami, pre dolaska na Čvorište, živela jedna otcepljena kolonija, samo u dalekom srodstvu sa sadašnjom oktopaučkom populacijom Rame. Arči je naglasio da su tek prilikom trećeg proletanja Rame kroz njihovu sferu uticaja, oktopauci, kao rasa, zaključili da je taj svemirski brod značajan.
<BR>&nbsp;&nbsp;&nbsp;&nbsp;&nbsp;Iz te ranije naseobine oktopauka, koja je bila, po Arčijevom mišljenju 'ogromno inferiorna' (to je bilo jedno od mesta gde je Eli zatražila od Arčija objašnjenje da bi mogla prevesti), samo je nekoliko individua ostalo u životu do trenutka kad su sadašnji oktopauci, pažljivo odabrani da bi dostojno zastupili svoju rasu, ušli u Ramu. Ti preživeli su uklonjeni s Rame, ali su sve njihove zabeleške sačuvane. Arči i njegovi drugari su tako doznali šta se na putovanju 'Rama II' dogodilo Ričardu i sad su odlučili da se izvine za to maltretiranje.
<BR>&nbsp;&nbsp;&nbsp;&nbsp;&nbsp;"Znači, ova preambula ne samo što je izuzetno zanimljiva, nego je i komplikovano izvinjenje meni?" reče Ričard.
<BR>&nbsp;&nbsp;&nbsp;&nbsp;&nbsp;Eli klimnu glavom, a Arči na svojoj koži prikaza prvo široku grimiznu traku a za njom blistavi akvamarin.
<BR>&nbsp;&nbsp;&nbsp;&nbsp;&nbsp;"Mogu li ja nešto da pitam pre nego što nastavimo?" reče Nikol. Okrete se oktopauku. "Pretpostavljam, na osnovu ovog što si nam rekao, da se tvoja grupa ukrcala u Ramu dok smo mi spavali. Da li ste znali da smo mi tu?"
<BR>&nbsp;&nbsp;&nbsp;&nbsp;&nbsp;Arči odgovori da su oktoi tada pretpostavili da u dalekom severnom habitatu Rame žive ljudi, ali da to nisu pouzdano utvrdili sve dok spoljašnji 'pečat' na ljudskom habitatu nije polomljen. To se dogodilo, po Arčijevoj tvrdnji, tek dvanaest ljudskih godina kasnije.
<BR>&nbsp;&nbsp;&nbsp;&nbsp;&nbsp;"Arči je insistirao da baš on lično saopšti ovo izvinjenje", reče Eli bacajući pogled na svoga oca a onda čekajući njegovu reakciju.
<BR>&nbsp;&nbsp;&nbsp;&nbsp;&nbsp;"U redu. Primam izvinjenje, valjda", odgovori Ričard. "Mada pojma nemam kakav bi bio protokol za nešto ovakvo..."
<BR>&nbsp;&nbsp;&nbsp;&nbsp;&nbsp;Arči sad upita Eli šta je 'protokol'. Nikol se nasmeja. "Ričarde", reče ona, "ponekad si baš krut."
<BR>&nbsp;&nbsp;&nbsp;&nbsp;&nbsp;"Nego", reče Eli, "da bismo dobili na vremenu, ispričaću vam ja sve ostalo. Po Arčiju, zabeleške one ranije, otcepljene kolonije oktopauka pokazuju da je na tebi izvršen izvestan broj eksperimenata, i to većinom onih koji su zabranjeni u onim oktopaučkim društvima za koja Arči kaže da su 'visokorazvijena'. Jedan eksperiment se, tata, kao što si i sam često tvrdio, sastojao u tome da se u tvoj mozak unese serija od nekoliko sojeva specijalizovanih mikroba, sa zadatkom da izbrišu sve tvoje uspomene na vreme koje si kod oktoa proveo. Ja sam rekla Arčiju, i drugima, da taj eksperiment sa memorijom nije uspeo sasvim, nego samo delimično... Najsloženiji eksperiment koji su na tvom telu izveli, bio je pokušaj da ti se izmeni sperma. Oktopauci u toj ranijoj grupi nisu znali kuda Rama leti, naime - nisu to znali ništa bolje nego naša porodica. Pomislili su da će ukrcani ljudi i oktoi možda morati da žive jedni s drugima u Rami vekovima, možda čak eonima, pa su zaključili da je od najvećeg značaja da te dve rase budu sposobne da među sobom opšte."
<BR>&nbsp;&nbsp;&nbsp;&nbsp;&nbsp;"Zato su pokušali", nastavi ona, "da izmene hromozome u tvojoj spermi da bi tvoje potomstvo steklo šire lingvističke sposobnosti i bolje vizuelno razaznavanje boja. Ukratko rečeno, pokušali su da genetički inženjerišu mene - jer ja sam jedino dete koje se tebi i mami rodilo posle vaše duge odiseje - da bih bez prevelike muke mogla da komuniciram s njima. Da bi to ostvarili, uveli su jednu grupu posebno pripremljenih stvorenja u tvoje telo..."
<BR>&nbsp;&nbsp;&nbsp;&nbsp;&nbsp;Zaćutala je. Ričard i Nikol su blenuli u nju zapanjeno.
<BR>&nbsp;&nbsp;&nbsp;&nbsp;&nbsp;"Znači, ti si nekakav hibrid?" upita Ričard.
<BR>&nbsp;&nbsp;&nbsp;&nbsp;&nbsp;"Možda pomalo", reče Eli i nasmeja se da smanji napetost. "Ako sam dobro shvatila, izmenili su samo nekoliko megabajta od ukupno tri miliona megabajta informacija od kojih se moj genom sastoji. Kad smo već kod toga, Arči i njegovi bi želeli da izvrše revalidaciju, naime da se uvere, za potrebe svog naučnog istraživanja, da sam zaista plod izmenjene sperme. Od vas bi želeli da dobiju uzorke krvnih zrnaca i drugih ćelija, da bi mogli izvesti neopoziv zaključak da ja nisam mogla nastati 'normalnim' sjedinjavanjem vas dvoje. Onda bi bili sigurni da je moja sposobnost učenja jezika zaista 'inženjerisana' a ne rezultat neverovatnog srećnog sticaja okolnosti."
<BR>&nbsp;&nbsp;&nbsp;&nbsp;&nbsp;"A zašto je to važno u ovom trenutku?" reče Ričard. "Čovek bi pomislio da je sad važno samo jedno, naime, to da ti možeš da uspešno ostvaruješ vezu s njima."
<BR>&nbsp;&nbsp;&nbsp;&nbsp;&nbsp;"Iznenađuješ me, oče - ti koji si oduvek bio gladan znanja... Na vrednosnoj skali u oktopaučkom društvu, znanje je na samom vrhu. Oktopauci su već sada gotovo sasvim sigurni, na osnovu testova koje su izveli ali i na osnovu podataka koje je sačuvala njihova separatistička kolonija, da sam ja doista rezultat genetskog inženjeringa. Ali tek detaljnim pregledom genoma vas dvoje, oni će se u to stopostotno uveriti."
<BR>&nbsp;&nbsp;&nbsp;&nbsp;&nbsp;"Dobro", reče Nikol posle kraćeg oklevanja. "Ja sam voljna." Priđe svojoj kćeri i zagrli je. "Šta god da je uticalo da se ti rodiš, ti si moja kćer i ja te volim svim srcem." Nikol se osvrte Ričardu. "Sigurna sam da će se i tvoj otac saglasiti, čim bude dobio malo vremena da o tome razmisli."
<BR>&nbsp;&nbsp;&nbsp;&nbsp;&nbsp;Nikol se osmehnu Arčiju. Oktopauk zablista širokom grimiznom trakom iza koje naiđoše uža kobaltnoplava i blistava žuta. To je na jeziku oktopoda-pauka značilo 'hvala'.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra Nikol je zaključila da je ipak trebalo da postavi nekoliko dodatnih pitanja pre nego što je pristala da se podvrgne oktopaučkom naučnom istraživanju. Neposredno posle doručka u njihov maleni ljudski stan ušla su još dva oktoa, pridruživši se njihovom stalnom tuđinskom drugaru Arčiju. Jednoga od pridošlica Eli je predstavila ovako: "Doktor Plavi - izuzetno cenjen medicinar." Taj je objasnio šta će se dešavati. Procedura će za Ričarda biti jednostavna. O njemu su oktoi želeli samo onoliko informacija koliko je potrebno da se potvrde medicinski nalazi separatista od pre mnogo godina.
<BR>&nbsp;&nbsp;&nbsp;&nbsp;&nbsp;U Nikolinom slučaju, pošto u svojoj bazi podataka nisu imali nikakve fiziološke informacije o njoj, a pošto su iz svojih detaljnih pregleda Eli doznali da majčine genetske karakteristike daju dominantan doprinos potomstvu, procedura je morala biti daleko složenija. Doktor Plavi je predložio kompleksnu seriju testova za nju, a za najvažniji je bilo potrebno da u njeno telo uđe dvanaest malenih spiralnih stvorenja dužine po dva centimetra, ne debljih od igle. Nikol je užasnuto ustuknula kad je taj okto-doktor podigao nešto nalik na plastičnu kesu i kad je u tome ugledala ljigava stvorenja kako se grče, stvorenja koja će se naći u njoj.
<BR>&nbsp;&nbsp;&nbsp;&nbsp;&nbsp;"Pa, pa, ja sam mislila da će biti potreban samo moj genetski kod, a on se nalazi u svakoj ćeliji... Ne vidim razloga da..."
<BR>&nbsp;&nbsp;&nbsp;&nbsp;&nbsp;Prekide je strujanje blistavih boja oko glave oktopauka. "Naše tehnike za izdvajanje vaših genomskih podataka", reče joj on preko Eli, "zasad nisu mnogo unapređene. Naši metodi najbolje uspevaju ako imamo mnogo ćelija, uzetih iz nekoliko različitih organa i bioloških podsistema."
<BR>&nbsp;&nbsp;&nbsp;&nbsp;&nbsp;Onda se doktor učtivo zahvalio Nikol na saradnji, i završio serijom kobaltnoplavih i blistavožutih traka, čije je značenje već upoznala. Plavi deo tog njegovog 'hvala' delimično mu se prosuo niz glavu, proizvodeći divan vizuelni efekat, koji je za trenutak privukao lingvistu u njoj. Dakle, održavanje pravilnosti ovih obojenih traka mora biti oblik ponašanja koji se savladava učenjem, pomisli ona. I gle, naš doktor ima govornu manu.
<BR>&nbsp;&nbsp;&nbsp;&nbsp;&nbsp;Nekoliko trenutaka potom Plavi je vrlo uspešno vratio njenu pažnju na predstojeći posao, tako što joj je objasnio da će namotani maleni stvorovi da se zariju u njenu kožu, uđu dublje u telo i ostanu u njoj pola sata. Bljak, pomisli ona. Ovi su kao pijavice.
<BR>&nbsp;&nbsp;&nbsp;&nbsp;&nbsp;Jedno stvorenje joj staviše na podlakticu, koju Nikol podiže pred oči da gleda kako joj se majušna životinja uvlači pod kožu. Nije osećala ništa, mada, kad stvorenje sasvim nestade u njoj, i nehotice zadrhta.
<BR>&nbsp;&nbsp;&nbsp;&nbsp;&nbsp;Zatražiše onda od nje da legne na leđa. Doktor Plavi pokaza joj dva mala osmonoga stvora, veličine voćne mušice, jednog crvenog i jednog plavog. "Možda ćeš uskoro osetiti izvesnu nelagodnost", reče joj doktor Plavi posredstvom Eli, "kad oni stvorovi uđu u tvoje unutrašnje organe. Ali, ako zatreba oslobađanje od bola, ovi mališani će poslužiti za anesteziju."
<BR>&nbsp;&nbsp;&nbsp;&nbsp;&nbsp;Manje od minut posle toga Nikol je osetila jake ubodne bolove u prsima. Njena prva pomisao bila je da joj se nešto zaseca u jednu od srčanih komora. Doktor Plavi, opazivši grč bola na njenom licu, položi one dve anestetičke 'bubice' na njen vrat. Nekoliko sekundi kasnije našla se u nekom čudnom lebdećem stanju između jave i sna. Još je čula Elin glas, koji je nastavio da objašnjava šta se dešava, ali u telu nije više ništa osećala.
<BR>&nbsp;&nbsp;&nbsp;&nbsp;&nbsp;Onda je shvatila da je njen pogled netremice uperen u glavu doktora Plavog, koji je upravljao celim poslom. Na svoje zaprepašćenje, Nikol pomisli da počinje da raspoznaje oktopaukove emocije, po malim naborima na površini njegovog 'lica'. Setila se kako je jednom, kao dete, bila sigurna da vidi osmeh na licu svog omiljenog psa. Gledanjem se toliko može postići, pomisli njen plutajući um, a mi tako mali deo tih mogućnosti koristimo.
<BR>&nbsp;&nbsp;&nbsp;&nbsp;&nbsp;Osećala je zaprepašćujući mir u sebi. Sklopila je oči i gle, sad je devojčica od deset godina; stoji uz oca i plače, dok plamen proždire nosiljku na kojoj leži njena majka, u pogrebnoj ceremoniji koja se priređuje kraljicama naroda Senuofa. Prilazi starac, njen pra-pradeda Omeh, obučen u zastrašujući kostim da bi odagnao demone koji bi mogli pokušati da se otisnu za Nikolinom majkom u život posle smrti, i hvata je za ruku. "Dešava se ono što su hronike predskazale, Ronata", govori joj on, oslovljavajući je njenim senuofskim imenom. "Naša krv se širi među zvezdama."
<BR>&nbsp;&nbsp;&nbsp;&nbsp;&nbsp;Šarena maska šamanova nestaje, pretapa se u drugi splet boja, koje su sve u uspravnim trakama, i žurno se smenjuju na glavi doktora Plavog. Ona opet čuje Elin glas. Moja kćer je hibrid, razmišlja, bez ikakvih emocija. Rodila sam nešto što je više od čoveka. Nova vrsta evolucije je počela.
<BR>&nbsp;&nbsp;&nbsp;&nbsp;&nbsp;Njen um još jednom zaplovi. Ona je velika ptica/avion, leti visoko kroz tamu iznad savana Obale Slonovače. Otiskuje se od Zemlje, okreće leđa Suncu, baca se kao raketa u crninu i vakuum izvan Sunčevog sistema. Ali unutrašnjim okom jasno vidi Omehovo lice. "Ronata", uzvikuje on u noćno nebo Obale Slonovače, "ne zaboravi. Ti si ona izabrana."
<BR>&nbsp;&nbsp;&nbsp;&nbsp;&nbsp;Pa zar je stvarno mogao znati, razmišlja Nikol d'Žarden, u prostoru između jave i sna, pre toliko godina, u Africi, na Zemlji? Kako? Ili postoji još jedna dimenzija gledanja, dimenzija koju tek počinjemo da slutimo?
<BR>
<BR>&nbsp;&nbsp;&nbsp;&nbsp;&nbsp;Ričard i Nikol su sedeli jedno do drugog, u gotovo potpunom mraku. Bili su, bar privremeno, sami. Eli i Eponina su izišle s Arčijem da pripreme sve što je potrebno za sutrašnji polazak.
<BR>&nbsp;&nbsp;&nbsp;&nbsp;&nbsp;"Veoma si tiha danas."
<BR>&nbsp;&nbsp;&nbsp;&nbsp;&nbsp;"Jesam", odgovori ona. "Čudno se osećam, kao da sam drogirana, od onog pregleda jutros... Mozak mi je neobično aktivan. Razmišljam o mojim roditeljima. I o Omehu. I o nekim mojim vizijama od pre mnogo godina."
<BR>&nbsp;&nbsp;&nbsp;&nbsp;&nbsp;"Da li su te iznenadili rezultati pregleda?" reče on posle kraćeg ćutanja.
<BR>&nbsp;&nbsp;&nbsp;&nbsp;&nbsp;"Ne istinski. Toliko smo pregrmeli... Znaš, Ričarde, pamtim kako je bilo kad je Eli začeta. Još se nisi bio stvarno vratio u normalu."
<BR>&nbsp;&nbsp;&nbsp;&nbsp;&nbsp;"Ja sam danas popodne, dok si ti spavala, dugo razgovarao s Arčijem i Eli. Promene koje su oktoi izazvali kod nje su trajne, kao mutacije. Niki je verovatno nasledila neke od tih karakteristika; to zavisi od genetske mešavine. Naravno, u sledećoj generaciji geni će biti ponovo razvodnjeni..."
<BR>&nbsp;&nbsp;&nbsp;&nbsp;&nbsp;Nije dovršio rečenicu. Zevnuo je, a onda pružio ruku i dohvatio Nikolinu šaku. Sledećih nekoliko minuta sedeli su ćuteći. Onda je Nikol prekinula tišinu.
<BR>&nbsp;&nbsp;&nbsp;&nbsp;&nbsp;"Ričarde, pamtiš šta sam ti pričala o hronikama Senuofa? O predskazanju da će jedna žena iz našeg plemena, kraljičina kćer, poneti našu krv 'čak do zvezda'?"
<BR>&nbsp;&nbsp;&nbsp;&nbsp;&nbsp;"Nešto se sećam, nejasno. Odavno nismo pričali o tome."
<BR>&nbsp;&nbsp;&nbsp;&nbsp;&nbsp;"Omeh je bio čvrsto uveren da sam ja ta žena iz hronika. Po njegovim rečima, 'žena bez druga'. Veruješ li da je moguće na neki način saznati šta budućnost nosi?"
<BR>&nbsp;&nbsp;&nbsp;&nbsp;&nbsp;Ričard se nasmeja. "U prirodi se sve dešava po određenim zakonima. Ti zakoni se mogu izraziti kao diferencijalne jednačine u vremenu. Ako precizno utvrdimo inicijalne uslove u celom sistemu i u ma kom trenutku, i ako raspolažemo tačnim jednačinama koje iskazuju zakone prirode, onda, teorijski, možemo predvideti sve što će se dogoditi. Naravno, to je neostvarljivo zato što je naše znanje nužno nepotpuno, a i zato što zakoni haosa ograničavaju našu mogućnost procenjivanja..."
<BR>&nbsp;&nbsp;&nbsp;&nbsp;&nbsp;"A pretpostavi", reče ona pridižući se na lakat, "da postoje individue, ili čak grupe onih koji ne znaju matematiku ali nekako uspevaju da vide ili osete i zakone i te početne uslove koje si pomenuo. Zar oni ne bi mogli da intuitivno reše bar deo jednačina i da predskažu budućnost, uz upotrebu onih načina spoznaje koje mi ne možemo kvantifikovati niti modelovati?"
<BR>&nbsp;&nbsp;&nbsp;&nbsp;&nbsp;"To je moguće", reče Ričard. "Ali imaj u vidu da se izuzetne tvrdnje moraju zasnivati na..."
<BR>&nbsp;&nbsp;&nbsp;&nbsp;&nbsp;"... izuzetnim dokazima. Znam." Nikol zastade za trenutak. "Ako je tako, pitam se šta je sudbina. Da li je to nešto što mi ljudi naknadno izmislimo? Ili ona realno postoji? Ako sudbina postoji kao nešto realno, kako da je objasnimo zakonima fizike?"
<BR>&nbsp;&nbsp;&nbsp;&nbsp;&nbsp;"Ne kapiram, draga."
<BR>&nbsp;&nbsp;&nbsp;&nbsp;&nbsp;"Ni meni nije mnogo jasno", reče Nikol. "Jesam li ovo što jesam zato što je, kako je Omeh tvrdio dok sam bila mala, moja sudbina oduvek bila da putujem u svemir? Ili zbog svih odluka koje sam ja sama donosila i veština koje sam u sebi svesno razvijala?"
<BR>&nbsp;&nbsp;&nbsp;&nbsp;&nbsp;On se opet nasmeja. "Veoma si se primakla jednoj od najosnovnijih filozofskih postavki, a to je pitanje odnosa Božjeg sveznanja i čovekove slobodne volje."
<BR>&nbsp;&nbsp;&nbsp;&nbsp;&nbsp;"Nije mi to bila namera", reče Nikol zamišljeno. "Jednostavno se ne mogu osloboditi utiska da ništa od ovoga što se u mom apsolutno neverovatnom životu dogodilo, Omeha ne bi iznenadilo."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
