<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Patrikova poseta bila je i gorka i slatka", reče Simon spuštajući šoljicu za kafu. "Proveo je ovde više od dva sata, a činilo nam se da je trajalo samo nekoliko minuta."
<BR>&nbsp;&nbsp;&nbsp;&nbsp;&nbsp;Njih troje su sedeli za stolom pokraj prozora. Odatle se otvarao pogled na blago zatalasani predeo obrađene zemlje, kojim je kuća bila okružena. Nikol se sada, privremeno, zagledala u taj seoski prizor napolju. "Glavnina toga je iluzija, dabome", reče Majkl. "Ali vrlo kvalitetna... Ko ne zna, pomislio bi da je u Masačusecu, ili u južnom Vermontu."
<BR>&nbsp;&nbsp;&nbsp;&nbsp;&nbsp;"Čitava ova naša večera izgledala mi je kao san", reče Nikol. "Nisam još stvarno prihvatila da je išta od ovoga realnost."
<BR>&nbsp;&nbsp;&nbsp;&nbsp;&nbsp;"Tako smo se mi osećali juče uveče", reče Simon, "kad nam je saopšteno da će ujutro doći Patrik. Ni ja ni Majkl nismo spavali cele noći. Oka nismo sklopili." Nasmejala se. "U jednom trenutku, u toku noći, ubedili smo sebe da će doći lažni Patrik, pa smo smišljali pitanja na koja niko osim pravog Patrika ne bi znao da odgovori."
<BR>&nbsp;&nbsp;&nbsp;&nbsp;&nbsp;"Ovi raspolažu stravičnom tehnologijom", reče Majkl. "Ako bi hteli da naprave robota Patrika i da ga plasiraju kao pravog, nama bi bilo vrlo teško da ustanovimo istinu."
<BR>&nbsp;&nbsp;&nbsp;&nbsp;&nbsp;"Ali, nisu", reče Simon. "U roku od nekoliko minuta znala sam da je pravi."
<BR>&nbsp;&nbsp;&nbsp;&nbsp;&nbsp;"Kako ti se činio?" reče Nikol. "Ja, u onoj gunguli poslednjeg dana, nisam stigla nešto mnogo da razgovaram s njim."
<BR>&nbsp;&nbsp;&nbsp;&nbsp;&nbsp;"Ponajviše - rezigniran", reče Simon. "Ali, čvrsto ubeđen da je doneo ispravnu odluku. Rekao je da će mu verovatno trebati nekoliko nedelja da sredi sve one emocije iz poslednja dvadeset četiri sata."
<BR>&nbsp;&nbsp;&nbsp;&nbsp;&nbsp;"To svakako važi za sve nas", reče Nikol.
<BR>&nbsp;&nbsp;&nbsp;&nbsp;&nbsp;Za stolom zavlada kratkotrajna tišina. "Mama, jesi umorna?" upita Simon. "Patrik nam je pričao o tvojim zdravstvenim problemima, pa, kad smo danas popodne dobili poruku da si usput zadržana..."
<BR>&nbsp;&nbsp;&nbsp;&nbsp;&nbsp;"Da, pomalo sam umorna", reče Nikol. "Ali, ni slučajno ne bih mogla da spavam. Bar ne sad." Odmače invalidska kolica od prozora i malo spusti sedište. "Ali bih rado u toalet."
<BR>&nbsp;&nbsp;&nbsp;&nbsp;&nbsp;"Nema problema", reče Simon skačući na noge. "Otpratiću te."
<BR>&nbsp;&nbsp;&nbsp;&nbsp;&nbsp;Simon je hodala pored njenih kolica. Prošle su dugim hodnikom sa lažnim parketom. "Znači, ovde s vama živi šestoro dece", reče Nikol, "uključujući troje koje si ti rodila?"
<BR>&nbsp;&nbsp;&nbsp;&nbsp;&nbsp;"Tako je. Majkl i ja smo imali dva dečaka i dve devojčice, 'prirodnim metodom', kako si ti to govorila. Prvi dečko, Daren, umro je kad mu je bilo sedam. To je jedna duga priča. Ako budemo imali vremena, pričaću ti sutra... Ostalu decu su proizveli ovi. Iz embriona, u tim njihovim laboratorijama."
<BR>&nbsp;&nbsp;&nbsp;&nbsp;&nbsp;Stigle su do vrata WC-a. "Znaš li koliko su dece tako 'proizveli'?" reče Nikol.
<BR>&nbsp;&nbsp;&nbsp;&nbsp;&nbsp;"Ne znam. Ali, rekli su mi da su iz mojih jajnika izvadili više od hiljadu zdravih jajnih ćelija."
<BR>&nbsp;&nbsp;&nbsp;&nbsp;&nbsp;Dok su se vraćale u trpezariju, Simon je objašnjavala da su sva prirodno rođena deca živela, neprekidno, s Majklom i s njom. To troje 'prirodnih' su stupili u bračne veze sa troje 'proizvedenih', koji su takođe nastali od Majklove sperme i njenih jajnih ćelija, ali uz prethodno detaljno odabiranje genetskih osobina, koje su obavili tuđini.
<BR>&nbsp;&nbsp;&nbsp;&nbsp;&nbsp;"Znači, to su bili unapred zakazani brakovi?"
<BR>&nbsp;&nbsp;&nbsp;&nbsp;&nbsp;"Pa, ne baš", reče Simon i nasmeja se. "Svakom prirodnom detetu je obezbeđeno da se upozna s nekoliko potencijalnih partnera, koji su svi prošli kroz testove genetske podobnosti."
<BR>&nbsp;&nbsp;&nbsp;&nbsp;&nbsp;"Nikakvih problema nisi imala s unučićima?"
<BR>&nbsp;&nbsp;&nbsp;&nbsp;&nbsp;"Nikakvih 'statistički signifikantnih', kako bi to rekao Majkl."
<BR>&nbsp;&nbsp;&nbsp;&nbsp;&nbsp;U trpezariji videše prazan sto. Majkl im reče da je premestio lonac s kafom i šoljice u radnu sobu. Nikol, pritiskajući dugmad, poveze svoja kolica za njima. Radna soba bejaše velika, muškog izgleda, s policama za knjige napravljenim od tamnog drveta. U kaminu je gorela vatra.
<BR>&nbsp;&nbsp;&nbsp;&nbsp;&nbsp;"Da li je vatra prava?" reče Nikol.
<BR>&nbsp;&nbsp;&nbsp;&nbsp;&nbsp;"Svakako", reče Majkl. Iz svoje mekane fotelje nagnuo se napred. "Pitala si o deci. Naravno da želimo da ih vidiš, ali nismo hteli odmah da te zatrpamo."
<BR>&nbsp;&nbsp;&nbsp;&nbsp;&nbsp;"Razumem", reče Nikol, otpočinjući novu šolju kafe. "Slažem se. Ne bismo mogli ovako opušteno i nevezano razgovarati uz večeru, da je tu bilo još šestoro ljudi."
<BR>&nbsp;&nbsp;&nbsp;&nbsp;&nbsp;"Ne zaboravi i četrnaestoro naše unučadi", reče Simon.
<BR>&nbsp;&nbsp;&nbsp;&nbsp;&nbsp;Nikol pogleda Majkla i osmehnu se. "Izvini, Majkl, ali ti si mi najnerealniji deo ove večeri. Kad god te pogledam, moj um se usprotivi. Moraš biti četrdeset godina matoriji od mene, ali izgledaš kao da nemaš više od šezdeset. Apsolutno si mlađi nego kad smo te ostavili na Čvorištu. Kako je to moguće?"
<BR>&nbsp;&nbsp;&nbsp;&nbsp;&nbsp;"Njihova tehnologija je magija, stvarno", reče on. "Popravili su praktično sve moje organe. Zamenili su mi, i to ne jednom nego više puta, srce, pluća, jetru, ceo digestivni i ekskretorni sistem, i skoro sve endokrine žlezde. Ugrađivali su manje ali delotvornije zamene. Moje kosti, mišiće i krvne sudove sada podržavaju milioni mikroskopskih implanta, koji ne samo što osiguravaju da se svaka bitna funkcija izvršava, nego, u mnogim slučajevima, i podmlađuju ostarele ćelije, i to biohemijskim putem. Ova moja koža, to ti je jedan specijalan materijal. Usavršili su ga tek nedavno. Ima sve osobine prave ljudske kože, samo nikad ne ostari, niti dobija mladeže, ni bradavice. Jednom godišnje ja otklipšem u tu njihovu bolnicu, ostanem dva dana u nesvesti, a kad izađem, bukvalno sam novi čovek."
<BR>&nbsp;&nbsp;&nbsp;&nbsp;&nbsp;"Da li bi bio dobar da dođeš ovamo, da te ja malo ispipam?" reče Nikol i nasmeja se. "Neću pokušati da ti proguram prste kroz rupe u šakama. Ne boj se, ali, shvatićeš da je teško poverovati u to što si mi napričao."
<BR>&nbsp;&nbsp;&nbsp;&nbsp;&nbsp;Majkl O'Tul joj priđe i kleknu pored invalidskih kolica, a ona pruži ruku i dodirnu kožu njegovog lica. Bila je glatka i elastična kao u mladića. Oči su mu bile sveže i bistre. "A mozak, Majkl?" reče Nikol nežno. "Šta su ti radili s mozgom?"
<BR>&nbsp;&nbsp;&nbsp;&nbsp;&nbsp;Smeškao se. Nikol primeti da na njegovom čelu nema bora. "Mnogo šta", reče on. "Kad je pamćenje počelo da me izdaje, oni su mi rekondicionirali hipokampus. Čak su mu dodali jednu njihovu malu strukturu, da bi mi dali veći kapacitet. Tako su rekli. Pre nekih dvadeset godina su mi instalisali i 'bolji operativni sistem', što je opet njihov izraz, s ciljem da mi izoštre proces razmišljanja."
<BR>&nbsp;&nbsp;&nbsp;&nbsp;&nbsp;Majkl je bio manje od jednog metra udaljen od nje. Svetlost vatre odbijala se od njegovog lica. Nju najednom ponese poplava uspomena. Priseti se kako su bliski prijatelji bili Majkl i ona u Rami; kako su postali intimni kad je Ričard nestao i kad se smatralo da je izgubljen. Opet dotače njegovo lice.
<BR>&nbsp;&nbsp;&nbsp;&nbsp;&nbsp;"Jesi li ti još i sad Majk O'Tul? Ili si postao nešto drugo, delom ljudsko a delom vanzemaljsko?"
<BR>&nbsp;&nbsp;&nbsp;&nbsp;&nbsp;Ustao je, ne odgovorivši ništa. Vratio se do fotelje i seo. Kretao se kao atleta a ne kao starac od sto dvadeset godina. "Ne znam kako da ti odgovorim", reče on. "Jasno pamtim svaku sitnicu iz mog detinjstva u Bostonu, i iz svih ostalih važnih etapa u mom životu. Koliko je meni poznato, još i sad sam manje-više onaj isti."
<BR>&nbsp;&nbsp;&nbsp;&nbsp;&nbsp;"Majkl se i sad izuzetno interesuje za religiju, a i za stvaranje", progovori Simon, po prvi put posle dužeg vremena. "Ali, donekle se promenio. Životna iskustva menjaju svakoga od nas."
<BR>&nbsp;&nbsp;&nbsp;&nbsp;&nbsp;"Ostao sam odani rimokatolik", reče Majkl, "pa se i molim Bogu, redovno, svakodnevno. Ali, dabome, moji pogledi na Božanstvo, pa i na genus humanum drastično su izmenjeni onim što smo Simon i ja videli. Moja vera je zapravo pojačana... ponajviše zbog razgovora sa..."
<BR>&nbsp;&nbsp;&nbsp;&nbsp;&nbsp;Zastade i pogleda preko stola, ka Simon. "Majko", reče ona, "u ranim godinama, kad smo Majkl i ja bili sami u prvom Čvorištu, kod Sirijusa, bilo je mnogo teškoća. Nismo imali s kim da razgovamo, osim jedno s drugim. Ja sam bila tek devojka, Majkl zreo čovek. Nisam mogla diskutovati s njim o fizici, niti o religiji, niti o mnogim drugim Majklovim omiljenim temama."
<BR>&nbsp;&nbsp;&nbsp;&nbsp;&nbsp;"Vidiš, bilo je problema", reče Majkl. "Ne ogromnih, ali ipak, bejasmo oboje usamljeni, na jedan neobičan način. Ono što je postojalo između nas, bilo je izvanredno, obogaćivalo nas je. Bilo nam je potrebno još nešto. Nešto dodatno..."
<BR>&nbsp;&nbsp;&nbsp;&nbsp;&nbsp;"Čvorišna inteligencija - mogli bismo i drukčije zvati ovu silu koja se brine o nama - osetila je tu teškoću", reče on. "Takođe je uvidela da Orao ne može zadovoljiti naše potrebe, jer moje nisu bile iste kao Simonine. Zato je ta inteligencija proizvela jednog družbenika za mene, i jednu družbenicu za nju. Oba ta bića su u suštini kao Orao..."
<BR>&nbsp;&nbsp;&nbsp;&nbsp;&nbsp;"Bio je to genijalan potez", reče Simon. "Uklonio je emotivne napetosti koje su pretile našem savršenom braku. Čim je Sveti Mihailo..."
<BR>&nbsp;&nbsp;&nbsp;&nbsp;&nbsp;"Ne, daj da ja to ispričam, molim te", prekide je Majkl. "Jedne noći, gotovo dve godine posle odlaska vas ostalih, Simon je bila u spavaćoj sobi i dojila je Katju, a neko je pokucao na vrata. Pretpostavio sam da je to Orao. Otvorio sam; kad tamo, jedan mlad čovek kovrdžave tamne kose i plavih očiju, savršena imitacija Svetog Mihaila Sijenskog. Saopštio je da Orao više neće održavati vezu s nama, i da će od tog trenutka on, Sveti Mihailo, biti naš novi posrednik za odnose s inteligencijom koja je na vlasti u Čvorištu."
<BR>&nbsp;&nbsp;&nbsp;&nbsp;&nbsp;"Sveti Mihailo je došao opremljen ogromnim znanjem o istoriji Zemlje, o katolicizmu, o fizici, i o svim tim drugim temama o kojima ja nisam znala ništa", reče Simon.
<BR>&nbsp;&nbsp;&nbsp;&nbsp;&nbsp;"Uz to", reče Majkl ustajući, "bio je voljan da odgovara na pitanja o događajima oko nas, na Čvorištu. Ne kažem da je Orao to odbijao, ali, Sveti Mihailo je bio mnogo topliji, ličniji. Bilo je kao da su ga poslali oni koji su na vlasti, ili možda sam Bog, da bude moj intelektualni družbenik."
<BR>&nbsp;&nbsp;&nbsp;&nbsp;&nbsp;Nikol je prenosila pogled s njega na Simon, i nazad. Njegova religiozna zanesenost nije posustala, pomisli ona. Samo je usmerena u drugom pravcu.
<BR>&nbsp;&nbsp;&nbsp;&nbsp;&nbsp;"Taj vaš, kao, Sveti Mihailo, je li on još i sad ovde negde? reče Nikol. Popi ostatak kafe iz svoje šoljice.
<BR>&nbsp;&nbsp;&nbsp;&nbsp;&nbsp;"Apsolutno", reče Majkl. "Nismo mu predstavili Patrika, nije bilo dovoljno vremena; Simon je prva to rekla - ali, svakako želimo da ga ti upoznaš." Majkl, najednom kipeći energijom, pođe preko radne sobe. "Pamtiš li ona Ričardova beskrajna pitanja: ko je sagradio Čvorište a ko Ramu, i čemu služi ovo i ono. Pa, Sveti Mihailo zna odgovore na sve to. I ume sve to dobro da objasni!"
<BR>&nbsp;&nbsp;&nbsp;&nbsp;&nbsp;"Bože, bože", reče Nikol sa tragom ironije u glasu. "Zvuči fantastično. Previše dobro da bi bilo istinito. Kad ću imati privilegiju da upoznam Svetog Mihaila?"
<BR>&nbsp;&nbsp;&nbsp;&nbsp;&nbsp;"Ovoga trena, ako želiš", reče Majkl O'Tul tonom iščekivanja.
<BR>&nbsp;&nbsp;&nbsp;&nbsp;&nbsp;"Važi", reče Nikol prigušujući zevanje. "Ali imaj na umu da sam ja jedna umorna, bolesna, džangrizava baba... Ne mogu ostati budna večno."
<BR>&nbsp;&nbsp;&nbsp;&nbsp;&nbsp;Majkl energično priđe vratima u najudaljenijem delu radne sobe. "Sveti Mihaile", pozva on, "hoćeš li, molim te, doći, da upoznaš Simoninu majku, Nikol."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije u sobu uđe nešto što je izgledalo kao mladi ljudski sveštenik. Činilo se da je u ranim dvadesetim godinama. Na sebi je imao svešteničku odeću tamnoplave boje. On priđe Nikolinim kolicima. "Drago mi je", reče Sveti Mihailo s blaženim osmehom. "Godinama već slušam o tebi."
<BR>&nbsp;&nbsp;&nbsp;&nbsp;&nbsp;Nikol pruži ruku. Pomno je proučavala tuđina. Nije na njemu pronalazila apsolutno ništa po čemu bi se videlo da nije ljudsko biće. Bože moj, pomisli ona, ne samo što imaju tu fantastičnu tehnologiju, nego i uče neverovatno brzo.
<BR>&nbsp;&nbsp;&nbsp;&nbsp;&nbsp;"E, pa, da mi jednu stvar odmah razjasnimo", reče ona, s ironičnim osmehom, Svetom Mihailu. "Ovde ima suviše Mihaila i Majklova. To je isto ime. Nemam nameru da ti se uvek obraćam sa 'sveti'. Znači, šta ćeš ti biti za mene - Svetac? Sveki? Miha? Majk? Ili čak Miki? Šta najviše voliš?"
<BR>&nbsp;&nbsp;&nbsp;&nbsp;&nbsp;"Kad su obojica tu, ja mog muža zovem 'Veliki Majkl' a sveca samo 'Majkl', i to dosta dobro ide", reče Simon.
<BR>&nbsp;&nbsp;&nbsp;&nbsp;&nbsp;"Važi, važi", reče Nikol. "Kao što je moj Ričard uvek govorio, 'Kad si u Rimu...' Sedi ovde, Majkl. Blizu mojih invalidskih kolica. Veliki Majkl te je toliko hvalio da ne bih želela da zbog mog slabog sluha propustim neki od bisera tvoje mudrosti."
<BR>&nbsp;&nbsp;&nbsp;&nbsp;&nbsp;"Hvala, Nikol", reče Sveti Mihailo s osmehom. "Majkl i Simon su hvalili tvoje vrline, ali, očigledno, nisu dovoljno pominjali tvoju duhovitost."
<BR>&nbsp;&nbsp;&nbsp;&nbsp;&nbsp;Pa, ovaj ima čak i ličnost. Zar čuda nikad neće prestati?
<BR>
<BR>&nbsp;&nbsp;&nbsp;&nbsp;&nbsp;Sat kasnije Simon joj je pomogla da legne. Tako se Nikol našla u krevetu u gostinskoj sobi, koja je bila na kraju hodnika. Ležala je na boku i zurila u prozor. Iako veoma umorna, nije mogla da zaspi. Njen um je bio suviše aktivan. Neprestano je u glavi 'pregledala' događaje proteklog dana.
<BR>&nbsp;&nbsp;&nbsp;&nbsp;&nbsp;Možda bi trebalo da zazvonim i zatražim neko sredstvo za uspavljivanje, pomisli ona. Ruka joj automatski pođe ka dugmetu na stočiću pored kreveta. Simon je rekla da će Sveti Mihailo doći ako ga pozovem, i da će moći u svemu da mi pomogne jednako kao Orao. Ubedivši sebe da će zaista moći da pozove u pomoć ako nesanica potraje, Nikol se okrete na leđa, u svoj najudobniji položaj za spavanje, i dopusti svome umu slobodnu plovidbu.
<BR>&nbsp;&nbsp;&nbsp;&nbsp;&nbsp;Misli se usmeriše na ono što je videla i čula u enklavi gde žive Majkl, Simon, i njihova porodica. Svetac je objasnio da je ta pseudonova Engleska zapravo majušni deo u Habitacionom modulu ovog Čvorišta, i da u blizini ima još nekoliko stotina drugih razumnih rasa, koje su takođe dobile pravo polutrajnog boravka. Nikol je pitala zašto su Veliki Majkl i Simon odabrali da svoj svakodnevni život provode izolovano od svih drugih.
<BR>&nbsp;&nbsp;&nbsp;&nbsp;&nbsp;Odgovorio joj je Majkl O'Tul. "Godinama smo mi živeli sa raznim vanzemaljcima. I pre, i posle rođenja naše prirodne dece premeštani smo, često, jer su hteli da testiraju našu sposobnost da se adaptiramo na veoma raznovrsne ambijente i na prisustvo najrazličitijih biljaka i životinja. Sveti Mihailo nam je izričito potvrdio da je to bilo namerno, što smo i mi naslutili. Domaćini su nas izlagali tim promenama da bi što više doznali o nama. Svako novo boravište bilo je novi izazov."
<BR>&nbsp;&nbsp;&nbsp;&nbsp;&nbsp;Tada je Veliki Majkl zastao, kao da se bori s osećanjima. "U tim ranim danima psihološke teškoće bejahu ogromne. Tek što se mi prilagodimo nekim određenim životnim uslovima, oni nas bace u druge, sasvim drukčije. Ja i sad verujem da Darne ne bi umro da u onom podzemnom svetu nije sve bilo onako čudno. Drugom prilikom umalo da izgubimo Katju, kojoj su tad bile otprilike dve godine. Jedno morsko stvorenje nalik na hobotnicu protumačilo je Katjinu radoznalost kao početak agresije."
<BR>&nbsp;&nbsp;&nbsp;&nbsp;&nbsp;"Kad su nas po drugi put uspavali, i premestili u ovo Čvorište", rekla je Simon, "bili smo već veoma umorni od tog višegodišnjeg testiranja. Deca su bila već odrasla, počela su zasnivati svoje porodice. Zahtevali smo, i dobili, nešto veći stupanj izdvojenosti."
<BR>&nbsp;&nbsp;&nbsp;&nbsp;&nbsp;"Ipak, mi i sad izlazimo u onaj drugi svet", rekao je Veliki Majkl, "ali u odnose s egzotičnim bićima sa drugih zvezdanih sistema stupamo samo kad mi to poželimo, a ne prisilno. Svetac nas redovno obaveštava o dolascima i odlascima raznih živih košarkaških lopti, nebeskih skakača, letećih kornjača... On je naš informacioni prozor u onaj drugi deo Čvorišta."
<BR>&nbsp;&nbsp;&nbsp;&nbsp;&nbsp;Čudan svetac, mislila je Nikol. Mnogo je usavršeniji nego Orao. Na svako pitanje odgovara s toliko pouzdanja! Ipak, nešto u njemu mi nije jasno... Da li su svi ti jasni odgovori o Bogu i o poreklu i sudbini Univerzuma zaista tačni, ili je Svetac programiran da tako priča samo da bi bio idealan družbenik Majklu, čoveku koji je sklon teologiji?
<BR>&nbsp;&nbsp;&nbsp;&nbsp;&nbsp;Nikol se promeškolji u krevetu i razmisli o svom odnosu s Orlom. Možda sam samo ljubomorna zato što je Svetac toliko opremljeniji znanjem. Orao ili nije hteo ili nije mogao da odgovori na moja pitanja toga tipa. Ali, ko bolje prođe, dete sa mentorom koji sve zna i sve kaže, ili dete kome učitelj samo pomaže a ono ipak mora samostalno da dođe do odgovora? Ne znam. Ne znam. Ali Svetac je ipak vrlo impresivno nastupio pred tablom.
<BR>&nbsp;&nbsp;&nbsp;&nbsp;&nbsp;"Zar ne uviđaš, Nikol", rekao je Veliki Majkl, skačući na noge već po ko zna koji put. "Svi smo mi učesnici u velikom Božjem eksperimentu. Cela ova vasiona, ne samo naša galaksija. Sve galaksije, sve do kraja neba, biće samo jedna tačkica informacije za Boga. On, ili Ona, ili Ono, traga za savršenstvom, za onim malim rasponom početnih parametara koji će omogućiti da Univerzum, kad se jednom pokrene prvim pretvaranjem energije u materiju, dostigne, posle mnogo milijardi godina evolucije, savršenu harmoniju, koja će biti svedočanstvo savršene veštine Tvorčeve."
<BR>&nbsp;&nbsp;&nbsp;&nbsp;&nbsp;Nikol nije uspevala da prati višu matematiku, ali je sasvim dobro razumela suštinu onih dijagrama koje je Sveti Mihailo nacrtao na tabli što je, na tronožnom stativu, stajala u radnoj sobi. "Dakle, u ovom času", rekla je ona tada tuđinu plavih očiju i kovrdžave kose, "postoje i nebrojeni drugi univerzumi, i svi su u procesu evolucije. Sve njih je pokrenuo Bog, ali je za svaki univerzum odredio nešto drugačije početne uslove. Ali, u ovaj univerzum je, nekako, ubacio tebe, i Orla, Čvorište i Ramu, da bi pribavljao podatke o ovom evolucionom procesu? A svrha svega toga je da Bog pribavi neki skup matematičkih odrednica u vezi s Postanjem, to jest stvaranjem svemira, takav da posle, pri svakom sledećem pokušaju, dobije harmoničan rezultat?"
<BR>&nbsp;&nbsp;&nbsp;&nbsp;&nbsp;"Upravo tako", odgovorio je Sveti Mihailo. Ponovo je pokazao na dijagram na tabli. "Zamisli da je ovaj koordinatni sistem, koji sam nacrtao, simbolični dvodimenzionalni prikaz raspoložive hiperpovršine na kojoj su svi parametri koji definišu trenutak Postanja, trenutak u kome je energija po prvi put bila konvertovana u materiju. Skup uslova kojim je definisano stvaranje jedne vasione, iako sadrži i određene vektore, prikazujem na ovom crtežu kao jednu, samo jednu tačku. Bog već odavno traga za jednom zbijenom, gustom grupom tačaka na ovoj matematičkoj hiperpovršini. Taj podskup tačaka imaće jednu bitnu osobinu: svaka tačka u njemu davaće po jednu vasionu koja će, pre ili kasnije, dostići potpun sklad. Punu harmoniju."
<BR>&nbsp;&nbsp;&nbsp;&nbsp;&nbsp;"Ali to je maltene nerešiv problem", umešao se tada Veliki Majkl. "Kako stvoriti kosmos u kome će, na kraju, baš sva živa bića proglašavati slavu Božju? Ako nema dovoljno materije, Veliki prasak i naglo 'naduvavanje', takozvana 'inflacija' vasione, odmah posle trenutka Postanja daće, kao rezultat, vasionu u večitom širenju - večitoj ekspanziji. Zbog toga komponente takve vasione neće stupati u dovoljnu interakciju, neće dati, ili neće održati život. A ako materije ima suviše, onda nema dovoljno vremena da se život i razum u dovoljnoj meri razviju, jer gravitacija izazove Veliko sažimanje, u koje se sruči cela ta vasiona, i to joj bude kraj."
<BR>&nbsp;&nbsp;&nbsp;&nbsp;&nbsp;"Haos je gotovo nerešiv problem i za Boga", nastavio je Sveti Mihailo. "Haos je izraslina koja se pojavljuje na svim fizičkim zakonima koji determinišu evoluciju ma koje vasione, kad ona jednom bude stvorena. Haos onemogućava tačnu prognozu ma kog velikog, rasprostranjenog procesa. Zato Bog ne može da a priori izračuna šta će se u budućnosti dogoditi, i tako da izoluje, jednostavnim analitičkim tehnikama, zone harmonije... Čak i Njemu je eksperimentisanje jedini put za postizanje onoga što želi."
<BR>&nbsp;&nbsp;&nbsp;&nbsp;&nbsp;Opet se umešao Veliki Majkl. "Božjem planu se protivi jedan ogromni skup činilaca. Da bi Bog uspeo, potrebno je da život ponikne iz subatomskih čestica, koje se u zvezdanim katastrofama sastavljaju u razne atome; zatim taj život mora dostići tako visoku duhovnu svest, ali i tehnološku sposobnost, da aktivno preuredi svet oko sebe..."
<BR>&nbsp;&nbsp;&nbsp;&nbsp;&nbsp;Znači, Bog je konstruktor svih konstruktora, razmišljala je Nikol u postelji. Inženjer nad svim inženjerima. On, ili Ona, ili Ono, što je Bog, oblikuje momenat kreacije, ali svaki put tako da, kroz nekoliko milijardi godina, živa bića mogu biti svedoci Njegovog, ili Njenog, čudesnog kreatorskog dostignuća.
<BR>&nbsp;&nbsp;&nbsp;&nbsp;&nbsp;"Postoji tu još nešto što ne razumem", rekla je Nikol dvojici M-a i Simon, kad se veče u trpezariji primaklo kraju. "Zbog čega Bog mora načiniti tako mnogo različitih kosmosa, u svom eksperimentisanju? Zar nije dovoljno da se uveri, jednom, da je postigao harmoniju, a onda da samo umnožava univerzume po toj uspešnoj formuli?"
<BR>&nbsp;&nbsp;&nbsp;&nbsp;&nbsp;"To za Boga nije dovoljno težak problem", odgovorio joj je Sveti Mihailo. "Bog takođe želi da zna obim oblasti harmonije na superpovršini kreacijskih parametara, kao i sve matematičke karakteristike te oblasti. Osim toga, meni se čini da ti još ne uviđaš koliko je težak Bogov problem. Samo jedan majušni delić svih mogućih univerzuma može stići do sklada. Prirodna posledica pretvaranja energije u materiju jeste kosmos u kome uopšte nema života, ili u kome postoje samo kratkotrajna, agresivna stvorenja, koja više razaraju nego što stvaraju. Ako se u nekom univerzumu koji evoluira nađe makar i malena oblast harmonije, to je pravo čudo... Zato je ovaj poduhvat tako težak izazov i za Njega samog."
<BR>&nbsp;&nbsp;&nbsp;&nbsp;&nbsp;Veliki Majkl je tada opet skočio. "Ono za čim Bog traga jeste kosmos koji će, pre svoje smrti u Velikom sažimanju, postići potpunu harmoniju. To znači: ne samo da svako živo biće na svakom svetu radi za opšte dobro, nego i da svaka subatomska čestica celog tog Njegovog dela doprinosi harmoniji... Ni ja, dugo, nisam bio sposoban da uvidim koliko je grandiozna ta namera. Onda mi je Sveti Mihailo opisao jednu živu rasu koja od zemlje i kamena, transmutacijom i preraspoređivanjem elemenata, pravi živa bića. Za potpuni sklad potrebno je da napredne vrste, kao što smo mi, pomoću svojih tehnoloških alatki preobražavaju neživu materiju u živu, i to u stvorenja koja će doprinositi harmoniji."
<BR>&nbsp;&nbsp;&nbsp;&nbsp;&nbsp;Nikol je zapamtila da je, negde na tom mestu u razgovoru, saopštila da joj je mozak već prepun i da bi sad želela na spavanje. Sveti Mihailo ju je zamolio da ostane samo još nekoliko minuta, da bi mogao da rezimira ovu raspravu, koja je, po njemu, bila pomalo neorganizovana. Nikol je pristala.
<BR>&nbsp;&nbsp;&nbsp;&nbsp;&nbsp;"Vraćam se na tvoje prvobitno pitanje", rekao je Sveti Mihailo. "Svako Čvorište je delo jedne iste inteligencije, koja je hijerarhijski stepenovana. Ona sakuplja informacije u ovoj galaksiji. U većini galaksija, pa i u Mlečnom Putu, postoji po jedna superstanica, koju nazivamo 'Primarni monitor'. Ona mora biti negde blizu središta galaksije. Sve primarne monitore napravio je Bog, sam, i to u onom času kad je ovaj kosmos nastao. Poslao ih je da saznaju sve što mogu o evolucionom procesu. Primarni monitori su pristupili poslu, i proizveli čvorišta, nosače i drugu tehnologiju koju si videla. Sav taj posao, pa i sve što se dešavalo od ulaska 'Rame I' u Sunčev sistem, pre mnogo godina, ima samo jedan cilj, a to je, da se razviju kvantitativni kriterijumi koje će Kreator upotrebiti da bi se buduće vasione okončavale u što slavnijoj harmoniji, uprkos haotičnim tendencijama koje postoje u zakonima Prirode."
<BR>&nbsp;&nbsp;&nbsp;&nbsp;&nbsp;Nikol je tad zazviždala. "Ovaj razgovor je bio, zaista, da ti pamet stane", reče ona. "A sad sam umorna."
<BR>&nbsp;&nbsp;&nbsp;&nbsp;&nbsp;Ali ne dovoljno umorna da zaspim, pomisli ona. Zar bi mogao zaspati iko kome su upravo objasnili svrhu univerzuma? Ona se nasmeja glasno, u postelji. Ne mogu ni da zamislim šta bi Ričard rekao posle tog razgovora. "Dobra teorija, možda, ali kako ona objašnjava afričku dominaciju u Svetskom kupu između 2140. i 2160?" Ili: "Zar smisao života više nije 42?" Ona se opet nasmeja, glasno. Ričard bi uvažavao Svekija, naravno, ali bi ga zasuo stotinama pitanja. Onda bismo došli u spavaću sobu, da vodimo ljubav pa da provedemo ostatak noći u razgovoru...
<BR>&nbsp;&nbsp;&nbsp;&nbsp;&nbsp;Zevnula je i okrenula se na stranu. Nedostaješ mi, Ričarde moj, mislila je tonući polako u san. Naročito u ovakvoj noći...
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
