<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Maks Paket i Eli Tarner su se izvinili Eponini, Robertu i maloj Nikol što ih ostavljaju, i izišli, ubrzo posle večere, iz Maksove kuće, u dvorište. Čim su bili sigurni da ih oni unutra neće čuti, Maks poče da priča Eli o nedavnim posetama malih robotkinja. Eli gotovo nije mogla da poveruje sopstvenim ušima. "Sigurno si pogrešno čuo", reče ona Maksu jakim glasom. "Nemoguće je da oni predlažu da tek tako odemo..."
<BR>&nbsp;&nbsp;&nbsp;&nbsp;&nbsp;Maks prinese prst usnama. Priđoše ambaru. "Popričaj sama s njima dvema", reče on šapatom. "Po tvrdnjama ta dva mala stvora, ima dovoljno mesta za sve nas u onom staništu gde ste vi boravili prvih nekoliko godina po tvome rođenju."
<BR>&nbsp;&nbsp;&nbsp;&nbsp;&nbsp;U ambaru je bilo mračno. Još pre nego što je Maks upalio svetlo, Eli ugleda dve robotkinje koje su se blago sjajile pored nje, na jednom od prozorskih okana. "Zdravo još jednom, Eli", reče Jovanka Orleanka, obučena i sad u oklop. "Tvoji roditelji su dobro. Šalju ti pozdrave."
<BR>&nbsp;&nbsp;&nbsp;&nbsp;&nbsp;"Došle smo da te vidimo večeras", dodala je robotkinja Eleanora, "zato što je Maks smatrao da je potrebno da lično čujete šta imamo da kažemo. Ričard i Nikol pozivaju vas i vaše prijatelje da im se pridružite u njihovoj staroj jazbini u Njujorku, gde oni žive spartanski ali mirno."
<BR>&nbsp;&nbsp;&nbsp;&nbsp;&nbsp;"U jazbini je sve isto", reče Jovankica, "kao kad si ti bila dete. Hrana, odeća i druga potrebna roba i sad se dobija od Ramanaca tako što se na kompjuteru u beloj sobi otipka narudžbina. Neograničene zalihe sveže vode na raspolaganju su u cisterni pri dnu ulaznog stepeništa."
<BR>&nbsp;&nbsp;&nbsp;&nbsp;&nbsp;Eli je slušala zapanjena, a Jovankica joj je pomagala da se priseti životnih uslova južno od drugog habitata. Eli je nastojala da se seti kako je tamo bilo, ali je iz svoje memorije dobijala samo iznenađujuće mutnu sliku. Iz tog razdoblja svog života jedino se jasno sećala onih poslednjih dana u Rami, i spektakularnih prstenova boje koji su polazili od Velikog Roga i polako plovili ka severu divovskog cilindra. Unutrašnjost staništa: maglovita. Zašto se ne mogu setiti bar dečje sobe jasno? pitala se ona. Zato što se potom izdogađalo previše toga? Previše stvari koje su se u moje pamćenje dublje urezale?
<BR>&nbsp;&nbsp;&nbsp;&nbsp;&nbsp;Mnoštvo slika iz ranog detinjstva poče strujati kroz njeno unutrašnje vidno polje. Neke od tih slika bile su zaista iz Rame, ali je daleko veći broj bio iz porodičnog stana u Čvorištu. A sve to kao da su natkrilile neizbrisive crte Orla, figure koja je za devojčicu Eli bila bog.
<BR>&nbsp;&nbsp;&nbsp;&nbsp;&nbsp;Eleanora od Akvitanije upitala ju je nešto, ali ta mlada žena nije obratila pažnju na pitanje. "Izvini, Eleanorice", reče ona, "možeš li ponoviti to pitanje? Bojim se da sam malo odlutala u svoje detinjstvo."
<BR>&nbsp;&nbsp;&nbsp;&nbsp;&nbsp;"Majka te pita o Bendžiju. Da li je on još u bolničkom naselju u Avalonu?"
<BR>&nbsp;&nbsp;&nbsp;&nbsp;&nbsp;"Jeste", odgovori Eli. "Postiže rezultate koji su dobri onoliko koliko se od njega može očekivati. Najbolji prijatelj na svetu sada mu je Nai Vatanabe. Kad se rat završio, ona se javila, dobrovoljno, da radi s onima koji su iz ma kog razloga upućeni tamo. S Bendžijem provodi gotovo po ceo dan; pomogla mu je beskrajno mnogo. Njeni sinovi blizanci, Kepler i Galilej, vole da se igraju s njim - Bendži u suštini i jeste veliko dete - iako Galilej ponekad postupa okrutno, što nju jako rastužuje."
<BR>&nbsp;&nbsp;&nbsp;&nbsp;&nbsp;"Kao što ti rekoh", reče Maks, vraćajući ovaj razgovor na početnu temu, "Nikol i Ričard su prepustili da nas dvoje sami odlučimo ko treba da bude umešan, ako pokušamo masovno iseljenje. Hoće li Bendži postupati kako mu se kaže?"
<BR>&nbsp;&nbsp;&nbsp;&nbsp;&nbsp;"Mislim da hoće", reče Eli. "Pod uslovom da ima poverenje u osobu koja mu daje uputstva. Ali, ni slučajno mu ne smemo reći ma i jednu reč pre nego što dođe trenutak za polazak. Ne možemo od njega očekivati da se baš nigde ne izlane. Lukavstvo i čuvanje tajne nisu deo njegove ličnosti. On će se silno obradovati, ali..."
<BR>&nbsp;&nbsp;&nbsp;&nbsp;&nbsp;"Gospodine Paket", prekide ga Jovanka Orleanka, "šta da kažem Ričardu i Nikol?"
<BR>&nbsp;&nbsp;&nbsp;&nbsp;&nbsp;"E jebi ga, Jovankice", uzvrati Maks, "imaj malo strpljenja... Još bolje, vrati se za sedam dana. Dotle ćemo Eli, Eponina i ja imati vremena da ovu stvar temeljito razmotrimo, pa ću ti tad dati naš preliminarni odgovor... Kaži Ričardu ovo: čitava ta prokleta stvar me je zainteresovala iako sam siguran da je apsolutna ludost."
<BR>&nbsp;&nbsp;&nbsp;&nbsp;&nbsp;Spustio je dve robotkinje na pod ambara. One se udaljiše hitrim koracima. Kad su njih dvoje opet izišli na svež vazduh, Maks izvuče cigaretu iz džepa. "Pretpostavljam da te neće previše uvrediti ako pušim ovde napolju, a?" reče on cereći se.
<BR>&nbsp;&nbsp;&nbsp;&nbsp;&nbsp;Eli se osmehnu. "Ne želiš da kažem Robertu, je li, Makse?"
<BR>&nbsp;&nbsp;&nbsp;&nbsp;&nbsp;Izduvao je nekoliko kolutova dima u noćni vazduh, zatim odmahnuo glavom. "Ne još", reče on. "Možda tek u poslednjem času." Prebacio je jednu ruku preko njenih ramena. "Mlada damo, meni se dopada tvoj muž doktor, zaista, ali ponekad mislim da su njegovi stavovi i opredeljenja malo čudni. Ne mogu garantovati da on ne bi rekao nekome..."
<BR>&nbsp;&nbsp;&nbsp;&nbsp;&nbsp;"Smatraš li, Makse, da je Robert možda sam sebi dao nekakvu zakletvu da nikada više neće raditi protiv vlasti, i da se boji..."
<BR>&nbsp;&nbsp;&nbsp;&nbsp;&nbsp;"Pa, jebi ga, Eli, nisam psiholog. Ne verujem da nas dvoje možemo oceniti kako je na njega uticalo to što je hladnokrvno ubio dva čoveka. Ali, mogu reći ovo: postoji određena verovatnoća da on ne bi sačuvao našu tajnu, da bi je provalio - ako ništa drugo, onda bar da bi se rešio potrebe da donese jednu bolnu ličnu odluku." Maks duboko udahnu dim cigarete i zagleda se u svoju mladu prijateljicu.
<BR>&nbsp;&nbsp;&nbsp;&nbsp;&nbsp;"Ne veruješ da će poći s nama? Čak ni ako ja budem želela da pođe."
<BR>&nbsp;&nbsp;&nbsp;&nbsp;&nbsp;Maks opet odmahnu glavom. "Ne znam, Eli. Zavisiće od toga koliko ste mu potrebne ti i mala Nikol. Robert je stvorio prostor za vas dve u svom životu, ali osećanja i sad sakriva iza neprekidnog rada."
<BR>&nbsp;&nbsp;&nbsp;&nbsp;&nbsp;"A ti, Makse?" upita Eli. "Šta ti stvarno misliš o celom tom planu?"
<BR>&nbsp;&nbsp;&nbsp;&nbsp;&nbsp;"Eponina i ja smo voljni da pođemo, da bismo doživeli malo pustolovina", reče on široko se osmehujući. "Ionako je samo pitanje vremena kad ću upasti u ozbiljne nevolje s Nakamurom."
<BR>&nbsp;&nbsp;&nbsp;&nbsp;&nbsp;"A Patrik?"
<BR>&nbsp;&nbsp;&nbsp;&nbsp;&nbsp;"Biće oduševljen. Ali, brine me mogućnost da on nešto kaže Keti. Njihov odnos je nešto poseb..."
<BR>&nbsp;&nbsp;&nbsp;&nbsp;&nbsp;Maks stade u pola rečenice jer vide da na prednji trem izlazi Robert, sa svojom umornom ćerkom na rukama.
<BR>&nbsp;&nbsp;&nbsp;&nbsp;&nbsp;"A, tu si ti, Eli", reče Robert. "Pomislio sam da ste se ti i Maks izgubili u ambaru... Nikol je veoma umorna a mene čeka, veoma rano, posao u bolnici..."
<BR>&nbsp;&nbsp;&nbsp;&nbsp;&nbsp;"Naravno, dragi", odgovori Eli. "Maks i ja smo samo osvežavali uspomene na moje roditelje..."
<BR>
<BR>&nbsp;&nbsp;&nbsp;&nbsp;&nbsp;Ovo mora izgledati kao savršeno normalan dan, razmišljala je Eli pokazujući svoju ident-karticu biotu Garsiji u atrijumu supermarketa Bovoa. Moram raditi sve kao da je običan četvrtak.
<BR>&nbsp;&nbsp;&nbsp;&nbsp;&nbsp;"Gospođo Tarner", reče Garsija nekoliko trenutaka potom, dodajući joj spisak koji je izvukao iz kompjuterskog štampača u zidu iza sebe, "ovo je spisak namirnica koje će biti u paketu koji vam je dodeljen, po propisima o racionisanju, za ovu sedmicu. Opet smo ostali bez brokola i paradajza, pa smo zato dodali dve porcije pirinča više. Izvolite stati u red i preuzeti dodeljene namirnice."
<BR>&nbsp;&nbsp;&nbsp;&nbsp;&nbsp;Eli uđe u glavni deo supermarketa. Mala Nikol hodala je pored nje. S druge strane mrežaste žičane ograde, tamo gde su u prvim danima po naseljavanju građani Novog Edena sami kupovali ko šta hoće, sada se kretalo samo pet ili šest bioloških robota, modela Tiaso i Linkoln iz serije '300', koju je, nedavno, Nakamurina vlada u celosti reprogramirala. Ovi bioti su hodali duž gondola i uzimali naručenu robu. Ali, rafovi su bili gotovo prazni... Rat je, doduše, tek pre nekog vremena završen, ali Nakamurina teška ruka nije se ni sad sviđala poljoprivrednicima; osim toga, vremenske prilike se nisu popravile pa je proizvodnja hrane ostala na minimumu. Na osnovu toga vlada je zaključila da snabdevanje treba da bude organizovano onako kako država propiše. Miljenici režima dobijali su više, a ostali narod - samo najneophodnije količine životnih namirnica.
<BR>&nbsp;&nbsp;&nbsp;&nbsp;&nbsp;Šest osoba je stajalo u redu ispred Eli i njene ćerkice, koja je sad imala gotovo dve godine. Eli je u 'kupovinu' išla uvek s istim ljudima, svakog utorka popodne. Većina njih se okrenu kad primeti da su njih dve stale u red.
<BR>&nbsp;&nbsp;&nbsp;&nbsp;&nbsp;"Baš slatka curica", reče jedna prijatna žena sede kose. "Kako si danas, Nikol?"
<BR>&nbsp;&nbsp;&nbsp;&nbsp;&nbsp;Nikol nije odgovorila. Samo je uzmakla korak-dva i čvrsto obuhvatila jednu maminu nogu. "Nikol je još u fazi stidljivosti", reče Eli. "Razgovara samo s ljudima koje poznaje."
<BR>&nbsp;&nbsp;&nbsp;&nbsp;&nbsp;Jedan biot Linkoln donese dva mala paketa prvoj i drugoj osobi u redu - ocu i maloletnom sinu. "Nećemo koristiti vaša kolica danas", reče otac Linkolnu. "Molim te, unesi belešku o tome. Pre dve nedelje takođe smo poneli pakete u rukama ali niko nije zabeležio da nismo uzeli kolica pa nas je usred noći budio jedan Garsija i zahtevao da vratimo kolica u radnju."
<BR>&nbsp;&nbsp;&nbsp;&nbsp;&nbsp;Ne sme biti besmislenih pogrešaka, reče Eli sebi. Nikakvih nevraćenih kolica, niti ma čega drugog što bi moglo da probudi nečiju sumnju pre jutra. Stojeći u redu još jednom je razmotrila detalje plana za bekstvo, kako su ih Patrik i ona utanačili s Maksom i Eponinom juče. Opredelili su se za četvrtak zato što je to bio Robertovih redovnih poseta stradalnicima od RV-41 u Avalonu. Maks i Eponina su zatražili, i dobili, propusnicu da odu na ručak kod Nai Vatanabe. Oni će čuvati Keplera i Galileja dok Nai ode po Bendžija. Sve je bilo sređeno, ostala je samo još jedna krupna zona neizvesnosti.
<BR>&nbsp;&nbsp;&nbsp;&nbsp;&nbsp;Svoj govor Robertu Eli je u mislima izgovorila stotinu puta. Njegova prva reakcija biće negativna, pomisli ona. Reći će da je suviše opasno, da dovodim malu Nikol u opasnost. Ljutiće se što mu nisam ranije rekla.
<BR>&nbsp;&nbsp;&nbsp;&nbsp;&nbsp;U mislima je već odgovorila na sve njegove primedbe i pažljivo opisala, u pozitivnom svetlu, kakvim će se životom živeti u Njujorku. Ipak, bila je uprkos svemu izuzetno nervozna. Nije uspela da ubedi sebe da će Robert pristati da pođe. Ali, nije mogla ni da zamisli šta će on učiniti ako mu ona posle svega kaže da će, s malom Nikol, krenuti i bez njega.
<BR>&nbsp;&nbsp;&nbsp;&nbsp;&nbsp;Namirnice je stavila u mala supermarketska kolica koja će odgurati do kuće a posle vratiti. Steže ćerkinu ručicu. Čas se primakao, pomisli ona. Moram imati hrabrosti. Moram verovati.
<BR>
<BR>&nbsp;&nbsp;&nbsp;&nbsp;&nbsp;"Kako, za ime sveta, očekuješ da reagujem?" reče Robert Tarner. "Dođem kući posle jednog izuzetno teškog dana u bolnici, na umu imam stotinu poslova koje sutra moram obaviti, a ti mi, za vreme večere, saopštiš svoju želju da napustimo Novi Raj, zauvek? I da to uradimo noćas?... Eli, draga Eli, sve je to besmislica. Čak i kad bi moglo uspeti, meni bi trebalo znatno vreme da dovedem stvari u red. Imam projekte..."
<BR>&nbsp;&nbsp;&nbsp;&nbsp;&nbsp;"Znam da je naglo, Roberte", reče Eli. Sve je više rastao strah da je potcenila težinu svog zadatka. "Ali, nisam ti mogla reći ranije. Bilo bi suviše opasno... Šta da ti se omakla neka reč, šta da si rekao nešto Edu Stafordu, ili nekom drugom članu tvoje ekipe, i da je neki biot čuo?"
<BR>&nbsp;&nbsp;&nbsp;&nbsp;&nbsp;"Ali ne mogu tek tako da odem a da nikom ništa ne kažem." Robert žustro odmahnu glavom. "Imaš li ti ikakvu predstavu koliko bi godina truda time bilo uništeno?"
<BR>&nbsp;&nbsp;&nbsp;&nbsp;&nbsp;"Zar ne bi mogao da ostaviš beleške o svemu što treba da se uradi na svakom od tih projekata?" predloži Eli. "Možda uz po jedan rezime šta je već postignuto?"
<BR>&nbsp;&nbsp;&nbsp;&nbsp;&nbsp;"Ne za jednu noć", odgovori Robert naglašeno. "Ne, Eli, to zaista ne dolazi u obzir. Ne možemo ići. Dugoročno gledano, zdravlje kolonije može zavisiti od rezultata mojih istraživanja... Osim toga, čak i ako prihvatim tezu da tvoji roditelji udobno žive na tom neobičnom staništu koje si opisala, gde god da je - to ne zvuči kao dobro mesto za odgajanje deteta... Nisi ni pomenula opasnosti koje bi mogle pretiti svima nama. Naš odlazak biće shvaćen kao izdaja. Ako nas uhvate, možemo dobiti smrtnu kaznu. Šta bi onda bilo s Nikol?"
<BR>&nbsp;&nbsp;&nbsp;&nbsp;&nbsp;Eli je još minut slušala Robertove izraze neslaganja, a onda je zaključila da je trenutak da istupi sa svojom izjavom. Ona sakupi svu hrabrost, obiđe sto i dohvati muževljeve šake. "Roberte, ja o ovome razmišljam već gotovo tri nedelje. Moraš shvatiti koliko je i meni bilo teško... Volim te svim srcem, ali ako moramo, idemo Nikol i ja, bez tebe. Znam da odlazak donosi veliku neizvesnost, ali i život u Novom Edenu je nesumnjivo nezdrav za sve nas..."
<BR>&nbsp;&nbsp;&nbsp;&nbsp;&nbsp;"Ne, ne, ne", reče on istog trenutka, oslobađajući se njenog dodira. Žustro se ushoda po sobi. "Ne, ne mogu da poverujem da se išta od ovoga stvarno dešava. Sve je ovo nekakva noćna mora..." Stade i pogleda je preko sobe. "Ne dolazi u obzir da odvedeš malu", reče vatreno. "Čuješ? Zabranjujem ti da odvedeš našu kćer..."
<BR>&nbsp;&nbsp;&nbsp;&nbsp;&nbsp;"Roberte!" prekide ga ona žestokim povikom. Suze su joj se slivale niz obraze. "Pogledaj me... Ja sam ti žena i majka tvoje kćeri. Volim te. Preklinjem te da slušaš šta ti govorim."
<BR>&nbsp;&nbsp;&nbsp;&nbsp;&nbsp;Nikol je utrčala u sobu. Sad je stajala pored majke i kao i ona plakala. Eli se sabrala, zatim je nastavila. "Ne verujem da u ovoj porodici jedino ti imaš pravo da donosiš odluke. To pravo imam i ja. Mogu poštovati tvoju odluku da ne odeš, ali - ja sam Nikolina majka. Ako se moramo razdvojiti, uverena sam da je za nju bolje da bude sa mnom."
<BR>&nbsp;&nbsp;&nbsp;&nbsp;&nbsp;Eli tu zaćuta. Robertovo lice bilo je zgrčeno od besa. On zakorači ka njoj i ona se, po prvi put u životu, uplaši da će je udariti.
<BR>&nbsp;&nbsp;&nbsp;&nbsp;&nbsp;"Ono što bi bilo bolje za mene", reče Robert dižući desnu ruku stegnutu u pesnicu, "jeste da ti zaboraviš celu ovu blentavu stvar."
<BR>&nbsp;&nbsp;&nbsp;&nbsp;&nbsp;Eli malo uzmače. Nikol je jednako plakala. On se borio da ovlada sobom. "Zakleo sam se", reče, glasom koji je podrhtavao od emocija, "da više nikome i ničemu neću dozvoliti da mi nanese toliki bol..."
<BR>&nbsp;&nbsp;&nbsp;&nbsp;&nbsp;Suze mu grunuše na oči. "Prokleto bilo!", reče on i tresnu pesnicom po stolu. Zatim, bez ijedne dalje reči sede u fotelju i zari lice u šake.
<BR>&nbsp;&nbsp;&nbsp;&nbsp;&nbsp;Eli nekoliko sekundi nije ništa govorila, samo je tešila malu Nikol. "Znam koliko ti je bilo bolno kad si izgubio svoju prvu porodicu", reče najzad. "Ali, Roberte, ovo je jedna sasvim drugačija situacija. Niko neće učiniti nikakvo zlo ni Nikol ni meni."
<BR>&nbsp;&nbsp;&nbsp;&nbsp;&nbsp;Prišla mu je i zagrlila ga. "Ne kažem da je ovo laka odluka, Roberte. Ali sam uverena da je dobra za dete, i za mene."
<BR>&nbsp;&nbsp;&nbsp;&nbsp;&nbsp;Robert joj uzvrati zagrljaj, mlako. Ćutao je još malo, a onda, tonom nekoga ko se pomirio s nevoljom, reče: "Neću sprečavati tebe i malu da odete, ali ne znam šta ću ja. Rado bih razmislio o tome tokom sledećih nekoliko sati, dok smo u Avalonu."
<BR>&nbsp;&nbsp;&nbsp;&nbsp;&nbsp;"Važi, dragi", odgovori Eli, "ali molim te ne zaboravi da si Nikol i meni potrebniji nego tvojim pacijentima. Nama si jedini muž i tata."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
