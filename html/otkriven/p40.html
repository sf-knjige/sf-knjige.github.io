<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Dani su prolazili veoma sporo. Ričard, Eli i Niki u prvo vreme nisu imali nikakav način merenja vremena, ali su uskoro saznali da svaki okto ima divno precizan unutrašnji sat koji se kalibrira i vežbanjem poboljšava tokom školovanja, u mladosti. Kad su prebacili Arčija na ljudske jedinice za merenje vremena (Ričard se poslužio svojom često citiranom poslovicom 'Kad si u Rimu, ponašaj se kao Rimljani' da ubedi oktoa da napusti, bar privremeno, svoje terte, vodene, fengove i nilete), otkrili su, krišom bacajući pogled na digitalne ručne časovnike stražara kad im je donosio hranu ili vodu, da Arči pogreši za manje od deset sekundi svakog dana.
<BR>&nbsp;&nbsp;&nbsp;&nbsp;&nbsp;Niki se zabavljala tako što je neprestano pitala Arčija za tačno vreme. Kao rezultat, pošto su ga mnogo puta gledali kako odgovara na to pitanje, Ričard, pa čak i mala Niki naučiše da čitaju Arčijeve boje - one kojima je iskazivao male brojeve i nazive vremenskih jedinica. Zapravo, kako su dani odmicali, redovni razgovori u podrumu znatno su poboljšali Ričardovo ukupno poznavanje oktoskog jezika. Nije dostigao Elino znanje, ali je posle nedelju dana mogao lepo da razgovara s Arčijem i bez Elinog prevođenja.
<BR>&nbsp;&nbsp;&nbsp;&nbsp;&nbsp;Ljudi su spavali na 'futonima' na podu. Arči je spavao samo tri-četiri sata svake noći, sklupčan iza njih. Jedan ili drugi Azijat donosio im je vodu i hranu, jednom dnevno. Ričard je svaki put podsećao čuvare da zarobljenici još čekaju rance i audijenciju kod Nakamure.
<BR>&nbsp;&nbsp;&nbsp;&nbsp;&nbsp;Posle osam dana, 'kupanje' sunđerom u lavabou pokraj podrumskog WC-a više im nije bilo dovoljno. Ričard zatraži da im se omogući pristup do tuša i sapuna. Nekoliko sati kasnije jedna velika kada za pranje veša spuštena je niz stepenice. Ljudi su se jedan po jedan kupali, bez problema, osim što se Niki u prvi mah iznenađujuće jako protivila da se skine gola pred Arčijem. Ričard i Eli su se posle kupanja osetili toliko bolje da su počeli ispoljavati i neki optimizam. "Nikako on ne može večno držati naše postojanje u tajnosti", reče Ričard. "Prevelik broj vojnika nas je video. Ne mogu oni svi o tome da ćute, bez obzira šta Nakamura naredi."
<BR>&nbsp;&nbsp;&nbsp;&nbsp;&nbsp;"Sigurna sam da će uskoro poslati po nas", reče Eli vedrim tonom.
<BR>&nbsp;&nbsp;&nbsp;&nbsp;&nbsp;Međutim, do kraja druge sedmice zatvoreništva njihov optimizam je splasnuo. Ričard i Eli su počinjali da gube nadu. Nije pomagala ni mala Niki, koja je postala pravo pravcijato nepodnošljivo derište: neprestano je izjavljivala da joj je dosadno i da nema šta da radi. Arči joj poče pričati priče da je nekako zabavi. Njegove oktoske 'legende' (taj termin je prihvatio tek posle dugih diskusija s Eli, o njegovom tačnom značenju) oduševljavale su devojčicu.
<BR>&nbsp;&nbsp;&nbsp;&nbsp;&nbsp;Pomagalo je to što su Elini prevodi odzvanjali onim frazama koje je Niki već prepoznavala kao deo priča pred spavanje. "Jednom, davno, u vremenima pre naših Prethodnika..." počeo bi Arči priču, i Niki bi već cičala od slatkog iščekivanja.
<BR>&nbsp;&nbsp;&nbsp;&nbsp;&nbsp;"A kako su izgledali Prethodnici, Arči?" upitala je devojčica posle jedne takve priče.
<BR>&nbsp;&nbsp;&nbsp;&nbsp;&nbsp;"To legende nikada ne kažu", odgovorio je Arči. "Zato pretpostavljam da možeš, u mašti, stvoriti o njima kakvu god hoćeš sliku."
<BR>&nbsp;&nbsp;&nbsp;&nbsp;&nbsp;"Je l' priča baš istinita?" pitala je Niki drugom prilikom. "Zar oktoi zaista ne bi nikad pošli sa svoje planete u svemir da Prethodnici to nisu učinili pre njih?"
<BR>&nbsp;&nbsp;&nbsp;&nbsp;&nbsp;"Tako legende nagoveštavaju", odgovorio je Arči. "Kažu da mi do pre otprilike pedeset hiljada godina nismo znali gotovo ništa osim onoga čemu su nas Prethodnici naučili."
<BR>&nbsp;&nbsp;&nbsp;&nbsp;&nbsp;Jedne noći, kad je Niki zaspala, Ričard i Eli upitaše Arčija o poreklu legendi. "One se prepričavaju već desetinama hiljada godina", reče oktopauk. "Najraniji pisani dokumenti naše žive vrste sadrže u sebi mnoge od ovih priča koje sam vam pričao poslednjih nekoliko dana. Ima raznih mišljenja o stupnju istinitosti legendi. Doktorka Plava veruje da su one u osnovi istinite, i da su verovatno delo nekog velikog majstora pripovedanja, alternativca naravno, čija genijalnost nije priznata dok je bio živ."
<BR>&nbsp;&nbsp;&nbsp;&nbsp;&nbsp;U odgovor na drugo Ričardovo pitanje, Arči je rekao: "Ako se legendama može verovati, pre mnogo, mnogo godina mi oktopodi-pauci bili smo jednostavna morska pokretna stvorenja kojima je prirodna evolucija dala samo minimalnu inteligenciju i svest. Tek Prethodnici su otkrili naš potencijal, kad su načinili mapu naše genetske strukture; tokom mnogo generacija oni su nas menjali, i onda smo postali ovakvi. Posle toga se dogodila Velika nesreća."
<BR>&nbsp;&nbsp;&nbsp;&nbsp;&nbsp;"Šta je tačno bilo sa Prethodnicima?" pitala je Eli.
<BR>&nbsp;&nbsp;&nbsp;&nbsp;&nbsp;"Ima mnogo priča o tome. Neke su međusobno kontradiktorne. Oni Prethodnici koji su živeli na istoj planeti na kojoj i mi, verovatno su izginuli, većina njih ili baš svi, u Velikoj nesreći. Neke legende nagoveštavaju da su njihove udaljene naseobine, one na planetama koje kruže oko obližnjih zvezda, potrajale još nekoliko stotina godina, ali da su na kraju propale. Jedna legenda kaže da su Prethodnici preživeli i čak bujno napredovali na drugim, povoljnijim planetnim sistemima, i da su danas dominantan oblik inteligencije u ovoj galaksiji. Ne znamo. Jedino što pouzdano znamo jeste to da je kopneni deo naše rodne planete bio nenastanjiv mnogo, mnogo godina, i da oktopaučka civilizacija, kad se ponovo odvažila da iziđe iz vode, nije našla više nijednog živog Prethodnika."
<BR>
<BR>&nbsp;&nbsp;&nbsp;&nbsp;&nbsp;Četvoročlana grupa u podrumu razvila je svoje sopstvene dnevne ritmove, dok su se dani sastavljali u sedmice. Svakoga jutra, pre buđenja Niki i Eli, Arči i Ričard su pričali, a raspon tema bio je širok, i od zajedničkog interesa. Arči je već toliko usavršio veštinu čitanja s usana, a Ričard čitanja boja, da je retko kad trebalo ponavljati rečeno.
<BR>&nbsp;&nbsp;&nbsp;&nbsp;&nbsp;Mnogi njihovi razgovori bili su o nauci. Arči je bio naročito fasciniran istorijom ljudske nauke. Želeo je da zna šta je kad otkriveno, šta je dovelo do otpočinjanja ključnih naučnih istraživanja i eksperimenata, i koji su netačni ili manje tačni modeli odbacivani usput, pri svakom novom rastu shvatanja.
<BR>&nbsp;&nbsp;&nbsp;&nbsp;&nbsp;"Znači, bukvalno je rat ubrzavao razvoj vašeg vazduhoplovstva i nuklearne fizike", reče Arči jednog jutra. "Kakva zapanjujuća misao!" Nekoliko sekundi kasnije okto nastavi. "Ti ne možeš ni slutiti kakvo je to neverovatno iskustvo za mene da doživim, makar i kroz tuđe reči, taj vaš stupnjeviti proces učenja o prirodi. Naša istorija je sasvim drugačija. Na početku, naša vrsta je živela u potpunom neznanju. Onda je stvorena genetski nova vrsta oktopauka, sposobna da misli, da posmatra svet i razume ono što vidi. Naši mentori i kreatori, Prethodnici, imali su spremna objašnjenja za sve. Zadatak pred kojim smo se mi, kao vrsta, tada našli, bio je sasvim jednostavan. Učili smo koliko smo god mogli od naših učitelja. Naravno da pojma nismo imali o procesu pokušaja-i-pogreške, koji je deo naučnog rada. Nismo, zapravo, imali predstavu kako evoluira, kako nastaje, ma koja komponenta u ma kojoj kulturi. Blistavi inženjering Prethodnika omogućio nam je da preskočimo stotine miliona godina evolucije."
<BR>&nbsp;&nbsp;&nbsp;&nbsp;&nbsp;"Nije ni potrebno reći da smo, zbog toga, bili očajno nepripremljeni da se brinemo sami o sebi kad se Velika nesreća dogodila. Prema onim našim legendama koje su istorijski ozbiljnije, naša glavna intelektualna aktivnost u nekoliko stotina godina koje su usledile potom, sastojala se u tome da prikupimo i shvatimo najveću moguću količinu prethodničkih informacija koje smo mogli naći, ili ih se prisetiti. U međuvremenu, pošto naši dobročinitelji više nisu bili tu da nam daju etička usmerenja, naš sociološki razvoj potekao je u negativnom pravcu. Ušli smo u jedan dug, vrlo dug period u kome nije bilo nimalo sigurno da li će nova, inteligentnija rasa oktoa uopšte preživeti."
<BR>&nbsp;&nbsp;&nbsp;&nbsp;&nbsp;Ričard je pak bio oduševljen idejom o 'derivativnoj tehnološkoj rasi', kako je on to formulisao. "Pa, ja nikad nisam mogao ni zamisliti", rekao je on Arčiju jednoga jutra, sa svojim uobičajenim otkrivačkim uzbuđenjem, "da bi mogla postojati rasa svemirskih putnika koja nikad nije samostalnim trudom otkrila zakone gravitacije, nikad iznašla, na osnovu dugog niza eksperimenata, osnove fizike, recimo karakteristike elektromagnetskog spektra. To je da čoveku pamet stane... Ali, razumem tvoja objašnjenja, i u tom svetlu vaš put je sasvim prirodan. Ako vrsta A, iskusni kosmoplovci, naiđe na vrstu B, inteligentnu ali niže postavljenu na tehnološkoj lestvici, šta je logičnije nego pretpostaviti da će, posle kontakta, vrsta B preskočiti sve prečage između..."
<BR>&nbsp;&nbsp;&nbsp;&nbsp;&nbsp;"Naravno da je naš slučaj bio neobičniji i od toga", objasnio je Arči istog tog jutra. "Paradigma koju opisuješ uistinu je sasvim prirodna, i događala se, kao što nas uči i naša istorija a ne samo naše legende, veoma često. Više ima tih svemirom plovećih rasa koje su, da upotrebim tvoj izraz, derivativne, nego onih koje su samostalno evoluirale. Uzmi za primer avijane i sesile. Njihova simbioza, koja se razvila bez ikakvog spoljašnjeg mešanja, već je postojala u jednom zvezdanom sistemu nedaleko od naše matične planete, hiljadama godina pre nego što je istraživačka misija Prethodnika prvi put sletela tamo. Avijani i sesili gotovo sigurno ne bi nikada samostalno razvili sposobnost svemirskog letenja. Posle susreta sa Prethodnicima, kad su videli njihov svemirski brod, zatražili su, i dobili, tehnologiju potrebnu za let u svemir."
<BR>&nbsp;&nbsp;&nbsp;&nbsp;&nbsp;"Naša situacija je suštinski drugačija. Mi smo u mnogo većoj meri derivativni. Ako su naše legende istinite, Prethodnici su već leteli svemirom u vreme kad smo mi oktopauci još bili bez ikakvog razuma. U toj epohi nismo bili sposobni ni da pojmimo ideju planete, a kamoli svemira oko planete. Našu sudbinu su uobličila ta naprednija bića s kojima smo delili svoju matičnu planetu. Prethodnici su uočili potencijal skriven u našoj genetskoj strukturi. Primenili su svoj genetski inženjering, poboljšali su nas, dali su nam um, delili su informacije s nama, napravili su naprednu kulturu na mestu gde inače, po svoj prilici, ne bi bilo nikakve kulture."
<BR>&nbsp;&nbsp;&nbsp;&nbsp;&nbsp;Između Arčija i Ričarda razvila se duboka veza, kao rezultat ovih redovnih jutarnjih razgovora. Pošto im nikakvi spoljašnji događaji nisu skretali pažnju, njih dvojica su ispoljili svoju fundamentalnu naklonost ka znanju. Svako je pomagao onom drugom da shvati što više; zajedničkim snagama su obogaćivali svoj uvid u čudesne istine univerzuma.
<BR>&nbsp;&nbsp;&nbsp;&nbsp;&nbsp;Niki se uvek budila pre Eli. Pošto bi Niki doručkovala, grupa je ulazila u drugi deo svog dnevnog rasporeda. Iako se ponekad igrala s Arčijem, Niki je veći deo jutra provodila u aktivnostima koje bi se mogle nazvati neformalnom nastavom. Imala je troje nastavnika. Već je znala pomalo da čita, da sabira i oduzima, i da razgovara sa dedom o nauci i prirodi; Arči joj je davao pouke iz etike i morala. Učila je i oktosku 'azbuku' i pojedine proste fraze na oktoskom jeziku. Veoma je brzo savladavala jezik boja; ostali su pripisivali tu činjenicu njenim izmenjenim genima i njenoj prirodnoj inteligenciji.
<BR>&nbsp;&nbsp;&nbsp;&nbsp;&nbsp;"Naši omladinci provedu znatan deo školovanja razmatrajući i tumačeći pojedine slučajeve iz života koji osvetljavaju određena moralna pitanja", rekao je Arči Ričardu i Eli jednog jutra kad su razgovarali o prosveti. "To nisu izmišljene priče, nego ono što se stvarno dogodilo u životu. Odabrane su kao primeri; neki detalji su možda malo izmenjeni, da bi se moralna tema izoštrila. Od mladih oktoa se zahteva da procene koliko je koja moguća reakcija prihvatljiva. Oni to i čine, u otvorenoj diskusiji."
<BR>&nbsp;&nbsp;&nbsp;&nbsp;&nbsp;"Da li je cilj toga da već u ranoj mladosti budete usmereni ka idejama optimizacije?" pitao je Ričard.
<BR>&nbsp;&nbsp;&nbsp;&nbsp;&nbsp;"Ne baš", odgovorio je Arči. "Pokušavamo da pripremimo mlade za stvarni posao življenja, što uključuje čestu interakciju sa drugim jedinkama i mogućnost izbora kad je način ponašanja u pitanju. Svakog mladog oktoa jako podstičemo da na osnovu tih tipičnih priča izgradi sopstveni sistem vrednosti. Naša rasa veruje da znanje ne egzistira u vakuumu. Tek kad postane sastavni deo jednog načina života, znanje dobije neku vrednost."
<BR>&nbsp;&nbsp;&nbsp;&nbsp;&nbsp;Arčijeve 'tipične priče' postavljale su pred maluj Niki jednostavne ali elegantne etičke probleme. Već u prvih osam lekcija obrađeni su osnovni problemi: laganje, pošten pristup, predrasude i sebičnost. Devojčica je često reagovala i iznoseći primere iz svog života.
<BR>&nbsp;&nbsp;&nbsp;&nbsp;&nbsp;"Galilej uvek kaže i radi sve što može, samo da bi isterao po svome", primetila je u toku jednog časa, pokazujući da je shvatila osnovno pitanje na koje se 'tipična priča' za taj dan odnosila. "Njemu je važnije šta on hoće nego bilo šta drugo. Kepler je drugačiji. Zbog njega nikad ne plačem."
<BR>&nbsp;&nbsp;&nbsp;&nbsp;&nbsp;Niki je popodne spavala. Za to vreme Ričard, Eli i Arči su najčešće raspravljali o sličnostima i razlikama dveju vrsta. Jednog dana, posle živahnog razgovora o načinima kako inteligentni, osećajni članovi društva treba da postupaju s onim pojedincima koji ispoljavaju antisocijalno ponašanje, Eli reče: "Ako sam dobro razumela, vaše društvo je daleko manje tolerantno od našeg. Jasno je da postoji nametanje jednog 'poželjnog' oblika življenja. Oni oktoi koji ga ne prihvate, bivaju prognani već u ranoj mladosti, uskrati im se učešće u mnogim korisnim i prijatnim aktivnostima, i zatim ih, posle životnog veka koji je kraći od normalnog, 'terminirate'..."
<BR>&nbsp;&nbsp;&nbsp;&nbsp;&nbsp;"U našem društvu", reče Arči u odgovor na to, "uvek je jasno šta je društveno prihvatljivo. Nema konfuzije kao kod vas. Prema tome, individua se opredeljuje znajući, nedvosmisleno, šta je čeka. Samo da napomenem da Alternativna oblast nije slična vašim robijašnicama. Ona je mesto gde oktoi, ali i drugi stvorovi, mogu živeti bez stroge društvene podele uloga i optimizacije, iako su ta dva elementa potrebna za opstanak i napredak kolonije kao celine. Neki alternativci dočekaju duboku starost i žive veoma srećno."
<BR>&nbsp;&nbsp;&nbsp;&nbsp;&nbsp;"Čini se da vaše društvo, bar prema onome što sam ja video, ne razume suštinsku nespojivost između slobode individue i dobrobiti komune. To su dve stvari koje moraju biti održavane u ravnoteži, pažljivo. Nijedno društvo ne može preživeti, a kamoli napredovati, ako ne donese odluku da ono što je od koristi za zajednicu mora biti važnije od slobode pojedinca. Razmisli, na primer, o alokaciji resursa. Ko će dobiti koliko materijalnih dobara? Kako bi iko inteligentan ikada mogao opravdavati, sa stanovišta opšteg dobra, nagomilavanje ogromne imovine kod nekolicine pojedinaca, dok drugi nemaju ni hranu, ni odeću, niti druge najosnovnije potrebne stvari?"
<BR>&nbsp;&nbsp;&nbsp;&nbsp;&nbsp;U tom podrumu Arči nije bio onako ćutljiv i sklon izbegavanju kao što mu se ponekad, u Zelengradu, dešavalo. Govorio je otvoreno o svim oblicima svoje civilizacije, kao da ga je zajednički poduhvat u koji se upustio sa svojim ljudskim kolegama oslobodio svih stega. Nije se moglo znati da li on to zapravo šalje poruke i Nakamurinim ljudima, koji su gotovo sigurno prisluškivali razgovore u podrumu - ali nisu mogli čitati oktoske boje - ili pomišlja da će biti ubijen i zbog toga želi da mu poslednji dani budu u najvećoj mogućoj meri stimulativni i osmišljeni.
<BR>&nbsp;&nbsp;&nbsp;&nbsp;&nbsp;Jedne noći, pre nego što će Ričard i Eli zaspati, Arči najavi da ima nešto 'lično' da im poveri. "Ne želim da vas uzbunjujem, ali, potrošio sam skoro sav barikan koji sam imao u ulaznom spremištu. Ako još dugo ostanemo ovde, pa se sav moj barikan potroši, uleteću, kao što znate, u seksualno sazrevanje. To bi značilo da ću postati nasrtljiv i da ću želeti da posedujem stvari. Nadam se da do toga ipak neće doći."
<BR>&nbsp;&nbsp;&nbsp;&nbsp;&nbsp;"Ne brini", reče mu Ričard smejući se. "Imao sam ja posla s tinejdžerima i ranije. Svakako mogu izići na kraj sa jednim oktićem čiji temperament više nije idealan."
<BR>
<BR>&nbsp;&nbsp;&nbsp;&nbsp;&nbsp;Jednog jutra stražar koji im je doneo hranu i vodu reče da Eli i devojčica treba da se spreme za odlazak. "Kad?" reče Eli.
<BR>&nbsp;&nbsp;&nbsp;&nbsp;&nbsp;"Za deset minuta."
<BR>&nbsp;&nbsp;&nbsp;&nbsp;&nbsp;"Kuda idemo?" upita Eli.
<BR>&nbsp;&nbsp;&nbsp;&nbsp;&nbsp;Stražar ne reče ništa, samo ode stepeništem.
<BR>&nbsp;&nbsp;&nbsp;&nbsp;&nbsp;Dok je Eli činila najviše što je mogla da osveži svoj izgled, a i Nikin (ponele su samo po tri kompleta odeće, a u podrumu je bilo teško prati je i čistiti), ponavljala je s Ričardom i Arčijem ono što su planirali da treba reći ako dođe do susreta s Nakamurom ili nekim drugim ljudskim vođom.
<BR>&nbsp;&nbsp;&nbsp;&nbsp;&nbsp;"Ne zaboravi", naglašavao je njen otac brzim šapatom u jednom uglu sobe, "u redu je da kažeš da su oktići miroljubivi, ali mi rat nećemo moći da sprečimo ako ne ubedimo Nakamuru da u oružanom sukobu nikako ne može pobediti. Mora se naglasiti da je oktoska tehnologija daleko ispred naše."
<BR>&nbsp;&nbsp;&nbsp;&nbsp;&nbsp;"Ali ako oni zatraže konkretne podatke?"
<BR>&nbsp;&nbsp;&nbsp;&nbsp;&nbsp;"Pa, neće se od tebe zahtevati da znaš konkretne podatke. Reci im da ću ja izneti sve konkretno."
<BR>&nbsp;&nbsp;&nbsp;&nbsp;&nbsp;Odvezoše Eli i Niki električnim vozilom u kolonijsku bolnicu u Centralnom Gradu. Brzo ih provedoše, kroz ulaz za hitne slučajeve, u malu sterilnu kancelariju sa dve stolice, ležajem za preglede i složenom elektronskom opremom. Sedele su same desetak minuta; onda uđe doktor Robert Tarner.
<BR>&nbsp;&nbsp;&nbsp;&nbsp;&nbsp;Učinilo im se kao da je veoma ostario. "Zdravo, Niki", reče on, čučnu i pruži ruke. "Dođi, zagrli tatu."
<BR>&nbsp;&nbsp;&nbsp;&nbsp;&nbsp;Devojčica je oklevala jedan trenutak, a onda potrčala svom ocu. Robert ju je dohvatio u naručje, podigao, i obrnuo se oko sebe. "Tako je dobro što te vidim, Niki."
<BR>&nbsp;&nbsp;&nbsp;&nbsp;&nbsp;Eli je ustala. Čekala je. Posle nekoliko sekundi spustio je kćer na pod i pogledao svoju ženu. "A kako si ti, Eli?"
<BR>&nbsp;&nbsp;&nbsp;&nbsp;&nbsp;"Fino", odgovori ona. Najednom se osećala nekako nelagodno. "Kako si ti, Roberte?"
<BR>&nbsp;&nbsp;&nbsp;&nbsp;&nbsp;"Otprilike isto."
<BR>&nbsp;&nbsp;&nbsp;&nbsp;&nbsp;Sreli su se na sredini sobe i zagrlili. Eli pokuša da ga poljubi nežno, ali tek što su se njihove usne ovlaš dodirnule, Robert se okrete od nje. Osetila je napetost njegovog tela.
<BR>&nbsp;&nbsp;&nbsp;&nbsp;&nbsp;"Šta ti je?" reče ona blago. "Šta nije u redu?"
<BR>&nbsp;&nbsp;&nbsp;&nbsp;&nbsp;"Ma, ništa, samo sam previše radio, kao i obično." On priđe ležaju za preglede. "Zamolio bih te da se skineš i da legneš ovde, Eli. Da se uverim da si u redu."
<BR>&nbsp;&nbsp;&nbsp;&nbsp;&nbsp;"Odmah sad?" reče ona s nevericom. "Pre nego što čak i popričamo o onome što nam se dešavalo tokom ovog perioda razdvojenosti?"
<BR>&nbsp;&nbsp;&nbsp;&nbsp;&nbsp;"Pa, izvini", reče Robert sa tragom osmeha. "Veoma sam zauzet večeras. U bolnici je strašan nedostatak osoblja. Ubedio sam ih da puste vas dve, na taj način što sam im obećao da..."
<BR>&nbsp;&nbsp;&nbsp;&nbsp;&nbsp;Eli je obišla ležaj i stala vrlo blizu svog muža. Pružila je ruku, dohvatila njegovu. "Roberte", reče ona blago, "ja sam ti žena. Volim te. Nismo se videli već više od godinu dana. Pa, valjda možeš odvojiti minut..."
<BR>&nbsp;&nbsp;&nbsp;&nbsp;&nbsp;U Robertovim očima se pojaviše suze. "Šta ti je, Roberte? Reci mi." Eli najednom oseti strah. Oženio se nekom drugom, pomisli ona u iznenadnoj panici.
<BR>&nbsp;&nbsp;&nbsp;&nbsp;&nbsp;"Šta se desilo s tobom, Eli?" reče on, glasom najednom pojačanim. "Kako si mogla reći onim vojnicima da nisi kidnapovana, i da oktopauci nisu bili neprijateljski raspoloženi? Izvrgla si me podsmehu. Svaki pojedini građanin Novog Edena me je čuo kako opisujem, na televiziji, taj strašni momenat kad si odvedena... Moje uspomene su tako užasavajuće jasne..."
<BR>&nbsp;&nbsp;&nbsp;&nbsp;&nbsp;Kad je to provalilo iz njega, Eli je u prvi mah uzmakla. Stajala je i slušala, još ga držeći za ruku. Njegova patnja bila je očigledna. "Roberte, govorila sam te stvari zato što sam se svim silama trudila, a i sad se trudim, da sprečim sukob između oktoa i nas. Žao mi je ako su ti moje izjave nanele bol."
<BR>&nbsp;&nbsp;&nbsp;&nbsp;&nbsp;"Oktoi su tebi isprali mozak, Eli", reče on gorko. "To mi je bilo jasno čim su mi Nakamurini ljudi pokazali izveštaje. Na neki način su brljali po tvom umu, i ti više nisi u dodiru s realnošću."
<BR>&nbsp;&nbsp;&nbsp;&nbsp;&nbsp;Čim je on, maločas, podigao glas, Niki je počela da cvili. Nije razumela zašto se njeni roditelji svađaju, ali je dobro razumela da nešto nije u redu. Poče onda da plače, držeći se za majčinu nogu.
<BR>&nbsp;&nbsp;&nbsp;&nbsp;&nbsp;"U redu je, Niki", reče Eli umirujućim tonom. "Tvoj tata i ja samo pričamo."
<BR>&nbsp;&nbsp;&nbsp;&nbsp;&nbsp;Eli diže pogled i vide da je Robert iz jedne fioke uzeo providnu 'kapu', koja tesno prianja uz lobanju. "Znači, načinićeš mi EEG", reče ona nervozno, "da se uveriš da nisam postala jedna od njih?"
<BR>&nbsp;&nbsp;&nbsp;&nbsp;&nbsp;"Nije smešno, Eli", odgovori Robert. "Moji elektroencefalogrami su bili čudni još od dana kad sam se vratio u Novi Raj. Ne mogu ih objasniti, a ne može ni neurolog u mojoj bolnici. On kaže da nikad nije video tako radikalne promene u moždanoj aktivnosti nekog čoveka, osim posle teških povreda."
<BR>&nbsp;&nbsp;&nbsp;&nbsp;&nbsp;"Roberte", reče ona hvatajući ga opet za ruku. "Oktići su ti ugradili mikrobiološku blokadu u memoriju, kad si polazio. Da se zaštite... To bi mogao biti deo objašnjenja za tvoje neobične moždane talase."
<BR>&nbsp;&nbsp;&nbsp;&nbsp;&nbsp;Gledao ju je ćutke, dugo. "Kidnapovali su te", reče najzad. "Brljali su po mom mozgu. Ko zna šta su učinili našoj kćeri. Kako možeš da ih braniš?"
<BR>
<BR>&nbsp;&nbsp;&nbsp;&nbsp;&nbsp;Podvrgla se EEG snimanju. Rezultati nisu pokazali nikakvu nepravilnost niti krupnije odstupanje od rezultata rutinskog testiranja mozga koje je njoj rađeno još u ranim danima ljudske kolonije. Robertu sad kao da je istinski laknulo. Onda saopšti Eli da su Nakamura i vlada voljni da ponište sve optužbe protiv nje, i da je puste da se s Niki vrati kući - ostajući u kućnom pritvoru, dakako - pod uslovom da pruži informacije o oktoima. Nekoliko minuta je razmišljala o ovom zahtevu. Onda pristade.
<BR>&nbsp;&nbsp;&nbsp;&nbsp;&nbsp;Robert se nasmeši i zagrli je energičnim pokretima. "Dobro je", reče. "Počinješ sutra... Javiću im odmah."
<BR>&nbsp;&nbsp;&nbsp;&nbsp;&nbsp;Ričard je još tokom jahanja na nojosauru rekao da bi Nakamura mogao pokušati da nju iskoristi na neki način, najverovatnije da bi opravdao dalje ratne akcije. Eli je znala da je ovaj njen pristanak vrlo opasan. Moram dobro paziti, govorila je sebi dok je leškarila u kadi punoj vruće vode, da ne kažem ništa što bi nanelo štetu Ričardu ili Arčiju. Ili što bi dalo nepoštenu prednost Nakamurinim trupama u slučaju rata.
<BR>&nbsp;&nbsp;&nbsp;&nbsp;&nbsp;Niki se u prvi mah nije snalazila u svojoj staroj spavaćoj sobi; ali, kad je provela prvih sat vremena igrajući se svojim igračkama, činilo se da je sasvim zadovoljna. Ona uđe u kupatilo i stade uz kadu. "Kad će tata doći kući?"
<BR>&nbsp;&nbsp;&nbsp;&nbsp;&nbsp;"Kasno, draga", odgovori Eli. "Tek posle tvog odlaska na spavanje."
<BR>&nbsp;&nbsp;&nbsp;&nbsp;&nbsp;"Sviđa mi se moja spavaća soba, mama", reče Niki. "Mnogo je bolja od onog starog podruma."
<BR>&nbsp;&nbsp;&nbsp;&nbsp;&nbsp;"Baš mi je drago." Devojčica se osmehnu i iziđe iz kupatila. Eli duboko udahnu. Ništa se ne bi postiglo, razmišljala je, da sam odbila, i da smo vraćene u zatvor.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
