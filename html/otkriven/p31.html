<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Vozilo je izišlo iz ljudske zone i krenulo nekom novom putanjom, ne onom kojom su na Dan izobilja ljude odvezeni na stadion. Našli su se u slabo osvetljenim periferijskim ulicama. Ne naiđoše ni na jedan živopisni prizor pun vreve, kakvih je na Dan izobilja bilo svuda. Nekoliko fengova kasnije, vozilo je prišlo velikoj zatvorenoj kapiji, koja je bila veoma slična onoj kroz koju su prvi put kročili u Smaragdni Grad.
<BR>&nbsp;&nbsp;&nbsp;&nbsp;&nbsp;Priđoše dva oktoa i zaviriše u kola. Arči im saopšti, svojim bojama, nešto; jedan se vrati u prostoriju koja je morala biti oktoski vid stražare. Ričard vide da tamo, po jednom ravnom zidu, nailaze uspravne trake boja. "Javila je vlastima, da proveri", reče doktorka Plava ljudima. "Zakasnili smo u odnosu na izlazni interval koji nam je bio dodeljen, tako da naš izlazni kod više ne važi."
<BR>&nbsp;&nbsp;&nbsp;&nbsp;&nbsp;Čekali su još nekoliko nileta. Za to vreme drugi oktopauk je ušao u vozilo i temeljito ga pregledao. Ljudi nikad ranije, čak ni na stadionu, nisu videli tako stroge mere bezbednosti. Elino osećanje nelagodnosti se znatno povećalo kad je oktoski stražar, ne govoreći joj ništa, otvorio i njenu tašnu da vidi šta ima unutra. Ubrzo je vratio tašnu i sišao iz vozila. Kapija se raskrilila, vozilo je izišlo, napustilo zeleni poluloptasti svod grada. Međutim, ni minut posle toga zaustavilo se.
<BR>&nbsp;&nbsp;&nbsp;&nbsp;&nbsp;Bili su na parkingu; oko njih - trideset ili četrdeset drugih vozila. "Ovaj deo", reče doktorka Plava dok su silazili i dok su dva svica počinjala da kruže iznad njih, "zove se Distrikt umetnosti. Nedaleko odavde je Zoološki vrt. Jedino u ta dva dela Alternativne oblasti bića iz Smaragdnog Grada češće zalaze. Optimizatori vrlo retko odobravaju posete južnijim delovima. Većina oktoa ima samo jednom u životu priliku da vidi celu Alternativnu oblast, a to je upravo sad, kad idu na ovu turneju u poslednjoj nedelji matrikulacije."
<BR>&nbsp;&nbsp;&nbsp;&nbsp;&nbsp;Vazduh je ovde bio mnogo hladniji nego u Zelengradu. Arči i doktorka Plava krenuše hodom bržim nego ikada ranije. "Moramo pohitati", signalisao im je Arči, "da ne zakasnimo." Ljudski trio je morao potrčati da bi održao korak s oktopaucima.
<BR>&nbsp;&nbsp;&nbsp;&nbsp;&nbsp;Nekih trista metara od parkinga priđoše bolje osvetljenom prostoru. Arči i Plava se premestiše levo i desno od ljudi. Sad su hodali svih petoro naporedo. "Stupamo na Trg umetnika", reče Plava, "a to je mesto gde alternativci nude svoja dela, za transfer."
<BR>&nbsp;&nbsp;&nbsp;&nbsp;&nbsp;"Šta ti je to 'transfer'?" upita Nikol d'Žarden.
<BR>&nbsp;&nbsp;&nbsp;&nbsp;&nbsp;"Artist mora dobiti kredite za hranu i druge životne potrebe. Oni nude svoje tvorevine Zelengrađanima koji dođu, a raspolažu izvesnim brojem kredita koje mogu trošiti za tako nešto", odgovori Plava.
<BR>&nbsp;&nbsp;&nbsp;&nbsp;&nbsp;Nikol je bila raspoložena da nastavi ovaj razgovor, ali pažnju joj odmah odvuče zasenjujuće mnoštvo neobičnih predmeta, improvizovanih prodajnih tezgi, oktopauka, i životinja. Sve se to, na Trgu umetnika, nudilo njenom pogledu. Trg je bio četvrtast, oko osamdeset metara širok i isto toliko dugačak; pored njega se protezala jedna široka avenija, sa čije druge strane je bio teatar, njihovo današnje odredište. Arči i Plava su pružili po jedan pipak/nogu preko pleća troje ljudi, na taj način obezbeđujući da čitava petorka stupa preko trga kao jedna celina.
<BR>&nbsp;&nbsp;&nbsp;&nbsp;&nbsp;Usput su ih presretali pojedini oktoi, nudeći robu za transfer. Ričard, Nikol i Eli brzo videše da ovi ne poštuju zvanična pravila govora propisana u gradu; o tome su ih Arči i Plava takođe obavestili u malopređašnjem dugom razgovoru. Koža na glavi ovih oktopauka nije davala uredne uspravne trake boja u ravnomernom kretanju s jedne strane na drugu. Umesto toga, pojavljivale su se svakojake mrlje, najrazličitijih visina. Jedan od prodavaca bio je malen, očigledno mlad; Arči mu je odmahivanjem pokazao da se skloni, ali on - ili ona - najednom omota pipak/nogu oko Eline podlaktice, i delić sekunde kasnije je pusti. Eli se prilično uplašila. Arči sa tri pipka dograbi krivca i baci ga u stranu, ka jednome od oktoa koji su dežurali sa platnenom torbom o ramenu. Plava objasni da je svaki okto koji nosi takvu torbu policajac.
<BR>&nbsp;&nbsp;&nbsp;&nbsp;&nbsp;Nikol je pešačila tako brzo, a oko sebe videla toliko interesantnih stvari, da nije stizala tako reći ni da diše. Za mnoge predmete ponuđene za transfer na ovom trgu, nije mogla ni da nasluti čemu bi mogli služiti; ponegde je prepoznavala umetničku sliku, ili skulpturu, ili sitne figure svih životinjskih vrsta viđenih u oktopaučkom gradu, izrađene od drveta ili nekog sličnog materijala. Na jednom delu trga bili su izloženi komadi onog materijala nalik na pergament, s utisnutim mrljama boje; Plava je objasnila kasnije, kad su već bili u pozorištu, da je ta umetnička forma spoj poezije i kaligrafije, bar ako je ona dobro shvatila te dve ljudske reči.
<BR>&nbsp;&nbsp;&nbsp;&nbsp;&nbsp;Neposredno pre nego što će preći ulicu, Nikol ugleda, na zidu dvadeset metara levo od njih, jedan mural zapanjujuće lepote. Boje su bile jarke i mamile su oko; kompoziciju je izveo umetnik koji se dobro razumeo i u strukturu i u optičku privlačnost. I tehnička veština bila je impresivna, ali na Nikol najjači utisak ostaviše emocije prikazane telima i licima oktopauka i drugih bića na toj zidnoj slici.
<BR>&nbsp;&nbsp;&nbsp;&nbsp;&nbsp;"Trijumf optimizacije", progunđa ona sama za sebe, izvijajući vrat da pročita naziv, bojama ispisan na vrhu zida. U jednom gornjem uglu slike bio je svemirski brod sa zvezdanom pozadinom; u drugom, okean prepun živih bića; a u dva donja ugla, džungla i pustinja. Međutim u sredini je bila gigantska slika oktopoda-pauka, kako drži močugu i stoji na hrpi od trideset ili četrdeset raznovrsnih životinja, koje su se grčile u prašini pod njegovim nogama/pipcima. Nikol maltene iskoči srce kad razazna, među tim pogaženim bićima, jednu mladu ženu, crnkinju, prodornih očiju i kratke kovrdžave kose.
<BR>&nbsp;&nbsp;&nbsp;&nbsp;&nbsp;"Gledaj!" viknu ona ostalima. "Tamo, onaj mural!"
<BR>&nbsp;&nbsp;&nbsp;&nbsp;&nbsp;Upravo u tom trenutku neka mala životinja im se našla kraj nogu, i svima je privukla pažnju; oktoi su je sklonili s puta i poveli ljude preko ulice. Nikol je uspela da se još jednom osvrne i još jednom pogleda mural, da bi se uverila da joj se slika žene nije samo prividela. Sada, s nešto povećane daljine, nije mogla jasno da vidi crte lica naslikane žene, ali se van svake sumnje prepoznala ljudsko biće. Kako je to moguće? razmišljala je ulazeći u teatar.
<BR>&nbsp;&nbsp;&nbsp;&nbsp;&nbsp;Obuzeta mislima o tom svom otkriću, slušala je sa samo "pola uva" Ričardovu raspravu s Arčijem o načinu kako će tokom predstave biti korišćen elektronski prevodilac. Kad su zauzeli svoja mesta za stajanje, u petom redu iznad okrugle pozornice koja se nalazila na sredini, okružena gledalištem, doktorka Plava je pipkom pokazala levo, ka sektoru gde su stajali Džejmi i drugi mladi oktoi matrikulanti; ali Nikol d'Žarden ni na to nije obratila pažnju. Mora biti da sam ipak pogrešila, pomisli ona. Obuze je silna želja da otrči nazad na trg i uveri se šta je na slici. Ali, imala je na umu oktoska upozorenja da se u ovoj noći ne sme učiniti ništa mimo uputstava. Znam da sam videla ženu na onoj zidnoj slici, reče ona sebi. Tri velika svica već su doletela i zalebdela iznad pozornice. Ali ako jesam, šta ona znači?
<BR>
<BR>&nbsp;&nbsp;&nbsp;&nbsp;&nbsp;Predstava je trajala nešto više od jednog sata, bez ikakvih prekida. Na osvetljenoj pozornici stalno je bio po jedan oktopauk glumac, ili više njih. Nije bilo nikakvih kulisa niti kostima. U početku komada, sedam glavnih "likova" je stupilo na pozornicu i ukratko se predstavilo - dvoje matrikulanata, po dvoje "staratelja" tj. usvojitelja za svakog od njih, i jedan mužjak alternativac, čije su se boje, žive i sjajne, širile sve do kraja njegovih pipaka, kad je govorio.
<BR>&nbsp;&nbsp;&nbsp;&nbsp;&nbsp;Tokom prvih nekoliko minuta drame saznalo se da su dvoje matrikulanata već godinama najbolji prijatelji, i da su sada, nasuprot mudrim savetima četvoro starijih koji su im dodeljeni kao staratelji, odlučili da zajedno odaberu seksualno sazrevanje. "Moja je želja", rekla je mlada ženka u svom prvom monologu, "da proizvedem mladunče koje će biti plod mog sjedinjenja s mojim dragim družbenikom." Tako je, bar, Ričard preveo njene reči. Bio je sav oduševljen funkcionisanjem svog poboljšanog aparata za prevođenje; imajući na umu da su oktoi gluvi, govorio je glasno tokom čitave predstave, kad god mu se htelo.
<BR>&nbsp;&nbsp;&nbsp;&nbsp;&nbsp;Četvoro oktoa "roditelja" okupilo se na sredini pozornice. Počeli su zabrinuti razgovor o tome šta će desiti kad 'jake nove emocije', kao posledica seksualne transformacije, obuzmu njihove usvojenike. Sve četvoro su nastojali da budu fer: priznali su da sami nisu nikad doživeli te emocije, i da, prema tome, ne mogu davati savete zasnovane na ličnom iskustvu.
<BR>&nbsp;&nbsp;&nbsp;&nbsp;&nbsp;U sredini predstave, dvoje mladih su ostali izolovani, na suprotnim stranama pozornice; publika je mogla da zaključi, po promenama osvetljenja koje su svici izvodili, ali i po izjavama likova u drami, da to dvoje više ne jedu barikan, i da je svako od njih usamljen, da je u nekakvom 'prostoru prelaska'.
<BR>&nbsp;&nbsp;&nbsp;&nbsp;&nbsp;Kasnije su preobraženi mužjak i preobražena ženka došli u centar pozornice i susreli se. Obrasci boje u njihovom razgovoru bili su već izmenjeni. Efekat je bio, kako god da su ga glumci postizali, moćan; ne samo što je svaka pojedinačna boja bila življa i jača, nego se i na uspravnim, skoro savršenim trakama pojavilo mnoštvo zanimljivih novih šara. Oko mladog para sad se našlo šest drugih oktoa, koji su, sudeći po njihovom načinu govora, svi bili alternativci; došle su i dve životinje-kobasice, koje su jurcale za svim i svačim. Jasno je bilo da su mladi prešli u Alternativnu oblast.
<BR>&nbsp;&nbsp;&nbsp;&nbsp;&nbsp;Iz tame izvan pozornice uđe onaj alternativac koji se predstavio još na početku. Izvede briljantnu predstavu - njegovi kolorni obrasci širili su se i horizontalno, i vertikalno, i vraćali na razne načine, stvarali složene talase, geometrijske figure, čak i eksplozije slične vatrometu, koje su počinjale na različitim, nasumičnim mestima na njegovoj glavi - i uspe da opčini mladu ženku i preotme je od njenog najboljeg druga iz mladosti. Ne mnogo nileta kasnije, taj stariji alternativac, sa svojim zapanjujućim bojama, evidentno otac bebe oktoa koja se pojavila u prednjoj kesi na trbuhu ženke, ostavi nju "uplakanu" (Ričard je tako preveo njeno ponašanje: sedela je na sredini pozornice i oglašavala se nasumičnim, nestrukturisanim talasićima boja) i samu.
<BR>&nbsp;&nbsp;&nbsp;&nbsp;&nbsp;U tom trenutku matrikulant mužjak dojuri na svetlost, vide svoju dragu očajnu, sa mladunčetom, i baci se nazad u mrak. Nekoliko sekundi kasnije vrati se vukući zavodnika koji je upropastio njegovu devojku; poče užasna, ali i fascinirajuća tuča njih dvojice na pozornici. Preko njihovih glava prelivalo se mnoštvo pogrdnih poruka u boji. Udarali su i gušili jedan drugog, mlatili se čitav jedan feng. Mlađi je na kraju pobedio; stariji ostade da nepomično leži na pozornici. Završne izjave glavnog junaka i glavne junakinje bile su pune žaljenja, tako da je naravoučenije bilo veoma jasno. Predstava se završila. Ričard pogleda Nikol i Eli, smeškajući se ironično, i reče im: "To vam je jedna od onih tužnih drama, kao Otelo. Ono gde na kraju svi umiru."
<BR>&nbsp;&nbsp;&nbsp;&nbsp;&nbsp;Prvo su iz sale izišli gledaoci matrikulanti, pod nadzorom redara, koji su svi imali platnene torbe na sebi. Zatim iziđoše Arči, Plava, i troje ljudi. Pošlo se nazad, ka Zelengradu, u urednoj koloni. Ali, nekoliko minuta kasnije kolona stade. Oktoi i ljudi načiniše obruč oko troje oktoa koji su stajali na sredini ulice. Ričard, Nikol i Eli su stali tako da su mogli dobro da vide šta se događa; osećali su na plećima moćne pipke svojih prijatelja. Dva oktoa na sredini ulice imali su na sebi torbe - i držali su motke; između njih je čučala ženka, emitujući širokim razlivenim trakama boje samo jednu poruku: "Molim, pomozite mi."
<BR>&nbsp;&nbsp;&nbsp;&nbsp;&nbsp;"Ova oktopaukinja", reče jedan policajac jasnim i odmerenim trakama boje, "još od svog dolaska u Alternativnu oblast, pre četiri matrikulaciona ciklusa, ne zarađuje kredite. U prošlom ciklusu upozorena je da je postala neprihvatljiv teret za materijalne mogućnosti našega društva. Nedavno, dva dana pre Dana izobilja, rečeno joj je da se prijavi za terminaciju. Ona se od tada skrivala kod svojih prijatelja u Alternativnoj oblasti..."
<BR>&nbsp;&nbsp;&nbsp;&nbsp;&nbsp;Oktoskinja koja je čučala najednom jurnu u gomilu, ne mnogo daleko od ljudi. Njen nalet je bio takav da se masa oktoa zatalasala unazad; Eli, koja je bila najbliže, pade. Za manje od jednog nileta policajci su, uz pomoć Arčija i nekolicine matrikulanata, zaustavili ovaj pokušaj bekstva. Begunica se opet našla pod njihovom kontrolom.
<BR>&nbsp;&nbsp;&nbsp;&nbsp;&nbsp;"Ne doći na zakazano okončanje života, to je jedan od najgorih zločina koje okto može počiniti", reče onaj isti policajac. "Kažnjava se egzekucijom na licu mesta, čim se prestupnik uhvati." Drugi policajac izvuče iz torbe nekoliko crvolikih stvorova, koji su se migoljili, i pokuša da joj te crve ugura u usta. Ona se, međutim, žestoko opirala. Onda je obojica policajaca tresnuše močugama po dvaput. Ona pade između njih. Eli, koja je u međuvremenu stala na noge, nije mogla da zadrži krik užasa kad vide da crvi ulaze u usta osuđenice i da ona počinje da povraća. Smrt nastupi.
<BR>&nbsp;&nbsp;&nbsp;&nbsp;&nbsp;Ljudi više ni reč ne progovoriše. Išli su, držeći se za ruke, sa Arčijem i Plavom, preko trga, do parkinga gde ih je čekalo njihovo vozilo. Nikol je bila toliko šokirana onim što je videla da se nije ni setila da pogledom potraži mural na kome je pri dolasku videla ljudsko lice.
<BR>
<BR>&nbsp;&nbsp;&nbsp;&nbsp;&nbsp;Usred noći Nikol, koja nije mogla da zaspi, začu kretanje u susednoj sobi. Diže se tiho sa postelje i navuče kućnu haljinu. Eli je sedela na svom krevetu, u mraku. Nikol sede pored svoje kćeri i uze je za ruku.
<BR>&nbsp;&nbsp;&nbsp;&nbsp;&nbsp;"Mama, nisam mogla da zaspim. Razmišljam o svemu, i ne nalazim smisao... Osećam se kao da sam izdana."
<BR>&nbsp;&nbsp;&nbsp;&nbsp;&nbsp;"Znam. I ja se osećam tako."
<BR>&nbsp;&nbsp;&nbsp;&nbsp;&nbsp;"Mislila sam da poznajem oktopauke", reče Eli. "Imala sam poverenje u njih... Smatrala sam da su u mnogo čemu superiorni u odnosu na nas, ali posle ovoga večeras..."
<BR>&nbsp;&nbsp;&nbsp;&nbsp;&nbsp;"Niko od nas se ne oseća prijatno pred prizorima ubijanja", reče Nikol. "Čak je i Ričard u prvi mah bio užasnut. Ali kad smo legli da spavamo, rekao mi je da smatra da su tu uličnu scenu pažljivo pripremili zato da bi matrikulanti to videli... Takođe je rekao da ne treba da prenaglimo sa zaključcima, niti da previše emocionalno reagujemo na jedan usamljeni incident..."
<BR>&nbsp;&nbsp;&nbsp;&nbsp;&nbsp;"Nikad ranije nisam gledala kako ubijaju neko inteligentno biće baš preda mnom. A njen zločin se sastojao u čemu? U tome što nije došla na svoje zakazano smaknuće?"
<BR>&nbsp;&nbsp;&nbsp;&nbsp;&nbsp;"Ne možemo suditi o njima kao što bismo o ljudskim bićima. Oktoi su sasvim drugačija živa vrsta. Njihovo društvo je organizovano drukčije, i mislim komplikovanije od našeg. Tek ih počinjemo shvatati... Zar si već zaboravila da su izlečili Epi od RV-41? I stavili nam na raspolaganje kompletnu tehnologiju kad smo se brinuli kako će Marijusovo rođenje proteći?"
<BR>&nbsp;&nbsp;&nbsp;&nbsp;&nbsp;"Nisam zaboravila", reče Eli. Onda ostade ćuteći nekoliko sekundi. "Znaš, majko, osećam se sada jednako kao u Novom Edenu, kad sam se stalno pitala kako je moguće da ljudi, koji su sposobni da učine toliko dobrog, trpe tiranina kao što je Nakamura. Sad se čini da i oktoi mogu biti jednako rđavi, ali na svoj način. Toliko je nesklada, svuda..."
<BR>&nbsp;&nbsp;&nbsp;&nbsp;&nbsp;Nikol obgrli svoju kćer, da je uteši. Nema lakih odgovora, Eli, draga, pomisli ona. Kroz glavu joj, kao kakav film, proleteše najvažniji trenuci protekle večeri: neverovatne stvari, čak i ljudsko lice - ako je dobro videla! - na oktoskom muralu. 'Ajde, baba, sad to razjasni, reče ona sebi. Da li je to lice stvarno bilo tamo, ili ju je stvorio tvoj umorni, maštoviti mozak, samo zato da te zbuni?
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
