<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Njihov gotovo idealan život u Njujorku potrajao je sve do jednog jutra kad su Ričard i Niki otišli na severne bedeme ostrva. Devojčica je prva videla brodove. Pokazala je prstićem preko tamne pučine. "Gledaj, Bubo", reče ona, "Niki nešto vidi."
<BR>&nbsp;&nbsp;&nbsp;&nbsp;&nbsp;Ričardov vid već je bio popustio. On u tom mraku nije video ništa, niti je zrak njegove baterijske svetiljke uspeo da dobaci do onoga što je devojčica pokazivala. Ali kad izvuče snažni dvogled koji je uvek nosio sa sobom, uveri se da sredinom Cilindričnog mora plove dve lađe. Ubaci zato Niki u nosiljku na leđima i pohita kući, u jazbinu.
<BR>&nbsp;&nbsp;&nbsp;&nbsp;&nbsp;Ostatak porodice se tek budio. U prvi mah im nije bilo lako da razumeju zbog čega se Ričard toliko uznemirio. "Pa, ko bi drugi mogao biti u lađama?" reče on. "I to na severnom delu mora. Izviđački odred Nakamurinih ljudi, niko drugi."
<BR>&nbsp;&nbsp;&nbsp;&nbsp;&nbsp;Za vreme doručka održan je porodični savet. Svi su se saglasili da je pred njima ozbiljan problem. Onda Patrik priznade da je na dan bekstva išao kod Keti, prvenstveno zato što je želeo da se oprosti od svoje sestre, i da je tom prilikom izrekao i nekoliko neuobičajenih stvari, zbog kojih je ona počela da mu postavlja pitanja. Nikol i ostali, kad čuše to, zaćutaše.
<BR>&nbsp;&nbsp;&nbsp;&nbsp;&nbsp;"Nisam rekao ništa određeno", reče Patrik kao izvinjavajući se, "ali ipak, učinio sam glupost... Keti je vrlo pametna. Sad kad smo svi iščezli, sigurno je sklopila sve deliće."
<BR>&nbsp;&nbsp;&nbsp;&nbsp;&nbsp;"I šta da radimo?" reče Robert Tarner izražavajući time brižnost sviju. "Keti jako dobro poznaje Njujork - bila je gotovo tinejdžerka kad smo polazili odavde - i sposobna je da dovede Nakamurine ljude pravo u ovo leglo. Ovde unutra mi smo za njih odlične mete."
<BR>&nbsp;&nbsp;&nbsp;&nbsp;&nbsp;"A možemo li da pođemo na ma koje drugo mesto?" upita Maks.
<BR>&nbsp;&nbsp;&nbsp;&nbsp;&nbsp;"Pa, ne baš", odgovori Robert. "Staro avijansko leglo je prazno, ali ne znam kako bismo se tamo hranili. I leglo oktopauka bilo je prazno kad smo sam išao tamo, pre nekoliko meseci, ali od Nikolinog dolaska u Njujork nisam bio u tom delu grada. Moramo pretpostaviti, dabome, na osnovu onog što se desilo kad smo Nikol i ja išli u istraživanje, da su naši prijatelji sa crnim i zlatnim pipcima još i sad u blizini. Ako oni više i ne stanuju u tom starom leglu, problem hrane će ostati ako i tamo pređemo."
<BR>&nbsp;&nbsp;&nbsp;&nbsp;&nbsp;"A prostor iza crnog zastora, čika-Ričarde?" upita Patrik. "Rekao si da se tamo proizvodi hrana za nas. Možda bismo mogli pronaći nekoliko soba..."
<BR>&nbsp;&nbsp;&nbsp;&nbsp;&nbsp;"Nisam mnogo optimističan", reče Ričard posle kratke pauze. "Ali, tvoj predlog je verovatno jedini razuman u ovom trenutku."
<BR>&nbsp;&nbsp;&nbsp;&nbsp;&nbsp;Porodica je tada donela odluku da Ričard, Maks i Patrik krenu u izviđanje regiona iza crnog zastora, da bi tačno utvrdili gde se proizvodi hrana za ljude, i da li tamo negde postoji prostor pogodan za stanovanje. Za to vreme će Robert, Bendži, žene i deca ostati u leglu. Njihov zadatak će biti da razviju plan za brzu evakuaciju iz legla, za slučaj da tako nešto jednog dana bude potrebno.
<BR>&nbsp;&nbsp;&nbsp;&nbsp;&nbsp;Pre polaska Ričard je isprobao novi sistem radio-veze, koji je sklopio u slobodnom vremenu. Sistem je bio dovoljno jak da istraživači i ostatak porodice ostanu u radio-kontaktu tokom čitavog perioda razdvojenosti. Činjenica da takvom vezom raspolažu pomogla je Ričardu i Nikol da ubede Maksa Paketa da svoju pušku ostavi u leglu.
<BR>
<BR>&nbsp;&nbsp;&nbsp;&nbsp;&nbsp;Njih trojica su se orijentisali s lakoćom, na osnovu mape u Ričardovom kompjuteru. Stigli su u dvoranu s 'kotlovima', koju su Ričard i Nikol otkrili tokom prethodne ekspedicije. Maks i Patrik su zapanjeno zurili u tih dvanaest ogromnih kotlova, u ogromni podni prostor pokriven uredno naslaganim zalihama sirovina, i u mnoštvo biota raznih oblika, koji su hitali kroz dvoranu. Fabrika je bila izuzetno aktivna. Svi kotlovi su ponešto proizvodili. "U redu", reče Ričard preko radija. Obraćao se Nikol, koja ga je, u leglu, slušala. "Stigli smo i spremni smo. Naruči večeru a mi ćemo gledati šta se dešava."
<BR>&nbsp;&nbsp;&nbsp;&nbsp;&nbsp;Posle manje od jednog minuta jedan od kotlova, i to onaj najbliži njima trojici, prestade sa svojim dotadašnjim radom. U međuvremenu, nedaleko od kućice iza kotlova, tri biota nalik na kamionete s rukama, krenuše kroz redove nagomilanih sirovina, hitro uzimajući malo od jednih, malo od drugih. Ta tri se onda okupiše kraj onog kotla koji je prestao sa radom, istovariše sirovine na pokretnu traku a ona ih, pred očima trojice ljudi, ponese unutra. Sledećeg trenutka začuli su se zvuci koji su pokazivali da se u kotlu nešto burno dešava. Kad je taj unutrašnji proces bio pri kraju, priđe jedan nizak dugačak biot, nalik na tri cvrčka koji su stali jedan iza drugog i spojili se u jedno biće; na leđima svakog od ta 'tri' bio je oklop nalik na hitinski - činio je po jednu 'zdelu' spremnu da primi teret. Ovaj biot je onda došao do izlaznog konvejera, pružio dugu hvataljku i, kad se ljudska hrana pojavila, zgrabio ju je, natovario u zdele na svojim leđima i hitro se udaljio.
<BR>&nbsp;&nbsp;&nbsp;&nbsp;&nbsp;"E đavo da me nosi", reče Maks prateći pogledom kako 'cvrčak' iščezava niz hodnik iza kolibe. Njih trojica nisu stigli ni da se okrenu a drugi bioti, i to oni u funkciji 'kamiona', položiše neke duge debele šipke na konvejersku traku; manje od minuta potom taj kotao je nastavio da radi svoj pređašnji posao.
<BR>&nbsp;&nbsp;&nbsp;&nbsp;&nbsp;"Kakav fantastičan sistem", uzviknu Ričard. "Svakako ima kompleksnu proceduru prekidanja, u kojoj narudžbine hrane imaju prioritet. Ne mogu da verujem..."
<BR>&nbsp;&nbsp;&nbsp;&nbsp;&nbsp;"Sačekaj samo jedan prokleti minut", prekide ga Maks, "i ponovi to što si maločas rekao, ali na normalnom engleskom."
<BR>&nbsp;&nbsp;&nbsp;&nbsp;&nbsp;"Mi u leglu imamo automatske translacione subrutine, koje sam pripremio još pre mnogo godina, kad smo bili ovde", reče Ričard uzbuđeno. "Kad je Nikol u svoj kompjuter ukucala narudžbinu za piletinu, krompir i spanać, iz njenog autput-bafera izišla je lista komandi za ono pravo tipkanje, koje zalazi u hemiju kompleksnih molekula tih vrsta hrane. Čim sam ja, maločas, signalisao da smo nas trojica spremni, utipkala je taj pravi niz komandi. Komande su primljene ovde, a reakciju mašina smo videli. Svi ovi ramanski kotlovi i do tada su radili nešto; ali njihov ekvivalent kompjutera prepoznao je da nova narudžbina znači hranu, i dao joj vrhunski prioritet."
<BR>&nbsp;&nbsp;&nbsp;&nbsp;&nbsp;"Kažeš li ti, čika-Ričarde", reče Patrik, "da je glavni kompjuter zaustavio drugu proizvodnju samo da bi spremio hranu za nas?"
<BR>&nbsp;&nbsp;&nbsp;&nbsp;&nbsp;"Tačno to", reče Ričard.
<BR>&nbsp;&nbsp;&nbsp;&nbsp;&nbsp;Maks se udaljio od njih, stao i zagledao se u druge kotlove u toj ogromnoj dvorani. Ričard i Patrik mu priđoše.
<BR>&nbsp;&nbsp;&nbsp;&nbsp;&nbsp;"Kad sam bio klinac od jedno osam ili devet godina", reče Maks, "moj otac i ja smo pošli na naše prvo kamping-putovanje, sa noćenjem; popeli smo se na jedno mesto u planinama Ozark, nekoliko sati hoda od naše farme. Noć je bila veličanstvena, nebo prepuno zvezda. Pamtim da sam ležao na leđima, u mojoj vreći za spavanje, i zurio gore, u sva ta mala treperava svetla na nebu... Te noći došla mi je na um jedna misao koja je, za dečaka iz Arkanzasa, bila velika, ogromna. Zapitao sam se koliko ima tuđinske dece, tamo gore u vasioni, koja u istom tom trenutku uzbuđeno dižu pogled ka zvezdama i uviđaju, po prvi put, kako je majušan njihov vilajet u odnosu na ukupni plan kosmosa."
<BR>&nbsp;&nbsp;&nbsp;&nbsp;&nbsp;Maks se okrete i osmehnu dvojici svojih prijatelja. "To je jedan od razloga zbog kojih sam ostao poljoprivrednik", reče on smejući se. "Kod one moje piladi i prasadi uvek sam bio važan. Donosio sam im klopu. Bio je to krupan događaj kad se stari Maks pojavi ispred svinjca ili kokošinjca..."
<BR>&nbsp;&nbsp;&nbsp;&nbsp;&nbsp;Zaćuta. Ni Ričard ni Patrik ne rekoše ništa. "Mislim da sam u dubini duše oduvek želeo da budem astronom", nastavi Maks. "Naime, hteo sam da vidim mogu li razumeti tajne svemira. Ali pri svakoj pomisli na milijarde godina i hiljade milijardi kilometara padao sam u potištenost. Nisam mogao da podnesem osećanje potpune, apsolutne totalne beznačajnosti, koje me je tada obuzimalo. Bilo je kao da neki glas u mojoj glavi govori, ponovo i ponovo: 'Pakete, ti si živo sranje. Apsolutna nula.'"
<BR>&nbsp;&nbsp;&nbsp;&nbsp;&nbsp;"Ali spoznavanje te beznačajnosti i, naročito, sposobnost da je merimo, čini nas, ljude, sasvim izuzetnim", reče Ričard tiho.
<BR>&nbsp;&nbsp;&nbsp;&nbsp;&nbsp;"Eto gde uđosmo u filozofiju", uzvrati Maks, "a tu zaista nisam u svom elementu. Ja volim da su oko mene domaće životinje, tekila i, čak, poneka blaža od onih ludih grmljavinskih oluja srednjeg zapada. A ovde, u ovome", on razmahnu rukama ka kotlovima i fabrici, "mogu reći da sam se usrao od straha. Da sam znao, kad sam se prijavljivao za naseljavanje Marsa, da ću naići na mašine koje su pametnije od ljudi..."
<BR>&nbsp;&nbsp;&nbsp;&nbsp;&nbsp;"Ričarde, Ričarde", dopre iz radija Nikolin zabrinuti glas. "Imamo loše vesti. Eli se upravo vratila sa severne obale. Četiri velika čamca prilaze obali... Eli kaže da je sigurna da je na jednome od tih ljudi videla policijsku uniformu... Osim toga, javila je da se na jugu vidi nekakva velika duga... Možete li vi da se vratite ovamo u roku od nekoliko minuta?"
<BR>&nbsp;&nbsp;&nbsp;&nbsp;&nbsp;"Ne, ne možemo", odgovori Ričard. "Još uvek smo u sali sa kotlovima. Mora biti da smo bar tri i po kilometra udaljeni od vas. Da li je Eli rekla koliko ljudi može biti u svakom čamcu?"
<BR>&nbsp;&nbsp;&nbsp;&nbsp;&nbsp;"Po mojoj proceni, po desetak do dvanaest u svakom, tata", odgovori mu Eli. "Nisam ostala na obali da ih brojim... Ali, čamci nisu bili jedina neobična stvar koju sam videla gore. Dok sam bežala ka leglu, južno nebo se obasjalo silovitim bleskovima raznih boja, koje su se postupno spojile u divovsku dugu... blizu onog mesta gde, po vašim pričama, treba da bude Veliki Rog."
<BR>&nbsp;&nbsp;&nbsp;&nbsp;&nbsp;Deset sekundi kasnije Ričard povika u radio: "Slušajte me, Nikol, Eli, i svi vi. Obavite evakuaciju iz naše jazbine, ovog trenutka. Uzmite decu, mladunce, dinje, sesilni materijal, obe puške i najveću količinu ličnih stvari koju možete da bez teškoća ponesete. Nemojte nositi ono što pripada nama trojici - mi na sebi imamo dovoljno stvari da se snađemo u vanrednoj situaciji. Idite pravo u leglo oktopauka i čekajte nas u onoj dvorani gde je pre mnogo godina bila foto-galerija... Nakamurine trupe će prvo prodreti u našu jazbinu. Kad nas ne zateknu tamo i ako je Keti s njima, poći će možda i u jazbinu oktopauka. Ali ne verujem da će ulaziti u tunele..."
<BR>&nbsp;&nbsp;&nbsp;&nbsp;&nbsp;"A vas trojica?" upita Nikol.
<BR>&nbsp;&nbsp;&nbsp;&nbsp;&nbsp;"Vratićemo se najbrže što možemo. Ako ne nađemo nikoga... Uzgred budi rečeno, Nikol, ostavi u beloj sobi radio uključen na najjače, i jedan u dečjoj sobi, da čujemo ako neko uđe u naše leglo... Rekoh, ako ne bude izvršena invazija na naš dom, pridružićemo vam se odmah. Ako pak Nakamurini ljudi zaposednu naše stanište, pokušaćemo da nađemo, odavde, neki drugi put do jazbine oktopauka; on mora postojati..."
<BR>&nbsp;&nbsp;&nbsp;&nbsp;&nbsp;"U redu, dragi", prekide ga Nikol. "Moramo da počnemo pakovanje... Ostaviću radio uključen, za slučaj da vam budemo potrebni..."
<BR>&nbsp;&nbsp;&nbsp;&nbsp;&nbsp;"Znači, po tvom mišljenju, bićemo najbezbedniji u leglu oktopauka?" upita Maks Ričarda čim ovaj isključi radio.
<BR>&nbsp;&nbsp;&nbsp;&nbsp;&nbsp;"Pa, to nam je jedini izbor", reče Ričard s bledim osmehom. "Ovde iza zastora ima premnogo nepoznatih stvari. S druge strane, ako nas nađe Nakamurina soldateska i policija... naravno da nećemo biti 'bezbedni'! Oktići možda više i ne stanuju u tom svom leglu. Osim toga, kao što je Nikol mnogo puta rekla, mi nemamo nijedan nesumnjiv dokaz da su oni neprijateljski raspoloženi."
<BR>
<BR>&nbsp;&nbsp;&nbsp;&nbsp;&nbsp;Muškarci pođoše najbrže što su mogli. Samo jednom su zastali, da Patrik preuzme deo tereta iz Ričardovog ranca. Dok su se domogli trokrakog raskršća u hodniku, i Maks i Ričard bili su uveliko u znoju.
<BR>&nbsp;&nbsp;&nbsp;&nbsp;&nbsp;"Moramo zastati jedan minut", reče Maks Patriku, koji je išao ispred dvojice starijih. "Tvom čika-Ričardu potreban je odmor."
<BR>&nbsp;&nbsp;&nbsp;&nbsp;&nbsp;Patrik izvuče bocu s vodom iz ranca i pruži je da se svi napiju. Ričard žudno povuče iz nje, obrisa čelo maramicom i nastavi lakim trkom ka jazbini.
<BR>&nbsp;&nbsp;&nbsp;&nbsp;&nbsp;Kad su bili na nekih petsto metara od male platforme iza crnog zastora, Ričardov radio poče prenositi neku neodređenu buku iz unutrašnjosti legla. "Možda je neki član porodice zaboravio nešto važno, pa se vratio po to", reče Ričard usporavajući hod da bi oslušnuo.
<BR>&nbsp;&nbsp;&nbsp;&nbsp;&nbsp;Uskoro su i čuli nečiji glas; nisu ga mogli identifikovati. Stali su i čekali. "Kao da je neka životinja živela tamo pozadi", reče taj glas. "Dođi da pogledaš."
<BR>&nbsp;&nbsp;&nbsp;&nbsp;&nbsp;"Do vraga", reče drugi glas. "Do maločas su bili ovde, sumnje nema... Pitam se pre koliko vremena su otišli."
<BR>&nbsp;&nbsp;&nbsp;&nbsp;&nbsp;"Kapetane Bauer", povika neko. "Šta da radim sa svom ovom elektronskom opremom?"
<BR>&nbsp;&nbsp;&nbsp;&nbsp;&nbsp;"Ma ostavi je, zasad", odgovori drugi glas. "Kroz koji minut trebalo bi da ostatak vojske siđe ovamo. Onda ćemo odlučiti šta dalje."
<BR>&nbsp;&nbsp;&nbsp;&nbsp;&nbsp;Ričard, Maks i Patrik su sedeli, bez reči, u mračnom tunelu. Tokom sledećeg minuta nisu, preko radija, čuli ništa. Činilo se da za to vreme niko od pripadnika Nakamurine ekspedicije nije ponovo ulazio u dečju sobu. Onda opet začuše glas Franca Bauera.
<BR>&nbsp;&nbsp;&nbsp;&nbsp;&nbsp;"Šta pričaš ti, Morgane?" reče Bauer. "Jedva te čujem... nekakva je buka. Šta? Vatromet? Boje? O čemu pričaš? Dobro. Dobro... Odmah dolazimo."
<BR>&nbsp;&nbsp;&nbsp;&nbsp;&nbsp;Sledećih petnaest sekundi prijemnik je bio tih. Onda njih trojica jasno začuše Bauerove reči. "A, tu si ti, Pfajferu. Sakupi ostale, vraćamo se gore. Morgan kaže da je na južnom nebu nekakav zapanjujući vatromet. Većina vojnika se ionako plašila tog mraka i tih oblakodera. Ovako će se smiriti svi nervi."
<BR>&nbsp;&nbsp;&nbsp;&nbsp;&nbsp;"Sad imamo šansu", šapnu Ričard ustajući. "Oni bar nekoliko minuta neće biti u leglu." On potrča, pa se zaustavi. "Može biti potrebno da se razdvojimo... Da li vi, obojica, pamtite kako se ide do legla oktopauka?"
<BR>&nbsp;&nbsp;&nbsp;&nbsp;&nbsp;Maks odmahnu glavom. "Nikad nisam bio tamo..."
<BR>&nbsp;&nbsp;&nbsp;&nbsp;&nbsp;"Evo", reče Ričard, dodajući Maksu svoj prenosivi kompjuter. "Kad otkucaš slova M i P, dobijaš mapu celog Njujorka. Leglo oktića je označeno crvenim krugom... Ako otkucaš dvaput L, pokaže se mapa unutrašnjosti njihove jazbine. Idemo sad, dok još imamo vremena."
<BR>&nbsp;&nbsp;&nbsp;&nbsp;&nbsp;Ne naiđoše ni na jednog vojnika u svojoj jazbini. Međutim, na izlazu iz legla u grad bila su dvojica stražara, udaljena, ipak, nekoliko metara. Stražari su, na sreću, bili toliko zaneti vatrometom na ramanskom nebu da nisu čuli trojicu koji su se, iza njih, uzverali stepeništem i nestali. Maks, Ričard i Patrik se razdvojiše, radi veće bezbednosti, i različitim putevima pođoše ka staništu oktopauka.
<BR>&nbsp;&nbsp;&nbsp;&nbsp;&nbsp;Ričard i Patrik stigoše na odredište u razmaku od jedva minut; Maks je, međutim, putovao duže. Putanja koju je on odabrao vodila je preko jednog trga na kome su, pukim slučajem, zastali neki od Nakamurinih vojnika, njih petorica ili šestorica, da bolje vide vatromet. Maks zato potrča niz jednu manju ulicu i pribi se uz zgradu. Izvuče računar i poče da razgleda mapu na ekranu, pokušavajući da smisli neku drugu putanju ka leglu oktopauka.
<BR>&nbsp;&nbsp;&nbsp;&nbsp;&nbsp;Za to vreme iznad svih njih nastavljao se spektakularni 'vatromet'. I Maks diže pogled i ostade zaslepljen velikom plavom loptastom eksplozijom iz koje je krenulo na stotine zrakova plave svetlosti u svom pravcima. Gotovo čitav minut Maks je posmatrao tu hipnotičku predstavu, veličanstveniju od svega što je na Zemlji ikada video.
<BR>&nbsp;&nbsp;&nbsp;&nbsp;&nbsp;Kad je napokon stigao u leglo oktopauka, sišao je, brzo, niz kosinu rampe i ušao u katedralsku dvoranu iz koje su četiri tunela vodila u druge delove jazbine. Tada otipka dva velika slova L i na malenom ekranu kompjutera pojavi se mapa oktopaučkog vilajeta. Zanet u razgledanje te mape, u početku i ne začu zvuk mehaničkih četkica i visoko, tiho pištanje.
<BR>&nbsp;&nbsp;&nbsp;&nbsp;&nbsp;Nije digao pogled sve dok ti zvuci nisu postali veoma jaki. Najzad podiže glavu: jedan krupan oktopauk stajao je na manje od pet metara udaljenosti. Od tog prizora Maksu žestoki trnci pođoše niz kičmu. Ostao je sasvim nepomičan, boreći se protiv želje da pobegne. Tečnost nalik na krem, u oktopaukovom jedinom sočivu, poče da se premešta levo i desno, ali tuđin ne pođe bliže Maksu.
<BR>&nbsp;&nbsp;&nbsp;&nbsp;&nbsp;Iz jednog od dva paralelna ureza oko sočiva krenu talas purpurnocrvene boje. Talas je oplovio paukovu loptastu glavu, praćen užim trakama drugih boja; sve su stigle do drugog ureza, i tu nestale. Zatim se isti obrazac ponovio. Maks, čije je srce gruvalo toliko da ga je osećao u donjoj vilici, odmahnu glavom i reče: "Ne razumem." Oktopod-pauk je oklevao još trenutak, a onda je podigao dva pipka sa poda i uperio ih niz jedan od četiri tunela, nedvosmisleno pokazujući pravac. Zatim, kao da hoće da podvuče učinjeno, pođe ka tom tunelu pa opet pokaza, sa dva pipka, na istu stranu.
<BR>&nbsp;&nbsp;&nbsp;&nbsp;&nbsp;Maks ustade i laganim hodom se zaputi u taj tunel, držeći se podalje od oktopauka. Dok je Maks ulazio u tunel, nova serija kolornih signala pođe oko tuđinove glave. "Mnogo ti hvala", reče Maks učtivo, okrete se i zađe u tunel.
<BR>&nbsp;&nbsp;&nbsp;&nbsp;&nbsp;Tek posle tri-četiri stotine metara zastade da pogleda mapu; onda pođe dalje. U tunelu su se, ispred njega, palila svetla, a po njegovom prolasku gasila. Nakon novog, pažljivog razgledanja mape on vide da nije daleko od sale određene za sastanak.
<BR>&nbsp;&nbsp;&nbsp;&nbsp;&nbsp;Nekoliko minuta kasnije uđe u nju. Tu su već bili okupljeni svi ostali članovi porodice. Maks se široko osmehnu. "Nikad nećete pogoditi koga sam sreo usput", reče on. Sledećeg trenutka Eponina ga pozdravi zagrljajem.
<BR>
<BR>&nbsp;&nbsp;&nbsp;&nbsp;&nbsp;Ubrzo pošto je Maks završio sa zabavljanjem prisutnih pričom o svom susretu s oktopaukom, Ričard i Patrik oprezno pođoše nazad, u katedralsku dvoranu, zaustavljajući se na svakih stotinak metara i pomno osluškujući neće li se odnekud začuti karakteristični zvuk tuđina. Nije se čulo ništa. Takođe nije bilo nikakvih nagoveštaja prisustva novorajskih snaga. Posle skoro sat vremena vratili su se ostatku grupe i uključili u raspravu o tome šta činiti dalje.
<BR>&nbsp;&nbsp;&nbsp;&nbsp;&nbsp;Njihova proširena porodica imala je hrane za pet dana, možda i šest, uz pažljivo racionisanje. Vode je bilo u cisterni blizu katedralske sale. Svi su se brzo saglasili da potera koja je za njima pošla iz Novog Raja, najverovatnije neće ostati u Njujorku dugo, bar ne pri ovom svom prvom dolasku. Nastade kratka debata o pitanju da li je Keti nešto rekla ili nije rekla, kapetanu Baueru, o tome gde se nalazi leglo oktopoda-pauka. O jednom bitnom pitanju nije bilo rasprave: tokom sledećih dan-dva preti najveća opasnost da ih Nakamurini ljudi pronađu. Zbog toga narednih trideset šest sati provedoše u toj velikoj sali, ne izlazeći uopšte, osim zbog neophodnih fizičkih potreba.
<BR>&nbsp;&nbsp;&nbsp;&nbsp;&nbsp;Kad je prošao taj period, zatvorenost je postala veoma teško podnošljiva svima njima, a naročito avijanskim mladuncima i blizancima. Ričard i Nai poveli su zato Tami, Timija, Bendžija i decu u hodnik, pokušavajući - neuspešno - da ih umire. Poveli su ih ka širokome 'bunaru' s velikim klinovima, koji se spuštao u dubinu legla oktopauka. Ričard gotovo da i nije spuštao Niki sa svojih leđa. Nekoliko puta je upozorio blizance i Nai na opasnosti koje ih mogu čekati u toj zoni. Međutim, čim se obični tunel proširio a vertikalni pojavio pred njima, šumoglavi Galilej je pojurio niz njega; majka nije stigla da ga u tome spreči. Ubrzo je, međuti, sam stao, a onda se sav ukočio od straha; ostao je da se nesigurno drži za dva klina, ne mnogo ispod nivoa poda, nadnet nad ogromnu provaliju. Ričard je priskočio da ga spase. U tu istu provaliju bacili su se mladi avijani, oduševljeni što opet mogu da lete; ali u svome kruženju po vazduhu nikad nisu silazili dovoljno duboko da izazovu paljenje nižeg 'sprata' svetiljki.
<BR>&nbsp;&nbsp;&nbsp;&nbsp;&nbsp;Pre nego što se vratio ostatku grupe, Ričard je poveo Bendžija u brzi obilazak one prostorije koju su Ričard i Nikol uvek nazivali oktopaučkim muzejem. Ta dvorana, nekoliko stotina metara udaljena od 'bunara', bejaše i sad potpuno prazna. Nekoliko sati kasnije, na Ričardov predlog, polovina porodice je prešla tamo, da bi svi imali širi životni prostor.
<BR>&nbsp;&nbsp;&nbsp;&nbsp;&nbsp;Trećega dana njihovog boravka u leglu oktopauka Ričard i Maks su zaključili da neko treba da ode i izvidi da li su novorajske trupe još u Njujorku. Logični izabranik za porodičnog izvidnika bio je Patrik. Ričard i Maks su mu dali jasne instrukcije - da ode obazrivo do katedralske dvorane, a onda rampom gore, do Njujorka. Odatle, uz minimalnu upotrebu baterijske svetiljke i prenosivog kompjutera, da pređe na severnu obalu ostrva i vidi da li su brodići još tamo. Najzad, kakav god bio rezultat istraživanja, da se vrati pravo u leglo i podnese pun izveštaj.
<BR>&nbsp;&nbsp;&nbsp;&nbsp;&nbsp;"Još jednu stvar treba imati na umu", reče Ričard, "izuzetno važnu. Ako u ma kom trenutku čuješ oktopauka ili vojnika, treba odmah da se okreneš i da se vratiš ovamo. Ali, s ovim dodatkom: ni pod kojim okolnostima ne sme se dogoditi da te ljudsko biće vidi kako silaziš u ovo leglo. Ne smeš učiniti ništa što bi izložilo opasnosti nas ostale."
<BR>&nbsp;&nbsp;&nbsp;&nbsp;&nbsp;Maks je uporno tražio da Patrik ponese jednu od njihove dve puške. Ričard i Nikol su to dopustili bez raspravljanja. Kad su mu svi poželeli sreću, Patrik pođe na svoju 'skautsku' misiju. Ali, već posle petsto metara pešačenja kroz tunel začu neki šum ispred sebe. Zastao je da oslušne, ali nije mogao da razazna šta je to. Posle još stotinu metara neki od zvukova postadoše jasniji. Čuo je četkice koje se vuku po podu, nekoliko puta, ali čuo se i neki zveket, kao da se metalni predmeti sudaraju jedan s drugim ili naleću na zid. Osluškivao je nekoliko minuta a zatim, pamteći šta mu je rečeno, krenuo nazad, do svoje porodice i prijatelja.
<BR>&nbsp;&nbsp;&nbsp;&nbsp;&nbsp;Posle duge rasprave poslali su ga ponovo. Ovoga puta mu je rečeno da priđe oktopaucima najbliže što se usudi, i da ih posmatra, tiho, najduže što sme. Prilazeći katedralskoj dvorani opet je čuo vučenje četkica. Ali na ulazu u samu dvoranu ne vide nikoga. Kud odoše? pitao se. Njegov prvi impuls bio je da se vrati. Međutim, pošto još nije video nijednog oktopauka, zaključio je da bi mogao da pođe i uz rampu, gore, na ulice Njujorka, da dovrši svoj zadatak.
<BR>&nbsp;&nbsp;&nbsp;&nbsp;&nbsp;Bio je međutim zaprepašćen kad je video, minut kasnije, da je izlaz iz oktopaučkog legla zabetoniran debelim slojem neke smese koja se sastojala od metalnih šipki i materijala nalik na cement. Ponegde su ostale šupljine, ali on je kroz njih jedva mogao da proviri; prepreka je, sasvim sigurno, bila toliko masivna da je ni svi ljudi zajedno ne bi mogli pomeriti. Ovo su oktići uradili, pomisli on odmah, ali, zašto su nas zarobili ovde?
<BR>&nbsp;&nbsp;&nbsp;&nbsp;&nbsp;Pre nego što se vratio svojima, Patrik je istražio katedralsku salu i našao da je jedan od četiri izlazna tunela sada zatvoren nečim što je ličilo na debela vrata ili kapiju. To je sigurno tunel prema kanalu, pomisli on. Desetak minuta kasnije, pošto se ništa nije čulo, on pođe kući.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
