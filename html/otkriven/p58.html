<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Probudila se rano. Bendži je već bio ustao i obukao se; Kepler je još spavao na drugom kraju sobe. Bendži joj opet, kao i u ranijim prilikama, strpljivo pomože da se istušira i obuče.
<BR>&nbsp;&nbsp;&nbsp;&nbsp;&nbsp;Nekoliko minuta kasnije u veliku zajedničku sobu uđe Maks, probudi Keplera, onda priđe Nikolinim kolicima i rukova se s njom. "Prijateljice moja, ne rekoh sinoć mnogo, jer ne mogoh naći prave reči. A i sad mi nekako ne leže..."
<BR>&nbsp;&nbsp;&nbsp;&nbsp;&nbsp;On okrete glavu od nje. "Jebi ga", nastavi glasom koji se slamao, "znaš kakva su moja osećanja prema tebi. Ti si jedna divna, divna osoba."
<BR>&nbsp;&nbsp;&nbsp;&nbsp;&nbsp;Zaćuta. Lice nikako nije okretao ka njoj. Jedini zvuk u toj sobi bio je Keplerov tuš. Nikol steže Maksu ruku. "Hvala ti, Makse", reče ona tiho, "ovo mi mnogo znači."
<BR>&nbsp;&nbsp;&nbsp;&nbsp;&nbsp;"Kad sam imao osamnaes' godina", nastavi on neodlučno, i tek sad se okrete da je pogleda, "umro mi je ćale, od jedne retke forme raka. Svi smo znali da će se to desiti. Klajd i keva i ja. Gledali smo ga mesecima kako propada. Al' ja ipak nisam mogao da verujem, pa ni kad je on već bio u kovčegu... Održano je malo opelo na groblju, došli su samo naši prijatelji sa okolnih farmi i jedan automehaničar iz De Kvina, tip zvani Vili Taunsend, koji se svake druge subote uveče obavezno napijao s mojim matorim."
<BR>&nbsp;&nbsp;&nbsp;&nbsp;&nbsp;Maks se osmehnuo i opustio. Voleo je da pripoveda. "Vili je bio dobar matori smotanko, neženja, spolja tvrd k'o cigla, unutra mek k'o buter. Njega je šutnula dekvinska mis lepote u srednjoj školi, i on od tada nije imao drugu ribu. I, dakle, sad. Pita mene keva da l' bi ja rek'o nekoliko reči 'nad mojim ocem', posle opela. Ja pristanem, a bio sam napisao taj, kao, govor, i zapamtio ga vrlo pažljivo, pa čak i probao jednom, pred Klajdom.
<BR>&nbsp;&nbsp;&nbsp;&nbsp;&nbsp;Znači, posle opela, ja spreman", nastavi on. "Pa počnem: 'Moj otac, Henri Alan Paket, bio je dobar čovek', kažem ja. Onda malo zaćutim, jer sam imao plan da na tom mestu napravim pauzu. Vili već šmrćka, gleda u zemlju. Odjednom ja primetim da sam zaboravio šta je sledeća rečenica. Stojimo mi, stojimo, pod onim vrućim suncem Arkanzasa, kao da cela večnost prolazi, mada verovatno nije bilo više od trideset sekundi. Nikad se, ni do danas, nisam setio ostatka tog govora. Šta ću, gde ću, onako očajan i postiđen, samo sam, na kraju, kazao: 'E, jebi ga...' a tek ti Vili, na sav glas: 'Amen!'"
<BR>&nbsp;&nbsp;&nbsp;&nbsp;&nbsp;Nikol se poče smejati. "Makse Pakete, ne može postojati u celom ovom kosmosu niko drugi kao ti!"
<BR>&nbsp;&nbsp;&nbsp;&nbsp;&nbsp;Maks se isceri. "Noćas smo u krevetu Frenči i ja pričali o onoj drugoj Nikol, koju su vanzemaljci napravili za Simon i Majkla, i tek počne Epi da se pita da l' bi napravili jednog replikanta i za nju, i to Maksa Paketa. Dopalo joj se: savršen muž koji uvek uradi sve što mu se kaže. Pa i ono noću... Smejali smo se do besvesti zamišljajući šta bi taj robotko Maks radio, i šta ne bi, u krevetu."
<BR>&nbsp;&nbsp;&nbsp;&nbsp;&nbsp;"Ju, sram te bilo."
<BR>&nbsp;&nbsp;&nbsp;&nbsp;&nbsp;"Ne, pa Frenči je sve to zamišljala, ne ja... Dobro, vidi, poslat sam ovamo sa specijalnim zadatkom da te obavestim da je u susednoj sobi spremljen ekstra - de luks doručak, ljubaznošću naših kockastih glupana. To nam je, kao, jedan od načina da ti kažemo 'zbogom' ili 'Bon voyage' ili već šta treba. Stvar počinje kroz tačno osam minuta."
<BR>
<BR>&nbsp;&nbsp;&nbsp;&nbsp;&nbsp;Nikol je s oduševljenjem utvrdila da je raspoloženje za doručkom dobro i prijatno. Juče je nekoliko puta naglašeno rekla da njen odlazak ne treba da bude početak vremena tuge, nego naprotiv, da ga treba proslavljati kao kraj jednog divnog života. Sada se videlo da su njeni prijatelji i porodica iskreno prihvatili taj njen zahtev; videla je samo poneko tužno lice.
<BR>&nbsp;&nbsp;&nbsp;&nbsp;&nbsp;Najbliže njoj seli su Eli i Bendži. Dugi sto za doručak postavili su blok-roboti. Do Eli su sedeli Niki, pa Marija, pa doktorka Plava. Sa druge strane, do Bendžija, sedeli su Maks, pa Eponina, zatim Marijus, Kepler i Orao. Tokom doručka Nikol je primetila, iznenađena, da Marija razgovara s Plavom. "Nisam znala da umeš da čitaš boje, Marija", reče Nikol, s jasno pohvalnim tonom u glasu.
<BR>&nbsp;&nbsp;&nbsp;&nbsp;&nbsp;"Samo pomalo", reče devojka, koja kao da se malo postidela što su svi na nju obratili pažnju. "Eli me je poučavala."
<BR>&nbsp;&nbsp;&nbsp;&nbsp;&nbsp;"Odlično", reče Nikol.
<BR>&nbsp;&nbsp;&nbsp;&nbsp;&nbsp;"Naravno da je pravi lingvista u našoj grupi", reče Maks, "onaj čudni čovek-ptica na kraju stola. Juče smo bili prisutni kad je razgovarao s iguanama, pomoću onih njihovih čudnih coktanja i škripanja."
<BR>&nbsp;&nbsp;&nbsp;&nbsp;&nbsp;"Bljaaak", reče Niki. "Ja ne bih želela da razgovaram s tako gadnim stvorovima."
<BR>&nbsp;&nbsp;&nbsp;&nbsp;&nbsp;"Iguane imaju sasvim drugačiji pogled na svet", reče Orao. "Veoma jednostavan, veoma primitivan."
<BR>&nbsp;&nbsp;&nbsp;&nbsp;&nbsp;"Ono što mene interesuje", reče Eponina, naginjući se napred i obraćajući se samom Orlu, "jeste sledeće: šta je potrebno da uradim da bih i ja dobila robota kompanjona. Uzeću jednog koji izgleda kao ovaj Maks ovde, al' da ne psuje i da su mu neke funkcije pojačane..."
<BR>&nbsp;&nbsp;&nbsp;&nbsp;&nbsp;Svi se nasmejaše. Nikol se osmehnu i u svojim mislima, gledajući sve oko stola. Ovo je savršeno, pomisli ona. Nisam mogla zatražiti lepši rastanak.
<BR>
<BR>&nbsp;&nbsp;&nbsp;&nbsp;&nbsp;Plava i Orao joj dadoše još jednu dozu plave tečnosti, poslednju. Nikol je pakovala svoje stvari u jednu torbu. Bilo joj je drago što je dobila priliku da Plavoj maletene nasamo kaže zbogom. "Hvala ti za sve", reče sad jednostavno svojoj okto koleginici, i zagrli je.
<BR>&nbsp;&nbsp;&nbsp;&nbsp;&nbsp;"Nedostajaćeš svima nama", reče Plava svojim bojama. "Nova glavna optimizatorka želela je da organizuje veličanstven ispraćaj, ali ja sam joj rekla da, po mom mišljenju, to ne bi bilo u redu. Zatražila je od mene da se, u ime cele okto rase, oprostim od tebe."
<BR>&nbsp;&nbsp;&nbsp;&nbsp;&nbsp;Do vazdušne pretkomore je ispratiše svi, celo društvo. Još jedna runda osmeha i grljenja - na visini invalidskih kolica - a onda Orao i Nikol, samo njih dvoje, prođoše kroz vrata komore.
<BR>&nbsp;&nbsp;&nbsp;&nbsp;&nbsp;On je podiže i stavi u sedište u šatlu. Zatim sklopi invalidska kolica. Nikol uzdahnu. "Bili su veličanstveni, a?"
<BR>&nbsp;&nbsp;&nbsp;&nbsp;&nbsp;"Oni te veoma mnogo vole i poštuju", reče Orao.
<BR>&nbsp;&nbsp;&nbsp;&nbsp;&nbsp;Poleteli su s 'morske zvezde'. Veliki tetraedar svetlosti opet se lagano okretao pred njihovim očima. "Kako se osećaš?" upita on.
<BR>&nbsp;&nbsp;&nbsp;&nbsp;&nbsp;"Laknulo mi je. Ali, malo mi je i prpa."
<BR>&nbsp;&nbsp;&nbsp;&nbsp;&nbsp;"Dalo bi se očekivati."
<BR>&nbsp;&nbsp;&nbsp;&nbsp;&nbsp;"Šta misliš, koliko još imam?" upita ona nekoliko sekundi kasnije. "Do trenutka kad će čukarac da mi stane?"
<BR>&nbsp;&nbsp;&nbsp;&nbsp;&nbsp;"To je teško tačno predskazati."
<BR>&nbsp;&nbsp;&nbsp;&nbsp;&nbsp;"Znam, znam", reče ona nestrpljivo. "Ali vi ste, narode, naučnici, sigurno ste pravili neke kalkulacije."
<BR>&nbsp;&nbsp;&nbsp;&nbsp;&nbsp;"Još šest do deset sati."
<BR>&nbsp;&nbsp;&nbsp;&nbsp;&nbsp;Za šest sati, ili najdalje za deset sati, biću mrtva, pomisli ona. Strah je sad bio opipljiviji, nije ga mogla sasvim potisnuti.
<BR>&nbsp;&nbsp;&nbsp;&nbsp;&nbsp;"Kako to izgleda - biti mrtav?"
<BR>&nbsp;&nbsp;&nbsp;&nbsp;&nbsp;"Očekivali smo da ćeš postaviti to pitanje", reče Orao. "Nama kažu da je to kao isključenje."
<BR>&nbsp;&nbsp;&nbsp;&nbsp;&nbsp;"Ništavilo, zauvek?"
<BR>&nbsp;&nbsp;&nbsp;&nbsp;&nbsp;"Po svemu sudeći, da."
<BR>&nbsp;&nbsp;&nbsp;&nbsp;&nbsp;"A sam čin umiranja?" reče Nikol. "Postoji li tu nešto posebno?"
<BR>&nbsp;&nbsp;&nbsp;&nbsp;&nbsp;"Ne znamo. Nadamo se da ćeš nam ti govoriti koliko god budeš mogla."
<BR>&nbsp;&nbsp;&nbsp;&nbsp;&nbsp;Potom su leteli ćuteći, dugo. Ispred njih se Čvorište brzo povećavalo. U jednom trenutku njihova svemirska letelica samo malo promeni pravac letenja, i Modul znanja se nađe tačno u sredini njihovog prozora. Doleteli su do njega tako okrenuti da su preostala tri temena tetraedra bila ispod njih.
<BR>&nbsp;&nbsp;&nbsp;&nbsp;&nbsp;"Mogu li nešto da te pitam?" reče Orao.
<BR>&nbsp;&nbsp;&nbsp;&nbsp;&nbsp;"Ma, samo napred", reče ona, okrete se ka tuđinu i osmehnu mu se kroz kacigu svog skafandra. "Nemoj mi postajati bojažljiv u ovaj pozni čas."
<BR>&nbsp;&nbsp;&nbsp;&nbsp;&nbsp;"Ne, ali nisam hteo da ometam tvoje razmišljanje."
<BR>&nbsp;&nbsp;&nbsp;&nbsp;&nbsp;"U ovom času ne razmišljam ni o čemu određenom. Moj um naprosto pluta."
<BR>&nbsp;&nbsp;&nbsp;&nbsp;&nbsp;"Zašto želiš da svoje poslednje sate provedeš u Modulu znanja?"
<BR>&nbsp;&nbsp;&nbsp;&nbsp;&nbsp;Nikol se nasmeja. "Ako sam ikad čula unapred programirano pitanje, ovo je to. Već vidim kako se moj odgovor učitava u neki praktično beskonačni fajl, pod odrednicu: 'Smrt: ljudska bića', i pod još neke, srodne."
<BR>&nbsp;&nbsp;&nbsp;&nbsp;&nbsp;Orao je ovo ćutke primio.
<BR>&nbsp;&nbsp;&nbsp;&nbsp;&nbsp;"Kad smo Ričard i ja bili nasukani u Njujorku, pre mnogo godina, i kad smo smatrali da nema mnogo izgleda da se spasemo, razgovarali smo ko bi šta voleo da radi u poslednjim trenucima pred smrt. Saglasili smo se da na prvo mesto dolazi da vodimo ljubav baš tad. Drugoplasirana želja bila je da doznajemo nešto novo, da osetimo istraživačko uzbuđenje još jednom, poslednji put..."
<BR>&nbsp;&nbsp;&nbsp;&nbsp;&nbsp;"Veoma napredan koncept."
<BR>&nbsp;&nbsp;&nbsp;&nbsp;&nbsp;"A i praktičan. Koliko vidim, ovaj vaš Modul znanja biće toliko interesantan da ja neću biti ni svesna da mi otkucavaju poslednje sekunde života. Koliko god da sam čvrsto rešena da ovako odem, mislim da bi me strah savladao kad se u svojim poslednjim satima ne bih nečim bavila aktivno."
<BR>&nbsp;&nbsp;&nbsp;&nbsp;&nbsp;Sad je Modul znanja zapremio celu visinu i širinu njihovog prozora. "Pre nego što uđemo", reče Orao, "želim da ti prenesen neke informacije o ovom mestu. Modul je sferičan, ali se sastoji od tri zasebna koncentrična dela. Svaki deo ima svoju određenu svrhu. Spoljašnji, tanki sloj odnosi se na sadašnjost i blisku prošlost. U sloju ispod njega, koji je deblji, nalaze se sve istorijske informacije o ovom delu galaksije. Ispod toga je unutrašnji, loptasti treći deo, koji je najveći. U njemu su svi modeli za predskazivanje budućnosti, kao i stohastički scenariji za sledeće eone."
<BR>&nbsp;&nbsp;&nbsp;&nbsp;&nbsp;"A ti, kao, nikad nisi bio unutra."
<BR>&nbsp;&nbsp;&nbsp;&nbsp;&nbsp;"Nisam. Ali moju bazu podataka o Modulu znanja su noćas dopunili."
<BR>&nbsp;&nbsp;&nbsp;&nbsp;&nbsp;Na površini kugle otvorila su se jedna vrata. Šatl zaplovi unutra. "Samo malo", reče Nikol. "Ako sam dobro shvatila, gotovo je stoprocentno sigurno da ja iz ovog modula živa izići neću?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Onda, možeš li, molim te, polako okrenuti ovu letelicu, da ja još jednom, poslednji put, pogledam spoljašnji svet?"
<BR>&nbsp;&nbsp;&nbsp;&nbsp;&nbsp;Šatl se poče lagano okretati oko sebe, ostajući u istoj horizontalnoj ravni. Nikol se nagnu malo napred u sedištu i zagleda se netremice kroz prozor. Videla je druge delove Čvorišta, u daljini 'morsku zvezdu' u kojoj su, u tom trenutku, njeni prijatelji i njena porodica pakovali svoj prtljag za konačno preseljenje na Čvorište. S jedne strane bila je žuta zvezda Tau Ceti, toliko slična Suncu, jedini veliki celestijalni objekat koji se mogao videti. Uprkos njenom silovitom blistanju, i obilju svetlosti sa Čvorišta, Nikol je razaznavala i neke druge zvezde u crnini kosmosa.
<BR>&nbsp;&nbsp;&nbsp;&nbsp;&nbsp;Ništa se u ovom prizoru neće promeniti mojom smrću. Samo će postojati jedan par očiju manje, da gleda ovu veličanstvenost. I jedna manje grudva osvešćenih hemikalija, da se divi i pita za smisao svega toga.
<BR>&nbsp;&nbsp;&nbsp;&nbsp;&nbsp;"Hvala", reče Nikol kad je šatl načinio pun obrtaj u toj ravni i našao se opet usmeren vrhom ka unutrašnjosti Modula znanja. "Možemo nastaviti."
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
