<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;"Ovo je naš prijatelj Arči. Mnogo nam je pomogao otkad smo ovde. Arči, da te upoznam, ovo su moji mama i tata."
<BR>&nbsp;&nbsp;&nbsp;&nbsp;&nbsp;Oktopauk je odgovorio sekvencom boja, koja je započela blistavim grimizom, nastavila se zelenom nijansom, koja je Ričarda podsetila na boju male divlje patke 'grogotovca', pa zatim bojom lavande; naišla su dva različita žuta tona (jedan šafranski, drugi limunski) i najzad purpur. Taj niz boja obišao je paukovu loptastu glavu sasvim, i na kraju došao do leve ivice uspravnog proreza na njegovoj glavi; tu su boje jedna za drugom nestale.
<BR>&nbsp;&nbsp;&nbsp;&nbsp;&nbsp;"Arči kaže da je zadovoljstvo sresti vas, posebno zbog toga što je toliko slušao o vama dvoma", reče Eli.
<BR>&nbsp;&nbsp;&nbsp;&nbsp;&nbsp;"Čitaš njihove boje?" reče Nikol šokirana.
<BR>&nbsp;&nbsp;&nbsp;&nbsp;&nbsp;"Eli je odlična u tome", reče Eponina. "Vrlo brzo je naučila njihov jezik."
<BR>&nbsp;&nbsp;&nbsp;&nbsp;&nbsp;"A kako govorite vi njima?" reče Nikol.
<BR>&nbsp;&nbsp;&nbsp;&nbsp;&nbsp;"Njihov vid je neverovatno oštar", odgovori Eli, "a osim toga izuzetno su inteligentni. Arči i desetak drugih već su naučili da čitaju s usana. Ali, posle ćemo o svemu tome, mama, prvo mi pričaj o Niki i o Robertu. Kako su?"
<BR>&nbsp;&nbsp;&nbsp;&nbsp;&nbsp;"Ćerkica ti je svakim danom sve divnija, ali strašno joj nedostaješ... A Robert, mislim da se još nije u potpunosti oporavio. Baca krivicu na sebe, smatra da te je mogao bolje braniti..."
<BR>&nbsp;&nbsp;&nbsp;&nbsp;&nbsp;Oktopauk Arči je nekoliko minuta učtivo pratio njihov razgovor, a onda je kucnuo Eli po ramenu i podsetio je da su njeni roditelji verovatno umorni i da im je hladno.
<BR>&nbsp;&nbsp;&nbsp;&nbsp;&nbsp;"Hvala, Arči", reče Eli. "U redu, ovako ćemo. Vas dvoje ulazite u grad i tu provodite bar ovu noć i sutrašnji dan. Spremili su nešto kao apartman za nas četvoro, blizu gradske kapije. Preksutra, ili već kad budete dovoljno odmorni, vraćamo se svi zajedno porodici. Arči će poći s nama."
<BR>&nbsp;&nbsp;&nbsp;&nbsp;&nbsp;Trenutak kasnije Ričard zapita: "A zašto se niste vas dve naprosto vratile, s Arčijem, nama?"
<BR>&nbsp;&nbsp;&nbsp;&nbsp;&nbsp;"To sam i ja pitala, tata... ali nikad nisam dobila zadovoljavajući odgovor."
<BR>&nbsp;&nbsp;&nbsp;&nbsp;&nbsp;Prekidoše je nove linije boja na Arčijevoj glavi. "Ma, dobro", reče ona oktou, pa opet okrete glavu svojim roditeljima. "Arči kaže da je oktoima bilo naročito stalo da vas dvoje jasno uvidite šta su oni i kakvi su. Nego, hajde da se mi prvo smestimo u naš stan, pa posle da pričamo do mile volje."
<BR>
<BR>&nbsp;&nbsp;&nbsp;&nbsp;&nbsp;Velike dveri Smaragdnog Grada širom su se raskrilile kad je četvoro ljudi, u pratnji jednog oktopauka, stiglo na udaljenost od desetak metara. Ričard i Nikol nisu bili spremni za bujnu raznovrsnost čudnih prizora koji su se pojavili pred njima već na samom ulasku u grad. Pravo pred njima pružala se široka avenija duž koje su se uzdizali mnogi niski, neprekinuti predmeti, koji su vodili do visokih piramidalnih građevina, ružičastih i plavih, nekoliko stotina metara dalje.
<BR>&nbsp;&nbsp;&nbsp;&nbsp;&nbsp;Prve korake po tlu oktopaučkog grada Ričard i Nikol učiniše gotovo kao u transu. Bili su to trenuci koje nijedno od njih neće nikada zaboraviti. Svuda okolo - kaleidoskop boja. Svaki element ovoga grada - kako samih ulica i zgrada, tako i neobjašnjivih ukrasa duž avenije, biljaka u baštama (ako su to bile biljke i bašte), svakovrsnih životinja koje su trčkarale na sve strane - sve je bilo obeleženo blistavim bojama. Pokraj same kapije stajala je grupa od četiri velika crva, ili zmije. Zapravo su ti stvorovi ležali na tlu, u namotajima, ali glava uzdignutih visoko, valjda da bi bolje videli nove posetioce. Izgledali su kao šećerni valjkasti štapići spiralno obojeni po dužini, većim brojem različitih boja. Neke životinje, blistavih crvenih i žutih nijansi, s osam nogu i štipaljkama nalik na one u jastoga, vukle su nekakve debele zelene grede preko jedne raskrsnice pedesetak metara dalje.
<BR>&nbsp;&nbsp;&nbsp;&nbsp;&nbsp;Stotine oktopauka je čekalo u blizini kapije da vide najnovije ljudske posetioce. Neki od njih su sedeli, u grupama, ispred zgrade, neki su stajali duž avenije, neki su čak šetkali po krovovima. Svi su istovremeno 'govorili' svojim pokretnim trakama boja na glavama, tako da su između statičnih uličnih ukrasa neprestano strujali promenljivi talasi boja.
<BR>&nbsp;&nbsp;&nbsp;&nbsp;&nbsp;Nikol se osvrtala. Stizala je da posveti samo po delić sekunde svakom od čudnih stvorenja oko sebe. Onda je zabacila glavu unazad i zagledala se u zelenu kupolu iznad grada. Ponegde su se videla tanka noseća 'rebra' kupole, ali glavnina tog ogromnog prostranstva iznad grada sastojala se od upletenog zelenog bilja.
<BR>&nbsp;&nbsp;&nbsp;&nbsp;&nbsp;"Svod nam je sav obrastao živim puzavicama i drugim biljkama. Tamo uz to žive i mnoge životinje, koje žanju korisne plodove i cvetove", reče Eli pored nje. "To je kompletan ekosistem, ali odlično služi i kao krov našem gradu - odvaja nas od ramanske hladnoće i atmosfere. Kad se kapija zatvori, videćeš kako je prijatna temperatura koja u gradu normalno vlada."
<BR>&nbsp;&nbsp;&nbsp;&nbsp;&nbsp;Ispod svoda je letelo, u različitim pravcima, dvadesetak svetlećih životinja, daleko većih od svitaca koji su proveli Ričarda i Nikol kroz oktopaučke zemlje. Nikol je pokušala da prouči izgled jedne od tih životinja, ali je od toga brzo odustala - svetlost je bila prejaka za njene oči. Možda grešim, pomisli ona, ali mislim da ovo obilje svetlosti daju leteće grupe, grozdovi životinja nalik na ona naša dva svica.
<BR>&nbsp;&nbsp;&nbsp;&nbsp;&nbsp;Da li je zbog umora ili zbog uzbuđenja, ili i zbog jednog i zbog drugog, tek - Nikol tada posrnu. Koji god razlog bio, ona oseti, dok je zurila u zelene visine, kao da se sve okrenulo oko nje. Gubeći ravnotežu pruži ruku da se osloni na Ričarda. Za ovom vrtoglavicom naiđe talas adrenalina, zatim strah: Nikol oseti da joj srce naglo ubrzava.
<BR>&nbsp;&nbsp;&nbsp;&nbsp;&nbsp;"Šta je, mama?" reče Eli, uplašeno se zagledavši u Nikolino pobledelo lice.
<BR>&nbsp;&nbsp;&nbsp;&nbsp;&nbsp;"Ništa", reče Nikol. Disala je polako, odmereno. "Ništa nije... samo mi se za trenutak zavrtelo u glavi."
<BR>&nbsp;&nbsp;&nbsp;&nbsp;&nbsp;Spustila je pogled ka tlu, da se sabere. Ulica je bila popločana blistavo obojenim kvadratnim pločama koje su delovale kao da su od keramike. I tu, ni pedeset centimetara od Nikol, pred njenim nogama, sedela su tri stvorenja, verovatno najčudnija koja je Nikol ikada videla. Bila su to loptasta bića, tridesetak centimetara u prečniku. Gornja polovina im je bila u nijansi zvanoj 'kraljevsko plavo', ali od nekog vijugavog materijala koji je delimično podsećao na površinu ljudskog velikog mozga a delimično na gornji deo morske meduze. Ta masa se neprestano pokretala i talasala. U sredini ovog 'mozga' bila je duboka mračna rupa iz koje su štrčale dve tanke antene dugačke po dvadesetak centimetara, s nekakvim ganglijama ili čvorovima na svaka dva-tri centimetra. Nikol nehotice ustuknu, istinski uplašena; stvorenja obrnuše svoje antene na drugu stranu i hitro otrčaše na drugu stranu avenije.
<BR>&nbsp;&nbsp;&nbsp;&nbsp;&nbsp;Nikol se opet osvrnula. Trake boje su se pomerale oko glava svih oktopauka koje je mogla videti. Znala je da razgovaraju o njenoj malopređašnjoj reakciji. Odjednom se osetila kao da je sasvim gola, izgubljena i savladana. Iz dubine njenog bića poče se uzdizati drevni i moćni signal za opasnost, i ona se uplaši da će početi da vrišti.
<BR>&nbsp;&nbsp;&nbsp;&nbsp;&nbsp;"Eli", reče ona tiho, "mislim da mi je dosta za danas... Možemo li mi uskoro ući u taj stan?"
<BR>&nbsp;&nbsp;&nbsp;&nbsp;&nbsp;Eli prihvati majku za ruku i povede je ka jednim vratima na drugoj po redu tvorevini na desnoj strani avenije. "Oktoi su radili dan i noć da preurede ove prostorije... Nadam se da će odgovarati."
<BR>&nbsp;&nbsp;&nbsp;&nbsp;&nbsp;Nikol je nastavila da ukočeno zuri u ulično šarenilo, ali prizori pred njom više joj nisu prodirali do mozga. Ovo je san, pomisli ona. Jedna grupa mršavih zelenih stvorova, nalik na kugle za kuglanje na dugim tankim štulama, prođe kroz njeno vidno polje. Nemoguće je da ma gde postoji, u stvarnosti, nešto ovako.
<BR>
<BR>&nbsp;&nbsp;&nbsp;&nbsp;&nbsp;"I ja sam već postao malo, hm, preopterećen", reče Ričard. "Prvo je bila ona frka u šumi. Pa kad pomisliš koliko smo prepešačili u ova tri dana - u našim godinama... Nije čudo da je tvoja majka malo izgubila orijentaciju. Prizor na ulici bio je načisto lud."
<BR>&nbsp;&nbsp;&nbsp;&nbsp;&nbsp;"Pre nego što je otišao, Arči se izvinio na tri različita načina", reče Eli. "Prvo je objašnjavao da su dozvolili slobodan pristup svima u zonu kapije zato što su smatrali da će to oduševiti Nikol. Nije im palo na um da će prizor biti malo prejak."
<BR>&nbsp;&nbsp;&nbsp;&nbsp;&nbsp;Nikol se, u postelji, pridiže u sedeći položaj. "Ne brini, Elice", reče ona. "Nisam ja postala baš toliko lomljiva. Samo, nisam bila ni dobro pripremljena, naročito ne posle onolikih napora i emocija."
<BR>&nbsp;&nbsp;&nbsp;&nbsp;&nbsp;"Jesi li raspoložena da se još odmaraš ili ćeš da jedeš?"
<BR>&nbsp;&nbsp;&nbsp;&nbsp;&nbsp;"Ma dobro mi je. Daj da nastavimo onako kako ste vas dve planirale ovaj dan... Da, Eponina, uzgred budi rečeno", reče Nikol okrećući se Francuskinji koja je, posle prvih pozdrava pred gradom, vrlo malo govorila, "moram da se izvinim za našu neučtivost. Ričard i ja smo bili toliko zauzeti razgovorom s Eli i prosto gledanjem svega... Zaboravila sam da ti kažem: Maks je poručio da te voli. Naterao me je da mu obećam da ću ti reći, ako te vidim, sledeće: strašno mu nedostaješ."
<BR>&nbsp;&nbsp;&nbsp;&nbsp;&nbsp;"Hvala, Nikol", odgovori Eponina. "Ja sam mislila na Maksa i na sve vas, svakoga dana otkako su nas oktići doveli ovamo."
<BR>&nbsp;&nbsp;&nbsp;&nbsp;&nbsp;"Jesi li i ti učila oktovski jezik?"
<BR>&nbsp;&nbsp;&nbsp;&nbsp;&nbsp;"Nnnne..." odgovori Eponina polako. "Radila sam nešto sasvim drugo..." Pogledom je potražila Eli, koja je, međutim, već bila izišla, verovatno da spremi ručak. "Zapravo, nisam se mnogo ni viđala s Eli, prve dve nedelje. Onda smo počele da pravimo planove za vaš dolazak."
<BR>&nbsp;&nbsp;&nbsp;&nbsp;&nbsp;Posle ovoga, nekoliko sekundi je vladala čudna tišina. "Jeste li ti i Eli zarobljenice ovde?" upita Ričard tiho. "I, kad smo već kod toga, jeste li saznale zašto su kidnapovali baš vas dve?"
<BR>&nbsp;&nbsp;&nbsp;&nbsp;&nbsp;"Nismo stvarno zarobljene", odgovori Eponina. Onda ustade, u toj maloj sobi, okrete se i povika: "Eli, jesi li tu? Tvoj ćale postavlja pitanja."
<BR>&nbsp;&nbsp;&nbsp;&nbsp;&nbsp;"Samo malo", začuše Elin odgovor. Nekoliko trenutaka kasnije vratila se, ali iza nje je stupao i oktopauk Arči. Eli odmah shvati izraz na licu svoga oca. "Arči je u redu", reče ona. "On i ja smo se dogovorili da bude prisutan onda kad vam kažemo sve... da bi objasnio, razjasnio, možda dao neke odgovore koje nas dve ne znamo..."
<BR>&nbsp;&nbsp;&nbsp;&nbsp;&nbsp;Oktopauk je seo među ljude. Nastala je druga poduža tišina. "Odakle meni osećanje da je cela ova scena uvežbavana ranije?" reče Ričard najzad.
<BR>&nbsp;&nbsp;&nbsp;&nbsp;&nbsp;Zabrinuta Nikol se nagnula napred i uzela svoju kćer za ruku. "Nema nekih zlih vesti, Eli? Rekla si da ćeš se vratiti s nama."
<BR>&nbsp;&nbsp;&nbsp;&nbsp;&nbsp;"Nema, majko. Ali ima nekoliko stvari koje Epi i ja želimo da vam kažemo. Epi, aj' ti prva."
<BR>&nbsp;&nbsp;&nbsp;&nbsp;&nbsp;Kolorne trake su se kretale kao reka oko Arčijeve glave. Bilo je jasno da je pomno 'slušao' ovaj razgovor. Sad je promenio mesto, da bi sedeo tačno naspram Eponine. Eli je pažljivo pratila pojavljivanje boja na paukovoj glavi.
<BR>&nbsp;&nbsp;&nbsp;&nbsp;&nbsp;"Šta to govori on... ili 'ono'?" upita Nikol, još uvek zapanjena činjenicom da njena kćer tako dobro razume tuđinski jezik.
<BR>&nbsp;&nbsp;&nbsp;&nbsp;&nbsp;"Strogo uzev, Arči je 'to' a ne 'on'", reče Eli i kratko se nasmeja. "Tako mi je on sam rekao kad sam mu objašnjavala zamenice. Ali Epi i ja koristimo muški rod kada govorimo o Arčiju i doktoru Plavom... U svakom slučaju: Arči želi da vi budete obavešteni da se s nama vrlo dobro postupalo, da nismo ni u čemu oštećene i da smo kidnapovane zato što oktoi nisu smislili nikakav drugi način da uspostave ne-neprijateljsku komunikativnu vezu s ljudima."
<BR>&nbsp;&nbsp;&nbsp;&nbsp;&nbsp;"Kidnapovanje nije dobar početak, ako se to zaista htelo", prekide je Ričard.
<BR>&nbsp;&nbsp;&nbsp;&nbsp;&nbsp;"To sam ja govorila Arčiju i drugima, tata", nastavi Eli. "Zato on sad hoće da sve objasni. Zaista su se divno poneli prema nama. Nisam uočila ni nagoveštaj da je njihova rasa uopšte sposobna za neprijateljsko ponašanje prema bilo kome."
<BR>&nbsp;&nbsp;&nbsp;&nbsp;&nbsp;"Dobro, dobro", reče Ričard, "tvoja majka i ja razumemo poentu ove preambule..."
<BR>&nbsp;&nbsp;&nbsp;&nbsp;&nbsp;Zaćutali su za trenutak jer je Arči počeo da saopštava, bojama, neku svoju primedbu. Onda mu je Eli objasnila šta znače dve reči koje su mu bile nepoznate: 'poenta' i 'preambula'. Zatim je prenela pogled na svoje roditelje. "Njihova inteligencija je zapanjujuća", reče ona. "Arči me za značenje svake nove reči pita samo jednom, nikad se nije dogodilo da ponovi pitanje."
<BR>&nbsp;&nbsp;&nbsp;&nbsp;&nbsp;"Kad sam dospela ovde", poče Eponina, "Eli je tek počinjala da uči oktovski jezik. U prvo vreme sve je bilo jedna grdna zbrka. Tek posle nekoliko dana smo shvatile zašto su kidnapovali mene."
<BR>&nbsp;&nbsp;&nbsp;&nbsp;&nbsp;"Čitavo jedno veče smo pričali samo o tome", ubaci Eli. "Zaista smo bile zapanjene. Nismo mogle da dokučimo kako su oktići saznali..."
<BR>&nbsp;&nbsp;&nbsp;&nbsp;&nbsp;"Šta?" reče Ričard. "Izvinite, dame, ali ne znam o čemu..."
<BR>&nbsp;&nbsp;&nbsp;&nbsp;&nbsp;"Da ja imam RV-41", reče Eponina. "Dakle, i Arči i doktor Plavi, a to je jedan okto koji radi kao lekar, zovemo ga Plavi zato što u govoru proširuje kobaltnoplavu liniju daleko više nego što..."
<BR>&nbsp;&nbsp;&nbsp;&nbsp;&nbsp;"Polako, polako", reče Nikol, energično odmahujući glavom. "Dajte da ja ovo shvatim. Kažete nam da su oktići znali da Epi ima virus RV-41? Kako bi to moglo biti?"
<BR>&nbsp;&nbsp;&nbsp;&nbsp;&nbsp;Arči se oglasi dugim nizom boja; Eli ga zamoli da to ponovi. "Kaže da su pažljivo motrili na sve naše aktivnosti od dana kad smo pobegli iz Novog Raja. Po našem postupanju su zaključili, kaže on, da Eponina ima nekakvu neizlečivu zaraznu bolest."
<BR>&nbsp;&nbsp;&nbsp;&nbsp;&nbsp;Ričard poče da hoda po sobi. "To je jedna od najčudnijih izjava koje sam ikada čuo", reče on žustro. Okrete se ka zidu, zadubljen u misli. Arči saopšti Eli da ne može da prati nijednu Ričardovu reč ako ovaj nije okrenut njemu. Tu se Ričard naglo okrete. "Kako je moguće da oni... Vidi, Eli, zar nisu oni gluvi?"
<BR>&nbsp;&nbsp;&nbsp;&nbsp;&nbsp;Eli je potvrdno klimnula glavom. Tog trenutka Ričard i Nikol naučiše svoju prvu 'reč' oktopaučkog jezika. Arči je prikazao široku grimiznu traku (što znači da nailazi iskazna rečenica, dok svakom pitanju uvek prethodi široka purpurna traka, objasnila im je Eli), a iza toga je naišla, opet menjanjem boje njegove kože, traka veličanstvene akvamarin boje.
<BR>&nbsp;&nbsp;&nbsp;&nbsp;&nbsp;"Pa ako su gluvi", uzviknu Ričard, "kako su, za ime svega, dokonali da imaš RV-41, osim ako nisu velemajstori čitanja misli, ili imaju zabeležene sve... Ali, ne, ni to nije moguće..."
<BR>&nbsp;&nbsp;&nbsp;&nbsp;&nbsp;Opet je seo. Nastalo je novo ćutanje. "Da nastavim ja?" upita Eponina posle nekog vremena. Ričard klimnu glavom.
<BR>&nbsp;&nbsp;&nbsp;&nbsp;&nbsp;"Kao što rekoh, doktor Plavi i Arči su nam objasnili da je njihova rasa zaista veoma daleko odmakla u biologiji i medicini i da bi mogli, ako sarađujemo, da potraže neki način da me izleče. To, naravno, pod pretpostavkom da se ja dobrovoljno podvrgnem svim procedurama."
<BR>&nbsp;&nbsp;&nbsp;&nbsp;&nbsp;"Kad smo ih pitale zašto žele da izleče Eponinu", reče Eli, "doktor Plavi nam je rekao da nastoje da učine neki veliki gest prijateljstva, nešto čime bi se otvorio put za slogu naših dveju vrsta."
<BR>&nbsp;&nbsp;&nbsp;&nbsp;&nbsp;Ričard i Nikol su bili apsolutno zapanjeni ovim što su čuli. Zgledali su se, u neverici, a Eli je nastavila:
<BR>&nbsp;&nbsp;&nbsp;&nbsp;&nbsp;"Pošto sam tada bila početnica u njihovom jeziku", reče Eli, "bilo je veoma teško saopštiti im sve ono što smo znali o RV-41. Posle mnogih dugih i napornih časova učenja jezika, uspele smo u tome."
<BR>&nbsp;&nbsp;&nbsp;&nbsp;&nbsp;"I Eli i ja smo nastojale da se prisetimo svega što je Robert ikada rekao o toj bolesti. Kraj nas su neprestano bili doktor Plavi, Arči i još dva oktoa. Nismo primetile da su ikada išta zabeležili. Ali nikada im, nikad, nismo morale da bilo šta ponovimo."
<BR>&nbsp;&nbsp;&nbsp;&nbsp;&nbsp;"Zapravo", nastavi Eli, "kad god smo im nehotice nešto ponovile, oni su nam saopštavali da su to već čuli."
<BR>&nbsp;&nbsp;&nbsp;&nbsp;&nbsp;"Pre oko tri nedelje", nastavi Eponina, "rekli su nam da je proces prikupljanja podataka završen i da su spremni da urade neke testove na meni. Objasnili su da bi testovi mogli biti povremeno bolni ili neobični, po ljudskim standardima..."
<BR>&nbsp;&nbsp;&nbsp;&nbsp;&nbsp;"Većina je podrazumevala da izvesna živa bića, neka mikroskopska a neka mala ali ipak vidljiva golim okom, uđu u Eponinu, baš u njeno telo, ili injekcijom..."
<BR>&nbsp;&nbsp;&nbsp;&nbsp;&nbsp;"...ili tako što im ja dopustim da se uvuku kroz, hm, razne otvore, najbolje je reći tako."
<BR>&nbsp;&nbsp;&nbsp;&nbsp;&nbsp;Arči ih ovde prekide i zatraži objašnjenja reči 'nehotice' i 'standardi'. Dok je Eli to objašnjavala, Nikol se nagnula ka Ričardu. "Zvuči li ti poznato?" reče ona.
<BR>&nbsp;&nbsp;&nbsp;&nbsp;&nbsp;On klimnu glavom. "Ali sa mnom nisu vodili nikakve razgovore, ili se bar ne sećam... bio sam izolovan..."
<BR>&nbsp;&nbsp;&nbsp;&nbsp;&nbsp;"Osetila sam ja svašta u životu", nastavi Eponina, "ali ništa nalik na ono kad je pet-šest crvića, ne većih od čiode, upuzilo u donji deo moga tela." Stresla se. "Rekla sam sebi: ako preživim ovo, ovu invaziju na moju utrobu, nikad se više neću požaliti da mi nešto fali."
<BR>&nbsp;&nbsp;&nbsp;&nbsp;&nbsp;"Da li si stvarno verovala da te oni mogu izlečiti?" upita Nikol.
<BR>&nbsp;&nbsp;&nbsp;&nbsp;&nbsp;"U prvo vreme nisam. Ali, kako su dani prolazili, počela sam pomišljati da je to moguće. Jasno sam videla da oktoi poseduju medicinske sposobnosti sasvim drugačije od naših. Imala sam i osećaj da napreduju... I, jednog dana, posle testova, Eli uđe u moju sobu - sve vreme testiranja držali su me na nekom drugom mestu u gradu, to im je valjda kao bolnica - i kaže mi da su izolovali virus RV-41 i shvatili kako funkcioniše u svojoj 'domaćici', to jest u meni. Rekli su Eli da mi kaže da će u moje telo ubaciti jedan 'biološki agens' koji će pronalaziti i uništavati te viruse, sve redom, do poslednjeg. Agens neće moći da nadoknadi štetu koju su virusi već izazvali, a koja i nije naročito velika, ali će moj organizam očistiti od RV-41, apsolutno."
<BR>&nbsp;&nbsp;&nbsp;&nbsp;&nbsp;"Rečeno mi je da Epi objasnim i ovo", reče Eli, "da su moguće neke uzgredne pojave usled dejstva tog agensa. Nije bilo poznato tačno kakve, jer, dabome, taj agens nikada ranije nije oproban na ljudskom biću; oktoski 'modeli' su predviđali mučninu u stomaku i eventualno glavobolju."
<BR>&nbsp;&nbsp;&nbsp;&nbsp;&nbsp;"Pogodili su za mučninu", reče Eponina. "Povraćala sam svakih sat-dva, tokom dva dana. Po isteku tog vremena, doktor Plavi, Arči, Eli i drugi oktopauci su se okupili oko mog kreveta i rekli mi da sam izlečena."
<BR>&nbsp;&nbsp;&nbsp;&nbsp;&nbsp;"Štaaaa?" reče Ričard, opet skačući na noge.
<BR>&nbsp;&nbsp;&nbsp;&nbsp;&nbsp;"O, Eponina", reče Nikol istog trenuitka. "Tako mi je drago." Ustala je i zagrlila svoju prijateljicu.
<BR>&nbsp;&nbsp;&nbsp;&nbsp;&nbsp;"A ti veruješ u to?" reče Ričard Nikol. "Veruješ da oktoski lekari, koji ni slučajno ne mogu imati neko veliko znanje o funkcionisanju ljudskog tela, postižu za nekoliko dana stvari koje tvoj briljantni zet i njegova ekipa u bolnici ne postigoše za četiri godine?"
<BR>&nbsp;&nbsp;&nbsp;&nbsp;&nbsp;"Zašto ne, Ričarde?" reče Nikol. "Da je to izveo Orao na Čvorištu, ti bi odmah poverovao. Zbog čega ne bi oktopauci bili, u biologiji, daleko ispred nas? S obzirom šta smo sve videli..."
<BR>&nbsp;&nbsp;&nbsp;&nbsp;&nbsp;"U redu", reče on. Nekoliko trenutaka je vrteo glavom, zatim preneo pogled na Eponinu. "Izvini, ali naprosto mi je teško da... Čestitam. Oduševljen sam i ja." Zagrli i on Eponinu, ali trapavo.
<BR>&nbsp;&nbsp;&nbsp;&nbsp;&nbsp;Dok su razgovarali, neko je, nečujno, ostavio hrpu svežeg povrća i posudu sa svežom vodom pred njihovim vratima. Tek Nikol, polazeći u kupatilo, vide da je taj materijal za predstojeću gozbu tu ostavljen.
<BR>&nbsp;&nbsp;&nbsp;&nbsp;&nbsp;"Kakvo je to zapanjujuće iskustvo moralo biti", reče ona Eponini kad se vratila iz kupatila u sobicu.
<BR>&nbsp;&nbsp;&nbsp;&nbsp;&nbsp;"Reč 'zapanjujuće' nije dovoljno jaka", reče Eponina i osmehnu se. "U duši osećam da sam izlečena. Ipak, jedva čekam da ti i doktor Tarner to potvrdite."
<BR>
<BR>&nbsp;&nbsp;&nbsp;&nbsp;&nbsp;Posle obilate večere pokazalo se da su i Ričard i Nikol izuzetno umorni. Eli je rekla roditeljima da bi rado popričala s njima i o nekim drugim temama, ali da to može da sačeka do jutra.
<BR>&nbsp;&nbsp;&nbsp;&nbsp;&nbsp;"Tja, kamo sreće da se ja setim još ponečega o mom boravku kod oktića pre Čvorišta", reče Ričard Nikol kad su njih dvoje ostali sami, opruženi po velikom krevetu koji su domaćini ostavili u sobi. "Onda bih možda bolje razumeo svoja osećanja u vezi s ovom pričom koju smo čuli od njih dve."
<BR>&nbsp;&nbsp;&nbsp;&nbsp;&nbsp;"Ti još ne veruješ da je izlečena?"
<BR>&nbsp;&nbsp;&nbsp;&nbsp;&nbsp;"Pa, ne znam. Ali, priznajem da me u velikoj meri zbunjuje razlika u ponašanju onih koji su mene testirali, pre mnogo godina, i ovih sad. Ne verujem da bi mene oktići u Rami II spasavali od mesožderne biljke."
<BR>&nbsp;&nbsp;&nbsp;&nbsp;&nbsp;"Možda u ponašanju oktopauka mogu postojati veoma velike razlike. U ljudskom ponašanju one su svakako moguće. To, zapravo, važi za sve više sisare na Zemlji. Na osnovu čega očekuješ da se svi oktoi ponašaju uvek isto?"
<BR>&nbsp;&nbsp;&nbsp;&nbsp;&nbsp;"Znam da ćeš reći da je to kod mene ksenofobija", reče on. "Ali, teško mi je da prihvatim ove 'nove' oktiće. Izgledaju suviše dobri da bi bili istiniti. Šta ti, kao biolog, misliš - kakvu oni 'biološku nagradu' dobijaju - to je tvoj izraz - za fino ponašanje prema nama?"
<BR>&nbsp;&nbsp;&nbsp;&nbsp;&nbsp;"Pitanje ti je dobro, dragi. Odgovor ne znam. Međutim, idealistkinja u meni želi da veruje da smo naišli na jednu inteligentnu vrstu koja se, najčešće, ponaša etično zato što je činjenje dobra nagrada po sebi."
<BR>&nbsp;&nbsp;&nbsp;&nbsp;&nbsp;Ričard se nasmeja. "Trebalo je da očekujem baš taj odgovor. Naročito posle one naše diskusije o Sizifu, kad smo još bili u Novom Raju."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
