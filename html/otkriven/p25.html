<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Maleno vozilo bez vozača zaustavilo se na kružnom trgu iz koga su se ulice granale na pet strana. Žena tamne kose, u pratnji jednog oktopauka, iziđe iz kola, koja ostadoše prazna. Dok su ljudsko biće i oktopauk polako napuštali trg, kola odoše na neku svoju stranu. Sada su svetla u unutrašnjosti tog vozila bila ugašena.
<BR>&nbsp;&nbsp;&nbsp;&nbsp;&nbsp;Ispred doktora Plavog i Nikol, koji su nastavljali razgovor okruženi tamom, leteo je samo jedan divovski svitac. Nikol je izgovarala svaku reč malo prenaglašeno, da bi njen vanzemaljski prijatelj lakše mogao da čita s njenih usana. Doktor Plavi joj je odgovarao širokim trakama boje, jednostavnim rečenicama za koje je znao da će ih ona razumeti.
<BR>&nbsp;&nbsp;&nbsp;&nbsp;&nbsp;Kad su stigli do prve od četiri krembele jednospratne zgrade na kraju jedne slepe uličice, oktopauk je podigao jedan od svojih pipaka sa tla i rukovao se s njom. "Laku noć", odgovorila je ona s bledim osmehom. "Bio je ovo izuzetan dan... Hvala ti za sve."
<BR>&nbsp;&nbsp;&nbsp;&nbsp;&nbsp;Doktor Plavi uđe u svoju kuću a Nikol priđe dekorativnoj fontani koja je činila ostrvo na sredini uličice, i napi se vode iz jedne od četiri slavine koje su izbacivale neprekidne mlaziće vode, negde u visini njenog struka. Neznatna je količina vode dodirnula njeno lice i pala u plitku fontanu a tamo je već izazivana burna aktivnost. Čak i pri toj slaboj svetlosti Nikol je u vodi opazila stvorenja koja su hitro plivala tamo i amo. Čistači, svuda čistači, pomisli ona. Naročito kad smo mi u blizini. Voda koja je bila u dodiru sa mnom biće u roku od nekoliko sekundi prečišćena.
<BR>&nbsp;&nbsp;&nbsp;&nbsp;&nbsp;Okrenula se i prišla najvećoj od tri preostale zgrade u toj slepoj uličici. Pređe prag svoje kuće; sledećeg trenutka svitac se okrete i brzo odlete ka trgu. U predsoblju ona jednom kucnu o zid i pred njom se pojavi manji svitac, vrlo slabog sjaja. Nikol ode prvo u jedno od dva kupatila kojim je porodica u ovoj kući raspolagala, a onda zastade na vratima Bendžijeve sobe. On je jako hrkao. Nikol je stajala i gledala ga skoro čitav minut. Onda se hodnikom zaputi do glavne spavaće sobe, koja je njoj i njenom mužu bila zajednička.
<BR>&nbsp;&nbsp;&nbsp;&nbsp;&nbsp;I Ričard je spavao. Nije reagovao na Nikolin tiho izgovoreni pozdrav. Izula je cipele, otišla u radnu sobu i kucnula po zidu dvaput; osvetljenje se pojačalo. Prostorija je bila zakrčena Ričardovim elektronskim komponentama, koje su mu oktoi mesecima dovlačili, zato što je on to uporno zahtevao. Nikol se nasmeja i pođe, zaobilazeći taj krš, ka svom radnom stolu. On uvek ima nekakav projekt, pomisli ona. Taj aparat za prevođenje... No, bar će od toga biti neke koristi.
<BR>&nbsp;&nbsp;&nbsp;&nbsp;&nbsp;Nikol sede za sto i otvori srednju fioku. Izvuče prenosivi računar, za koji su oktoi najzad obezbedili prihvatljive baterije i memorijske diskete. Pozvavši iz menija svoj dnevnik, Nikol poče da tipka po tastaturi, povremeno bacajući pogled na maleni ekran, da vidi šta piše.
<BR>
<BR>&nbsp;&nbsp;&nbsp;&nbsp;&nbsp;Dan 221...
<BR>&nbsp;&nbsp;&nbsp;&nbsp;&nbsp;Vratila sam se kući veoma kasno i, kao što sam očekivala, svi spavaju. Bila sam u iskušenju da se skinem i uvučem u krevet uz Ričarda, ali ovaj dan je bio tako izuzetan da se osećam obaveznom da pišem dok su misli i osećanja još sveži u mom duhu.
<BR>&nbsp;&nbsp;&nbsp;&nbsp;&nbsp;Doručak je protekao kao i obično; ceo ljudski klan okupio se otprilike sat nakon svanuća. Nai je pričala šta će deca raditi u školi do onog uobičajenog dugog popodnevnog odmora, Eponina je prijavila da su joj se smanjili osećaji žarenja i mučnine u želucu, Ričard se žalio da su 'čarobnjaci biologije' (naši osmokraki domaćini, dabome) samo osrednji inženjeri elektronike. Nastojala sam da učestvujem u razgovoru, ali moje sve napetije iščekivanje susreta s oktovskim lekarima, i briga kako će to proći, odvlačili su mi pažnju.
<BR>&nbsp;&nbsp;&nbsp;&nbsp;&nbsp;Želudac mi je bio 'pun leptira' dok sam, odmah posle doručka, ulazila u salu za konferencije u njihovoj piramidi. Doktor Plavi i njegove kolege došli su na vreme. Odmah su otpočeli opširan izveštaj o rezultatima Bendžijevih testova. Medicinski žargon je čoveku težak za razumevanje i kad je na tvom jeziku - a tek kad oktoi govore bojama! Na mahove mi je bilo gotovo nemoguće da pratim šta govore. Često sam morala da tražim da ponove određene stvari.
<BR>&nbsp;&nbsp;&nbsp;&nbsp;&nbsp;Ali, nije mi dugo trebalo da uhvatim suštinu njihovog izlaganja. Da, oni jasno vide, na osnovu poređenja, gde su razlike između Bendžijevog genoma i genoma svih nas ostalih. Da, oni su saglasni da se Vitingemov sindrom kod Bendžija pojavio gotovo sigurno zbog jednog određenog niza gena na četrnaestom hromozomu. Ali, žao im je, ne nalaze nikakav način - čak ni kad bi se primenilo nešto što sam prevela kao transplantacija gena - da izleče Bendžija. Stvar je suviše složena, rekli su; preveliki je broj aminokiselinskih lanaca umešan, oktoi nemaju dovoljno iskustva s ljudskim bićima, prevelika je opasnost da se dogodi neki užasan promašaj...
<BR>&nbsp;&nbsp;&nbsp;&nbsp;&nbsp;Zaplakala sam kad sam shvatila šta mi saopštavaju. A zar sam očekivala nešto drugo? Zar sam mislila da će ista ona medicinska čuda koja su oslobodila Eponinu čume zvane RV-41, ispraviti Bendžijev urođeni poremećaj? Uvidela sam, u onom očajanju, da zaista jesam očekivala čudo, iako je moj mozak veoma jasno uviđao suštinsku razliku između naslednog defekta i virusa stečenog kasnije u životu. Doktor Plavi je pokušao da me uteši. Pustila sam da moje materinske suze teku slobodno, pred oktopaucima, znajući da će mi snaga biti potrebna kad se vratim kući, da kažem tu vest ostalima.
<BR>&nbsp;&nbsp;&nbsp;&nbsp;&nbsp;Nai i Epi su znale koliko je sati čim su mi videle lice. Nai obožava Bendžija i ne prestaje da hvali njegovu rešenost da uči uprkos preprekama. Bendži jeste čudesan. Satima i satima sedi u svojoj sobi i mukotrpno prorađuje lekcije. Danima se bori da shvati nešto o decimalima ili o razlomcima, što bi talentovan devetogodišnjak shvatio za pola sata. Prošle nedelje mi je sav ozaren rekao da ume da nađe najmanji zajednički sadržalac razlomaka 1/4, 1/5 i 1/6.
<BR>&nbsp;&nbsp;&nbsp;&nbsp;&nbsp;Nai mu je glavna nastavnica. Eponina - drugar. Epi se jutros verovatno osećala gore nego iko. Bila je čvrsto ubeđena, zato što su nju oktoi izlečili tako brzo, da će i Bendžijev problem pasti pred njihovom medicinskom magijom. Ali, nije bilo tako suđeno. Epi je jutros plakala tako glasno i tako dugo da sam se zabrinula za stanje njene bebe. Ona se međutim potapšala po nabreklom stomaku i rekla mi da ne brinem. Nasmejala se i dodala, kroz suze, da je ta njena reakcija verovatno posledica ponajviše hormonalne hiperaktivnosti.
<BR>&nbsp;&nbsp;&nbsp;&nbsp;&nbsp;Muškarci su, sva trojica, bili primetno uznemireni, ali nisu mnogo pokazivali osećanja. Patrik je brzo izišao iz sobe, ne rekavši ništa. Maks je izrazio svoje razočaranje neuobičajeno živopisnom serijom nepristojnih reči. Ričard je samo načinio grimasu i odmahnuo glavom.
<BR>&nbsp;&nbsp;&nbsp;&nbsp;&nbsp;Svi smo se bili saglasili, pre početka testova, da Bendžiju ne kažemo ništa o njihovoj stvarnoj svrsi. Da li je moguće da je ipak nešto saznao? Samo naslutio, možda? Nije isključeno. Ali, jutros, kad sam mu rekla da su oktoi zaključili da je zdrav mlad čovek, nisam u njegovim očima videla ništa što bi i samo nagovestilo da je svestan ishoda. Zagrlila sam ga jako, boreći se da mi ne naiđu suze ponovo, da mi ne pokvare fasadu, a onda sam se vratila u svoju sobu i pustila da još jednom pobedi tuga zbog hendikepa moga sina.
<BR>&nbsp;&nbsp;&nbsp;&nbsp;&nbsp;Sigurna sam da su se Ričard i doktor Plavi zaverili da me nečim zamajavaju do kraja ovog dana. Već dvadesetak minuta kasnije neko je blago pokucao na vrata. Ričard: kaže, Plavi čeka u predsoblju a još dvojica oktoskih naučnika u konferencijskoj sali. Zar sam zaboravila da je zakazana za mene, danas, detaljna prezentacija oktoskog sistema za varenje?
<BR>&nbsp;&nbsp;&nbsp;&nbsp;&nbsp;Razgovor s oktoima bio je tako fascinantan da sam zaista zaboravila, bar privremeno, da je hendikep mog sina nerešiv čak i za njihovu medicinsku magiju. Kolege doktora Plavog su mi pokazale komplikovane anatomske crteže unutrašnjosti oktopaučkog tela. Tu su bili identifikovani svi glavni organi njihovog probavnog trakta. Crteži su bili na nekakvom pergamentu, ili štavljenoj koži, i rašireni po onom velikom stolu. Oktopauci su mi objasnili, njihovim divnim kolornim jezikom, šta se dešava sa hranom u telu oktića.
<BR>&nbsp;&nbsp;&nbsp;&nbsp;&nbsp;Najneobičniji deo njihovih organa za varenje čine dve kese, od kojih je jedna na početku a druga na kraju sistema. Sve što pojedu, oni odmah slažu u prvu, gde hrana može stajati i po mesec dana. Telo oktopauka samostalno odlučuje, na osnovu nivoa aktivnosti datog pojedinca, kolike su potrebe, odnosno koliko hrane treba uvući sa dna 'vreće', hemijski razložiti i dostaviti ćelijama da bi dobile energiju.
<BR>&nbsp;&nbsp;&nbsp;&nbsp;&nbsp;Na izlazu je vreća za otpadne materije, u koju dospeva sve ono što u telu oktopauka ne može da bude iskorišćeno. Saznala sam da svaki zdrav oktopauk nosi u sebi i jednu životinju, koja je njima 'smetlar' - ne znam kako bih bolje prevela naziv tog stvora, koji je inače malen i liči na stonogu. Smetlar živi u toj kesi za otpadne materije. Razvija se iz minijaturnog jajeta, koje tu ostavi prethodni stanovnik. U suštini je omnivora, svežder. Pojede 99 odsto materija koje dospeju u kesu. Posle vremenskog perioda koji, po ljudskom računanju, traje oko mesec dana, smetlar dostiže punu zrelost, polaže dva jajeta, a samo jedno će se izleći, i zauvek napušta domaćina.
<BR>&nbsp;&nbsp;&nbsp;&nbsp;&nbsp;Ulazna vreća je odmah iza i ispod usta. Oktići jedu retko, ali kad jedu, nažderu se strašno. Dugo smo pričali o tim njihovim navikama u ishrani. Plavi mi je rekao dve iznenađujuće stvari. Prvo, da prazna ulazna vreća dovodi do smrti, odmah, za manje od minut! Drugo, da beba oktić mora da uči kako da procenjuje punoću svoje ulazne vreće. To je nešto! Beba ne zna da li je gladna, nema taj instinkt! Kad je video iznenađenje na mom licu, Plavi se nasmejao (to je nepravilna gomila kratkih bleskova boje) i dodao da umiranje od gladi nije osobito značajan uzrok smrti u oktoskoj populaciji.
<BR>&nbsp;&nbsp;&nbsp;&nbsp;&nbsp;Onda sam odspavala. Tri sata. (Ni sad ne mogu da izdržim dugi oktoski dan bez tog jednog dodatnog spavanja. U celoj našoj grupi jedino Ričard to može da čini.) Posle toga Plavi mi je javio da su rešili, imajući u vidu moje veliko interesovanje za njihov digestivni proces, da mi prikažu još neke interesantne karakteristike njihove anatomije.
<BR>&nbsp;&nbsp;&nbsp;&nbsp;&nbsp;Ukrcala sam se u vozilo sa tri oktića. Prošli smo kroz jednu od tri izlazne kapije naše, ljudske zone, i zaputili se na drugi kraj Zelengrada. Podozrevam da je to putovanje bilo deo njihovog plana da ublaže moje razočaranje zbog Bendžija. Dok smo se vozili, Plavi me je podsetio (a mogu reći da mi je bilo teško da se koncentrišem na njegove boje jer, čim smo izišli iz ljudske zone, pored naših kola i po ulicama počela su promicati svakojaka očaravajuća stvorenja, pa i mnogi pripadnici iste one vrste koju sam videla onoga dana kad smo stigli u Zelengrad) da su oktoi polimorfni rod i da postoji šest različitih telesnih oblika odraslih oktoa. To je šest raznolikih manifestacija koje, zajedno, kolonizuju Ramu. "Imaj u vidu", rekao mi je on bojama, "da je jedna od glavnih odlika po kojoj se razlikujemo - veličina."
<BR>&nbsp;&nbsp;&nbsp;&nbsp;&nbsp;Uprkos tome bila sam sasvim nepripremljena za ono što sam videla dvadesetak minuta kasnije. Sišli smo blizu jednog velikog magacina. Zgrada je bila bez prozora. Unutra su ležala dva oktoa mamutskih razmera. Balavili su na usta. Glave su im bile bar po deset metara u prečniku, tela kao omanji dirižabli, a njihovi dugi pipci imali su škriljčanu sivu boju, a ne uobičajenu kombinaciju crne i zlatne. Doktor Plavi mi je rekao da je to jedan morf, to jest jedan oblik oktopauka, i da služi samo jednoj svrsi: za smeštaj hrane za ovaj grad.
<BR>&nbsp;&nbsp;&nbsp;&nbsp;&nbsp;"Svaki od ovih 'punilaca' (to je moj prevod kolorne reči koju je Plavi upotrebio) čuva u sebi količinu hrane dovoljnu da se napune ulazne vreće nekoliko stotina normalnih odraslih oktoa", rekao mi je on. "A pošto jedna puna vreća traje trideset dana normalnog života, ili četrdeset pet dana kad pojedinac štedi energiju i drži dijetu, jasno je kakvu ogromnu zalihu drži samo desetak ovakvih."
<BR>&nbsp;&nbsp;&nbsp;&nbsp;&nbsp;Gledala sam kako pet oktoa prilazi jednom svome bratu divu i bojama govori nešto. Nekoliko sekundi kasnije kolos se nagnuo napred i spustio glavu gotovo do poda. Njegova usta, odmah ispod sočiva mlečne boje, bila su znatno uvećana. On poče da iz njih ispušta mlaz guste kaše, koja se na podu slagala u gomilu. Pet oktoa normalne veličine okupilo se oko te gomile i počelo da se hrani, dohvatajući kašu pipcima.
<BR>&nbsp;&nbsp;&nbsp;&nbsp;&nbsp;"Ovo svaki punilac uvežbava po nekoliko puta na dan", reče Plavi. "To su drugari kojima je potrebno stalno podsećanje, jer nisu mnogo pametni. Možda si primetila da nijedan od njih nije progovorio bojom. Nemaju sposobnost govora, a pokretljivost im je izuzetno mala. Njihov genom je tako dizajniran da efikasno umeju samo da se nagutaju hrane, dugo je čuvaju, i ispovraćaju kad kolonija to od njih zatraži."
<BR>&nbsp;&nbsp;&nbsp;&nbsp;&nbsp;Razmišljala sam o puniocima sve dok nas kola nisu dovezla do mesta za koje su mi rekli da je oktoska škola. Moj komentar je bio, dok smo išli preko dvorišta, da to područje izgleda kao da u njemu nema nikoga. Jedan od doktora je tada rekao nešto kao: kolonija "odavno nije osvežena novom popunom"; kasnije niko nije pobliže objasnio o čemu je tu zapravo reč.
<BR>&nbsp;&nbsp;&nbsp;&nbsp;&nbsp;Na jednom kraju školskog prostora ušli smo u malu građevinu u kojoj nije bilo nikakvog nameštaja. Unutra su bila dva odrasla oktoa i dvadesetak mladih, otprilike upola manjih od njih. Jasno se videlo da nešto ponavljaju i uvežbavaju. Nisam mogla da razumem njihove poruke jer su koristili čitav svoj kolorni alfabet, uključujući i ultraljubičaste i infracrvene tonove. Osim toga, govor mladunaca nije tekao u onim urednim, pravilnim uspravnim trakama boje, na kakve sam naviknuta.
<BR>&nbsp;&nbsp;&nbsp;&nbsp;&nbsp;Plavi je objasnio da prisustvujemo času 'merne veštine', gde mladi uče kako da ocenjuju stanje svog zdravlja, gde se ubraja i sposobnost da se proceni količina hrane u prvoj vreći; to se uči već na početku školovanja. Pitala sam zašto su im boje tako neuredne. Rekao mi je da su ovi oktoi veoma mladi, da su tek prešli stupanj 'prvih boja' i da su jedva sposobni za jasno prenošenje misli.
<BR>&nbsp;&nbsp;&nbsp;&nbsp;&nbsp;Vratili smo se u konferencijsku salu. Tu su mi postavili niz pitanja o ljudskim organima za varenje. Pitanja su pokazivala izuzetno visok nivo već stečenog znanja (na primer, prošli smo, korak po korak, kroz Krebov ciklus limunske kiseline i diskutovali o drugim aspektima ljudske biohemije - sada se već jedva sećam o kojim). Opet sam zapazila da oktoi znaju o nama znatno više nego mi o njima. Kao i uvek, sve što sam govorila pamtili su odmah, ništa nisam morala dvaput da kažem.
<BR>&nbsp;&nbsp;&nbsp;&nbsp;&nbsp;Kakav dan! Počeo je bolnim saznanjem da oktoi neće moći da pomognu Bendžiju. Nastavio se tako što su me podsetili koliko ljudska psiha može da podnese: jedna stimulacija, naime ponuda da saznam nešto novo o njima, bila je dovoljna da me podigne iz potištenosti. Ostajem zapanjena rasponom emocija za koje smo mi ljudi sposobni, i našom brzinom menjanja i prilagođavanja.
<BR>&nbsp;&nbsp;&nbsp;&nbsp;&nbsp;Prošle noći smo Epi i ja pričale o našem životu ovde, u ovom Smaragdnom ili Zelenom Gradu. Razmišljale smo na koji način će ovdašnji neuobičajeni životni uslovi uticati na dete koje ona nosi. U jednom trenutku Ep je odmahnula glavom osmehnula se. "Znaš šta je najčudnije?" rekla je. "Vidi gde živimo i šta smo: izolovana grupica ljudi u jednom tuđinskom carstvu, u divovskom svemirskom brodu koji juri ka neznanom odredištu... a ipak, naši su dani puni smeha i radosti, tuge i razočaranja, baš kao što bi bili da smo još na Zemlji."
<BR>
<BR>&nbsp;&nbsp;&nbsp;&nbsp;&nbsp;"Možda ovo liči na oblande", reče Maks, "i možda ti se u ustima učini, u prvi mah, zaista kao oblanda, ali, ukus! prokleto je sigurno da to nije ukus oblande."
<BR>&nbsp;&nbsp;&nbsp;&nbsp;&nbsp;"Sipaj više sirupa odozgo", reče Eponina i nasmeja se. "I dodaj poslužavnik ovamo."
<BR>&nbsp;&nbsp;&nbsp;&nbsp;&nbsp;Maks pruži poslužavnik s oblandama svojoj ženi, preko stola. "E jebi ga, Frenči", reče on, "poslednjih nekoliko nedelja jedeš sve na šta naiđeš. Čovek bi pomislio da i ti i beba imate 'prednje vreće' kao ovi oktonje."
<BR>&nbsp;&nbsp;&nbsp;&nbsp;&nbsp;"Što bi baš fino došlo", reče Ričard rasejano. "Nagumaš se hranom i posle mož' da radiš bez prestanka, ne moraš da prekidaš zbog gladi."
<BR>&nbsp;&nbsp;&nbsp;&nbsp;&nbsp;"Ove cerealije su najbolje dosad", reče mali Kepler s druge strane stola. "Kladim se da bi ih i Herkul rado jeo."
<BR>&nbsp;&nbsp;&nbsp;&nbsp;&nbsp;"Kad si ga već pomenuo", reče Maks nešto tiše, bacajući pogled s jednog kraja stola na drugi, "šta to on, ili to, namerava? Prokletnik dođe svako jutro, dva sata posle svanuća, i prosto tako stoji u blizini. Ako su deca kod Nai u školi, on sedi u zadnjem delu učionice..."
<BR>&nbsp;&nbsp;&nbsp;&nbsp;&nbsp;"Herkul se igra s nama, čika-Makse!" povika Galilej. "On je super. Radi sve što kažemo. Juče je pustio da lupam po zadnjem delu njegove glave kao po bokserskoj vreći."
<BR>&nbsp;&nbsp;&nbsp;&nbsp;&nbsp;"Arči kaže", reče Nikol između zalogaja, "da je Herkul službeni posmatrač. Oktići su radoznali. Hoće da znaju sve o nama, pa i najbanalnije detalje."
<BR>&nbsp;&nbsp;&nbsp;&nbsp;&nbsp;"Mnogo mi je drago", reče Maks. "Ali, mi tu imamo mali problem. Kad ti i Ričard odete, ovde ne ostane niko ko bi mogao da razume šta Herkul kaže. Nai, doduše, zna nekoliko jednostavnih fraza, ali zaista samo nekoliko. E, sad. Juče popodne, kad su svi spavali, prokletnik Herkul pođe sa mnom u klozet. Ne znam kako je kod vas, ali meni je nezgodno i kad je Epi blizu pa može da čuje. A kad vanzemaljac stoji nekoliko metara ispred... Dupe mi se paralisalo sto posto."
<BR>&nbsp;&nbsp;&nbsp;&nbsp;&nbsp;Patrik se počeo smejati. "Što mu nisi rekao da ode?"
<BR>&nbsp;&nbsp;&nbsp;&nbsp;&nbsp;"Pa jesam", odgovori Maks. "Al' on je samo buljio u mene, tečnost mu se komešala u sočivu i ponavlj'o je isti red boja, meni apsolutno nerazumljiv."
<BR>&nbsp;&nbsp;&nbsp;&nbsp;&nbsp;"Pamtiš li koje su to boje bile?" reče Eli. "Možda ti mogu reći šta je Herkul govorio."
<BR>&nbsp;&nbsp;&nbsp;&nbsp;&nbsp;"Vraga. Ne sećam se. Osim toga, šta sad to vredi... Sad ne zapinjem da se userem."
<BR>&nbsp;&nbsp;&nbsp;&nbsp;&nbsp;Blizanci Vatanabe su se, na ovo, pokrivili od smeha. Eponina se namrštila na svog muža. Bendži, koji je tokom doručka vrlo malo govorio, reče da bi sad hteo da ode.
<BR>&nbsp;&nbsp;&nbsp;&nbsp;&nbsp;"Je l' ti dobro, dragi?" reče Nikol.
<BR>&nbsp;&nbsp;&nbsp;&nbsp;&nbsp;Čovek-dete klimnu glavom i ode u pravcu svoje spavaće sobe. "Da li je on išta doznao?" reče Nai tiho.
<BR>&nbsp;&nbsp;&nbsp;&nbsp;&nbsp;Nikol brzo odmahnu glavom i okrete se svojoj unuci. "Niki, jesi gotova s doručkom?"
<BR>&nbsp;&nbsp;&nbsp;&nbsp;&nbsp;"Jesam, bakili", reče devojčica. Nekoliko trenutaka potom odoše i ona i Kepler i Galilej.
<BR>&nbsp;&nbsp;&nbsp;&nbsp;&nbsp;"Moglo bi biti da si ti u pravu", reče Nikol tiho. "Ali juče, kad sam razgovarala s njim, nisam videla ni najmanji nagoveštaj da on..." Zaćuta usred reči i okrete se Eponini. "Uzgred budi rečeno, kako se ti osećaš jutros?"
<BR>&nbsp;&nbsp;&nbsp;&nbsp;&nbsp;"Osećam se super", odgovori Eponina. "Beba je pre zore bila vrlo aktivna. Mali se ceo sat ritao, jako - čak sam gledala kako se njegove nogice pomeraju po mom trbuhu. Pokušala sam da ubedim Maksa da opipa kad on tako krene, ali njemu je to bilo suviše gickavo."
<BR>&nbsp;&nbsp;&nbsp;&nbsp;&nbsp;"Frenči, zašto kažeš 'on' kad znaš prokleto dobro da želim devojčicu koja će izgledati tačno kao ti..."
<BR>&nbsp;&nbsp;&nbsp;&nbsp;&nbsp;"Ja tebi, Makse Pakete, ni za trenutak ne verujem", upade mu Eponina u reč. "Ti to samo kažeš da hoćeš devojčicu, da ne bi posle bio razočaran. Ništa ti ne bi bilo draže nego dečko, koga bi mogao gajiti da ti bude drugar... Osim toga, kao što znaš, običaj je da se u engleskom jeziku upotrebljava zamenica 'on' kad pol nije poznat, ili nije naznačen."
<BR>&nbsp;&nbsp;&nbsp;&nbsp;&nbsp;Maks popi jedan gutljaj kvazikafe i reče: "A to me dovodi do jednog pitanja za naše eksperte za oktonje." On pogleda prvo Eli pa Nikol. "Da li iko od vas zna kog su pola oktići i da li su ikakvog pola?" On se nasmeja. "Ja na njihovim golim telima nisam video ništa što bi nagovestilo..."
<BR>&nbsp;&nbsp;&nbsp;&nbsp;&nbsp;Eli odmahnu glavom. "Ja to stvarno ne znam, Makse. Arči mi je, doduše, rekao da Džejmi nije njegovo dete, a ni dete doktora Plavoga, bar ne u najstrožem biološkom smislu."
<BR>&nbsp;&nbsp;&nbsp;&nbsp;&nbsp;"Nego su Džejmija usvojili", reče Maks. "Dobro. Međutim, da li je Arči muško a Plavi žena? Plava? Ili je obrnuto? Ili ovde pored nas stanuju dva pedera, ili dve lezbejke koje podižu jedno dete?"
<BR>&nbsp;&nbsp;&nbsp;&nbsp;&nbsp;"Možda oktići nemaju pol u našem smislu te reči", reče Patrik.
<BR>&nbsp;&nbsp;&nbsp;&nbsp;&nbsp;"Onda odakle dolaze novi oktići?" upita Maks. "Svakako se ne materijalizuju iz vazduha."
<BR>&nbsp;&nbsp;&nbsp;&nbsp;&nbsp;"Oktići su biološki napredni", reče Ričard, "do te mere da bi njihov reprodukcioni proces nama izgledao kao magija."
<BR>&nbsp;&nbsp;&nbsp;&nbsp;&nbsp;"Nekoliko puta sam pitala doktora Plavog o njihovoj reprodukciji", reče Nikol. "On kaže da je to jedan složen proces, naročito zato što su oktoi polimorfni. Takođe kaže da će mi objasniti tu stvar kad budem shvatila druge vidove njihove anatomije."
<BR>&nbsp;&nbsp;&nbsp;&nbsp;&nbsp;"The, da sam ja oktić", reče Maks smeškajući se, "želeo bih da budem jedna od onih debelih lenština koje je Nikol juče gledala. Zar ne bi bilo odlično: imaš u životu samo jednu funkciju, a to je da jedeš i jedeš, nakupljaš hranu za svu ostalu braću... To je život, baćo! Znao sam u Arkanzasu jednoga koji je gajio svinje i izgledao kao 'punilac'. Samo, zadržavao je svu hranu za sebe. Nije davao ni svinjama... Mislim da je bio težak oko trista kila kad je umro, u tridesetoj godini."
<BR>&nbsp;&nbsp;&nbsp;&nbsp;&nbsp;Eponina dovrši jedno parče oblande. "Šale o debelim ljudima, u prisustvu trudnice, pokazuju da je neko bezosećajan", reče ona, glumeći uvređenost.
<BR>&nbsp;&nbsp;&nbsp;&nbsp;&nbsp;"E jebi ga, mala", odgovori Maks, "znaš da ta sranja više ne važe. Mi smo životinje u zoološkom vrtu ovde u Zelengradu, i prisiljeni smo da budemo jedni s drugima. Ljudi se o svom izgledu brinu samo ako nisu sigurni kako će izgledati u poređenju s nekim drugim."
<BR>&nbsp;&nbsp;&nbsp;&nbsp;&nbsp;I Nai ustade od stola. "Moram još nekoliko stvari da spremim za današnje časove", reče ona. "Niki počinje da uči o konsonantima - već je savladala, i to lako, azbučna vežbanja."
<BR>&nbsp;&nbsp;&nbsp;&nbsp;&nbsp;"Kakva majka, takva ćerka", reče Maks.
<BR>&nbsp;&nbsp;&nbsp;&nbsp;&nbsp;Kad je otišao i Patrik, tako da su oko stola preostali samo Eli i dva bračna para, Maks se nagnuo napred, s nestašnim osmehom na licu. "Da li me to oči varaju", reče on, "ili mladi Patrik provodi s Nai mnogo više vremena nego u našim prvim danima ovde?"
<BR>&nbsp;&nbsp;&nbsp;&nbsp;&nbsp;"Mislim da te ne varaju", reče Eli. "Primetila sam to i ja. Meni je govorio da se oseća korisnim kad pomaže Nai u radu s Bendžijem i decom. Uostalom, ti i Epi se uglavnom bavite jedno drugim, a ide vam i beba; moje vreme je sasvim angažovano oko Niki i oktoa, ćale i keva uvek imaju neka posla..."
<BR>&nbsp;&nbsp;&nbsp;&nbsp;&nbsp;"Izmiče ti poenta, mlada damo", reče Maks. "Ja se pitam da li se to u našoj družini formira još jedan par."
<BR>&nbsp;&nbsp;&nbsp;&nbsp;&nbsp;"Patrik i Nai?" reče Ričard, kao da mu je to po prvi put palo na um.
<BR>&nbsp;&nbsp;&nbsp;&nbsp;&nbsp;"Da, dragi", reče Nikol i nasmeja se. "Ričard pripada onoj kategoriji genija koji imaju veoma selektivnu moć posmatranja. Ne izmakne mu ni najsitnija pojedinost iz njegovih projekata a ne uspeva da primeti ni najočiglednije promene u ponašanju ljudi koji ga okružuju. Sećam se, jednom u Novom Raju, kad je Keti počela da nosi haljine s vrlo dubokim dekolteom..."
<BR>&nbsp;&nbsp;&nbsp;&nbsp;&nbsp;Zaćuta. Bilo joj je, i sad, teško da govori o Keti a da je ne savladaju emocije.
<BR>&nbsp;&nbsp;&nbsp;&nbsp;&nbsp;"Kepler i Galilej su zapazili da je Patrik stalno u blizini", reče Eponina. "Nai kaže da Galilej zbog toga postaje već prilično ljubomoran."
<BR>&nbsp;&nbsp;&nbsp;&nbsp;&nbsp;"A šta ona kaže o Patrikovoj pažnji?" upita Nikol. "Da li je zadovoljna?"
<BR>&nbsp;&nbsp;&nbsp;&nbsp;&nbsp;"Znaš kakva je Nai", odgovori Eponina. "Uvek velikodušna, uvek misli na druge. Verujem da je zabrinuta zbog mogućnosti da njena eventualna veza s Patrikom ne utiče, kasnije, na blizance."
<BR>&nbsp;&nbsp;&nbsp;&nbsp;&nbsp;Sve oči se okrenuše ka posetiocu koji se pojavio na vratima. "Vidi, vidi. Pa, dobro jutro, Herkule", reče Maks ustajući. "Kakvo prijatno iznenađenje! Šta možemo jutros da učinimo za tebe?"
<BR>&nbsp;&nbsp;&nbsp;&nbsp;&nbsp;Okto uđe u trpezariju a boje počeše da teku oko njegove glave. "Kaže da je došao da pomaže Ričardu oko automata za prevođenje", reče Eli. "Naročito oko boja koje su izvan za nas vidljivog dela spektra."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
