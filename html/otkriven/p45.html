<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Nikol je već dvaput videla taj filmski odlomak. Sada, uprkos podnadulim očima i potpunoj emotivnoj iscrpljenosti, zatraži da gleda i po treći put. Doktorka Plava joj dade čašu vode. "Jesi li sigurna?" upita je Plava.
<BR>&nbsp;&nbsp;&nbsp;&nbsp;&nbsp;Ona klimnu glavom. Još jednom, pomisli ona, neće biti previše. Hoću da svaka pojedina sličica, ma kako užasna bila, ostane zauvek sačuvana u mom umu.
<BR>&nbsp;&nbsp;&nbsp;&nbsp;&nbsp;"Zamolila bih da pustiš od početka saslušanja. Normalnom brzinom do ulaska biorobota u hodnik sa ćelijama, onda usporeno na jednu osminu."
<BR>&nbsp;&nbsp;&nbsp;&nbsp;&nbsp;Ričard nikad nije želeo da postane heroj, razmišljala je dok je na ekranu odmicala scena saslušanja. To nije bio njegov stil. Pošao je s Arčijem samo da ne bih morala otići ja. Lice joj se trže: čuvar je upravo udario Ričarda po glavi a ovaj se stropoštao na pod. Plan je bio od početka beznadežan, reče ona sebi, gledajući kako novorajski policajci izvode Ričarda i Arčija iz Nakamurine palate. Oktoi su to znali. Znala sam i ja. Zašto se nisam, posle onog predosećanja, usprotivila?
<BR>&nbsp;&nbsp;&nbsp;&nbsp;&nbsp;Zatraži od Plave da ubrza projekciju do poslednjih nekoliko minuta. Bar su na kraju imali jedan drugoga, pomisli ona gledajući poslednji razgovor Arčija i Ričarda. Štaviše, Arči je pokušao da ga zaštiti... Na ekranu se pojaviše četiri biota, a slika se uspori. Nikol vide kako se na Ričardovom licu iznenađenje menja u strah u trenutku kad su bioti nahrupili u ćeliju.
<BR>&nbsp;&nbsp;&nbsp;&nbsp;&nbsp;Gašenjem svetla nastupila je znatna promena u kvalitetu slike. Infracrvene kvadroidske slike bile su više nalik na foto-negative. Na svakoj od zaustavljenih slika videli su se obrisi najtoplijih predmeta. Bioti su ostavljali utisak aveti; oči su im, sagledane infracrvenim talasima, izgledale ogromne i izbuljene.
<BR>&nbsp;&nbsp;&nbsp;&nbsp;&nbsp;Čim je u ćeliji zavladao mrak, jedan Garsija je ščepao Ričarda za gušu. Preostalo troje biota su poskidali rukavice, otkrivajući klinasto zašiljene prste i šake na kojima je brid dlana bio zaoštren kao satara. Četiri moćna Arčijeva pipka namotala su se oko tog Garsije koja je počeo da davi Ričarda. Garsijin robotski telesni okvir se skršio; on pade, sada pretvoren u hrpu materijala, na pod ćelije. Ali ostali roboti napadoše Arčija mahnito. Ričard se trudio da u toj borbi pomogne. Jedan Linkoln divljačkim udarcem zahvati Arčija po vratu i gotovo mu odseče glavu. Ričard, zapljusnut Arčijevom unutrašnjom telesnom tečnošću, kriknu. Videći da je Arči izbačen iz borbe, bioti opkoliše Ričarda, zarivajući u njega šake ispruženih prstiju, ponovo i ponovo. On pade na rešetke a zatim na pod. Njegova krv i Arčijeva davale su, na infracrvenim snimcima, različite boje, ali su se slivale na isto mesto, i stvorile jednu baru na podu ćelije.
<BR>&nbsp;&nbsp;&nbsp;&nbsp;&nbsp;Film se nastavio, ali Nikol nije videla više ništa. Tek sada je, po prvi put, shvatila da je njen muž Ričard, jedini zaista blizak prijatelj koga je imala otkad je odrasla, mrtav. Na ekranu je Franc poveo uplakanu Keti nazad, hodnikom, i to je bio kraj filmskog odlomka. Nikol d'Žarden ostade nepomična. Sedela je i zurila u prazni ekran na kome su do maločas bile slike. U njenim očima nije bilo suza, nije drhtala, činilo se da sasvim vlada sobom. Jedino se nije mogla pomaći.
<BR>&nbsp;&nbsp;&nbsp;&nbsp;&nbsp;U projekcionoj sobi se upali svetlo, ali vrlo blago. Doktorka Plava je još i sad sedela uz nju. "Čini mi se", reče Nikol sporo, iznenađena što njen glas zvuči tako udaljeno, "da u prva dva gledanja nisam shvatila... Mislim, sigurno sam bila u šoku... a možda sam i sad..." Nije mogla da nastavi, disanje joj je išlo teško.
<BR>&nbsp;&nbsp;&nbsp;&nbsp;&nbsp;"Treba ti voda, i odmor."
<BR>&nbsp;&nbsp;&nbsp;&nbsp;&nbsp;Ubili Ričarda. Ubili ga. "Da, molim", reče ona jedva čujno. Nikad ga više neću videti. Nikad s njim razgovarati. "Hladne vode, ako imaš." Gledala sam njegovu pogibiju. Jednom, pa drugi put, pa treći put. Ričard je mrtav.
<BR>&nbsp;&nbsp;&nbsp;&nbsp;&nbsp;U sobu je ušao neki drugi okto. Oni počeše da razgovaraju, ali Nikol nije mogla da prati njihove boje. Ričard je nestao zauvek. Ja sam sama. Plava je prinosila čašu njenim usnama, ali Nikol nije mogla da pije. Ubili ga. Nije preostalo više ništa, samo tama.
<BR>
<BR>&nbsp;&nbsp;&nbsp;&nbsp;&nbsp;Neko je drži za ruku. Nečija šaka, topla i prijatna, lupka njenu. Ona otvori oči.
<BR>&nbsp;&nbsp;&nbsp;&nbsp;&nbsp;"Zdravo, mama", reče Patrik blago. "Je li ti bolje?"
<BR>&nbsp;&nbsp;&nbsp;&nbsp;&nbsp;Nikol opet sklopi oči. Gde sam? Onda se priseti. Ričard je ubijen. Sigurno sam pala u nesvest.
<BR>&nbsp;&nbsp;&nbsp;&nbsp;&nbsp;"Ummmmm", reče ona.
<BR>&nbsp;&nbsp;&nbsp;&nbsp;&nbsp;"Hoćeš vode?"
<BR>&nbsp;&nbsp;&nbsp;&nbsp;&nbsp;"Da, molim", šapnu ona. Glas joj je zvučao čudno.
<BR>&nbsp;&nbsp;&nbsp;&nbsp;&nbsp;Pokuša da sedne, da bi popila vodu. Neuspešno.
<BR>&nbsp;&nbsp;&nbsp;&nbsp;&nbsp;"Polako", reče Patrik. "Nema žurbe."
<BR>&nbsp;&nbsp;&nbsp;&nbsp;&nbsp;Mozak joj proradi. Moram da im kažem. Da su Ričard i Arči mrtvi. Da helikopteri dolaze. Da moramo biti veoma pažljivi. Deca, treba da ih zaštitimo. "Ričard", uspe ona da prozbori.
<BR>&nbsp;&nbsp;&nbsp;&nbsp;&nbsp;"Znamo, majko."
<BR>&nbsp;&nbsp;&nbsp;&nbsp;&nbsp;Kako znaju? Ja sam jedina od nas ovde koja ume da čita boje...
<BR>&nbsp;&nbsp;&nbsp;&nbsp;&nbsp;"Oktoi su se puno potrudili, pa su nam sve napisali. Nije bio baš neki engleski, ali smo jako dobro razumeli šta nam poručuju. Rekli su nam i o ratu..."
<BR>&nbsp;&nbsp;&nbsp;&nbsp;&nbsp;Dobro, pomisli Nikol. Znaju. Mogu da spavam. Iz nekog prostora u njenoj glavi stiže još jedan odjek. Ričard je mrtav.
<BR>
<BR>&nbsp;&nbsp;&nbsp;&nbsp;&nbsp;"S vremena na vreme čujem bombe, ali još nijedna nije pogodila kupolu." Bio je to Maksov glas. "Možda nisu otkrili gde je grad."
<BR>&nbsp;&nbsp;&nbsp;&nbsp;&nbsp;"Spolja gledan, verovatno je sasvim mračan", reče Patrik. "Oktići su zadebljali svod a na ulicama je potpuno zamračenje."
<BR>&nbsp;&nbsp;&nbsp;&nbsp;&nbsp;"Bombe sigurno padaju na Alternativnu oblast. Njeno postojanje oktoi nikako ne mogu sakriti", reče Maks.
<BR>&nbsp;&nbsp;&nbsp;&nbsp;&nbsp;"A šta preduzimaju oktići sa svoje strane?" reče Patrik. "Da li je nama poznato išta o tome? Da li preduzimaju ikakav protivnapad?"
<BR>&nbsp;&nbsp;&nbsp;&nbsp;&nbsp;"Ne znamo sigurno", reče Maks, "ali ja ne mogu verovati da i sad samo sede i ne rade ništa."
<BR>&nbsp;&nbsp;&nbsp;&nbsp;&nbsp;Nikol začu tihe korake u holu. "Dečacima zaista počinje mnogo da smeta ovaj život u zatvorenom prostoru", reče Nai. "Šta misliš da li bi bilo u redu da ih pustim da se igraju napolju? Signalne raketice za prestanak opasnosti ispaljene su još pre sat vremena."
<BR>&nbsp;&nbsp;&nbsp;&nbsp;&nbsp;"Ne vidim zašto ne bi", reče Patrik. "Ali im reci da se vrate unutra ako vide ijednu raketu ili čuju ijednu bombu."
<BR>&nbsp;&nbsp;&nbsp;&nbsp;&nbsp;"Pa, biću i ja napolju s njima", reče Nai.
<BR>&nbsp;&nbsp;&nbsp;&nbsp;&nbsp;"Šta radi moja žena?" upita Maks.
<BR>&nbsp;&nbsp;&nbsp;&nbsp;&nbsp;"Čita s Bendžijem", odgovori Nai. "Marijus spava."
<BR>&nbsp;&nbsp;&nbsp;&nbsp;&nbsp;"Zašto je ne zamoliš da dođe ovamo, da bude malo s nama?"
<BR>&nbsp;&nbsp;&nbsp;&nbsp;&nbsp;Nikol se, ležeći, obrte na drugu stranu. Pomisli na eventualno pridizanje u sedeći položaj; bila je, međutim, odveć umorna za tako nešto. Poče da sanjari, poče se prisećati svog detinjstva. Kako se postaje princeza? pitala je mala Nikol oca. Ili ti je tata kralj, ili se udaš za princa, glasio je njegov odgovor. Onda se on osmehnuo i poljubio je. Znači da sam ja već princeza, rekla mu je ona. Jer ti si za mene kralj...
<BR>&nbsp;&nbsp;&nbsp;&nbsp;&nbsp;"Kako je Nikol?" upita Eponina.
<BR>&nbsp;&nbsp;&nbsp;&nbsp;&nbsp;"Jutros se opet malo razmrdala", odgovori Patrik. "Plava nam je napisala poruku da bi Nikol možda mogla da malo i sedi večeras, ili sutra. Takođe, da su proverili - napad nije bio težak niti je srce trajno oštećeno. Dobro reaguje na preduzete mere lečenja."
<BR>&nbsp;&nbsp;&nbsp;&nbsp;&nbsp;"Mogu li ja sad da je vidim?" upita Bendži.
<BR>&nbsp;&nbsp;&nbsp;&nbsp;&nbsp;"Ne, Bendži, još ne", reče Eponinin glas, "još se odmara."
<BR>&nbsp;&nbsp;&nbsp;&nbsp;&nbsp;"Oktoi su zaista izuzetni, zar ne?" reče Patrik. "Čak i usred ovakvog rata potrudili su se da nam pišu tako iscrpne poruke."
<BR>&nbsp;&nbsp;&nbsp;&nbsp;&nbsp;"Mene su već naveli da im verujem", reče Maks. "Ni sanjao nisam da će u tome ikad uspeti."
<BR>&nbsp;&nbsp;&nbsp;&nbsp;&nbsp;Znači, imala sam srčani napad, pomisli Nikol. Nisam tek tako pala u nesvest zato što je Ričard... Nije mogla dovršiti tu misao. Nestao.
<BR>&nbsp;&nbsp;&nbsp;&nbsp;&nbsp;Plutala je polusvesna, između jave i sna, sve dok nije začula kako je doziva jedan dobro poznati glas. Jesi li to ti, Ričarde, reče ona uzbuđeno. Da, Nikol, ja sam, odgovori on. Gde si? Hoću da te vidim, reče ona, i njegovo se lice pojavi na jednom oblaku, na sredini ekrana njenog sna. Izgledaš odlično, reče ona. Je li ti dobro? Da, odgovori on, ali treba da razgovaramo.
<BR>&nbsp;&nbsp;&nbsp;&nbsp;&nbsp;Šta je, dragi? upita Nikol. Da ti kažem: dalje moraš bez mene, reče on. Moraš dati primer drugima. Njegovo se lice menjalo, zato što se i oblik oblaka već menjao. Naravno, naravno, reče ona. Nego, kuda ćeš ti? Više ga nije videla. Zbogom, reče njegov glas. Zbogom, Ričarde, odgovori Nikol.
<BR>
<BR>&nbsp;&nbsp;&nbsp;&nbsp;&nbsp;Kad se sledeći put probudila, u glavi joj je bilo bistro. Ona sede u krevetu i pogleda oko sebe. Bilo je mračno, ali je odmah znala da je u svojoj sobi, u kući u Zelengradu.
<BR>&nbsp;&nbsp;&nbsp;&nbsp;&nbsp;Nije čula nikakav zvuk. Pretpostavila je da je noć. Odgurnula je pokrivače sa sebe i prebacila noge preko ivice kreveta. Do sada ide dobro, pomisli ona. Polako, vrlo polako ustade. Noge su joj klecale.
<BR>&nbsp;&nbsp;&nbsp;&nbsp;&nbsp;Na stočiću pored kreveta bila je čaša soka. Nikol načini dva obazriva koraka, pridržavajući se desnom rukom za krevet, i dohvati čašu. Sok je divno prijao. Zadovoljna sobom, Nikol pođe ka ormaru da vidi šta bi mogla obući. Posle nekoliko koraka, međutim, poče joj se mutiti u glavi, i ona pođe natrag u krevet.
<BR>&nbsp;&nbsp;&nbsp;&nbsp;&nbsp;"Majko", začu Patrikov glas, "jesi li to ti?" Vide njegovu siluetu na pragu.
<BR>&nbsp;&nbsp;&nbsp;&nbsp;&nbsp;"Ja sam."
<BR>&nbsp;&nbsp;&nbsp;&nbsp;&nbsp;"Što ne bismo imali malo svetla?" reče on i kucnu po zidu. Jedan svitac ulete u sredinu sobe. "Zaboga, što si ustala?"
<BR>&nbsp;&nbsp;&nbsp;&nbsp;&nbsp;"Ne mogu večno ostati u postelji."
<BR>&nbsp;&nbsp;&nbsp;&nbsp;&nbsp;"Ali treba u početku ustajati samo po malo", reče Patrik prilazeći i pomažući joj da se vrati u krevet.
<BR>&nbsp;&nbsp;&nbsp;&nbsp;&nbsp;Ona ga uhvati za mišicu. "Slušaj ti, sinko. Nemam nameru da budem invalid, niti da se sa mnom postupa kao da sam invalid. Očekujem da budem ona ista kao pre, i to u roku od nekoliko dana, najviše sedam."
<BR>&nbsp;&nbsp;&nbsp;&nbsp;&nbsp;"Da, majko", reče Patrik sa zabrinutim osmehom.
<BR>
<BR>&nbsp;&nbsp;&nbsp;&nbsp;&nbsp;Doktorka Plava bila je oduševljena Nikolinim oporavkom. Četiri dana kasnije Nikol je uspela da otpešači, doduše polako i uz malu Bendžijevu pomoć, do stanice za gradska vozila i nazad.
<BR>&nbsp;&nbsp;&nbsp;&nbsp;&nbsp;"Ne navaljuj suviše", reče joj Plava tokom jednog večernjeg pregleda. "Napreduješ odlično, ali ja se još brinem."
<BR>&nbsp;&nbsp;&nbsp;&nbsp;&nbsp;Plava je završila pregled i počela se spremati za odlazak. Tad uđe Maks i saopšti da dva druga oktoa čekaju pred ulaznim vratima kuće. Plava pohita napolje i vrati se minut-dva kasnije sa glavnom optimizatorkom i jednim članom njene pratnje.
<BR>&nbsp;&nbsp;&nbsp;&nbsp;&nbsp;Glavna se najpre izvinila što dolazi tako neočekivano i što nije sačekala da se Nikol sasvim oporavi. "Međutim, sada smo u vanrednoj situaciji", nastavila je predvodnica oktopauka, "pa smo smatrali da je potrebno da se odmah vidimo s tobom."
<BR>&nbsp;&nbsp;&nbsp;&nbsp;&nbsp;Nikol oseti da joj se puls ubrzava, i pokuša da se smiri. "Šta se dogodilo?"
<BR>&nbsp;&nbsp;&nbsp;&nbsp;&nbsp;"Verovatno si primetila da već nekoliko dana nema bombardovanja", reče glavna optimizatorka. "Ljudi su privremeno obustavili helikopterske napade, zato što su procenjivali da li je naš ultimatum ozbiljan, i koliko. Pre pet dana uputili smo istu pisanu poruku svakome od njihovih vojnih logora. Ima ih tri. U poruci stoji da više ne možemo tolerisati bombardovanja, i da ćemo upotrebiti našu superiornu tehnologiju da izvedemo odlučujući napad ako neprijateljstva ne prestanu odmah. Kao ilustraciju naših tehnoloških moći, priložili smo papir u kome je prepričano, iz nileta u nilet, šta su tačno radili Nakamura i Makmilan u poslednja dva radna dana prošle sedmice.
<BR>&nbsp;&nbsp;&nbsp;&nbsp;&nbsp;"Ljudski lideri su bili izvan sebe. Počeli su podozrevati da smo nekako potplatili neke funkcionere, i da sad znamo sve njihove ratne planove. Makmilan je predložio da prihvate našu ponudu o prekidu vatre i da se povuku s naše teritorije. Nakamura se na to razbesneo. Oterao je Makmilana od sebe i reorganizovao Glavni štab. Privatno je priznao svom šefu obezbeđenja da bi ma kakvo povlačenje s osvojenih teritorija upropastilo njegov status u Novom Raju.
<BR>&nbsp;&nbsp;&nbsp;&nbsp;&nbsp;"Prekjuče je neko pomenuo Nakamuri da bi tvoja kćer Eli možda mogla znati nešto o načinu kako mi dobavljamo informacije. Odveli su je u palatu i tu ju je saslušavao Nakamura lično. Ona je u početku imala nešto volje da sarađuje. Potvrdila je da smo mi na nekim poljima daleko odmakli u odnosu na ljudsku tehnologiju. Takođe je rekla da je, po njenom uverenju, sasvim moguće da mi dobavljamo informacije o događajima u Novom Edenu bez ikakve upotrebe špijuna ili drugih konvencionalnih obaveštajnih sredstava.
<BR>&nbsp;&nbsp;&nbsp;&nbsp;&nbsp;"Pošto je to rekla tako otvoreno, Nakamura je zaključio da Eli zna i više ali da neće da kaže. Satima joj je postavljao pitanja o mnogim temama, pa i o našim vojnim sposobnostima, i o geografiji našeg carstva. Eli je dovitljivo izbegavala da oda bilo koju kritičnu informaciju. Na primer, nijedanput nije pomenula Smaragdni Grad. Mnogo puta je ponovila da nikada nije videla nikakvo oružje niti ijednog vojnika. Nakamura joj nije verovao. Na kraju je naredio da bude bačena u zatvor i da je tuku. Od tog događaja ona prkosno ćuti, iako je izložena stalnom maltretiranju."
<BR>&nbsp;&nbsp;&nbsp;&nbsp;&nbsp;Signali na Glavnoj prestadoše. Nikol je primetno pobledela dok je slušala opis zlostavljanja koje je Eli pretrpela. Predvodnica oktoa se okrete Plavoj. "Da li da nastavim?" upita je.
<BR>&nbsp;&nbsp;&nbsp;&nbsp;&nbsp;Maks i Patrik su stajali na ulazu. Nisu razumeli kolorne signale ali su videli Nikolino bledilo. Patrik uđe u sobu. "Moja majka je bila veoma bolesna..." poče on.
<BR>&nbsp;&nbsp;&nbsp;&nbsp;&nbsp;"Ma, u redu je", reče Nikol i mahnu mu da se udalji. Duboko udahnu. "Nastavi, molim te", reče Glavnoj.
<BR>&nbsp;&nbsp;&nbsp;&nbsp;&nbsp;"Nakamura je", nastavi Glavna, "najzad ubedio sebe i svoje doglavnike da je naša pretnja bila samo blef. On smatra da je naša tehnologija u nekim oblastima veoma napredna, ali da nemamo nikakvu vojnu moć. Na poslednjem sastanku Glavnog štaba, pre samo nekoliko terta, odobrio je plan da nas bombarduju svim raspoloživim oruđima, sve dok se ne predamo. Prva masovna bombardovanja počeće ujutro.
<BR>&nbsp;&nbsp;&nbsp;&nbsp;&nbsp;"Mi smo, stoga, zaključili, iako nerado, da sada moramo uzvratiti. Ako sad ne bismo učinili ništa, opstanak naše naseobine bio bi ugrožen. Pre nego što sam došla ovamo, odobrila sam primenu našeg plana broj 41, koji je jedan od uzvratnih planova srednjeg intenziteta. On neće dovesti do uništenja svih kolonista u Novom Raju, ali će poubijati toliki broj njih da će rat brzo prestati. Naši analitičari procenjuju da će poumirati dvadeset do trideset procenata ljudske populacije."
<BR>&nbsp;&nbsp;&nbsp;&nbsp;&nbsp;Glavna zastade, videći bolni izraz na Nikolinom licu. Nikol zatraži da popije nešto. Dadoše joj čašu vode, i ona je ispi. "Da li će nama biti dozvoljeno da znamo još ponešto o vašem napadu?" reče Nikol.
<BR>&nbsp;&nbsp;&nbsp;&nbsp;&nbsp;"Odabrali smo jedan mikrobiološki agens, hemijski veoma sličan enzimu, koji ometa reprodukciju ćelija kod vaše rase. Mladi i zdravi ljudi imaju prirodnu odbranu tako jaku da će odoleti tom napadu. Stari i bolesni će umreti brzo. Njihove ćelije neće moći valjano da se reprodukuju i zato će organizmi jednostavno prestajati da funkcionišu. Iskoristili smo uzorke kože, krvi i drugih tkiva uzete od svih vas u Zelengradu da verifikujemo teorijske pretpostavke. Sasvim smo sigurni da mladima neće biti ništa."
<BR>&nbsp;&nbsp;&nbsp;&nbsp;&nbsp;"Naša rasa smatra da je biološki rat nemoralan", reče Nikol posle kraćeg oklevanja.
<BR>&nbsp;&nbsp;&nbsp;&nbsp;&nbsp;"Svesni smo da su, u vašem sistemu vrednosti, neke vrste ratovanja prihvatljivije od nekih drugih. Nama je, međutim, svaki rat neprihvatljiv. Borimo se samo ako apsolutno moramo. Ne možemo ni zamisliti zbog čega je mrtvima važno da li su ubijeni bombama, mecima, ili atomskom bombom, ili mikroorganizmom. Osim toga, mi moramo upotrebiti ono oružje koje imamo."
<BR>&nbsp;&nbsp;&nbsp;&nbsp;&nbsp;Nastalo je dugo ćutanje. Nikol uzdahnu, odmahnu glavom. "Pa, izgleda da bi trebalo da ti se zahvalim što si nam rekla toliko mnogo o onome što se u ovom glupom ratu dešava; da se zahvalim, iako je perspektiva tolike pogibije zastrašujuća. Kamo sreće da je bio moguć neki drugi ishod..."
<BR>&nbsp;&nbsp;&nbsp;&nbsp;&nbsp;Troje oktopauka pođoše napolje. Još pre nego što su oktoima videli leđa, Maks i Patrik počeše Nikol postavljati pitanja. "Polako, ej", reče im ona umorno. "Prvo sazovite sve ostale. Želim da ono što su mi oktoi rekli saopštim samo jedanput."
<BR>
<BR>&nbsp;&nbsp;&nbsp;&nbsp;&nbsp;Nije mogla da zaspi. Koliko god se trudila, nije mogla da ne razmišlja o svima onima koji će u Novom Edenu pomreti. Lica: većinom lica starijih, lica onih koje je Nikol poznavala i sa njima radila dok je bila aktivna u koloniji. Ta lica su sad plovila kroz njen um, približavala se i udaljavala.
<BR>&nbsp;&nbsp;&nbsp;&nbsp;&nbsp;A Keti i Eli?, pomisli Nikol. Šta ako oktoi nisu tačno izračunali? Dočara sebi Eli kako ju je poslednji put videla, u kući, sa mužem i ćerkom. Priseti se i filmskog snimka one rasprave između Eli i Roberta. Njegovo umorno, istrošeno lice ostade kao trajna slika u njenoj svesti. Pa, zaboga, Robert. On je stariji a o sebi uopšte ne vodi računa.
<BR>&nbsp;&nbsp;&nbsp;&nbsp;&nbsp;Poče se vrpoljiti po krevetu, nesrećna zbog svoje nemoći da ma šta učini. Najzad se odluči da sedi u mraku. Nije li već prekasno? zapita se. Opet pomisli na Roberta. Ne slažem se s njim, i nisam ubeđena da je dobar muž za Eli. Ali on je, ipak, Nikin otac. To ostaje.
<BR>&nbsp;&nbsp;&nbsp;&nbsp;&nbsp;U njenoj glavi se tada zače jedan plan. Obazrivo kliznu iz kreveta i priđe ormaru s odećom. Obuče se. Možda neću moći da pomognem, ali ću bar znati da sam pokušala.
<BR>&nbsp;&nbsp;&nbsp;&nbsp;&nbsp;Tiho se provukla kroz hodnik. Nije htela da probudi Patrika niti Nai, koji su još od dana njenog srčanog napada spavali u Elinoj sobi. Oni bi me samo naterali da se vratim u krevet.
<BR>&nbsp;&nbsp;&nbsp;&nbsp;&nbsp;Napolju, u Zelengradu, bejaše gotovo isto onoliko mračno kao u kući. Nikol je zastala na vratima, nadajući se da će joj se oči prilagoditi dovoljno da pronađu susednu kuću. Posle nekog vremena počela je razaznavati neke senke. Siđe sa trema i pođe desno.
<BR>&nbsp;&nbsp;&nbsp;&nbsp;&nbsp;Napredovala je polako. Desetak koraka, pa novo osmatranje gde je. Tek posle nekoliko minuta došla je do trema kuće doktorke Plave.
<BR>&nbsp;&nbsp;&nbsp;&nbsp;&nbsp;A sad, uz malo sreće, pomisli ona, nastojeći da se priseti, trebalo bi da je nađem u drugoj sobi levo. Ulazeći u stan oktopaukinje, Nikol blago kucnu po zidu. Jedan svitac blago obasja par oktoa, koji su činili jednu gomilu na podu. Doktorka Plava i Džejmi su spavali pritisnuti telom uz telo; pipci su im bili spleteni u zbunjujuću gomilu. Nikol priđe i kucnu Plavu po glavi. Nije bilo reakcije. Ona kucnu jače, i materija u očnom sočivu doktorke Plave se poče komešati.
<BR>&nbsp;&nbsp;&nbsp;&nbsp;&nbsp;"Šta radiš ti ovde?" reče Plava nekoliko sekundi kasnije.
<BR>&nbsp;&nbsp;&nbsp;&nbsp;&nbsp;"Treba mi tvoja pomoć. Važno je."
<BR>&nbsp;&nbsp;&nbsp;&nbsp;&nbsp;Oktopaukinja se poče izvlačiti veoma lagano, nastojeći da ne probudi Džejmija. U tome nije uspela: mladi mužjak se probudio. Plava mu reče da nastavi da spava. Njih dve iziđoše na trem.
<BR>&nbsp;&nbsp;&nbsp;&nbsp;&nbsp;"Trebalo bi da si u krevetu", reče Plava.
<BR>&nbsp;&nbsp;&nbsp;&nbsp;&nbsp;"Znam. Ali, hitno je. Moram razgovarati sa glavnom optimizatorkom. Potrebno je da i ti pođeš sa mnom."
<BR>&nbsp;&nbsp;&nbsp;&nbsp;&nbsp;"U ovo doba noći?"
<BR>&nbsp;&nbsp;&nbsp;&nbsp;&nbsp;"Ne znam koliko vremena još imamo", reče Nikol. "Moram je videti pre nego što to biološko oružje počne da ubija ljude u Novom Edenu... Brinem se zbog Keti, i zbog Eline porodice takođe."
<BR>&nbsp;&nbsp;&nbsp;&nbsp;&nbsp;"Niki i Eli neće pretrpeti nikakvu štetu. Keti je, ako sam dobro razumela, takođe dovoljno mlada."
<BR>&nbsp;&nbsp;&nbsp;&nbsp;&nbsp;"Ali je Ketin organizam sav upropašćen drogama", reče Nikol, prekidajući tok boja na Plavoj. "Njeno telo verovatno funkcioniše kao da je staro. A Robert je sav istrošen, zato što neprestano radi."
<BR>&nbsp;&nbsp;&nbsp;&nbsp;&nbsp;"Nisam sigurna da razumem šta mi to govoriš", reče Plava. "Zašto hoćeš da vidiš Glavnu?"
<BR>&nbsp;&nbsp;&nbsp;&nbsp;&nbsp;"Da molim za poseban postupak prema Keti i Robertu, podrazumevajući naravno da se Eli i Niki ne sme desiti ništa loše. Sigurno postoji neki način, nešto u vašoj biološkoj magiji, da se ti pojedinci izdvoje i spasu. Zato hoću da pođeš sa mnom. Da podržiš moj zahtev."
<BR>&nbsp;&nbsp;&nbsp;&nbsp;&nbsp;Okto nije ništa odgovarala nekoliko sekundi. "U redu, Nikol, idem s tobom. Iako mislim da bi trebalo da si u krevetu. Ne verujem da se išta može učiniti."
<BR>&nbsp;&nbsp;&nbsp;&nbsp;&nbsp;"Mnogo ti hvala!" reče Nikol i, zaboravljajući se za trenutak, zagrli Plavu oko vrata.
<BR>&nbsp;&nbsp;&nbsp;&nbsp;&nbsp;"Moraš mi obećati jednu stvar", reče Plava dok su išle ulicom. "Ne smeš se noćas naprezati. Kaži mi čim osetiš slabost."
<BR>&nbsp;&nbsp;&nbsp;&nbsp;&nbsp;"Evo, čak ću se i naslanjati na tebe dok pešačimo", reče Nikol s osmehom.
<BR>&nbsp;&nbsp;&nbsp;&nbsp;&nbsp;Taj neobični par je polako odmicao ulicom. Plava je u svakom trenutku pridržavala Nikol sa bar dva pipka. Dnevne aktivnosti i emocije već su istrošile deo Nikoline ionako skromne zalihe energije: zamorila se pre nego što su stigle do stanice.
<BR>&nbsp;&nbsp;&nbsp;&nbsp;&nbsp;Zastala je da se odmori. Daleki zvuci koje je već neko vreme čula, ali ne i primećivala, postadoše istaknutiji. "Bombe", reče ona Plavoj. "Mnogo bombi."
<BR>&nbsp;&nbsp;&nbsp;&nbsp;&nbsp;"Rečeno nam je da očekujemo bombardovanja iz helikoptera", reče oktopaukinja. "Ali, pitam se zašto nije bilo upozoravajućih svetlećih raketa."
<BR>&nbsp;&nbsp;&nbsp;&nbsp;&nbsp;Najednom, eksplozija: jedan deo gradskog svoda iznad njihovih glava pretvori se u plamenu loptu. Nekoliko sekundi kasnije do Nikol stiže zaglušujući zvuk. Ona se čvrsto uhvati za Plavu i zagleda se u pakao iznad sebe. Učini joj se da u plamenu vidi i ostatke helikoptera. Zapaljeni komadi svoda padali su s neba, neki ni kilometar daleko od njih dve.
<BR>&nbsp;&nbsp;&nbsp;&nbsp;&nbsp;Nikol nikako da uhvati dovoljno vazduha. Plava vide naprezanje na njenom licu. "Nema šanse da ovo izvedem", reče Nikol držeći se svom preostalom snagom za oktopaukinju. "Moraš otići kod Glavne bez mene. Kao moja prijateljica. Zatraži od nje, ne, moli je da učini nešto za Keti i Roberta... Reci joj da je to lična usluga... meni..."
<BR>&nbsp;&nbsp;&nbsp;&nbsp;&nbsp;"Uradiću koliko budem mogla", odgovori doktorka Plava. "Ali prvo da mi tebe vratimo."
<BR>&nbsp;&nbsp;&nbsp;&nbsp;&nbsp;Nikol začu iza sebe Patrikov povik: "Majko!" Patrik je već trčao ulicom ka njima. Čim je stigao, Plava ostavi Nikol i uđe u vozilo. Nikol diže pogled ka svodu: helikopterska elisa obavijena zapaljenim lijanama upravo je padala ka tlu, daleko od njih.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
