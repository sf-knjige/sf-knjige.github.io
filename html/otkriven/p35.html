<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Ričard je skočio iz kreveta s više entuzijazma nego obično, i odmah počeo da zasipa Nikol bujicom reči. "Poželi mi sreću, čuješ", reče, i poče da se oblači. "Arči kaže da ćemo ceo dan provesti tamo."
<BR>&nbsp;&nbsp;&nbsp;&nbsp;&nbsp;Nikol se uvek budila polako; nimalo nije volela ma koju vrstu pojačane aktivnosti u ranim jutarnjim časovima. Sada se okrete na bok, pokušavajući da uživa u poslednjim trenucima sna. Otvori jedno oko, samo malo; vide da je još mrak; zatvori oko.
<BR>&nbsp;&nbsp;&nbsp;&nbsp;&nbsp;"Nisam bio ovako uzbuđen još otkako smo postigli ona dva konačna proboja s prevodiocem. Znam da oktići ozbiljno nameravaju da me zaposle. Samo, još gledaju šta će biti pravi posao za mene."
<BR>&nbsp;&nbsp;&nbsp;&nbsp;&nbsp;Iziđe iz spavaće sobe. Po zvucima iz kuhinje Nikol je, u polusnu, znala da sprema doručak za sebe. Vratio se žvaćući jednu od onih velikih ružičastih voćki koje su mu u poslednje vreme bile omiljena hrana. Sad stade pokraj kreveta i bučno zagrize.
<BR>&nbsp;&nbsp;&nbsp;&nbsp;&nbsp;Nikol polako otvori oči i pogleda svog muža. "Pretpostavljam", reče ona s uzdahom, "da čekaš da kažem nešto."
<BR>&nbsp;&nbsp;&nbsp;&nbsp;&nbsp;"A-ha. Bilo bi lepo da razmenimo nekoliko lepih reči pre nego što odem. Jer, ipak, ovo bi za mene mogao biti najvažniji dan otkako smo stigli u Zelengrad."
<BR>&nbsp;&nbsp;&nbsp;&nbsp;&nbsp;"Siguran si", reče Nikol, "da Arči namerava da ti nađe zaposlenje?"
<BR>&nbsp;&nbsp;&nbsp;&nbsp;&nbsp;"Apsolutno. To je jedina svrha ovoga danas. Pokazaće mi neke od njihovih složenijih mašinskih sistema, i pokušaće da oceni gde bi moji talenti mogli biti najkorisnije primenjeni... Tako mi je, bar, rekao juče popodne."
<BR>&nbsp;&nbsp;&nbsp;&nbsp;&nbsp;"A zašto polazite tako rano?"
<BR>&nbsp;&nbsp;&nbsp;&nbsp;&nbsp;"Valjda zato što ima tako mnogo da se vidi... Nego, znaš šta, daj ti meni jedan cmok. Arči dolazi za neki minut."
<BR>
<BR>&nbsp;&nbsp;&nbsp;&nbsp;&nbsp;Nikol ga lepo poljubi, i opet sklopi oči.
<BR>&nbsp;&nbsp;&nbsp;&nbsp;&nbsp;Banka embriona bila je velika pravougaona građevina locirana daleko na jugu od Zelengrada, vrlo blizu mesta gde se Centralna ravnica okončavala. Manje od kilometar od te zgrade počinjalo je drugo od tri južna polarna stepeništa, s hiljadama stepenika koji su vodili gore, ka polu. Iznad embrio-banke, u gotovo potpunoj tami Rame, uzdizao se impozantni Veliki rog i njegovih šest pomoćnih šiljaka, koji su svi imali divovske potpornje; svaki od tih objekata bio je veći nego ijedna pojedinačna konstrukcija na planeti Zemlji.
<BR>&nbsp;&nbsp;&nbsp;&nbsp;&nbsp;Ričard i Arči su se na izlazu iz Zelengrada popeli na leđa jednom nojosauru. Imali su i pratnju, a iznad sebe i tri div-svica. Projahali su kroz Alternativnu oblast za samo nekoliko minuta. Na otvorenom prostoru, u južnim delovima oktopaučkog carstva, bilo je veoma malo zgrada. Ponegde se videlo žitno polje, ali glavnina prostora po kome su putovali ka jugu podsećala je Ričarda, čak i pri ovoj slaboj svetlosti, na severni hemicilindar Rame iz doba kad je to bila 'Rama II' - kad tamo još nijedan habitat nije bio izgrađen.
<BR>&nbsp;&nbsp;&nbsp;&nbsp;&nbsp;Ričard i njegov osmostrani prijatelj uđoše u embrio-banku kroz dvokrilna, izuzetno debela vrata, koja ih propustiše pravo u nekakvu konferencijsku salu. Tu Ričarda upoznaše s nekolicinom drugih oktopauka, koji su, sumnje nije moglo biti, očekivali ovu posetu. On se oslanjao na elektronski prevodilački aparat a oktoi su njemu čitali s usana; morao je, međutim, govoriti jasnije i sporije, zato što oni u tom poslu nisu bili ni približno onako vešti kao Arči.
<BR>&nbsp;&nbsp;&nbsp;&nbsp;&nbsp;Posle nekoliko kratkih konvencionalnih rečenica, jedan okto povede njih dvojicu do niza kontrolnih ploča na kojima su bile tastature, zapravo, oktoski ekvivalenti tastatura, sačinjeni od uspravnih kolornih traka. "Ovde čuvamo gotovo deset miliona embriona", reče oktoska upravnica banke u svom uvodnom izveštaju. "To su pripadnici preko sto hiljada različitih rasa i triput toliko hibrida. Njihov prirodni životni vek u rasponu je od pola terta do nekoliko miliona dana, što bi bilo oko deset hiljada vaših ljudskih godina. Kad odrastu, njihova telesna veličina kreće se od delića nanometra do veličine ove građevine. Svaki embrion nalazi se u okruženju za koje verujemo da je najpribližnije moguće njegovim optimalnim uslovima za očuvanje. Ali to je zapravo samo oko hiljadu različitih životnih sredina, što će reći, hiljadu različitih kombinacija temperature, pritiska, i hemijskih ambijenata. To je dovoljno za sve njih."
<BR>&nbsp;&nbsp;&nbsp;&nbsp;&nbsp;"U zgradi je", nastavi ona, "i ogroman sistem za prikupljanje i obradu podataka. On automatski nadgleda uslove u svakoj od tih hiljadu životnih sredina, i prati one embrione koji su u fazi aktivnog razvoja, a takvih uvek ima nekoliko hiljada. Sistem ima automatske mehanizme za otkrivanje i ispravljanje grešaka, udvojenu alarmnu mrežu, i kataloge iz kojih se uvek mogu izvući slike i podaci o trenutnom stanju za svaku vrstu, i biti prikazani ovde na zidovima, ili gore, u istraživačkim odeljenjima koja su na gornjim spratovima."
<BR>&nbsp;&nbsp;&nbsp;&nbsp;&nbsp;Ričardove misli se ubrzaše; počinjao je da shvata pravu svrhu embrio-banke. Kakva fantastična zamisao, govorio je sebi. Oktoi ovde čuvaju seme svih biljnih i životinjskih vrsta koje bi ikad izašta mogle zatrebati.
<BR>&nbsp;&nbsp;&nbsp;&nbsp;&nbsp;"...Testiranje neprekidno traje", nastavljala je predvodnica ovdašnjih oktoa, "i ima dva cilja: obezbediti integritet i očuvanje svih sistema i primeraka, i odgajati primerke za genetski inženjering. U svakom trenutku bar dvesta oktoskih biologa aktivno radi na genetskim eksperimentima u ovoj zgradi. Od njih se očekuje da proizvode nove, izmenjene oblike života, da bi naše društvo bilo što efikasnije."
<BR>&nbsp;&nbsp;&nbsp;&nbsp;&nbsp;"Možete li mi pokazati primer takvog genetskog eksperimenta?" reče Ričard.
<BR>&nbsp;&nbsp;&nbsp;&nbsp;&nbsp;"Svakako", odgovori okto svojim bojama. Prilazeći jednom kontrolnom panelu počela je, pomoću tri pipka istovremeno, pritiskati obojenu dugmad. "Verujem da ti je poznat jedan od naših glavnih metoda za proizvodnju električne struje", reče ona. Na zidu se pojavi filmski snimak. "Bazični princip je vrlo prost, kao što i sam znaš. Ova okrugla morska stvorenja generišu elektricitet i čuvaju ga u telu. Mi razapnemo žičanu mrežu koja im oduzima taj električni naboj; a to se dešava zato što životinja mora prići mreži, i nasloniti se na nju, da bi dohvatila hranu. Ovaj sistem sasvim dobro radi; pa ipak, naši inženjeri su istakli da bi znatno poboljšanje moglo biti ostvareno ako bi se ponašanje tih životinja donekle promenilo."
<BR>&nbsp;&nbsp;&nbsp;&nbsp;&nbsp;"Pogledaj ovaj ubrzani film", nastavi ona, "na kome se vidi desetak tih morskih živih elektrogeneratora. Videćeš da svaka životinja na ovom snimku prolazi kroz tri do četiri ciklusa nakupljanja i oslobađanja elektriciteta. Koji vid ovih ciklusa bi bio najvažniji za elektroinženjera?"
<BR>&nbsp;&nbsp;&nbsp;&nbsp;&nbsp;Ričard je pažljivo gledao film. Peščani dolari potamne kad predaju svoj naboj struje mreži, pomisli on, ali im ne treba mnogo vremena da nakupe novu količinu i povrate svoj puni sjaj.
<BR>&nbsp;&nbsp;&nbsp;&nbsp;&nbsp;"Ako pretpostavimo da je ovaj sjaj mera elektriciteta koji je kondenzovan u životinji", reče on, najednom se zapitavši nije li ovo nekakav test, "vidimo da bi sistem postao efikasniji ako bi se hranjenje događalo češće."
<BR>&nbsp;&nbsp;&nbsp;&nbsp;&nbsp;"Tačno tako", odvrati okto. Arči joj uputi brzu poruku koja se završila pre nego što je Ričard stigao da okrene optički uređaj prevodioca na tu stranu. Na zidu se pojavi drugačija slika. "Ovo su tri genetski menjane varijante tog kružnog morskog organizma. Sad ispitujemo sve tri. Vodeći kandidat je ovaj levo. Taj prototip jede približno dvaput učestalije nego onaj koji nam sada služi kao dinamo-komponenta u sistemu. Na žalost, ima i izvesnu metaboličku neravnotežu, zbog koje je znatno podložniji zaraznim bolestima. Nastojimo da odmerimo značaj svih ovih faktora..."
<BR>
<BR>&nbsp;&nbsp;&nbsp;&nbsp;&nbsp;Ričarda su vodili s jedne demonstracije na drugu. Arči je neprestano bio uz njega, ali su domaćini i objašnjivači u svakoj sali bili drugi oktopauci, specijalisti za tu oblast. Svaki put je Ričard čuo pripremljeno mini-predavanje a onda se uključivao u diskusiju. Jedna prezentacija bavila se odnosom između embrio-banke, velikog zoo vrta, koji je zauzimao znatan deo Alternativne oblasti, i šumske barijere koja je činila kompletan 'anulus', tj. prsten oko Rame, kilometar severno od Zelengrada. "Sve žive vrste u našem carstvu", rekao je taj prezentator, "nalaze se ili u aktivnoj simbiozi s nama, ili su na privremenom posmatranju u nekoj izolovanoj zoni - u šumi, u zoološkom vrtu, ili, kao što je slučaj s vama ljudima, u samom Zelengradu - ili se podvrgavaju eksperimentima ovde u banci embriona."
<BR>&nbsp;&nbsp;&nbsp;&nbsp;&nbsp;Posle dugog pešačenja kroz mnoge hodnike, Ričard i Arči su došli na sastanak šest oktoa koji su ocenjivali prednosti i mane predloga da se čitav jedan simbiotski lanac, sačinjen od četiri zasebne vrste, 'zameni'. Taj lanac je bio zadužen za proizvodnju želatinozne supstance koja znatno ublažuje jednu čestu bolest očnog sočiva kod oktopauka. Ričard je zadivljeno pratio kako oktoi upoređuju glavne parametre postojećeg i novog, predloženog simbiotskog sistema: koliko materijalnih sredstava će trošiti, koliko se uspešno razmnožavaju, kakva je interakcija s oktoima potrebna, koji su koeficijenti grešaka i neuspeha, koliko je predvidljivo njihovo ponašanje. Doneta je odluka da se u jednoj od tri 'industrijske zone' postavi nova simbioza, i da posle nekoliko stotina radnih dana rezultati budu kritički sagledani.
<BR>&nbsp;&nbsp;&nbsp;&nbsp;&nbsp;Oko sredine radnog dana bilo je predviđeno da Arči i Ričard ostanu jedan tert nasamo. Na Ričardov zahtev, uzeli su hranu i piće, popeli se na nojosaura, poveli dva svica, i odlutali u hladnoću i mrak Centralne ravnice. Ričard, posle dužeg vremena, sjaha pa pođe nekoliko koraka napred, šireći ruke i dižući pogled ka ogromnosti Rame.
<BR>&nbsp;&nbsp;&nbsp;&nbsp;&nbsp;"Ko od vas", upita on Arčija, "vodi brigu, ili pokušava da shvati, smisao svega ovoga?" On mahnu rukama ukrug oko sebe.
<BR>&nbsp;&nbsp;&nbsp;&nbsp;&nbsp;Okto odgovori da ne razume pitanje.
<BR>&nbsp;&nbsp;&nbsp;&nbsp;&nbsp;"Razumeš ti, razumeš, lukavi stvore", reče Ričard osmehujući se. "Nego su ti optimizatori naredili da ovo vreme iskoristiš za neke druge razgovore sa mnom. Arči, neću da razgovaram o konkretnim projektima u embrio-banci, pa onda, kao, na kojima od njih bih ja voleo da radim, da bih dao 'doprinos društvu' i time 'opravdao trošenje resursa' potrebnih da ostajem živ ovde... Ne. Hoću da popričamo o nečem drugom. Šta se stvarno dešava u Rami? Zašto smo mi, ljudi, sesili, avijani, i vi oktopauci, s celom vašom menažerijom - strpani u ovaj ogromni, misteriozni zvezdani brod i bačeni ka zvezdi koju mi ljudi zovemo 'Tau Ceti'?"
<BR>&nbsp;&nbsp;&nbsp;&nbsp;&nbsp;Arči nekih tridesetak sekundi nije odgovarao. Zatim poče izlaganje. "Članovima našeg roda rečeno je, dok su bili na Čvorištu, kao i vi, da neka viša inteligencija katalogizuje životne forme u ovoj galaksiji, i da je naročito zainteresovana za one koje putuju svemirom. Mi smo pripremili jednu tipičnu oktopaučku koloniju, kao što se od nas i tražilo, i uveli je u ovo vozilo zvano Rama, da bi se zahtevano detaljno posmatranje naše vrste moglo obaviti."
<BR>&nbsp;&nbsp;&nbsp;&nbsp;&nbsp;"Znači, vi oktići ne znate ništa više nego mi ljudi o pitanju ko ili šta stoji iza tog ogromnog plana?"
<BR>&nbsp;&nbsp;&nbsp;&nbsp;&nbsp;"Ne znamo. Zapravo, svi su izgledi da znamo manje. Niko od oktoa koji su boravili na Čvorištu nije više deo ove naše naseobine. Kao što sam ti rekao, to je bio onaj kontingent sa 'Rame II', zapravo druga vrsta, drugačija, inferiorna. Jedine informacije iz prve ruke koje imamo o Čvorištu posedujete vi, ti i tvoja porodica, mada je moguće da se izvesna količina sabijenih podataka nalazi i u onoj maloj količini sesilnog materijala, koju još čuvamo u našem zoološkom vrtu."
<BR>&nbsp;&nbsp;&nbsp;&nbsp;&nbsp;"I to je sve? Niko ne postavlja nijedno dalje pitanje o toj temi?"
<BR>&nbsp;&nbsp;&nbsp;&nbsp;&nbsp;"Nas u mladosti obučavaju da ne traćimo vreme na one teme o kojima ne možemo pribaviti nijedan značajan podatak."
<BR>&nbsp;&nbsp;&nbsp;&nbsp;&nbsp;Ričard je jedan trenutak ćutao, zatim naglo upita: "Otkud znate tako mnogo o avijanima i sesilima?"
<BR>&nbsp;&nbsp;&nbsp;&nbsp;&nbsp;"Izvini što ne mogu sad o tome da pričam s tobom", uzvrati Arči. "Moj radni zadatak za ovaj period je, ko što si pretpostavio, da ocenim da li bi tebi prijalo, ili ne bi, da postaneš inženjer u embrio-banci, i, takođe, koja ti se od mnogobrojnih danas viđenih oblasti čini najprivlačnija."
<BR>&nbsp;&nbsp;&nbsp;&nbsp;&nbsp;"Al' ko će tol'ko da putuje od kuće do radnog mesta?" reče Ričard smejući se. "Ma, Arči, sve je tamo zanimljivo, a ponajviše ono odeljenje koje bih nazvao enciklopedijskim. Mislim da bih tamo voleo da radim. Na taj način bih povećao svoje skromno znanje biologije. Ali, zašto mi to pitanje postavljaš sad? Zar ne idemo posle ručka na dalje demonstracije?"
<BR>&nbsp;&nbsp;&nbsp;&nbsp;&nbsp;"Idemo. Ali popodnevni obilasci su namenjeni samo tome da se upotpuni slika. Ova druga polovina embrio-banke počiva na mikrobiologiji. Upravljanje tom aktivnošću je složenije, i zahteva komunikaciju s patuljastim morfovima. Teško nam je da zamislimo da bi ti mogao raditi u nekom od tih odeljenja."
<BR>
<BR>&nbsp;&nbsp;&nbsp;&nbsp;&nbsp;Ispod glavne mikrobiološke laboratorije bio je podrum u koji se moglo ući samo sa specijalnim propusnicama. Kad je Arči pomenuo da se dole proizvode velike količine letećih mikrokvadroida, dakle živih kamera, Ričard poče maltene preklinjati da ga puste da vidi taj proces. Prekidoše zato njegovu službenu 'turneju'. Nekoliko fengova stajao je i čekao; za to vreme je Arči isposlovao dozvolu za silazak u odgajalište kvadroida.
<BR>&nbsp;&nbsp;&nbsp;&nbsp;&nbsp;Dva druga oktoa povedoše ih nizom dugačkih silaznih rampi, u podzemne prostore. "Ovo odgajalište je namerno načinjeno daleko ispod nivoa ramanskog tla", reče mu Arči, "radi dopunske izolacije i zaštite. Imamo još tri ovakva postrojenja, na sasvim drugim mestima, u našem domenu."
<BR>&nbsp;&nbsp;&nbsp;&nbsp;&nbsp;E, jebi ga, reče Ričard sebi stupajući, okružen sa tri oktoa, na platformu odakle se otvarao vidik preko velike pravougaone sobe. Prepoznavanje je nastupilo istoga trena. Nekoliko metara ispod njih, stotinak majušnih oktoa radilo je poslove Ričardu nejasne, tu i tamo u sobi. S tavanice je visilo osam pravougaonih rešetki, simetrično raspoređenih po sobi. Svaka je bila oko pet metara duga i dva metra široka. Ispod svake je ležao po jedan veliki ovalni predmet sa debelim oklopom, nalik na ogromni orah umotan u neke guste izraštaje slične puzavici ili paučini.
<BR>&nbsp;&nbsp;&nbsp;&nbsp;&nbsp;"Video sam pre mnogo godina jednu sličnu instalaciju", reče on uzbuđeno. "Ispod Njujorka. Neposredno pre mog prvog susreta, oči u oči, s jednim vašim rođakom. Nikol i ja smo se tada silno uplašili."
<BR>&nbsp;&nbsp;&nbsp;&nbsp;&nbsp;"Mislim da sam čitao nešto o tom incidentu", odgovori Arči. "Pre nego što smo priveli Eli i Eponinu u Zelengrad, prostudirao sam sve stare fajlove o vašoj vrsti. Jedan deo podataka bio je sabijen, što znači da nije bilo mnogo detalja."
<BR>&nbsp;&nbsp;&nbsp;&nbsp;&nbsp;"A ja taj 'incident' pamtim kao da je juče bilo", prekide ga Ričard. "Ukrcao sam dva minijaturna robota u onaj maleni voz koji je otišao u tunelčić i nestao. Međutim, roboti su dospeli u jednu zonu sličnu ovoj. Popeli su se na jednu ovakvu rešetku. Onda ih je pojurio i uhvatio jedan od tvojih rođaka."
<BR>&nbsp;&nbsp;&nbsp;&nbsp;&nbsp;"Nesumnjivo su roboti zalutali u odgajalište kvadroida. Oktoi su nastojali da zaštite postrojenje. Sve je to zapravo veoma jednostavno." Arči dade njihovom vodiču, inženjeru, znak da je vreme za objašnjenje.
<BR>&nbsp;&nbsp;&nbsp;&nbsp;&nbsp;"Kvadroidske kraljice provode gestacioni period u posebnim pregradama, koje su malo uzdignute od poda sale", reče taj. "Svaka kraljica polaže hiljade jaja. Kad se nakupi nekoliko miliona jaja, saberemo ih i stavimo u jedan od onih ovalnih kontejnera. Unutra održavamo veoma visoku temperaturu, koja bitno ubrzava razvoj kvadroida. Gusti izraštaji oko posude upijaju suvišnu toplotu, tako da su radni uslovi prihvatljivi za patuljaste oktopauke koji nadgledaju proces."
<BR>&nbsp;&nbsp;&nbsp;&nbsp;&nbsp;Ričard je jednim uvom slušao, ali je njegova pažnja bila stvarno usmerena na jedan trenutak koji se dogodio pre mnogo godina. Sad je sve jasno, reče on sebi. Onaj maleni metro sagrađen je za patuljaste morfove.
<BR>&nbsp;&nbsp;&nbsp;&nbsp;&nbsp;"U svakom kontejneru su sonde koje tačno odrede trenutak kad su kvadroidi spremni da uzlete i oforme jato. Tad otvaramo kontejnere, ali nekoliko fengova ranije natopimo rešetke iznad njih odgovarajućim hemikalijama. Nove kraljice polete prve, privučene hemikalijama. Za njima pojure horde raspomamljenih mužjaka; iako su minijaturni, ima ih toliko da stvaraju vidljive crne oblake. Mi ih onda poskidamo s rešetke, to je žetva. I odmah počinje njihov masovni trening."
<BR>&nbsp;&nbsp;&nbsp;&nbsp;&nbsp;"Veoma elegantno", reče Ričard. "Ali ja tu imam jedno prosto pitanje. Zašto kvadroidi rade taj posao za vas?"
<BR>&nbsp;&nbsp;&nbsp;&nbsp;&nbsp;"Najkraći odgovor", reče Arči, "bio bi: genetski su inženjerisani, hiljadama godina, da primaju komande od nas. Mi, zapravo naši specijalisti - a to su patuljasti oktopauci - govorimo onim hemijskim jezikom pomoću koga i kvadroidi govore između sebe. Ako rade što im kažemo, dobiju hranu. Ako duže vremena rade dobro, dopusti im se zadovoljstvo seksa."
<BR>&nbsp;&nbsp;&nbsp;&nbsp;&nbsp;"Kad se izlegne jedno jato, koliki procenat jedinki prihvata naređenja?"
<BR>&nbsp;&nbsp;&nbsp;&nbsp;&nbsp;"Kod pravljenja prve slike, približno deset procenata njih ne obavi svoju dužnost", odgovori inženjer. "Ali, kad se počne stvarati navika, i kad se ciklus nagrađivanja učvrsti, procenat neuspeha se dramatično smanjuje."
<BR>&nbsp;&nbsp;&nbsp;&nbsp;&nbsp;"Dakle, prokleto je impresivno ovo vaše, moram priznati", reče Ričard. "Možda u toj biologiji stvarno ima više vrednosti nego što mi se ranije činilo."
<BR>
<BR>&nbsp;&nbsp;&nbsp;&nbsp;&nbsp;Dok su jahali nazad ka Smaragdnom Gradu, Ričard i Arči su razgovarali o komparativnim prednostima i manama bioloških i nebioloških industrijskih sistema. Bila je to uglavnom apstraktna, filozofska diskusija, s malo ili nimalo praktične svrhovitosti. Ipak su se saglasili da u enciklopedijskim funkcijama, koje podrazumevaju memorisanje, manipulaciju i prezentaciju ogromnih količina informacija, nebiološki sistemi mogu optimalnije da posluže.
<BR>&nbsp;&nbsp;&nbsp;&nbsp;&nbsp;Kad su se približili gradu pod svodom, zeleni sjaj se najednom ugasi. Noć je opet stigla u središte oktoskog carstva. Uskoro potom pojaviše se još dva svica, da bi njihov nojosaur imao dodatnu svetlost.
<BR>&nbsp;&nbsp;&nbsp;&nbsp;&nbsp;Bejaše to dug dan; Ričard se prilično umorio. Dok su ulazili u Alternativnu oblast, učini mu se da vidi kako nešto proleće kroz mrak, desno od njega. "Šta je bilo sa Timijem i njegovom Tami?" upita on.
<BR>&nbsp;&nbsp;&nbsp;&nbsp;&nbsp;"Parili su se", odgovori Arči, "i imaju nekoliko potomaka. Njihove mladunce negujemo u zoološkom vrtu."
<BR>&nbsp;&nbsp;&nbsp;&nbsp;&nbsp;"Mogu li ih videti? Jednom prilikom, pre nekoliko meseci, rekao si mi da će to jednog dana možda biti moguće..."
<BR>&nbsp;&nbsp;&nbsp;&nbsp;&nbsp;"Pretpostavljam da možeš", odgovori Arči posle kraćeg vremena. "Zoološki vrt pripada zoni zabranjenog pristupa, ali avijanski blok je vrlo blizu ulaza."
<BR>&nbsp;&nbsp;&nbsp;&nbsp;&nbsp;Stigli su do prve velike građevine u Alternativnoj zoni. Tu je Arči sjahao, i ušao. Kad se vratio, reče nešto nojosauru. "Dobili smo dozvolu, ali samo za kratkotrajnu posetu", reče Arči. Njihova jahaća životinja već je skretala sa glavne staze i zalazila u bočne uličice naselja alternativaca.
<BR>&nbsp;&nbsp;&nbsp;&nbsp;&nbsp;Ričarda predstaviše čuvaru zoo vrta, koji ih poveze zaprežnim kolima do jednog 'bloka' udaljenog samo stotinak metara od ulaza. Tamo su ih čekali i mužjak Timi i ženka Tami. Istog trena su prepoznali Ričarda. Njihovo radosno kričanje i brbljanje razlegalo se sve do crnog neba. Pokazali su Ričardu svoje mladunce, koji su bili izuzetno stidljivi u svom prvom susretu sa ljudskim bićem. Ričard je, zahvaćen silovitim emocijama, gladio somotno glatke perjane trbuhe svojih prijatelja; prisećao se onih vremena kad je bio njihov jedini zaštitnik, u onoj jazbini ispod Njujorka.
<BR>&nbsp;&nbsp;&nbsp;&nbsp;&nbsp;Oprostio se od svojih štićenika. Zatim se popeo u zaprežna kola, gde su već bili Arči i čuvar vrta. Na pola puta do izlaza iz zoo vrta začu se jedan zvuk koji Ričarda silno uzbuni: sva mu se koža naježi. On ostade u sedećem položaju, ali savršeno nepomičan, koncentrisan. Zvuk se ponovio trenutak pre nego što su se tiha kola zaustavila.
<BR>
<BR>&nbsp;&nbsp;&nbsp;&nbsp;&nbsp;"Ma nema šanse da sam pogrešno čuo", bio je uporan u razgovoru s Nikol. "Dvaput se čulo. Ne postoji nijedan drugi zvuk sličan plaču deteta."
<BR>&nbsp;&nbsp;&nbsp;&nbsp;&nbsp;"Ne sumnjam ja da si ti dobro čuo, Ričarde", reče ona. "Samo pokušavam da logičnim razmišljanjem isključim eventualne druge moguće izvore tog zvuka. Mladunci avijana imaju jedan poseban krik koji može pomalo da podseti na plač bebe... Uostalom, bio si u zoološkom vrtu, zar ne? Mogla je biti nekakva životinjka."
<BR>&nbsp;&nbsp;&nbsp;&nbsp;&nbsp;"Ne", reče on. "Znam šta sam čuo. Živeo sam ja s decom dovoljno, i naslušao sam se dreke."
<BR>&nbsp;&nbsp;&nbsp;&nbsp;&nbsp;Nikol se osmehnu. "Sad su se uloge malo promenile, a, dragi moj? Pamtiš kako si reagovao kad sam ti rekla da sam na muralu videla lice žene, one večeri kad smo išli da vidimo oktosko pozorište? Ako se dobro sećam, izgrdio si me, i rekao mi da ne budem 'apsurdna'."
<BR>&nbsp;&nbsp;&nbsp;&nbsp;&nbsp;"Dobro. Onda - kako bi glasilo objašnjenje? Da li su nekako kidnapovali neke ljude iz Avalona? A incident posle bio prikriven? Pa, kako bi mogli..."
<BR>&nbsp;&nbsp;&nbsp;&nbsp;&nbsp;"Jesi li išta rekao Arčiju?"
<BR>&nbsp;&nbsp;&nbsp;&nbsp;&nbsp;"Nisam. Bio sam gotovo ošamućen. U prvi mah mi je bilo neshvatljivo zašto ni on ni čuvar vrta to ne komentarišu. Onda sam se setio da su oktići gluvi."
<BR>&nbsp;&nbsp;&nbsp;&nbsp;&nbsp;Oboje su nekoliko sekundi ćutali. "Ričarde, nije bilo planirano da ti čuješ to plakanje. Naši zamalo-savršeni domaćini načinili su vrlo neoptimalnu grešketinu."
<BR>&nbsp;&nbsp;&nbsp;&nbsp;&nbsp;Ričard se nasmeja. "Al' pošto snimaju ovaj razgovor, već sutra će znati da znamo..."
<BR>&nbsp;&nbsp;&nbsp;&nbsp;&nbsp;"Hajde da ništa od toga ne kažemo, zasad, drugima. Možda će oktići odlučiti da to ostane mala tajna između njih i nas dvoje... Nego, kad počinješ da radiš?"
<BR>&nbsp;&nbsp;&nbsp;&nbsp;&nbsp;"Kad god mi volja", reče on. "Rek'o sam Arčiju da moram prvo da dovedem dokraja nekoliko mojih ličnih poslova."
<BR>&nbsp;&nbsp;&nbsp;&nbsp;&nbsp;"Zvuči kao da si imao fenomenalnu dančugu", reče Nikol. "Ovde je uglavnom vladao mir. Izuzimajući jednu stvar. Patrik i Nai odredili su datum svog venčanja... Biće to za tri nedelje."
<BR>&nbsp;&nbsp;&nbsp;&nbsp;&nbsp;"Šta? Pa, zašto mi nisi odmah rekla?"
<BR>&nbsp;&nbsp;&nbsp;&nbsp;&nbsp;Nikol se nasmeja. "Nisam imala šansu. Uleteo si ovamo pričajući kao navijen o plakanju u zoološkom vrtu, o avijanima, kvadroidima, i banci embriona. Iz iskustva znam da u takvom slučaju moje vesti moraju da sačekaju dok se odmotaš."
<BR>&nbsp;&nbsp;&nbsp;&nbsp;&nbsp;"U redu, majko mladoženjina", reče on nekoliko sekundi kasnije, "pa kako se osećaš?"
<BR>&nbsp;&nbsp;&nbsp;&nbsp;&nbsp;"Sve u svemu, vrlo sam zadovoljna. Znaš šta mislim o Nai... Samo mi se čini da je ovo malčice neobično vreme i mesto za venčanje."
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
