<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Eleanor Vejkfild Tarner je stigla u salu u Srednjem Gradu u sedam i trideset tog jutra. Iako je egzekucija bila zakazana tek za osam, već je tridesetak ljudi sedelo u prvim redovima; neki su razgovarali, većina je samo ćutala. Televizijska ekipa se vrzmala oko električne stolice na pozornici. Iako je bio najavljen prenos uživo, prisutni policajci su očekivali da će imati punu salu, zato što je vlada pozvala građane Novog Raja da lično prisustvuju smrti svoje negdašnje guvernerke.
<BR>&nbsp;&nbsp;&nbsp;&nbsp;&nbsp;Prethodne noći Eli se malo sporečkala s mužem, Robertom Tarnerom. "Nemoj se izlagati tom bolu, Eli", rekao je on kad mu je saopštila da namerava da prisustvuje smaknuću. "Sigurno je mnogo veći užas da gledaš njenu smrt nego će biti radost što ćeš je videti još jednom, poslednji put."
<BR>&nbsp;&nbsp;&nbsp;&nbsp;&nbsp;Međutim, Eli je znala nešto što njemu nije bilo poznato. Dok se spuštala na jednu stolicu u sali, trudila se da obuzda silinu osećanja u sebi. Ne sme biti ničeg na mom licu, reče ona sebi, i ničeg u govoru mog tela. Ni najmanjeg nagoveštaja. Niko ne sme podozrevati da ja išta znam o bekstvu. Nekoliko pari očiju iznenada se okrete ka njoj. Eli oseti da njeno srce preskače jedan udar, a onda shvati da ju je neko naprosto prepoznao, i da su se ljudi iz najobičnije radoznalosti okretali da pilje u nju.
<BR>&nbsp;&nbsp;&nbsp;&nbsp;&nbsp;Malene robote svoga oca, Jovankicu Orleanku i Eleanoricu Akvitansku, prvi put je videla pre samo šest nedelja, izvan glavnog habitata, u karantinskom selu Avalon. Tamo je pomagala svome mužu Robertu, lekaru, u radu s pacijentima koji su u svom telu imali retrovirus RV-41, i kojima zbog toga nije bilo spasa. Tog dana Eli je otišla u posetu svojoj prijateljici i nekadašnjoj nastavnici, Eponini. Susret je bio prijatan i ohrabrujući, a rastale su se kasno uveče. Eli je onda pošla iz Eponinine kuće; hodala je zemljanom stazom očekujući da svakog trenutka ugleda Roberta. Umesto toga, najednom je čula dva neobična glasa - zvali su je po imenu. Morala je malo da se osvrće i da pretražuje okolinu dok nije pronašla dva mala obličja na krovu susedne kuće.
<BR>&nbsp;&nbsp;&nbsp;&nbsp;&nbsp;Zapanjena, Eli je prišla robotima da bi ih bolje čula i videla, a Jovanka i Eleanora su je obavestile da je njen otac Ričard još živ. Trenutak ili dva posle toga, čim se oporavila od početnog šoka, Eli im je počela postavljati pitanja. Brzo se uverila da njih dve govore istinu; međutim, pre nego što je saznala zašto joj otac šalje robote, opazila je da se stazom primiče njen muž. Onda su joj te dve figure na krovu rekle, žurno, da će joj se uskoro opet javiti. Stigle su i da upozore Eli da zasad ne kazuje nikome, pa ni Robertu, ništa o njihovom postojanju.
<BR>&nbsp;&nbsp;&nbsp;&nbsp;&nbsp;Eli je bila više nego radosna što joj je otac živ. Jedva je uspevala da zadrži tu vest za sebe, iako je bila jasno svesna političke težine takve vesti. Dve nedelje kasnije, opet u Avalonu, robotkinje su se opet pojavile pred njom, a ona je imala spremnu bujicu pitanja. Međutim, tada su Jovankica i Eleanorica bile programirane da razgovaraju o drugoj temi - o mogućem pokušaju da se Nikol spase iz zatvora. Rekle su joj da će to, i po Ričardovom mišljenju, biti opasan poduhvat. "Ne dolazi u obzir da tako nešto pokušamo", rekla je robot-Jovanka, "ako ne budemo apsolutno sigurni da će nad tvojom majkom biti izvršena smrtna kazna. Ali, ako pripreme ne obavimo na vreme, bekstvo u poslednji čas biće neizvodljivo."
<BR>&nbsp;&nbsp;&nbsp;&nbsp;&nbsp;"Na koji način ja mogu pomoći?" pitala je Eli.
<BR>&nbsp;&nbsp;&nbsp;&nbsp;&nbsp;Jovanka i Eleanora su joj tada predale jedan list hartije na kome je bio spisak potrebnih stvari, uključujući hranu, vodu i odeću. Eli je zadrhtala prepoznavši rukopis svoga oca.
<BR>&nbsp;&nbsp;&nbsp;&nbsp;&nbsp;"Zakopaj zalihu ovih stvari na označenom mestu", rekla je robot-Eleanora pružajući joj i mapu. "To mora biti za najviše deset dana, od danas." Sledećeg trenutka naišao je neki kolonista i dve robotice su iščezle.
<BR>&nbsp;&nbsp;&nbsp;&nbsp;&nbsp;Unutar presavijene mape nalazila se i kratka poruka od njenog oca, napisana na cedulji. "Najdraža Eli", pisalo je tu, "izvini što pišem ovako sažeto. Ja sam bezbedan i u dobrom zdravlju, ali se silno brinem zbog tvoje mame. Molim te, molim te, nabavi ove stvari i prebaci ih na naznačenu tačku u Centralnoj ravnici. Ako to ne možeš sama, molim te da se ograničiš na samo jednog pomagača. Gledaj da to bude neko ko je jednako veran i odan Nikol kao nas dvoje. Volim te."
<BR>&nbsp;&nbsp;&nbsp;&nbsp;&nbsp;Eli je brzo zaključila da će joj biti potreban pomagač. Ali kome da se obrati za tako nešto? Njen muž Robert bio bi loš izbor iz dva razloga. Prvo, već je pokazao da u njegovom umu odanost pacijentima i novorajskoj bolnici ima veći značaj nego ma kakva politička osećanja. Drugo, svako ko bi bio uhvaćen u pokušaju organizovanja Nikolinog bekstva, bio bi gotovo sigurno osuđen na smrt. Ako bi Eli umešala Roberta u tajni rad, moglo bi se dogoditi da njihova kćer Nikol ostane bez oba roditelja.
<BR>&nbsp;&nbsp;&nbsp;&nbsp;&nbsp;Možda Nai Vatanabe? Lojalna, bez ikakve sumnje, ali samohrana majka sa dva sina, blizanca, stara četiri godine. Ne bi bilo fer tražiti od nje da toliko rizikuje. Preostala je, dakle, samo jedna razumna mogućnost: Eponina. Sve brige da li će njena bolesna prijateljica pristati odmah su raspršene. "Dabome da ću ti pomoći", odgovorila je Eponina smesta. "Nemam šta da izgubim. Po tvrdnjama tvoga muža, ovaj RV-41 će me u svakom slučaju ubiti za godinu-dve."
<BR>&nbsp;&nbsp;&nbsp;&nbsp;&nbsp;Eponina i Eli su tajno prikupljale potrebnu robu, kupujući jednu po jednu stvar, tokom sedam dana. Sve su bezbedno zamotale u čaršav, napravile mali zavežljaj i sakrile ga u ugao ionako prenatrpane Eponinine sobe u Avalonu. Zakazanog dana Eli je izišla iz Novog Raja i prešla pešice u Avalon, tobož da bi 'pažljivo monitorisala, punih dvanaest sati' biometrijske podatke o Eponini. Mnogo više se morala pomučiti da objasni Robertu zašto hoće da provede noć kod Eponine, nego da ubedi, na izlazu iz habitata, usamljenog ljudskog stražara i biota Garsiju u opravdanost toga da joj se odobri noćni prolazak.
<BR>&nbsp;&nbsp;&nbsp;&nbsp;&nbsp;Nešto posle ponoći Eli i Eponina su podigle teški zavežljaj i krenule ulicama Avalona, šunjajući se oprezno. Dobro su pazile da izbegnu lutajuće biote, koje je Nakamurina policija koristila za noćno patroliranje oko tog malog sela. Provukle su se do Centralne ravnice. Posle još nekoliko kilometara pešačenja, zakopale su čitavu zalihu na rečenom mestu. U povratku ih je, pred samom Eponininom sobom, presrela jedna Tiaso biotkinja, nekoliko minuta pre veštačke zore njihovog sela; zapitala ih je kuda lutaju u tako nerazumno doba noći.
<BR>&nbsp;&nbsp;&nbsp;&nbsp;&nbsp;"Ova žena ima RV-41", rekla je Eli žurno, osećajući da njenu prijateljicu može obuzeti panika. "Ona je jedna od pacijentkinja moga muža... Trpela je izuzetno jake bolove i nije mogla da spava, pa smo pomislile da bi rana jutarnja šetnja mogla pomoći... A sad izvini, mi bismo da prođemo..."
<BR>&nbsp;&nbsp;&nbsp;&nbsp;&nbsp;Tiaso ih je propustila. Eli i Eponina su bile toliko prestravljene da sledećih deset minuta nisu reč progovorile.
<BR>&nbsp;&nbsp;&nbsp;&nbsp;&nbsp;Eli više nijednom nije videla dve male robotkinje. Nije imala nikakve vesti o tome da li je bekstvo uopšte pokušano ili nije. Ali, vreme za izvršenje smrtne kazne nad njenom majkom se primicalo, sedišta u sali oko nje su se popunjavala, a Elino srce je gruvalo. Šta ako se ništa nije dogodilo? razmišljala je. Šta ako će mama zaista umreti za dvadeset minuta?
<BR>&nbsp;&nbsp;&nbsp;&nbsp;&nbsp;Digla je pogled ka pozornici. Dva metra visoka masa sivih električnih naprava stajala je pokraj velike stolice. Na pozornici se nalazio još samo jedan predmet, digitalni časovnik na kome je u ovom trenutku pisalo 07.42. Eli je zurila u stolicu. S vrha naslona visila je kapuljača koja će biti navučena preko glave žrtve. Eli se strese boreći se da suzbije nagon na povraćanje. Kakvo varvarstvo, pomisli ona. Kako ijedna vrsta koja sebe smatra naprednom može da odobrava ovakve grozne spektakle?
<BR>&nbsp;&nbsp;&nbsp;&nbsp;&nbsp;Tek što je uspela da potisne iz svog uma prizore umiranja na električnoj stolici, neko je kucnu po ramenu. Eli se okrete. Jedan veliki namršteni policajac stajao je u međusedišnom prolazu, nagnut ka njoj. "Jeste li Vi Eleanor Vejkfild Tarner?" upita on.
<BR>&nbsp;&nbsp;&nbsp;&nbsp;&nbsp;Eli se toliko uplašila da je jedva uspela da klimne glavom. "Da li biste pošli sa mnom, molim?" reče on. "Treba da vam postavim nekoliko pitanja."
<BR>&nbsp;&nbsp;&nbsp;&nbsp;&nbsp;Eline noge su se tresle dok je prolazila pored troje ljudi u njenom redu i stupala u međusedišni prolaz. Nešto je pošlo naopako, pomišljala je. Bekstvo je sprečeno. Našli su robu i nekako saznali da sam ja umešana.
<BR>&nbsp;&nbsp;&nbsp;&nbsp;&nbsp;Policajac ju je poveo u malu konferencijsku salu po strani od glavne. "Ja sam kapetan Franc Bauer, gospođo Tarner", reče on. "Moj je posao da uklonim telo Vaše majke posle njenog smaknuća. Naravno da smo kod pogrebnika zakazali kremaciju, kao što je već običaj. Međutim..." tu kapetan Bauer zaćuta kao da pažljivo bira reči. "Imajući u vidu raniju službu Vaše majke u korist naše kolonije, pomislio sam da biste možda Vi, ili neki drugi član Vaše porodice, hteli da se postarate oko te završne procedure."
<BR>&nbsp;&nbsp;&nbsp;&nbsp;&nbsp;"Da, svakako, kapetane Bauer", odgovori Eli, kojoj je neizmerno laknulo. "Svakako. Mnogo Vam hvala", dodade ona brzo.
<BR>&nbsp;&nbsp;&nbsp;&nbsp;&nbsp;"To će biti sve, gospođo Tarner", reče policajac. "Sad se možete vratiti u salu."
<BR>&nbsp;&nbsp;&nbsp;&nbsp;&nbsp;Eli je ustala i otkrila da i sad sva kleca. Oslonila se jednom šakom na sto ispred kapetana Bauera. "Gospodine?" reče ona.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Da li bi bilo moguće da vidim majku nasamo, bar na trenutak, pre...?"
<BR>&nbsp;&nbsp;&nbsp;&nbsp;&nbsp;Policajac je pažljivo posmatrao Elino lice. "Ne verujem", reče, "ali, postaviću to pitanje, u Vaše ime."
<BR>&nbsp;&nbsp;&nbsp;&nbsp;&nbsp;"Hva..."
<BR>&nbsp;&nbsp;&nbsp;&nbsp;&nbsp;Prekinula ju je zvonjava telefona. Otezala je s izlaskom iz sobe, dovoljno dugo da uoči šok na licu kapetana Bauera. "Jesi li apsolutno siguran?" čula je njegove reči dok je izlazila.
<BR>&nbsp;&nbsp;&nbsp;&nbsp;&nbsp;Gomila se uznemirila. Na velikom digitalcu na pozornici pisalo je 08.36. "'Ajde više, 'ajde više", gunđao je neki čovek iza Eli. "Da krenemo već jednom i s tim."
<BR>&nbsp;&nbsp;&nbsp;&nbsp;&nbsp;Majka je pobegla. Znam da jeste, reče Eli sebi radosno. Prisiljavala se da ostane mirna. Zato je nastala ovolika zbrka.
<BR>&nbsp;&nbsp;&nbsp;&nbsp;&nbsp;Kapetan Bauer je u osam i pet obavestio prisutne da će 'aktivnosti' kasniti 'nekoliko minuta', ali onda je prošlo daljih pola sata bez ikakvih saopštenja. U redu ispred Eli počelo je da se šapuće kako su Nikol iz ćelije izvukli vanzemaljci.
<BR>&nbsp;&nbsp;&nbsp;&nbsp;&nbsp;Neki od gledalaca su već počeli da odlaze kad se guverner Makmilan popeo na pozornicu. Delovao je izmučeno i uznemireno, ali čim se obratio gomili, njegovo lice istoga trena prelio je službeni otvoreni osmeh.
<BR>&nbsp;&nbsp;&nbsp;&nbsp;&nbsp;"Dame i gospodo", reče on, "izvršenje smrtne kazne nad Nikol d'Žarden Vejkfild je odloženo. Vlada je otkrila izvesne male nepravilnosti u papirima koji se odnose na njen slučaj - ništa stvarno značajno, naravno - ali smatrali smo da ta pitanja treba prvo da se razreše, da ne bi bilo nikakve, pa ni najmanje neregularnosti. Egzekucija će se zakazati ponovo, u bliskoj budućnosti. Svi građani Novog Raja biće informisani o pojedinostima."
<BR>&nbsp;&nbsp;&nbsp;&nbsp;&nbsp;Eli je ostala na svom sedištu sve dok se sala nije skoro sasvim ispraznila. Deo nje kao da je očekivao da će je policija zadržati kad pokuša da iziđe; ali, niko je ne zaustavi. Kad se našla napolju, jedva se suzdržavala da ne poviče iz sveg glasa, od radosti. Majko, majko, mislila je dok su joj suze već navirale put očiju, tako se radujem zbog tebe.
<BR>&nbsp;&nbsp;&nbsp;&nbsp;&nbsp;Najednom je primetila da se nekoliko ljudi zagledalo u nju. O-ou, pomisli ona. Da li se odajem? Pogledala ih je u oči i osmehnula im se učtivo. E, sada, Eli, nastupa najveći izazov za tebe. Nipošto se ne smeš ponašati kao da nisi iznenađena.
<BR>
<BR>&nbsp;&nbsp;&nbsp;&nbsp;&nbsp;Kao i obično, Robert, Eli i mala Nikol su, u Avalonu, svratili da posete Nai Vatanabe i blizance, po završetku svog uobičajenog nedeljnog obilaska sedamdeset i sedmoro preostalih stradalnika od RV-41. Stigli su pred sam ručak. Galilej i Kepler su se igrali ispred kuće, na ulici od nabijene zemlje. Kad su Tarnerovi stigli, ta dva mala dečaka upravo su bili u živoj raspravi. "Jeste, jeste", reče četvorogodišnji Galilej vrelo.
<BR>&nbsp;&nbsp;&nbsp;&nbsp;&nbsp;"Nije", odgovori Kepler s daleko manje strasti.
<BR>&nbsp;&nbsp;&nbsp;&nbsp;&nbsp;Eli se sagnula pokraj blizanaca. "Dečaci, dečaci", reče ona prijateljskim glasom. "Zbog čega ste se dokačili?"
<BR>&nbsp;&nbsp;&nbsp;&nbsp;&nbsp;"O, zdravo, gospođo Tarner", odgovori Kepler s osmehom, kao da se oseća nelagodno. "Ni zbog čega, u stvari. Galilej i ja..."
<BR>&nbsp;&nbsp;&nbsp;&nbsp;&nbsp;"Ja kažem da je guvernerka Vejkfild već mrtva", prekide ga Galilej silovito. "To mi je rekao jedan od dečaka u Srednjem, a on bi trebalo da zna. Njegov tata je pandur."
<BR>&nbsp;&nbsp;&nbsp;&nbsp;&nbsp;Za trenutak je Eli bila zgranuta. Onda uvide da ovi blizanci nisu shvatili da postoji veza između Nikol i nje. "A je l' pamtite da je guvernerka Vejkfild moja majka, a maloj Nikoli baka?" reče im Eli blago. "Ti i Kepler ste bili s njom nekoliko puta, pre nego što je otišla u zatvor."
<BR>&nbsp;&nbsp;&nbsp;&nbsp;&nbsp;Galilej nabra čelo, zatim odmahnu glavom.
<BR>&nbsp;&nbsp;&nbsp;&nbsp;&nbsp;"Mislim da je se sećam", reče Kepler svečano. "Je li mrtva, gospođo Tarner?" nastavi ingeniozni dečkić sledećeg trenutka.
<BR>&nbsp;&nbsp;&nbsp;&nbsp;&nbsp;"Ne znamo sigurno, ali nadamo se da nije", odgovori Eli. Malo je nedostajalo, ovoga puta, da joj se omakne priznanje. Bilo bi tako lako reći ovoj deci... Ali, dovoljna je samo jedna greška. Verovatno postoji bar jedan biot u dometu zvuka.
<BR>&nbsp;&nbsp;&nbsp;&nbsp;&nbsp;Eli podiže i zagrli Keplera, i seti se svog slučajnog susreta sa Maksom Paketom u elektronskom supermarketu pre tri dana. Usred njihovog običnog razgovora, Maks je najednom rekao: "A, da, uzgred budi rečeno, Jovankica i Eleanorica su dobro i rekle su mi da ti prenesem njihove pozdrave." Uzbuđena tom rečenicom, Eli je odmah postavila pitanje koje bi ga navelo da kaže nešto više, ali Maks ga je prečuo. Samo dve-tri sekunde kasnije, upravo kad je zaustila da pita još nešto, kraj njih se stvorio biot Garsija koji je upravljao tom prodavnicom.
<BR>&nbsp;&nbsp;&nbsp;&nbsp;&nbsp;"Zdravo, Eli. Zdravo, Roberte", reče Nai s ulaznih vrata svoje kuće. Pružila je ruke i uzela Nikol od oca. "A kako si ti, lepoto moja mala? Nisam te videla još od tvoje rođendanske zabave, pre nedelju dana."
<BR>&nbsp;&nbsp;&nbsp;&nbsp;&nbsp;Odrasli uđoše u kuću. Nai proveri da u blizini nema biot-špijuna, pa se primače Robertu i Eli. "Policija me opet cedila noćas", šapnu ona svojim prijateljima. "Počinjem verovati da u glasinama ima neke istine."
<BR>&nbsp;&nbsp;&nbsp;&nbsp;&nbsp;"U kojim glasinama?" reče Eli. "Ima ih tako mnogo."
<BR>&nbsp;&nbsp;&nbsp;&nbsp;&nbsp;"Jedna od žena koje rade u našoj fabrici", reče Nai, "ima brata u Nakamurinoj posebnoj policiji. On joj je rekao, jedne noći kad se napio, da su policajci našli samo praznu ćeliju kad su otišli po Nikol, onoga jutra kad je bila zakazana egzekucija. Neki biot Garsija je potpisao i izveo Nikol. Misli se da je to isti onaj koji je uništen u eksploziji ispred fabrike municije."
<BR>&nbsp;&nbsp;&nbsp;&nbsp;&nbsp;Eli se osmehnula, ali njene oči nisu rekle ništa u odgovor na usredsređeni upitni pogled njene prijateljice. Rekla bih tebi, radije nego ikom drugom, pomisli ona, ali ne mogu.
<BR>&nbsp;&nbsp;&nbsp;&nbsp;&nbsp;"Panduri su preslišavali i mene", reče Eli tonom kao da govori o nečem najobičnijem. "Nekoliko puta. Oni tvrde da su sva ta pitanja usmerena na razjašnjenje nekih navodnih 'neregularnosti' maminog slučaja. Posetili su oni čak i Keti. Mala je nenajavljeno svratila kod nas prošle nedelje i rekla da je odlaganje mamine egzekucije svakako neobično."
<BR>&nbsp;&nbsp;&nbsp;&nbsp;&nbsp;"Brat ove moje drugarice", reče Nai posle kraćeg ćutanja, "kaže da Nakamura podozreva da je tu neka zavera."
<BR>&nbsp;&nbsp;&nbsp;&nbsp;&nbsp;"Svašta", reče Robert podrugljivo. "Nigde u ovoj koloniji ne postoji aktivna opozicija vladi."
<BR>&nbsp;&nbsp;&nbsp;&nbsp;&nbsp;Nai se još više primače Eli. "Dobro, šta ti misliš, šta se stvarno događa?" prošaputa ona. "Misliš li da je majka stvarno pobegla? Ili da se Nakamura predomislio i ubio je potajno, da ne bi postala mučenica pred licem javnosti?"
<BR>&nbsp;&nbsp;&nbsp;&nbsp;&nbsp;Eli pogleda prvo svog muža a onda svoju prijateljicu. Reci im, reci im, govorio je jedan glas u njenoj glavi. Ipak, oduprla se tome. "Pojma nemam, Nai", odgovori ona. "Razmišljala sam, naravno, o svim mogućnostima koje si pomenula. Kao i o nekoliko drugih. Ali ni na koji način ne mogu znati... Nisam religiozna osoba, nimalo, ali ipak sam se molila, na neki moj način, da mama bude živa i zdrava."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
