<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;"Bendži i ja sad idemo u bolnicu", saopšti Nikol.
<BR>&nbsp;&nbsp;&nbsp;&nbsp;&nbsp;Ostali su još doručkovali. "Sedi, Nikol, molim te", reče Eponina. "Popij bar kafu do kraja."
<BR>&nbsp;&nbsp;&nbsp;&nbsp;&nbsp;"Hvala", odgovori ona, "ali, obećala sam Plavoj da ćemo danas doći ranije. U jučerašnjem bombardovanju bilo je mnogo žrtava."
<BR>&nbsp;&nbsp;&nbsp;&nbsp;&nbsp;"Ali, ti radiš veoma naporno, majko, a ne spavaš ni približno dovoljno", reče Patrik.
<BR>&nbsp;&nbsp;&nbsp;&nbsp;&nbsp;"Meni je bolje kad imam puno posla", reče Nikol. "Jer tad nemam vremena da razmišljam."
<BR>&nbsp;&nbsp;&nbsp;&nbsp;&nbsp;"Idemo, ma-ma", reče Bendži, koji je ušao u sobu, donoseći njen kaput, koji Nikol odmah uze od njega. Stojeći pored majke, Bendži mahnu dvojici blizanaca, koji su jutros bili neobično tihi. Galilej se iskezi; Kepler i Bendži se nasmejaše.
<BR>&nbsp;&nbsp;&nbsp;&nbsp;&nbsp;Čim je Nikol otišla, Nai tiho reče: "Nije još dopustila sebi nikakvo tugovanje zbog Ketine smrti. To me brine. Pre ili kasnije..."
<BR>&nbsp;&nbsp;&nbsp;&nbsp;&nbsp;"Ona se plaši nečega, Nai", reče Eponina. "Možda još jednog srčanog udara. Ili, čak, ludila... Nikol je još u fazi poricanja."
<BR>&nbsp;&nbsp;&nbsp;&nbsp;&nbsp;"Opet ti, Frenči, guraš tu tvoju psihologiju", reče Maks. "Ne brini se ti zbog Nikol... Jača je ona nego iko od nas. Plakaće za Keti kad bude spremna."
<BR>&nbsp;&nbsp;&nbsp;&nbsp;&nbsp;"Od srčanog udara do danas mama nije bila u projekcionoj sali. Kad joj je Plava rekla o atentatu i samoubistvu, ja sam bila sigurna da će želeti da vidi snimke. Znaš, da vidi Keti poslednji put. Ili bar da vidi kako je sada Eli."
<BR>&nbsp;&nbsp;&nbsp;&nbsp;&nbsp;"Najbolja prokleta stvar koju je tvoja sestra ikad učinila", reče Maks obraćajući se Patriku. "Ubila je tog gada. Nek priča o njoj ko šta hoće, ali - hrabrosti je imala."
<BR>&nbsp;&nbsp;&nbsp;&nbsp;&nbsp;"Imala je Keti mnogo dobrih strana", reče Patrik tužno. "Bila je briljantna, umela je da šarmira... Na žalost, imala je i onu drugu stranu."
<BR>&nbsp;&nbsp;&nbsp;&nbsp;&nbsp;Oko stola za doručak zavlada kratkotrajna tišina. Eponina zausti da nešto kaže; ali, kroz ulazna vrata kuće dopre žareća svetlost. "A-uh", reče ona ustajući. "Da ja odvedem Marijusa u drugu sobu. Opet bombarduju."
<BR>&nbsp;&nbsp;&nbsp;&nbsp;&nbsp;Nai se okrete Galileju i Kepleru. "Završite brzo, dečaci. Idemo u onu specijalnu kućicu koju je čika-Maks napravio za nas."
<BR>&nbsp;&nbsp;&nbsp;&nbsp;&nbsp;Galilej iskrivi lice. "Ne opet", reče nezadovoljno.
<BR>
<BR>&nbsp;&nbsp;&nbsp;&nbsp;&nbsp;Tek što su Nikol i Bendži stigli do bolnice, prve bombe proleteše kroz gradsku kupolu, koja je sad bila sva u dronjcima. Teška bombardovanja sada su bila svakodnevna. Više od polovine kupole bilo je već uništeno. Bombe su pale na skoro sve delove grada.
<BR>&nbsp;&nbsp;&nbsp;&nbsp;&nbsp;Doktorka Plava ih je pozdravila, i odmah poslala Bendžija dole, u prijemno odeljenje. "Užas", reče ona Nikol. "Samo od jučerašnjeg bombardovanja, preko dvesta mrtvih."
<BR>&nbsp;&nbsp;&nbsp;&nbsp;&nbsp;"Šta se dešava u Novom Raju?" reče Nikol. "Čovek bi pomislio da sada, već..."
<BR>&nbsp;&nbsp;&nbsp;&nbsp;&nbsp;"Mikroagensi rade nešto sporije nego što se predviđalo", odgovori Plava. "Ali, konačno postižu neke rezultate. Glavna kaže da bi trebalo da ova bombardovanja prestanu sutra, najkasnije preksutra. Ona i njeni pomoćnici spremaju planove za sledeću fazu."
<BR>&nbsp;&nbsp;&nbsp;&nbsp;&nbsp;"Pa, neće valjda kolonisti nastaviti rat", reče Nikol, prisiljavajući sebe da ne razmišlja previše o onome što se dešava u Novom Edenu, "sad kad je Nakamura likvidiran."
<BR>&nbsp;&nbsp;&nbsp;&nbsp;&nbsp;"Mi smatramo da moramo biti spremni za svaku eventualnu dalju opasnost", reče Plava. "Ali, svim srcem se nadam da si u pravu."
<BR>&nbsp;&nbsp;&nbsp;&nbsp;&nbsp;Išle su hodnikom jedna uz drugu. Priđe im druga okto-doktorka, ona kojoj je Bendži nadenuo ime Parica zato što je imala jednu okruglu mrlju, nalik na novorajski novčić, desno od proreza na glavi. Parica opisa Plavoj, jezikom boja, užasne scene koje je videla tog jutra u Alternativnoj oblasti. Nikol je razumela glavninu tog opisa, zato što je Parica koristila vrlo jednostavne rečenice i ponavljala neke stvari i po nekoliko puta.
<BR>&nbsp;&nbsp;&nbsp;&nbsp;&nbsp;Zatim Parica saopšti da su medicinski materijali i medicinsko osoblje očajnički potrebni, odmah, u Alternativnoj oblasti. Plava joj pokuša objasniti da osoblja nema dovoljno ni za pacijente u samoj bolnici.
<BR>&nbsp;&nbsp;&nbsp;&nbsp;&nbsp;"Mogla bih ja da pođem s Paricom, da tamo provedem ovih prvih nekoliko sati, danas", predloži Nikol, "ako bi to bilo od neke koristi."
<BR>&nbsp;&nbsp;&nbsp;&nbsp;&nbsp;Doktorka Plava baci pogled ka svojoj ljudskoj prijateljici. "Sigurna si da to možeš podneti, Nikol?" zapita ona kolorom. "Koliko shvatam, tamo je pravi užas."
<BR>&nbsp;&nbsp;&nbsp;&nbsp;&nbsp;"Ja sam iz dana u dan sve jača. Osim toga, želim da budem tamo gde je najpotrebnije."
<BR>&nbsp;&nbsp;&nbsp;&nbsp;&nbsp;Plava saopšti Parici da joj dodeljuje Nikol kao pomoć za rad u Alternativnoj oblasti, pod uslovom da ne ostane duže od tert ili dva, i da Parica lično preuzme obavezu da po isteku tog vremena vrati Nikol u zgradu bolnice. Parica pristade, i zahvali se Nikol za ovo dobrovoljno angažovanje.
<BR>&nbsp;&nbsp;&nbsp;&nbsp;&nbsp;Kad su ušle u vozilo, Parica joj objasni šta se dešava u Alternativnoj. "Ranjene prenosimo u prvu neoštećenu zgradu, tamo ih pregledamo, saniramo rane koliko je moguće, i zakazujemo im prevoz do bolnice. Ali, situacija je svakim danom sve gora. Mnogi alternativci su se već odrekli svake nade."
<BR>&nbsp;&nbsp;&nbsp;&nbsp;&nbsp;Vožnja je bila sumorna koliko i te reči. Pri svetlosti nekolicine svitaca razasutih po gradu, Nikol vide razaranje svud uokolo. Da bi otvorili južnu kapiju i omogućili prolazak njihovog vozila, stražari su morali prvo odgurnuti masu od nekoliko desetina okupljenih alternativaca što su navaljivali da uđu u grad. Izvan grada razaranje je bilo još veće. Ogromni amfiteatar, u kome je svojevremeno Nikol, sa prijateljima, gledala oktoski moralitet, sada je bio samo ruševina. Više od polovine građevina u Distriktu umetnosti bilo je srušeno. Njoj pripade muka. Pojma nisam imala da je šteta ovolika. Najednom bomba udari u samo njihovo vozilo.
<BR>&nbsp;&nbsp;&nbsp;&nbsp;&nbsp;Eksplozija izbaci Nikol iz vozila, na ulicu. Ona se, ošamućena, poče dizati na noge. Vozilo je bilo presečeno na dva dela, oba sada izobličena. Parica i još jedna okto-doktorka ostale su zarobljene u olupini. Nikol je sledećih nekoliko minuta pokušavala da dospe do Parice, ali uvide da je beznadežno. U blizini grunu još jedna bomba. Nikol dograbi svoju malu medicinsku torbu, koju je našla na ulici pored sebe, i ode, teturajući se, niz jednu bočnu uličicu, ne bi li pronašla neko sklonište.
<BR>&nbsp;&nbsp;&nbsp;&nbsp;&nbsp;Jedan okto je ležao nepomično na sredini uličice. Nikol se saže ka njemu i izvuče iz tašne baterijsku lampu. U oktovom sočivu nije bilo nikakvog kretanja. Ona ga prevrnu na bok i odmah otkri ranu na njegovom potiljku. Iz rane se na ulicu prosula velika količina bele, naborane mase. Nikol se strese; grlo joj se zatvori od gađenja. Poče se hitro obazirati, tražeći nešto čime bi pokrila mrtvog oktoa. Nova bomba udari u jednu zgradu, ni dvesta metara udaljenu. Nikol ustade i pođe dalje.
<BR>&nbsp;&nbsp;&nbsp;&nbsp;&nbsp;Desno od uličice nađe jednu malu šupu, ali ta je već bila puna: u nju se natisnulo pet ili šest malih 'životinja-kobasica'. Počele su da škljocaju zubima na nju, čak je i pojuriše. Jedna od tih životinja je jurila za njom nekih dvadeset ili dvadeset pet metara, pokušavajući da je ugrize za pete. Kad se životinja konačno povukla u šupu, Nikol stade. Trudila se da povrati dah. Sledećih nekoliko minuta pregledala je sebe i ustanovila, na svoje veliko iznenađenje, da zapravo nema nikakvih značajnih povreda, samo nekoliko modrica.
<BR>&nbsp;&nbsp;&nbsp;&nbsp;&nbsp;Nastao je predah u bombardovanju. U Alternativnoj oblasti zavladala je avetinjska tišina. Ispred Nikol, nekih sto metara niz uličicu, jedan svitac se uzdigao nad kuću koja kao da nije bila mnogo oštećena. Nikol vide da dva oktoa, od kojih je jedan bio teško ranjen, ulaze u zgradu. To im je sigurno jedna od privremenih bolnica, reče ona sebi. Zaputi se tamo.
<BR>&nbsp;&nbsp;&nbsp;&nbsp;&nbsp;Nekoliko trenutaka potom, Nikol začu jedan neobičan zvuk, tako slab da ga je njen sluh jedva uhvatio. U prvi mah ga nije svesno registrovala; ali zvuk se ponovio, i ona stade kao ukopana. Hladnoća joj prođe niz kičmu. To je bio plač bebe, reče ona sebi. Stajala je nepomično, u polumraku, naprežući oči da vidi šta se nalazi desno od nje, jer joj se činilo da je zvuk došao odatle. Da mi se nije pričinilo? Nazirala je raskrsnicu, i, četrdesetak metara dalje niz poprečnu uličicu, jednu žičanu ogradu koja je većim delom bila oborena. Opet pogleda prema privremenoj bolnici. Sigurno sam potrebna oktoima tamo, ali zar bih se mogla oglušiti o... Plač odjeknu kroz noć, ovog puta jasno čujan, uzdižući se i slabeći naizmenično: tipično zapomaganje očajne ljudske bebe.
<BR>&nbsp;&nbsp;&nbsp;&nbsp;&nbsp;Ona žurno pođe preko oborene ograde. Na tlu je ležala odvaljena tabla s kolornim natpisom. Nikol se spusti na kolena i dohvati tablu. Razaznade da obojene trake znače 'zoološki vrt'. Njeno srce zakuca brže. Ričard je čuo taj plač kad je bio u zoološkom vrtu, seti se ona.
<BR>&nbsp;&nbsp;&nbsp;&nbsp;&nbsp;Prolomila se eksplozija, približno kilometar udaljena, levo od nje; zatim druga, mnogo bliža. Helikopteri su se vratili da bombarduju još jednom. Bebin plač se više nije prekidao. Nikol je nastojala da stigne do bebe, ali je odmicala sporo. Plač je bilo sve teže razaznati kroz tutnjavu eksplozija.
<BR>&nbsp;&nbsp;&nbsp;&nbsp;&nbsp;Jedna bomba grunu ispred nje, ni stotinak metara daleko. U tišini koja potom nastade Nikol više nije čula ništa. O, ne, kriknu njeno srce, ne sad. Ne kad sam tako blizu. Negde u daljini prolomila se sledeća eksplozija, iza koje nastade novi period tišine. Nikol se priseti šta je svojevremeno rekla Ričardu: "Mogla je biti nekakva životinjka." Možda negde u univerzumu postoji životinja koja se oglašava kao ljudska beba.
<BR>&nbsp;&nbsp;&nbsp;&nbsp;&nbsp;Sad je čula samo šum svog disanja. Šta sad da radim? Da tražim dalje, i da se nadam... ili da odustanem i vratim se?
<BR>&nbsp;&nbsp;&nbsp;&nbsp;&nbsp;Njene misli prekide nova, prodorna dreka deteta. Nikol pođe najbrže što se usuđivala. Ti očajnički vriskovi razdirali su njeno materinsko srce. Ne, tu greške ne može biti. Ne može postojati drugi takav zvuk. Desno od nje pružala se neka ograda, delimično razlupana. Nikol prođe kroz jedno provaljeno mesto i uočio, u senkama ispred sebe, neki pokret.
<BR>&nbsp;&nbsp;&nbsp;&nbsp;&nbsp;Rasplakana beba je sedela na zemlji, pored jednog beživotnog tela odrasle ljudske osobe. Nije bilo teško pretpostaviti da je to majka. Ta žena je ležala na zemlji, licem nadole. Donja polovina njenog tela bila je sva u krvi. Nikol se začas uverila da je žena zaista mrtva. Zatim obazrivo dohvati i podiže tamnokosu bebu koja, zapanjena tim postupkom, poče da se bacaka i da cepa noć svojom silovitom dernjavom. Nikol prisloni dete uz svoje rame i potapša ga po leđima. "Polako, polako, sve će biti u redu."
<BR>&nbsp;&nbsp;&nbsp;&nbsp;&nbsp;U vrlo slabom svetlu ona vide da je dete obučeno samo u dva gruba džaka s rupama prosečenim za ruke i noge. Ta 'odeća' je na nekim mestima bila krvava. Ne obazirući se na otpor i bacakanje deteta, Nikol ga brzo pregleda. Nađe da je to devojčica, približno godinu dana stara; normalna i zdrava, ali sa jednom površinskom ranom na nozi, i strahovito prljava po celom telu.
<BR>&nbsp;&nbsp;&nbsp;&nbsp;&nbsp;Najnežnije što je mogla, Nikol ju je stavila na jedan komad čistog platna koji je izvukla iz svoje torbe. Poče da čisti devojčicu, koja se trzala i uvijala pri svakoj eksploziji bombe u blizini. Nikol se trudila da je umiri tako što joj je pevušila Bramsovu uspavanku. U jednom trenutku, dok joj je previjala ranu na nozi, devojčica je prestala da plače - ne zadugo - i zagledala se u nju očima ogromnim, iznenađujuće plavim. Nije se, tada, bunila ni protiv mokre krpice kojom je Nikol brisala prljavštinu s njene kože. Međutim, malo kasnije, kad krenu da je čist ispod 'košulje' od isečenog džaka, Nikol vide na malenim dečjim prsima ogrlicu od upletenog kanapa; tog trenutka devojčica se oglasi novim, još jačim plačem.
<BR>&nbsp;&nbsp;&nbsp;&nbsp;&nbsp;Nikol je uze u naručje i ustade. Nema sumnje, gladna je, pomisli ona osvrćući se i tražeći kakav-takav zaklon. Mora biti da u blizini postoji nešto za jelo. Petnaestak metara od sebe Nikol vide nešto nalik na veliku stenu ispod koje je bila udubina, gotovo pećina; tu pronađe veliku tepsiju punu vode, nekoliko malih predmeta nepoznate namene, asuru za spavanje, i još nekoliko vreća sličnih onima od kojih je 'odeća' devojčice i mrtve žene bila načinjena. Ali, hrane nije bilo. Nikol pokuša, bez uspeha, da navede devojčicu da pije iz tepsije. Onda joj na um dođe druga ideja.
<BR>&nbsp;&nbsp;&nbsp;&nbsp;&nbsp;Vrati se mrtvoj ženi i proceni da u dojkama i sad ima dobrog mleka; uspravi zato njen torzo, nasloni ga leđima na sebe, i prinese bebu jednoj dojci. Potom je samo gledala proces hranjenja. Beba je sisala gladno.
<BR>&nbsp;&nbsp;&nbsp;&nbsp;&nbsp;U jednom trenutku eksplozija bombe je obasjala crte lica mrtve majke. Bilo je to isto ono lice koje je Nikol videla na umetničkoj slici koju je neki okto naslikao na zidu jedne zgrade pokraj Trga umetnika. Dakle, nije mi se pričinilo.
<BR>&nbsp;&nbsp;&nbsp;&nbsp;&nbsp;Kad se najela, devojčica je zaspala. Nikol ju je zamotala u još jednu vreću i pažljivo položila na tle. Tek tada uze da pažljivo pregleda mrtvu ženu. Na osnovu zjapećih rana na donjoj polovini stomaka i na desnoj butini, zaključi da je pogođena sa dva šrapnela iste bombe, i da je posle toga iskrvarila i umrla. Razgledajući ranu na butini napipa čudnu izbočinu na desnoj polovini zadnjice.
<BR>&nbsp;&nbsp;&nbsp;&nbsp;&nbsp;To je pobudilo njenu radoznalost. Okrenula je telo i počela detaljno da pipa to mesto i okolno tkivo. Činilo se da je neki tvrd predmet usađen pod kožu.
<BR>&nbsp;&nbsp;&nbsp;&nbsp;&nbsp;Nikol dohvati medicinsku torbu, nađe makaze i zaseče kožu s jedne strane izbočine. Izvuče implantirani predmet, koji se u mutnoj svetlosti činio srebrnast. Imao je oblik i veličinu male cigare, dvanaest do petnaest centimetara dugačke i oko dva debele. Nikol je, zbunjena, okretala tu stvar u desnoj ruci, pokušavajući da zamisli šta bi to moglo biti. Predmet je bio savršeno gladak, bez ikakvog vidljivog prekida na ma kom mestu. Verovatno neki identifikator za potrebe zoološkog vrta, zaključi ona. Sledećeg trenutka jedna bomba grunu u blizini i probudi devojčicu.
<BR>&nbsp;&nbsp;&nbsp;&nbsp;&nbsp;Bombe su sada sve učestalije padale na Smaragdni Grad. Nikol je tešila devojčicu i ujedno razmišljala šta dalje da preduzme. Jedna bomba izazva sekundarnu eksploziju nečega na zemlji; velika plamena lopta se uzdiže ka nebu. U toj privremenoj svetlosti Nikol vide da se ona i dete nalaze na vrhu jednog nevelikog brega, vrlo blizu razvijene zone Alternativne oblasti. Samo stotinak metara zapadno odatle počinjala je Centralna ravnica.
<BR>&nbsp;&nbsp;&nbsp;&nbsp;&nbsp;Nikol podiže devojčicu na rame i ustade. Bila je već blizu potpune iscrpljenosti. "Idemo mi tamo gde nisu bombe", reče glasno bebi, pokretom pokazujući ka Centralnoj ravnici. Ubaci srebrnasti predmet u medicinsku torbu i dograbi dva-tri džaka. Mogli bi korisno poslužiti protiv hladnoće, pomisli, prebacujući preko drugog ramena džakove koji su, iako prazni, bili teški.
<BR>&nbsp;&nbsp;&nbsp;&nbsp;&nbsp;Pešačila je čitav sat, sa bebom i vrećama na leđima. Najzad je dospela do jednog mesta u Centralnoj ravnici koje je, po njenoj proceni, bilo dovoljno udaljeno od poprišta bombardovanja. Tu je legla na leđa, položila bebu sebi na grudi, pokrila i sebe i nju vrećama, i već sledećeg sekunda utonula u san.
<BR>
<BR>&nbsp;&nbsp;&nbsp;&nbsp;&nbsp;Probudili su je pokreti devojčice. U snu je Nikol razgovarala sa Keti, ali sad se nije mogla setiti šta su kazale jedna drugoj. Digla se, u sela i prepovila bebu, upotrebivši još jedan komad čiste krpe iz svoje torbe. Dete je svojim širokim plavim očima radoznalo zurilo u Nikol. "Dobro jutro, devojčice mala, ko si da si", reče Nikol vedro. Devojčica se po prvi put osmehnu.
<BR>&nbsp;&nbsp;&nbsp;&nbsp;&nbsp;Nije više bilo onoliko mračno. U daljini su, iznad Zelengrada, lebdele velike grupe svitaca; kroz ogromne rupe na kupoli veliki deo njihove svetlosti razlivao se i po okolnim prostranstvima Rame. Sigurno se rat završio, pomisli Nikol, ili su bar bombardovanja prestala. Inače grad ne bi bio toliko osvetljen.
<BR>&nbsp;&nbsp;&nbsp;&nbsp;&nbsp;"Dobro, prijateljice moja najnovija", reče Nikol. Bebu je pažljivo položila na jednu 'čistu' vreću. Zatim je ustala i protegla se. "Da vidimo kakve nas avanture čekaju danas."
<BR>&nbsp;&nbsp;&nbsp;&nbsp;&nbsp;Devojčica je krenula četvoronoške i začas se našla na tlu Centralne ravnice. Nikol je dohvati, podiže, i opet stavi na vreću. Devojčica opet pođe napred. "Ma, polako, ti, mala", reče Nikol smejući se, i dohvati je po drugi put.
<BR>&nbsp;&nbsp;&nbsp;&nbsp;&nbsp;Nije bilo lako držati bebu i istovremeno prikupiti sve stvari. Nikol je to posle nekog vremena uspela. Pođe onda laganim hodom nazad, ka civilizaciji. Bile su samo oko trista metara udaljene od najbliže građevine alternativaca. Nikol, u hodu, odluči da prvo pođe u bolnicu i nađe Plavu. Ako je tačna njena pretpostavka da je rat završen, ili bar privremeno obustavljen, posvetiće ovo jutro pokušajima da sazna sve što može o tom detetu. Ko su bili njeni roditelji, uobliči se prvo pitanje u njenoj glavi. Pre koliko vremena su kidnapovani iz Novog Raja? Bila je, sada, ljuta na oktoe. Razmišljala je kako će zapitati glavnu optimizatorku: Zašto mi niste rekli da u Zelengradu ima i drugih ljudskih bića? Čime možete opravdati svoje postupanje prema ovoj majci i njenom detetu?
<BR>&nbsp;&nbsp;&nbsp;&nbsp;&nbsp;Devojčica, sasvim budna, nije htela da miruje u Nikolinom naručju. Nikol ju je teško obuzdavala pa zato odluči da stane i odmori se. Ostavi dete da se igra na zemlji a ona se zagleda u ruševine Alternativne oblasti i onog dela Zelengrada koji je mogla obuhvatiti pogledom. Najednom oseti veliku tugu. Čemu sve ovo? zapita se. U njen um doplovi Ketina slika, ali je Nikol izbaci, sede i poče da zabavlja dete. Pet minuta kasnije čule su zvižduk.
<BR>&nbsp;&nbsp;&nbsp;&nbsp;&nbsp;Zvuk je dolazio s neba, stvarao ga je sam Rama. Nikol skoči na noge; puls joj se odjednom strašno ubrzao. Oseti lak bol u prsima, ali sad ništa nije moglo da umanji njeno uzbuđenje. "Gledaj", povika ona devojčici, "gledaj tamo! Ka jugu!"
<BR>&nbsp;&nbsp;&nbsp;&nbsp;&nbsp;U dalekoj južnoj 'činiji' mlazevi obojene svetlosti su poigravali oko vrha Velikog roga, divovske kule koja se uzdizala duž same ose rotacije cilindričnog kosmoplova. Mlazevi su se postepeno spojili u crven obruč, u blizini vrha roga. Nekoliko trenutaka potom ovaj prsten zaplovi polako prema severu, duž ose rotacije Rame. Oko Velikog roga počeše plesati novi mlazevi svetlosti, koji posle nekog vremena sačiniše drugi prsten, oranž boje. Taj drugi polako pođe za prvim, crvenim, po osi, kroz nebesa Rame.
<BR>&nbsp;&nbsp;&nbsp;&nbsp;&nbsp;Zvižduk se nastavljao. Nije bio ni oštar ni grub. Nikolinom sluhu se činilo da je čak muzikalan. "Nešto će se dogoditi", reče ona devojčici trijumfalno. "Nešto dobro!"
<BR>&nbsp;&nbsp;&nbsp;&nbsp;&nbsp;Devojčica nije imala nikakvu predstavu šta se zbiva; ali kad je Nikol dohvati i baci u vazduh, poče se oduševljeno smejati. Prstenovi svetlosti privlačili su i njen pogled. Sada su jedan žuti i jedan zeleni prsten krenuli kroz crno nebo Rame, a onaj na čelu kolone, crveni, već je stigao do Cilindričnog mora.
<BR>&nbsp;&nbsp;&nbsp;&nbsp;&nbsp;Nikol još jednom baci bebu oko pola metra u vazduh. Ovog puta ogrlica polete devojčici ispod košulje; malo je nedostajalo pa da joj spadne preko glave. Nikol uhvati i zagrli dete. "Ja već zaboravila ogrlicu - maltene", reče ona. "Sad kad imamo pristojnu svetlost, dopuštaš da je pogledam?"
<BR>&nbsp;&nbsp;&nbsp;&nbsp;&nbsp;Devojčica se kikotala dok joj je Nikol skidala, preko glave, tu ogrlicu od kanapa. Na dnu ogrlice bilo je okruglo parče drveta, oko četiri centimetra u prečniku; u njega je bila urezana figura čoveka dignutih ruku, okruženog odasvud nečim što je ličilo na vatru. Nikol je videla jedan sličan duborez pre mnogo godina, na radnom stolu Majkla O'Tula, u njegovoj sobi u brodu 'Njutn'.
<BR>&nbsp;&nbsp;&nbsp;&nbsp;&nbsp;Pa, to je Sveti Mihailo Sijenski, reče Nikol sebi. Okrete komadić drveta. Na poleđini je bila pažljivo ispisana reč 'marija' - početno slovo nije bilo veliko. "To je svakako tvoje ime", reče Nikol devojčici. "Marija... Marija." Devojčica ničim nije pokazala da prepoznaje tu reč. Samo se počela mrštiti. Nikol je opet baci uvis, sada se i sama smejući.
<BR>&nbsp;&nbsp;&nbsp;&nbsp;&nbsp;Ubrzo je opet spustila uzvrpoljeno dete u prašinu. Marija odmah otpuza. Nikol je pazila na dete ali je češće dizala pogled prema koloni obojenih prstenova na nebu. Sad su svih osam prstenova bili u pokretu: prva četiri nad severnim delom Rame, a plavi, smeđi, ružičasti i purpurni nad južnim delom. Crveni nestade u severnoj 'činiji', ali se na vrhu Velikog roga odmah poče stvarati novi, isti takav.
<BR>&nbsp;&nbsp;&nbsp;&nbsp;&nbsp;Isto kao što je bilo pre mnogo godina, pomisli ona. Ali njen um još nije bio stvarno koncentrisan na prstenove. Pretraživala je svoja sećanja pokušavajući da nađe bilo šta o osobama čiji je nestanak, u Novom Edenu, ikada prijavljen. Bilo je nekoliko nesreća sa čamcima na Šekspirovom jezeru, priseti se ona; osim toga, dešavalo se da neki duševni bolesnik nestane iz ludnice u Avalonu. Ali, žena i dete? Uostalom, gde je Marijin otac? Mnoga je pitanja želela da postavi oktoima.
<BR>&nbsp;&nbsp;&nbsp;&nbsp;&nbsp;Prstenovi zasenjujućeg sjaja nastavili su plovidbu iznad nje. Nikol se dobro sećala onog izuzetnog dana kad je Keti, tada devojčica od deset ili jedanaest godina, vrištala od oduševljenja dok je gledala iste ovakve ogromne prstenove. Oduvek je bila moje najnesputanije dete. Nije mogla da zaustavi kretanje svojih misli u tom pravcu. Njen smeh je bio tako potpun, istinski... Keti je tako mnogo mogla.
<BR>&nbsp;&nbsp;&nbsp;&nbsp;&nbsp;Oči joj se ispuniše suzama. Brisala ih je, ulažući istovremeno veliki trud da pazi na Mariju. Dete je sad sedelo i veselo trpalo u usta ramansku zemlju. "Ne to da jedeš, Marija", reče Nikol blago joj sklanjajući ruke. "To je prljavo."
<BR>&nbsp;&nbsp;&nbsp;&nbsp;&nbsp;Devojčica opet nabra lice i poče da plače. Kao Keti, pomisli Nikol odmah. Ta nije podnosila da joj se kaže ne. Čitava poplava uspomena na Keti sad se pokrenu u njenoj glavi. Vide svoju kćer, prvo kao bebu, zatim kao prerano sazrelu devojčicu na Čvorištu, najzad kao mladu ženu u Novom Raju. Uz ove slike izgubljenog deteta naiđe i bol, bol u srcu, mnogo jači nego što je Nikol mogla podneti. Suze joj linuše niz obraze a celo telo poče se tresti od jecaja. "Keti, Keti", povika ona, "zašto? zašto? zašto?"
<BR>&nbsp;&nbsp;&nbsp;&nbsp;&nbsp;Zagnjurila je lice u šake. Marija je prestala da plače; sad je samo gledala, upitno, šta Nikol radi.
<BR>&nbsp;&nbsp;&nbsp;&nbsp;&nbsp;"Nema problema, Nikol", reče jedan glas iza nje. "Sve će se uskoro završiti."
<BR>&nbsp;&nbsp;&nbsp;&nbsp;&nbsp;Bila je uverena da joj se pričinilo. Ipak se okrete, polako. Prilazio je Orao, ispruženih ruku.
<BR>
<BR>&nbsp;&nbsp;&nbsp;&nbsp;&nbsp;I treći crveni prsten stigao je u severnu poluloptastu udubinu. Oko Velikog roga se nije stvorio novi. "Hoće li se sva svetla upaliti kad prstenovi nestanu?" upuita Nikol Orla.
<BR>&nbsp;&nbsp;&nbsp;&nbsp;&nbsp;"Odlično pamćenje!" reče Orao. "Moglo bi se desiti da si u pravu."
<BR>&nbsp;&nbsp;&nbsp;&nbsp;&nbsp;Nikol je opet držala Mariju u rukama. Poljubila je dete blago u obraz, a Marija se nasmešila. "Hvala ti za ovu devojčicu", reče Nikol. "Prekrasna je... a ja shvatam šta mi kažeš."
<BR>&nbsp;&nbsp;&nbsp;&nbsp;&nbsp;Orao pogleda Nikol pravo u oči. "O čemu to pričaš? Mi s tim detetom nismo imali nikakve veze."
<BR>&nbsp;&nbsp;&nbsp;&nbsp;&nbsp;Nikol je pogledom ispitivala tuđinove mistične plave oči. Još nikad nije videla oči s tako bogatim rasponom izraza. Ali, već odavno nije ni imala prilike da uvežbava veštinu tumačenja izraza Orlovog lica. Da li on to nju zadirkuje, ili misli ozbiljno? Pa, nije moguće da je ona pukim slučajem dobila ovu devojčicu tako brzo posle Ketine smrti...
<BR>&nbsp;&nbsp;&nbsp;&nbsp;&nbsp;Priseti se šta joj je Ričard svojevremeno, u Čvorištu, govorio. Suviše si kruta u razmišljanju. To što Orao nije biološki stvor kao ti i ja, ne znači da nije živ. On je robot, dabome, ali je mnogo pametniji nego mi. I mnogo finiji u svom delovanju.
<BR>&nbsp;&nbsp;&nbsp;&nbsp;&nbsp;"Znači ti si se sve ovo vreme skrivao u Rami?" upita ga Nikol d'Žarden nekoliko sekundi kasnije.
<BR>&nbsp;&nbsp;&nbsp;&nbsp;&nbsp;"Ne." Nije ponudio nikakvo dodatno objašnjenje.
<BR>&nbsp;&nbsp;&nbsp;&nbsp;&nbsp;Nikol se osmehnu. "Već si mi rekao da nismo stigli na Čvorište, niti na nešto nalik na Čvorište. Sigurna sam da nisi samo svratio u posetu, iz ljubaznosti. Hoćeš li ti meni otkriti zašto si ovde?"
<BR>&nbsp;&nbsp;&nbsp;&nbsp;&nbsp;"Ovo je intervencija drugog stupnja", reče Orao. "Odlučili smo da prekinemo proces posmatranja."
<BR>&nbsp;&nbsp;&nbsp;&nbsp;&nbsp;"U redu", reče Nikol vraćajući Mariju na zemlju. "Razumem taj koncept. I šta će se sad, konkretno, dogoditi?"
<BR>&nbsp;&nbsp;&nbsp;&nbsp;&nbsp;"Svi će zaspati."
<BR>&nbsp;&nbsp;&nbsp;&nbsp;&nbsp;"A kad se probude?"
<BR>&nbsp;&nbsp;&nbsp;&nbsp;&nbsp;"Ja ti samo mogu reći da će svi zaspati."
<BR>&nbsp;&nbsp;&nbsp;&nbsp;&nbsp;Nikol zakorači ka Zelengradu i diže obe ruke ka nebu. Preostala su još samo tri kolorna prstena, daleko nad severnim hemicilindrom. "Čisto iz radoznalosti - ne žalim se, znaš..." reče Nikol, ne bez ironije. Zastade i okrete se Orlu. "Zašto niste intervenisali mnogo ranije? Pre nego što se sve ovo desilo?" Mahnu rukom ka Zelengradu. "Pre ovolike pogibije."
<BR>&nbsp;&nbsp;&nbsp;&nbsp;&nbsp;Orao odgovori tek posle nekoliko trenutaka. "Ne možete imati i jedno, i drugo. I slobodnu volju i dobronamernu višu silu koja vas štiti od vas samih."
<BR>&nbsp;&nbsp;&nbsp;&nbsp;&nbsp;"Pardon", reče Nikol zbunjenog izraza lica. "Da nisam, greškom, postavila pitanje iz oblasti teologije?"
<BR>&nbsp;&nbsp;&nbsp;&nbsp;&nbsp;"Nisi stvarno. Ali moraš shvatiti da je naš cilj da sačinimo kompletan popis svih svemirom plovećih rasa u ovom delu Galaksije. Mi ne izričemo sudove ko je kakav. Mi smo naučnici. Savršeno nam je svejedno da li vi imate ili nemate prirodnu sklonost ka samouništenju. Ali nas itekako zanima da li će verovatna korist od ovog našeg projekta opravdati naša ulaganja u njega, ulaganja koja su značajna."
<BR>&nbsp;&nbsp;&nbsp;&nbsp;&nbsp;"A, gle? Ti mi to kažeš da cilj intervencije nije zaustavljanje krvoprolića, nego nešto drugo?"
<BR>&nbsp;&nbsp;&nbsp;&nbsp;&nbsp;"Tačno", reče Orao. "Međutim, promeniću temu, zato što je naše vreme veoma ograničeno. Svetla će se upaliti za minut ili dva. Minut posle toga, ti ćeš zaspati. Pa, ako želiš išta da saopštiš ovom detetu ženskog pola..."
<BR>&nbsp;&nbsp;&nbsp;&nbsp;&nbsp;"Da li ćemo umreti?" reče Nikol, najednom uplašena.
<BR>&nbsp;&nbsp;&nbsp;&nbsp;&nbsp;"Ne odmah. Ali ne mogu garantovati da će svi preživeti period sna."
<BR>&nbsp;&nbsp;&nbsp;&nbsp;&nbsp;Nikol klonu na zemlju, pored devojčice. Marija je upravo zagrizla još jedan grumen zemlje; usta su joj bila blatnjava. Nikol joj blago obrisa lice i ponudi joj vodu iz jedne male posude nalik na vrč. Na njeno iznenađenje, devojčica poče da pije, prosipajući deo vode niz bradu.
<BR>&nbsp;&nbsp;&nbsp;&nbsp;&nbsp;Nikol se osmehnu a Marija se poče kikotati. Onda joj Nikol gurnu prst pod donju vilicu i zagolica je. Marija prasnu u smeh, čist, slobodan, magičan smeh malog deteta. Taj zvuk je bio tako divan, i dirnuo Nikol tako duboko da se njene oči opet napuniše suzama. Ako to bude poslednji zvuk koji ću ikad čuti, pomisli ona, biće dobro...
<BR>&nbsp;&nbsp;&nbsp;&nbsp;&nbsp;Najednom se sav Rama ispunio svetlošću. Bio je to spektakl koji je morao pobuditi strahopoštovanje. Nebesima iznad njih dominirao je Veliki rog, okružen sa šest manjih, a svi pojačani masivnim podupiračima. "Četrdeset pet sekundi?" reče Nikol Orlu.
<BR>&nbsp;&nbsp;&nbsp;&nbsp;&nbsp;Tuđinski ptica-čovek klimnu glavom. Nikol podiže devojčicu i stavi je sebi u krilo. "Znam da ti nije jasno ništa od svega ovoga što se u poslednje vreme desilo, Marija. Ali, hoću da ti kažem da si bila strašno važna u mom životu, i da te mnogo volim."
<BR>&nbsp;&nbsp;&nbsp;&nbsp;&nbsp;U očima male devojčice pojavi se pogled zaprepašćujuće mudrosti. Ona se nagnu napred i položi glavu na Nikolino rame. Sledećih nekoliko sekundi Nikol nije znala šta da radi. Onda poče tapšati Mariju po leđima i pevušiti: "Spavaj, spavaj, malo moje... Sreća prati snove tvoje..."
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
