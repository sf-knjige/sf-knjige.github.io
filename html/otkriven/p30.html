<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Nikol tiho pokuca na vrata a onda uvuče glavu u sobu. "Pardon. Je l' budan neko?"
<BR>&nbsp;&nbsp;&nbsp;&nbsp;&nbsp;Eponina i Maks se počeše meškoljiti. Ipak, nijedno oko se ne otvori da pozdravi Nikol. Mali Marijus ležao je ugnežden između svojih roditelja; spavao je zadovoljno. Posle nekog vremena Maks promumla: "Ko'ko 'e sati?"
<BR>&nbsp;&nbsp;&nbsp;&nbsp;&nbsp;"Petnaest minuta prošlo od vremena kad je trebalo da pregledamo Marijusa", reče Nikol. "Imamo još malo vremena do odlaska doktora Plavog."
<BR>&nbsp;&nbsp;&nbsp;&nbsp;&nbsp;Maks zastenja i poče gurkati Eponinu. "Uđi, uđi", reče on Nikol. Izgledao je grozno. Oči su mu bile crvene i natečene, sa duplim podočnjacima. "Zašto bebe ne spavaju duže, nego samo po dva sata?" upita, i zevnu.
<BR>&nbsp;&nbsp;&nbsp;&nbsp;&nbsp;Nikol stade na prag. "Neke i spavaju duže, Makse... Ali svaka beba je drugačija. Neposredno po rođenju, obično se pridržavaju istih onih navika koje su im prijale u materici."
<BR>&nbsp;&nbsp;&nbsp;&nbsp;&nbsp;"A ti se kao žališ nešto, možda?" reče Eponina pokušavajući da ustane. "Nemaš drugih obaveza osim da slušaš pomalo plakancije povremeno, da promeniš poneku pelenu, i da se sručiš nazad na spavanje... A ja moram da budem budna dokle god on sisa. Jesi li ikad pokušao da zaspiš dok ti jedan takav čovečuljak vuče bradavicu?"
<BR>&nbsp;&nbsp;&nbsp;&nbsp;&nbsp;"Vidi, vidi", reče Nikol kroz smeh. "Zar su naši novi roditelji izgubili početničku auru posle samo četiri dana?"
<BR>&nbsp;&nbsp;&nbsp;&nbsp;&nbsp;"Nismo stvarno", reče Eponina, osmehujući se usiljeno i počinjući da se oblači. "Ali, Isuse, toliko sam umorna!"
<BR>&nbsp;&nbsp;&nbsp;&nbsp;&nbsp;"To ti je normalno", reče Nikol. "Tvoje telo je prošlo kroz traumu. Potreban ti je odmor... Kao što sam vam rekla dan posle njegovog rođenja, jedini način da se u prve dve nedelje dovoljno naspavate jeste da prilagodite svoj vremenski raspored - njegovom."
<BR>&nbsp;&nbsp;&nbsp;&nbsp;&nbsp;"Ma, verujem ja to", reče Maks. Držeći odeću u rukama, ode, teturajući se, u kupatilo.
<BR>&nbsp;&nbsp;&nbsp;&nbsp;&nbsp;Eponina pogleda pravougaono svetloplavo jastuče koje je Nikol tog trenutka vadila iz torbe. "To su te nove pelene?"
<BR>&nbsp;&nbsp;&nbsp;&nbsp;&nbsp;"Da", odgovori Nikol. "Oktoski inženjeri su ih u ponečemu usavršili... Uzgred budi rečeno, njihova ponuda o specijalnim smetlarima otvorena je i sad. Još nemaju ništa za Marijusovu mokraću, ali, računaju da bi s tim novim smetlarima on kakio samo..."
<BR>&nbsp;&nbsp;&nbsp;&nbsp;&nbsp;"Maks je sto posto protiv te ideje", prekide je Eponina. "Kaže da naš dečko neće biti eksperiment za oktiće."
<BR>&nbsp;&nbsp;&nbsp;&nbsp;&nbsp;"Pa ja to baš ne bih nazvala eksperimentom", reče Nikol. "Ta nova sorta smetlara odgajena je od one koja nam već šest meseci čisti klozete. Unete su samo male modifikacije. Pomisli kolikih biste nevolja bili pošteđeni..."
<BR>&nbsp;&nbsp;&nbsp;&nbsp;&nbsp;"Ne", reče Eponina čvrsto. "Hvala oktićima na ponudi."
<BR>&nbsp;&nbsp;&nbsp;&nbsp;&nbsp;Kad se Maks vratio, bio je u dnevnoj odeći, mada i sad neobrijan. "Htedoh ti reći, Makse", reče Nikol, "pre nego što se doktor Plavi vrati svojima, da sam konačno obavila taj dugi razgovor s Arčijem, o našem povratku u Novi Raj... Kad sam mu objasnila da svi hoćemo da idemo, i pokušala da mu iznesem neke razloge, on mi je rekao da nema ovlašćenje da odobri naš odlazak."
<BR>&nbsp;&nbsp;&nbsp;&nbsp;&nbsp;"Šta bi to značilo?" reče Maks.
<BR>&nbsp;&nbsp;&nbsp;&nbsp;&nbsp;"Arči je rekao da bi to samo glavni optimizator mogao odobriti."
<BR>&nbsp;&nbsp;&nbsp;&nbsp;&nbsp;"A-ha! Znači, dobro sam ja govorio još od početka. Mi smo zaista zarobljenici ovde, ne gosti."
<BR>&nbsp;&nbsp;&nbsp;&nbsp;&nbsp;"Nismo, bar ako sam ga dobro razumela. Rekao mi je da se odlazak 'može srediti, ako je potrebno', ali da samo glavni optimizator shvata 'sve faktore' dovoljno dobro da donese ispravnu odluku."
<BR>&nbsp;&nbsp;&nbsp;&nbsp;&nbsp;"Proklete oktićke lagarije", gunđao je Maks.
<BR>&nbsp;&nbsp;&nbsp;&nbsp;&nbsp;"Ne bih rekla", uzvrati Nikol. "Mene je razgovor zaista ohrabrio... Međutim, Arči kaže da razgovor sa glavnim optimizatorom možemo zakazati tek po završetku procesa matrikulacije. To je onaj posao kome je Džejmi posvetio sve svoje vreme. Izgleda da je to nešto što se događa samo jednom u približno dve godine, i da uključuje čitavu koloniju."
<BR>&nbsp;&nbsp;&nbsp;&nbsp;&nbsp;"I kol'ko im traje ta matrikulacija?" reče Maks.
<BR>&nbsp;&nbsp;&nbsp;&nbsp;&nbsp;"Samo još jednu sedmicu. Ričard, Eli i ja smo pozvani da učestvujemo večeras u nekom deliću tog procesa... Zvuči primamljivo."
<BR>&nbsp;&nbsp;&nbsp;&nbsp;&nbsp;"Marijus i ja u svakom slučaju nikud ne mrdamo sledećih nekoliko nedelja", reče Eponina Maksu. "Čekati jednu nedelju, zašto ne, za to nema problema."
<BR>&nbsp;&nbsp;&nbsp;&nbsp;&nbsp;U tom času doktor Plavi pokuca na vrata i uđe u spavaću sobu, noseći specijalnu opremu namenjenu za to da Marijus bude pregledan. Maks popreko pogleda dve providne plastične kese u kojima se migoljilo nešto nalik na žive crne makarone.
<BR>&nbsp;&nbsp;&nbsp;&nbsp;&nbsp;"Kakve su ono prokletinje?" upita on, sav natušten.
<BR>&nbsp;&nbsp;&nbsp;&nbsp;&nbsp;Nikol dovrši raspoređivanje svojih instrumenata po stolu pokraj postelje. "Makse", reče ona s osmehom, "što ne provedeš sledećih petnaest minuta u susednoj sobi?"
<BR>&nbsp;&nbsp;&nbsp;&nbsp;&nbsp;Maks nabra veđe. "Šta to spremate mom malom sinu? Da ga skuvate u ulju?"
<BR>&nbsp;&nbsp;&nbsp;&nbsp;&nbsp;"To ne", nasmeja se ona. "Ali povremeno će možda tako zazvučati."
<BR>
<BR>&nbsp;&nbsp;&nbsp;&nbsp;&nbsp;Eli podiže malu Niki u zagrljaj. Devojčica odmah prestade da plače. "Mama izlazi sa bakili, i Bubom, i Arčijem, i doktorom Plavim. Vratićemo se posle tvog vremena za odlazak na spavanje... Ništa ti neće faliti ovde, tu su gospođa Vatanabe i Kepler."
<BR>&nbsp;&nbsp;&nbsp;&nbsp;&nbsp;"Neću da ostanem ovde", reče Niki svojim najneprijatnijim glasom. "'Oću s mamom." Poljubila je Eli u obraz. Devojčicino lice bilo je puno iščekivanja.
<BR>&nbsp;&nbsp;&nbsp;&nbsp;&nbsp;Nekoliko sekundi kasnije Eli je vratila dete na pod. Nikino lepo lice odmah se zgužvalo - opet poče plakanje. "Neeeeeću..." dernjala se Niki. Njena majka iziđe napolje.
<BR>&nbsp;&nbsp;&nbsp;&nbsp;&nbsp;Dok su sve petoro ležerno hodali ka trgu, Eli odmahnu glavom. "Kamo sreće da znam šta ću s njom", reče. "Od onog slučaja na stadionu, kao da se lepi za mene..."
<BR>&nbsp;&nbsp;&nbsp;&nbsp;&nbsp;"Mogla bi to biti prosto jedna normalna faza", reče Nikol. "U njenom dobu, dete se veoma brzo menja. Osim toga, sad kad je Marijus stigao, mala više nije u centru pažnje."
<BR>&nbsp;&nbsp;&nbsp;&nbsp;&nbsp;"Mislim da je problem dublji od toga", reče Eli nekoliko sekundi kasnije. Okrete se Nikol. "Žao mi je, majko, ali mislim da Nikino osećanje nesigurnosti ima više veze s Robertom nego s Marijusom."
<BR>&nbsp;&nbsp;&nbsp;&nbsp;&nbsp;"Ali, Robert je otišao pre više od godinu dana", reče Ričard.
<BR>&nbsp;&nbsp;&nbsp;&nbsp;&nbsp;"To, po mom mišljenju, nije bitno", odgovori Eli. "Na nekom nivou Niki sigurno i sad pamti kako je to bilo imati oba roditelja. Njoj se verovatno čini da sam je prvo napustila ja, pa posle on. Nije ni čudo što se oseća nesigurnom."
<BR>&nbsp;&nbsp;&nbsp;&nbsp;&nbsp;Nikol blago dotače svoju kćer. "Eli, ako je to tako, zbog čega ona baš sad reaguje tako snažno?"
<BR>&nbsp;&nbsp;&nbsp;&nbsp;&nbsp;"Ne znam tačno", reče Eli. "Možda ju je susret sa onim bićem nalik na iguanu podsetio koliko je ranjiva... i koliko joj nedostaje zaštitničko prisustvo oca."
<BR>&nbsp;&nbsp;&nbsp;&nbsp;&nbsp;Još su čuli Nikin bučni plač iza sebe. "Šta god da je muči", reče Eli s uzdahom, "nadam se da će ona uspeti to da savlada, uskoro. Kad počne ovako da plače, osećam se kao da mi usijan nož zaseca u stomak."
<BR>&nbsp;&nbsp;&nbsp;&nbsp;&nbsp;Na trgu ih nije čekalo nikakvo prevozno sredstvo. Arči i doktor Plavi su nastavili pešačenje ka onoj piramidi u kojoj su oktoi i ljudi obično držali svoje konferencije. "Ovo je sasvim izuzetno veče", objasni im doktor Plavi, "pa vas moramo upoznati s mnogim stvarima pre nego što iziđemo iz vaše zone."
<BR>&nbsp;&nbsp;&nbsp;&nbsp;&nbsp;"Gde je Džejmi?" upita Nikol dok su ulazili u zgradu. "Mislila sam da će i on s nama. Kad smo kod toga, šta je bilo sa Herkulom? Nismo ga videli još od Dana izobilja."
<BR>&nbsp;&nbsp;&nbsp;&nbsp;&nbsp;Dok su se svi zajedno penjali uz rampu, ka drugom spratu piramide, doktor Plavi im reče da je Džejmi sa svojim drugarima koji će večeras matrikulisati, a da je Herkul "prekomandovan" na drugu dužnost.
<BR>&nbsp;&nbsp;&nbsp;&nbsp;&nbsp;"Jeee", reče Ričard šaljivim tonom. "Nije se ni pozdravio s nama."
<BR>&nbsp;&nbsp;&nbsp;&nbsp;&nbsp;Oktoi, koji još nisu naučili da raspoznaju ljudski humor, počeše da se izvinjavaju za Herkulovo ponašanje. Onda pomenuše da među ljudima više neće boraviti nijedan okto u svojstvu celodnevnog posmatrača.
<BR>&nbsp;&nbsp;&nbsp;&nbsp;&nbsp;"Da nije Herkul iz nekog razloga otpušten?" upita Ričard, još oran za šalu. Dvojica oktoa su to pitanje jednostavno previdela.
<BR>&nbsp;&nbsp;&nbsp;&nbsp;&nbsp;Uđoše u istu onu konferencijsku salu u kojoj je Nikol slušala predavanje o digestivnim procesima kod oktopauka. U jednom uglu bilo je nekoliko velikih listova pergamenta, ili štavljene kože, okrenutih ka zidu. Doktor Plavi reče Ričardu, Nikol i Eli da sednu.
<BR>&nbsp;&nbsp;&nbsp;&nbsp;&nbsp;"Ono što ćete noćas videti", reče im on, "još nikad nije video nijedan ne-oktopauk, još od dana kad je naša naseobina stvorena ovde u Rami. Povešćemo vas zato što želimo da povisimo kvalitet komunikacija između naše dve žive vrste. Neophodno je da razumete, pre nego što iziđemo iz ove sale i pođemo u Alternativnu oblast, ne samo ono što ćete videti, nego i da se obavestite kakvo se ponašanje očekuje od vas. Ni pod kakvim okolnostima ne smete ometati ceremoniju, niti pokušavati da stupite u neki kontakt s ma kim usput, ni u odlasku ni u povratku. Naša uputstva morate slušati bespogovorno. Ako ne možete ili ne želite prihvatiti ove uslove, to nam morate saopštiti sad, pa vas nećemo ni povesti."
<BR>&nbsp;&nbsp;&nbsp;&nbsp;&nbsp;Troje ljudi se pogledaše uzbunjeno. Posle nekog vremena, Nikol reče: "Vi nas dobro poznajete. Nadam se da od nas neće biti zatraženo da radimo nešto što bi bilo u suprotnosti s našim osnovnim vrednostima i principima. Ne bismo mogli..."
<BR>&nbsp;&nbsp;&nbsp;&nbsp;&nbsp;"To nas ne interesuje", prekide je Arči. "Jednostavno tražimo da budete pasivni posmatrači, ma šta videli ili osetili. Ako osetite da ste zbunjeni ili uplašeni i ako, pri tome, iz nekog razloga ne možete pronaći nijednoga od nas dva, sedite, bez obzira gde ste se zatekli, spustite ruke uz telo, i čekajte naš dolazak."
<BR>&nbsp;&nbsp;&nbsp;&nbsp;&nbsp;Nastade kratko ćutanje. "Ne mogu da nađem dovoljno jaku reč da istaknem", nastavi Arči, "koliko je važno vaše ponašanje noćas. Većina drugih optimizatora se pobunila kad sam zatražio da se vama dozvoli pristup. Doktor Plavi i ja smo lično garantovali da ćete biti sposobni da se uzdržite od ma kakvog nepoželjnog postupka."
<BR>&nbsp;&nbsp;&nbsp;&nbsp;&nbsp;"Hoće li naši životi biti u opasnosti?" upita Ričard.
<BR>&nbsp;&nbsp;&nbsp;&nbsp;&nbsp;"Verovatno ne", odgovori Arči. "Ali bi mogli biti... Ako se noćašnji događaji pretvore u fijasko, zbog postupka nekoga od vas, nisam siguran..." Nije dovršio tu rečenicu: postupak veoma neuobičajen za oktopauke.
<BR>&nbsp;&nbsp;&nbsp;&nbsp;&nbsp;"Da li nam to sugerišete", reče Nikol, "da i naš zahtev da se vratimo u Novi Eden ima neke veze sa svim ovim?"
<BR>&nbsp;&nbsp;&nbsp;&nbsp;&nbsp;"Naš odnos je došao do prekretne tačke", reče Arči. "Otkrivajući vam kritični deo našeg procesa matrikulacije pokušavamo da postignemo nov stupanj razumevanja. U tom smislu, odgovor na tvoje pitanje glasi: da."
<BR>
<BR>&nbsp;&nbsp;&nbsp;&nbsp;&nbsp;U konferencijskoj sali ostadoše gotovo pola terta, dva ljudska sata. Arči je počeo tako što je objasnio o čemu je u celome procesu matrikulacije zapravo reč. Džejmi i njegovi drugari završili su svoj period detinjstva, pa je, objasni im Arči, došlo vreme da pređu u status odraslih. Dok su bili deca, njihov život je bio u najvećoj meri kontrolisan: nije im se dozvoljavalo da donose ma kakve značajnije odluke. Na kraju tog perioda, Džejmi i njegovi vršnjaci suočavaju se s odlukom, samo jednom ali kolosalnom, koja će presudno uticati na ostatak njihovog života. Svrha matrikulacije, a i velikog dela aktivnosti u godini koja matrikulaciji prethodi, jeste prenošenje dovoljne količine informacija, da bi oni svoju odluku doneli valjano.
<BR>&nbsp;&nbsp;&nbsp;&nbsp;&nbsp;"Noćas će", reče Arči, "ceo naš podmladak biti odveden u Alternativnu oblast da gleda..."
<BR>&nbsp;&nbsp;&nbsp;&nbsp;&nbsp;Ni Eli ni Nikol ne pronađoše, u prvi mah, englesku reč kojom bi preveli kolorne signale kojima je on završio rečenicu. Posle dodatne diskusije i nekoliko rečenica razjašnjenja od doktora Plavog i Arčija, opredeliše se za: "... moralno poučnu pozorišnu predstavu. Moralitet."
<BR>&nbsp;&nbsp;&nbsp;&nbsp;&nbsp;Sledećih nekoliko minuta posvetili su jednoj digresiji. Naime, Arči i Plavi su, odgovarajući na ljudska pitanja, objasnili da je Alternativna oblast jedan određeni prostor na teritoriji oktopauka, izvan kupole. "Južno od Zelengrada", reče Arči, "postoji drugo naselje, u kome je životni stil sasvim drukčiji nego kod nas. Nekih dve hiljade oktoa živi sada tamo, a s njima je još tri-četiri hiljade živih bića, pripadnika desetak drugih vrsta. Njihovi životi su haotični, neuređeni. Ti alternativni oktoi nemaju iznad glava kupolu koja bi ih štitila, nikome nije dodeljen nikakav zadatak, nema planirane zabave, nema pristupa do informacija u biblioteci, nema ni puteva niti kuća, osim onih koje oni sami izgrade; prosečni životni vek je samo jedna desetina onoga u Zelengradu."
<BR>&nbsp;&nbsp;&nbsp;&nbsp;&nbsp;Eli pomisli na Avalon, oblast koju je Nakamura stvorio da bi tu smestio one problematične tipove koje su kolonisti želeli da zaborave. Učini joj se da je Alternativna oblast naselje slično Avalonu. "Ali zašto je tako mnogo vaših srodnika - deset posto, ako sam dobro izračunala - prinuđeno da živi izvan kupole?" reče ona.
<BR>&nbsp;&nbsp;&nbsp;&nbsp;&nbsp;"Niko nije prinuđen", reče Plavi. "Svi su sami izabrali."
<BR>&nbsp;&nbsp;&nbsp;&nbsp;&nbsp;"Zašto?" rekoše troje ljudi gotovo jednoglasno.
<BR>&nbsp;&nbsp;&nbsp;&nbsp;&nbsp;Doktor Plavi priđe kartama i uze nekoliko. Usledila je duga rasprava, tokom koje su oba oktoa često koristila dijagrame na kartama. Prvo su objasnili da su pre nekoliko stotina generacija njihovi biolozi tačno identifikovali vezu između seksualnosti i mnogih drugih elemenata ponašanja kod njihove vrste, uključujući, kao najvažnije, ličnu ambiciju, agresiju, teritorijalnost, i starenje. Ovo otkriće je postignuto u onom periodu njihove istorije kad je optimizacija tek počinjala, i prihvaćeno je kao teorijski superiorna osnova za uređivanje oktopaučkog društva; pa ipak, proces prelaska na novo uređenje bio je ozbiljno ometan stalnim ratovima, plemenskim nesuglasicama, i drugim nevoljama. Tada su oktoski biolozi postavili tezu da bi tek društvo lišeno seksa, ili društvo u kome je samo neznatan deo populacije seksualan, moglo prihvatiti pravila optimizacije, koja znače da se sve želje pojedinca podvrgavaju dobrobiti naseobine kao celine.
<BR>&nbsp;&nbsp;&nbsp;&nbsp;&nbsp;Gotovo beskrajna serija sukoba ubedila je sve napredne oktoe te epohe da će optimizacija i novi poredak ostati samo pusti san ako se ne pronađe neki metod za gušenje individualizma. Ali šta se moglo preduzeti? Tek nekoliko generacija kasnije načinjeno je sledeće blistavo otkriće: u jednom proizvodu koji se zove barikan, i koji je sličan šećernoj trsci, otkrivene su hemikalije koje, ispostavilo se, usporavaju polno dozrevanje oktopauka. Tokom sledećih nekoliko stotina godina oktoski genetski inženjeri uspeli su da konstruišu, i uvedu u proizvodnju, jednu varijantu barikana, koja, uzimana redovno sa hranom, sprečava da do polnog dozrevanja ikada i dođe.
<BR>&nbsp;&nbsp;&nbsp;&nbsp;&nbsp;Probe na jedinkama i kolonijama pokazale su se uspešnijim nego što se iko od biologa i naprednih politikologa smeo i nadati. Polno nedozreli oktoi pristajali su bez problema na nova grupna pravila optimizacije. Jeli su, dakle, barikan redovno, izostajalo je seksualno sazrevanje, ali i starenje. Na osnovu toga su oktoski naučnici brzo došli do saznanja da je starenje vezano za isti unutrašnji časovnik kao pubertet, i da zapravo enzimi, koji kod starijih oktoa sprečavaju ispravno obnavljanje ćelija, počinju da se aktiviraju tek neko vreme posle seksualne zrelosti.
<BR>&nbsp;&nbsp;&nbsp;&nbsp;&nbsp;Društvena zajednica oktopoda-pauka brzo je počela da se menja posle tih kolosalnih otkrića, rekoše Arči i doktor Plavi. Optimizacija je svuda pustila koren. Oktoski sociolozi predvideli su društvo u kome će svaki pojedinac biti praktično besmrtan, jer će se umirati samo u nesrećama i u slučaju iznenadnog otkazivanja nekog vitalnog organa. Bespolni oktoi su naselili sve kolonije; kao što su biolozi i predvideli, lična ambicija i agresivnost izgubili su se gotovo potpuno.
<BR>&nbsp;&nbsp;&nbsp;&nbsp;&nbsp;"Sve se to događalo pre mnogo generacija", reče Arči, "i predstavlja informacionu pozadinu koja će vam omogućiti da razumete šta je matrikulacija. Preskočićemo komplikovanu istoriju onoga što se dešavalo kasnije. Doktor Plavi će vam odmah ispričati gde se nalazi naša kolonija, danas."
<BR>&nbsp;&nbsp;&nbsp;&nbsp;&nbsp;"Svaki okto koga ste do sada sreli", reče doktor Plavi, "izuzimajući patuljaste morfove i snabdevače, stvorenje je čiji je polni razvoj sprečen barikanom. Pre mnogo godina, pre nego što je jedan odmetnuti sociolog pokazao da bi se u našu vrstu mogla genetički uneti jedna druga vrsta seksualnosti, samo oktoska kraljica mogla je proizvoditi potomstvo... Među normalnim odraslim oktoima postojala su dva pola, ali sa samo jednom značajnom razlikom, a to je bila sposobnost jednoga od njih da, ako sazri, oplodi kraljicu. Seksualni odrasli upuštali su se u seksualne odnose radi zadovoljstva, ali pošto nisu mogli imati potomstva, razlike između polova postale su beznačajne. Štaviše, dugoročno sparivanje dešavalo se češće između jedinki istog pola, zbog njihovih sličnih osećanja i zajedničke tačke gledišta."
<BR>&nbsp;&nbsp;&nbsp;&nbsp;&nbsp;"Sada je situacija neuporedivo složenija. U našoj vrsti odrasla ženka sada može, zahvaljujući genijalnosti genetskih inženjera - naših predaka, da proizvede, seksualno se spajajući s odraslim zrelim mužjakom, jednog, i samo jednog, mladunca, koji će biti neplodan i imati ograničen životni vek i nešto manje lične sposobnosti. Nijednog takvog još niste videli zato što svi oni, po zakonu, moraju živeti u Alternativnoj zoni."
<BR>&nbsp;&nbsp;&nbsp;&nbsp;&nbsp;Doktor Plavi zaćuta, a Arči nastavi objašnjavanje. "Svaki mladunac naše vrste, svejedno da li mužjak ili ženka, donosi odluku da li želi, neposredno posle matrikulacije, da seksualno sazri. Ako ne želi, to znači da svoju seksualnost poverava optimizatorima, i koloniji kao celini. Tako smo, odavno, učinili doktor Plavi, koji je ženka, i ja. Po oktoskom zakonu, ta odluka se može bez posledica doneti samo u vremenu neposredno posle matrikulacije. Optimizatori postupaju oštro prema onima koji, bez dozvole kolonije, krenu putem seksualne metamorfoze u vreme kad je za njih karijera već pomno isplanirana."
<BR>&nbsp;&nbsp;&nbsp;&nbsp;&nbsp;Opet je doktor Plavi - doktorka Plava, zapravo - počela davati signale bojom. "Na osnovu onoga što smo večeras objasnili, moglo bi se pomisliti da je slabo verovatno da će se ijedan mladi okto opredeliti za seksualno sazrevanje. Međutim, ako hoćemo da budemo fer, moramo istaći da postoje veoma primamljivi razlozi, bar u svesti nekih mladih oktoa, za taj iskorak u alternativnost. Kao prvo, ženka zna da će njene šanse da ikad rodi potomka biti znatno umanjene ako se ostane aseksualna posle matrikulacije. Naše istorijsko iskustvo pokazuje da su samo u kriznim situacijama takve ženke bile u većem broju upotrebljene za razmnožavanje. Naime, to potomstvo, smanjenih sposobnosti i neplodno, manje je i poželjno, sa stanovišta naseobine kao celine. Traži se samo onda kad je neophodno povećati populaciju da bi se održala infrastruktura društva.
<BR>&nbsp;&nbsp;&nbsp;&nbsp;&nbsp;Osim toga, neki mladi smatraju da je predvidljivost i stroga izdeljenost našeg života u Zelengradu nepodnošljiva; žele egzistenciju u kojoj će moći da sami o sebi donose sve odluke. Drugi se plaše da će ih optimizatori prisiliti na neodgovarajuću karijeru. Svi koji se izjasne za ranu seksualnost, vide Alternativnu oblast kao slobodno i uzbudljivo mesto, puno avanture i blistavih mogućnosti. Ono čega se odriču - nevažno im je. U trenutnom oduševljenju, više gledaju na kvalitet života nego na njegovu dužinu."
<BR>&nbsp;&nbsp;&nbsp;&nbsp;&nbsp;Razgovor je potrajao dugo. Ričard, Nikol i Eli su povremeno postavljali pitanja, zahtevajući da se najvažnije stvari dodatno razjasne, ili da se tačnost prevoda proveri. Posle nekog vremena osetili su prezasićenost: novih informacija je naprosto bilo tako mnogo da se nisu mogle sve "svariti" u jednom razgovoru. "Samo još malo", reče Ričard naglo, kad je Arči saopštio da je već trebalo da krenu. "Izvini, ali... jednu osnovnu stvar još ne razumem. Zašto je uopšte dozvoljen izbor? Zašto optimizatori naprosto ne proglase uredbu da svaki okto mora stalno jesti barikan sve dok koloniji ne zatreba i za reprodukciju?"
<BR>&nbsp;&nbsp;&nbsp;&nbsp;&nbsp;"Vrlo dobro pitanje, sa vrlo složenim odgovorom", reče Arči. "Da ne bismo gubili vreme, dozvolite da zaista mnogo pojednostavim, i da kažem sledeće: naša vrsta veruje da treba dati i neku slobodu izbora. Osim toga, kao što ćete večeras videti, postoje neke funkcije za koje su 'alternativci' izvrsni, a korisne su za celu koloniju."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
