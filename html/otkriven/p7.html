<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Sve je bilo tako dobro poznato. Izuzimajući pravi džumbus Ričardovih stvari nagomilanih tokom više meseci njegovog usamljeničkog života ovde, i preuređenje nekadašnje dečje sobe u spavaću sobu za dvoje avijanskih mladunaca, leglo ispod Njujorka bilo je savršeno isto kao kad su Ričard, Nikol, Majkl O'Tul i njihova deca krenuli iz Rame, pre mnogo godina.
<BR>&nbsp;&nbsp;&nbsp;&nbsp;&nbsp;Ričard je podmornicu parkirao u jednoj prirodnoj luci na južnoj strani ostrva, na mestu koje je nazvao 'Luka'.
<BR>&nbsp;&nbsp;&nbsp;&nbsp;&nbsp;"Odakle ti podmornica?" pitala ga je Nikol dok su jedno kraj drugog hodali ka leglu.
<BR>&nbsp;&nbsp;&nbsp;&nbsp;&nbsp;"Poklon", rekao je Ričard. "Ili bar ja mislim da je bio poklon. Vrhovni zapovednik avijana mi je pokazao, ili pokazala, kako se podmornicom upravlja, a onda je nestao, ostavivši podmornicu ovde."
<BR>&nbsp;&nbsp;&nbsp;&nbsp;&nbsp;Pešačenje kroz Njujork predstavljalo je, za Nikol, gorko iskustvo. Čak i u mraku oblakoderi su je živo podsećali na godine koje je provela na ovom tajanstvenom ostrvu usred Cilindričnog mora.
<BR>&nbsp;&nbsp;&nbsp;&nbsp;&nbsp;Koliko je godina minulo od našeg odlaska? razmišljala je Nikol dok su Ričard i ona, držeći se za ruke, stajali kraj ambara u kom je Frančeska Sabatini ostavila Nikol, na dnu jedne jame, računajući da će ova tu i umreti. Znala je da se na pitanje o proteklim godinama ne može dati tačan odgovor. Taj interval se nije mogao izmeriti ni na kakav normalan način, jer su se tokom njega dogodila dva međuzvezdana putovanja relativističkim brzinama, štaviše - drugo putovanje provedeno je u snu, u posebnim ležajima, kad je, zahvaljujući vanzemaljskoj tehnologiji, pažljivom upravljanju enzimima i celim metabolizmom, usporavan proces starenja.
<BR>&nbsp;&nbsp;&nbsp;&nbsp;&nbsp;"Pri svakom dolasku Rame na Čvorište izvedu se samo one adaptacije koje su u funkciji sledeće misije", govorio je Ričard dok su se bližili svom starom domu. "Zato u našoj jazbini nema nikakvih promena. U Beloj sali imamo i sad isti onaj crni ekran, i našu staru tastaturu. Procedura za postavljanje zahteva Ramancima, ili već kako naše domaćine treba nazivati, ista je kao pre."
<BR>&nbsp;&nbsp;&nbsp;&nbsp;&nbsp;"A druge jazbine?" pitala je Nikol dok su se rampom spuštali ka svome stanu. "Jesi li ih posetio?"
<BR>&nbsp;&nbsp;&nbsp;&nbsp;&nbsp;"Avijansko leglo je sad grobnica", odgovori Ričard. "Temeljito sam ga pretraživao, nekoliko puta. Jednom sam oprezno ušao i u leglo oktopauka, ali ne dalje od one dvorane s katedralom, iz koje se granaju četiri tunela..."
<BR>&nbsp;&nbsp;&nbsp;&nbsp;&nbsp;"Nazvali smo ih Ini, Mini, Majni i Mou..." prekide ga Nikol smejući se.
<BR>&nbsp;&nbsp;&nbsp;&nbsp;&nbsp;"Da", nastavi Ričard. "Ali nisam se osećao lagodno u njima. Imao sam osećaj, mada bez ikakvog konkretnog dokaza, da je to mesto još i sad nastanjeno i da oktoi, ili neki drugi stanovnici, motre na svaki moj korak." Sad se on nasmeja. "Verovala ili ne, brinuo sam se, takođe, šta će biti s Tami i Timijem ako se ja iz bilo kog razloga ne vratim."
<BR>&nbsp;&nbsp;&nbsp;&nbsp;&nbsp;Nikolino upoznavanje s tim parom avijanskih mladunaca koje je Ričard odgajio, bilo je neopisivo. On je konstruisao jedna poluvrata na toj 'dečjoj sobi'; kad je polazio u drugi habitat, da se sretne s Nikol, čvrsto ih je zatvorio i obezbedio. Pošto ta pticolika stvorenja još nisu mogla da lete, nisu mogla ni da odlutaju iz svoje sobe, dok je u Ričard odsutan. Sada, pak, kad čuše njegov glas, počeše da kriče i brbljaju. Ričard otvori vrata i oba mladunca uze u naručje; kreštanje ne postade tiše.
<BR>&nbsp;&nbsp;&nbsp;&nbsp;&nbsp;"To oni meni kažu da nije trebalo da ih ostavljam same", povika Ričard trudeći se da ga Nikol čuje i pored te buke.
<BR>&nbsp;&nbsp;&nbsp;&nbsp;&nbsp;Nikol se smejala do suza. Oba mladunca su ispružila svoje duge vratove ka Ričardovom licu. Kreštanje su prekidali samo nakratko, da donju stranu kljuna blago protrljaju o Ričardove bradate obraze. Avijani su bili još mali, ne viši od sedamdeset centimetara u stojećem stavu, ali zbog izuzetno dugačkih vratova činilo se da su veći.
<BR>&nbsp;&nbsp;&nbsp;&nbsp;&nbsp;Nikol je s divljenjem posmatrala kako njen muž neguje svoje tuđinske štićenike. Čistio je za njima, donosio im svežu vodu i hranu, čak je proveravao i mekoću njihovih kreveta, od nečega nalik na slamu, u jednom uglu dečje sobe. Veliki si put prešao, Ričarde Vejkfilde, pomisli Nikol sećajući se kako je on, pre izvesnog broja godina, izbegavao da se prihvati ma koje od prizemnijih roditeljskih obaveza. Bila je duboko dirnuta njegovom očiglednom naklonošću prema ovim mršavim goluždravcima. Da li je moguće, zapita se ona, da svako od nas ima u sebi ovakvu velikodušnu ljubav? I da moramo, da bismo je našli, prvo rešiti sve probleme koje pred nas postavljaju nasleđe i životna okolina?
<BR>&nbsp;&nbsp;&nbsp;&nbsp;&nbsp;Ričard je one četiri mana-dinje i komad sesila - 'sedećeg bića' - bio složio na gomilu, u jedan ugao bele sobe. Objasnio je Nikol da od dolaska u Njujork nije primetio nikakve promene ni na dinjama ni na sesilnom materijalu. "Možda dinje mogu dugo mirovati uspavane, kao semenke", reče Nikol kad je čula Ričardovo objašnjenje o kompleksnom životnom ciklusu sesilne rase.
<BR>&nbsp;&nbsp;&nbsp;&nbsp;&nbsp;"To sam i ja pomislio", reče Ričard. "S tim što pojma nemam pod kakvim uslovima bi dinje mogle da proklijaju... To je tako čudna i komplikovana rasa da uopšte ne bih bio iznenađen da čujem, recimo, da to malo parče sesila na neki način kontroliše čitavu stvar."
<BR>&nbsp;&nbsp;&nbsp;&nbsp;&nbsp;Dođe njihovo prvo zajedničko veče. Ričardu nije bilo lako da uspava mladunce. "Plaše se da ću ih opet ostaviti same", objasni Ričard vraćajući se u belu sobu, pošto su Timi i Tami po treći put svojom žestokom galamom prekinuli njegovu večeru s Nikol. Naposletku je morao programirati Jovankicu i Eleanoricu da zabavljaju mladunce. Jedino tako je mogao obezbediti mir i tišinu da bi mogao da neko vreme bude sam s Nikol.
<BR>&nbsp;&nbsp;&nbsp;&nbsp;&nbsp;Pre spavanja su vodili ljubav, polako i nežno. Ričard je priznao, skidajući se, da nije siguran do koje mere će uspeti... ali Nikol mu reče da je savršeno nevažno da li će i šta će on moći. Uporno je ponavljala da će njoj neizdrživu radost pričiniti već samo to što može da drži njegovo telo uz svoje, a da će ma kakva seksualna stimulacija uz to biti divan poseban dobitak. I naravno, dobro su se uklopili, kao i kad su prvi put u životu spavali zajedno. Posle ljubavi ležali su jedno uz drugo i držali se za ruke, ništa ne govoreći. Nekoliko suza se zaiskrilo u Nikolinim očima, polako otkinulo i kliznulo sve do ušiju. Osmehnula se u mraku. Bila je, u ovom času, veličanstveno srećna.
<BR>
<BR>&nbsp;&nbsp;&nbsp;&nbsp;&nbsp;Prvi put, otkad zna za sebe, u njihovim životima nije bilo žurbe. Svako veče razgovarali su, opušteno, ponekad čak i za vreme vođenja ljubavi. Ričard joj je pričao, više nego ikad ranije, o svom detinjstvu i mladosti. Izneo je i najbolnije uspomene na maltretiranje koje je od oca trpeo, kao i grozne detalje o svom katastrofalno neuspešnom prvom braku, sa Sarom Tajdings.
<BR>&nbsp;&nbsp;&nbsp;&nbsp;&nbsp;"Sada uviđam da su moj otac i Sara imali jednu fundamentalnu zajedničku osobinu", rekao je Ričard pozno jedne noći. "Oboje su bili nesposobni da mi iskažu ono odobravanje koje sam ja tako očajnički tražio, ali su istovremeno oboje, na neki način, znali da ću ja nastaviti s pokušajima da to odobravanje steknem, pa i po cenu da napustim sve drugo u svom životu."
<BR>&nbsp;&nbsp;&nbsp;&nbsp;&nbsp;Nikol je Ričardu, prvi put, ispričala celu dramu svoje četrdesetosmočasovne ljubavne veze s princom od Velsa, koja se dogodila neposredno pošto je osvojila olimpijsku zlatnu medalju. Čak je priznala Ričardu da je tada silno želela da se uda za Henrija, i da je bila kao gromom pogođena kad je shvatila da će je on odbaciti samo zbog boje njene kože. Ta priča je Ričarda veoma zainteresovala, čak fascinirala, ali ni za trenutak se nije učinilo da se oseća ugroženim ili da je ljubomoran.
<BR>&nbsp;&nbsp;&nbsp;&nbsp;&nbsp;Postao je zreliji, razmišljala je Nikol nekoliko noći kasnije, dok je njen muž stavljao na spavanje avijanske mladunce. "Dragi", reče Nikol kad joj se Ričard pridružio u postelji, u njihovoj 'jazbini', "nešto sam htela da ti kažem... ali sam čekala pravi momenat..."
<BR>&nbsp;&nbsp;&nbsp;&nbsp;&nbsp;"O-ou", reče on glumeći namrštenost. "Ovo zvuči ozbiljno... Nadam se da neće dugo potrajati jer imam i neke druge planove za nas dvoje za večeras."
<BR>&nbsp;&nbsp;&nbsp;&nbsp;&nbsp;Prešao je sobu i počeo da ljubi Nikol. "Molim te, Ričarde, ne sada..." reče ona odgurujući ga blago. "Ovo mi je vrlo važno."
<BR>&nbsp;&nbsp;&nbsp;&nbsp;&nbsp;Ričard uzmače nekoliko koraka. "Kad sam mislila da ću biti smaknuta", reče ona lagano, "shvatila sam da su svi moji lični poslovi u redu, osim dva... Želela sam još nešto da kažem Keti i tebi. Čak sam tražila od policajca koji mi je objašnjavao proceduru egzekucije da mi donese olovku i hartiju da napišem dva poslednja pisma."
<BR>&nbsp;&nbsp;&nbsp;&nbsp;&nbsp;Zastala je za trenutak, kao da traga za pravim, najtačnijim rečima. "Tokom tih strašnih dana nisam se mogla setiti, Ričarde", nastavi ona, "da li sam ti ikad rekla, nedvosmisleno, koliko sam silno zadovoljna što smo bili muž i žena... Takođe nisam htela da umrem a da ne..."
<BR>&nbsp;&nbsp;&nbsp;&nbsp;&nbsp;Zaćuta opet, osvrte se za trenutak po sobi, a onda pogleda Ričarda pravo u oči. "Još nešto sam želela da postignem tim poslednjim pismom", reče ona. "U to vreme sam smatrala da treba da zaokružim sve u svom životu, da iza sebe ne ostavim ništa nerešeno... Ričarde, hoću da ti se izvinim za onu moju bezosećajnost kad sam pošla i s Majklom... Bila je to greška, pala sam u njegov krevet prerano, zato što sam se plašila da..."
<BR>&nbsp;&nbsp;&nbsp;&nbsp;&nbsp;Duboko je udahnula. "Trebalo je da imam više vere", reče ona. "Naravno da ni na tren ne pomišljam da Patrik i Bendži ne bi trebalo da budu na ovom svetu; međutim, shvatam da sam se prerano predala usamljenosti. Pa bih htela..."
<BR>&nbsp;&nbsp;&nbsp;&nbsp;&nbsp;Ričard prstom dotače njene usne. "Nisu potrebna nikakva izvinjenja, Nikol", reče on blago. "Znam da si me volela valjano."
<BR>
<BR>&nbsp;&nbsp;&nbsp;&nbsp;&nbsp;Ustalio se ležerni ritam njihovog jednostavnog življenja. Jutrom su šetali po Njujorku, obično se držeći za ruke, i istraživali iznova svaki kutak tog ostrvskog sveta koji je već jednom, ranije, bio njihov dom. Pošto je stalno bio mrak, grad je sad izgledao drukčije. Zagonetne oblakodere, čiji su detalji ostali neizbrisivo urezani u njihovo pamćenje, mogli su sada da osvetle jedino svojim baterijskim svetiljkama.
<BR>&nbsp;&nbsp;&nbsp;&nbsp;&nbsp;Često su hodali po bedemima gradske luke i posmatrali pučinu Cilindričnog mora. Jedno jutro provedoše stojeći nekoliko sati na onome mestu gde su, pre mnogo godina, svoje živote poverili tročlanoj ekipi avijana. Zajedno su se prisećali svoga straha i uzbuđenja kad su ih ta velika, pticama slična stvorenja podigla i ponela preko mora.
<BR>&nbsp;&nbsp;&nbsp;&nbsp;&nbsp;Svakog dana posle ručka Nikol bi odspavala malo; oduvek joj je bilo potrebno više sna nego njemu. Ričard bi, tipkanjem na tastaturi, naručio od Ramanaca nove količine hrane ili drugih potrepština, ili bi poveo mladunce gore, u šetnju, ili radio na nekom od svojih nebrojenih projekata razasutih po 'jazbini'. Uveče su, posle lagane večere, ležali zajedno, jedno do drugog, i satima pričali, zatim vodili ljubav, ili naprosto tonuli u san. Pričali su o svemu, pa i o Bogu, o Orlu, Ramancima, o novorajskoj politici, o raznim knjigama, a ponajviše o svojoj deci.
<BR>&nbsp;&nbsp;&nbsp;&nbsp;&nbsp;Sa velikim su oduševljenjem pričali o Eli, Patriku, Bendžiju, pa čak i o Simon, koju već toliko godina nisu videli; ali, ma kakav duži razgovor o Keti, Ričardu je teško padao. Uvek je okrivljavao sebe što nije bio stroži prema svojoj kćeri-ljubimici tokom njenog detinjstva; smatrao je da se ona sad, kao odrasla osoba, ponaša tako neodgovorno zato što je on kao roditelj bio suviše popustljiv. Nikol je pokušavala da ga uteši i umiri, podsećala ga je da su i životne okolnosti u Rami bila neobične i da, najzad, u njegovom ranijem životu nije bilo ničeg što bi ga pripremilo za pravo, disciplinovano 'očinstvo'.
<BR>&nbsp;&nbsp;&nbsp;&nbsp;&nbsp;Jednoga dana, dok se budila iz svog popodnevnog dremeža, Nikol začu da Ričard u hodniku nešto mumla sam za sebe. Radoznala, ona tiho ustade i ode za njim, do sobe koja je nekada bila spavaća soba Majkla O'Tula. Stade na vrata i vide da Ričard dovršava neki model koji je svojom veličinom popunio maltene celu sobu.
<BR>&nbsp;&nbsp;&nbsp;&nbsp;&nbsp;"Voila", reče on i okrete se na takav način da je bilo jasno da je čuo šum njenih koraka. "Ovo neće dobiti nijednu estetsku nagradu", reče široko se osmehujući i pokazujući rukom to što je napravio, "ali, predstavlja razumno dobar prikaz našeg dela Vaseljene. Meni je, u svakom slučaju, dalo dosta materijala za razmišljanje."
<BR>&nbsp;&nbsp;&nbsp;&nbsp;&nbsp;Gotovo čitav pod bio je pokriven ravnom pravougaonom platformom. Tanke vertikalne šipke različitih visina bile su uglavljene u nju, na različitim mestima. Na vrhu svake šipke bila je bar po jedna obojena sfera, koja je predstavljala neku zvezdu.
<BR>&nbsp;&nbsp;&nbsp;&nbsp;&nbsp;Okomita šipka u samom središtu ovog modela imala je na vrhu žutu lopticu, na otprilike metar i po iznad platforme. "Ovo je, naravno, naše Sunce..." reče joj Ričard. "A ovde smo mi sada - hoću reći, ovde je Rama sada - vidiš, u ovom kvadrantu, na otprilike jednoj četvrtini puta od Sunca ka najbližoj sličnoj zvezdi, a to je Tau Ceti... Sirijus, kraj koga smo bili kad smo boravili u Čvorištu, ostaje daleko iza nas, čak na ovoj drugoj strani..."
<BR>&nbsp;&nbsp;&nbsp;&nbsp;&nbsp;Nikol poče da šeta oko modela koji je prikazivao zvezdano susedstvo Sunca. "Postoji dvadeset zvezdanih sistema u prostoru od dvanaest i po svetlosnih godina od našeg doma", objašnjavao je Ričard, "uključujući šest binarnih sistema i jedan trojni, a to je nama najbliži, Centauri. Ali zapazi da su te tri 'kentaurke' jedine zvezde u sferi poluprečniku od pet svetlosnih godina oko nas."
<BR>&nbsp;&nbsp;&nbsp;&nbsp;&nbsp;Ričard pokaza tri zasebne kuglice - znak da je tu tročlani zvezdani sistem Centauri. Svaka je bila druge veličine i boje. Bile su jedna za drugu vezane tananim žicama, ali na vrhu samo jedne uspravne šipke, tik do unutrašnje površine otvorene sfere naznačene veoma razređenom žičanom mrežom i tablicom sa krupnim brojem 5.
<BR>&nbsp;&nbsp;&nbsp;&nbsp;&nbsp;"Tokom mojih mnogih dana samoće ovde dole", nastavi Ričard, "često sam se pitao zašto Rama ide baš u ovom pravcu. Imamo li mi neku određenu destinaciju? Trebalo bi da imamo jer se naša putanja nije ništa promenila još od one prve akceleracije... Pa, ako idemo na Tau Ceti, šta ćemo zateći tamo? Još jedan svemirski kompleks sličan Čvorištu? Ili isto ono Čvorište, koje se moglo za to vreme premestiti..."
<BR>&nbsp;&nbsp;&nbsp;&nbsp;&nbsp;Ričard zastade. Nikol je prišla ivici modela i pružila ruku visoko, pokazujući kažiprstom dve crvene zvezde na vrhu trometarske šipke. "Pretpostavljam da si dužinu ovih šipki varirao da bi prikazao puni trodimenzioni odnos svih ovih zvezda", reče ona.
<BR>&nbsp;&nbsp;&nbsp;&nbsp;&nbsp;"Da... Ta binarna grupa koju dodiruješ, uzgred budi rečeno, zove se Struve 2398", odgovori Ričard glasom 'živog kataloga'. "Imaju veoma visoku deklinaciju a udaljene su od Sunca nešto više od deset svetlosnih godina."
<BR>&nbsp;&nbsp;&nbsp;&nbsp;&nbsp;Videći blagu grimasu na Nikolinom licu, Ričard se nasmeja samome sebi, priđe joj i uze je za ruku. "Dođi ti ovamo", reče, "da ti pokažem nešto zaista interesantno."
<BR>&nbsp;&nbsp;&nbsp;&nbsp;&nbsp;Obišli su model, stali s druge njegove strane i pogledali Sunce. Jasno se videlo da se ono nalazi na pola puta između Sirijusa i Tau Ceti. "Zar neće biti fantastično ako se naše Čvorište stvarno pomaklo", reče on uzbuđeno, "i ako ga vidimo ponovo, ovde, s druge strane Sunčevog sistema."
<BR>&nbsp;&nbsp;&nbsp;&nbsp;&nbsp;Nikol se nasmeja. "Naravno", reče ona, "ali, nemamo apsolutno nikakav dokaz..."
<BR>&nbsp;&nbsp;&nbsp;&nbsp;&nbsp;"Ali imamo pamet i maštu", prekide je on. "Orao nam je izričito rekao da Čvorište može da putuje, celo celcijato. Meni se naprosto čini..." Ričard zastade u pola rečenice i malo izmeni rečenicu. "Zar se nikad nisi zapitala kuda je išao naš svemirski brod Rama posle odlaska iz Čvorišta, tokom svih onih godina koje smo proveli u snu? Pretpostavimo, na primer, da su avijani i sesili pokupljeni ovde negde, možda kod binarnih Prociona ili možda čak ovde, kod Epsilon Eridani; te zvezde mogle su se lako naći na našoj putanji. Znamo da oko Eridanija postoje planete. Krećući se znatnim delom brzine svetlosti, Rama je lako mogla da se vrati do Sunca..."
<BR>&nbsp;&nbsp;&nbsp;&nbsp;&nbsp;"Polako, Ričarde", reče Nikol. "Izmičeš mi. Hajde da počnemo od početka..." Sela je na samu platformu, dakle u unutrašnjost modela, kraj jedne crvene loptice uzdignute samo nekoliko centimetara, na vrlo kratkoj šipki. Prekrstila je noge. "Ako sam razumela tvoju hipotezu, naše sadašnje putovanje završiće se kod Tau Ceti?"
<BR>&nbsp;&nbsp;&nbsp;&nbsp;&nbsp;On klimnu glavom. "Putanja je tako pravilna, da to ne može biti slučajnost. Stići ćemo do Tau Ceti za petnaestak godina, a tada će, verujem, naš eksperiment biti priveden kraju."
<BR>&nbsp;&nbsp;&nbsp;&nbsp;&nbsp;Nikol zastenja."Pa, ja sam već matora", reče ona. "Do tada ću biti smežurana kao suva šljiva, ako uopšte budem živa... Čisto iz radoznalosti: šta misliš da će se dogoditi s nama kad se eksperiment, kao što kažeš, 'privede kraju'?"
<BR>&nbsp;&nbsp;&nbsp;&nbsp;&nbsp;"To je ono za šta je potrebno imati mašte... Pretpostavljam da ćemo biti istovareni iz Rame, ali šta će posle biti s nama - to je sasvim otvoreno... Pretpostavljam da će naša sudbina zavisiti, do neke mere, od onoga što su Ramanci do sada posmatranjem utvrdili..."
<BR>&nbsp;&nbsp;&nbsp;&nbsp;&nbsp;"Znači, ti se potpuno slažeš sa mnom da su nas Orao i njegovi drugari još u Čvorištu posmatrali?"
<BR>&nbsp;&nbsp;&nbsp;&nbsp;&nbsp;"Apsolutno. Njihova investicija u ovaj projekat je tako velika, ogromna... Siguran sam da snimaju sve što se događa ovde u Rami... Moram priznati da sam iznenađen što su nas pustili da radimo šta god hoćemo i znamo, i što se ni jedan jedini put nisu umešali u naše poslove - ali, mora biti da je to njihov metod."
<BR>&nbsp;&nbsp;&nbsp;&nbsp;&nbsp;Nikol je nekoliko sekundi ćutala. Rasejano se poigravala crvenom kuglom pored sebe (Ričard joj je rekao da je to Epsilon Indi). "Sudija u meni se plaši onoga što bi bilo koji razumni vanzemaljac zaključio o nama na osnovu našeg ponašanja u Novom Edenu", reče ona sumorno.
<BR>&nbsp;&nbsp;&nbsp;&nbsp;&nbsp;Ričard slegnu ramenima. "U Rami se nismo ponašali ništa gore nego na Zemlji, u ranijim vekovima... Osim toga, ne verujem da bi stvarno napredni tuđini donosili tako subjektivne ocene. Ako ovaj proces posmatranja svemirskih putnika traje već desetinama hiljada godina, kao što je Orao nagovestio, Ramanci su morali razviti kvantitativno-merne sisteme za evaluaciju svih vidova civilizacija s kojima su se sretali... Gotovo je sasvim sigurno da njih više interesuje da egzaktno sagledaju našu prirodu i njeno značenje u nekom višem smislu, nego da utvrde da li smo dobri ili zli."
<BR>&nbsp;&nbsp;&nbsp;&nbsp;&nbsp;"Valjda si u pravu", reče Nikol glasom u kome se čuo ton žaljenja. "Ipak, deprimirajuće je da se mi, kao živa vrsta, ponašamo tako varvarski čak i kad smo prilično sigurni da nas gledaju." Zaćutala je i malo razmislila. "Dakle, po tvom mišljenju, naš dugogodišnji odnos s Ramancima, započet prvim dolaskom Rame, pre više od sto godina, mora uskoro da se završi?"
<BR>&nbsp;&nbsp;&nbsp;&nbsp;&nbsp;"Meni se tako čini", odgovori Ričard. "Negde u budućnosti, možda kad stignemo do Tau Ceti, naše učešće u ovom eksperimentu biće okončano. Pretpostavljam da će Rama biti ispražnjen čim svi podaci o stvorovima koji su sada u njemu budu učitani u veliku galaktičku bazu podataka. Ko zna, možda će se brzo nakon toga ovaj veliki svemirski valjak pojaviti u nekom drugom planetnom sistemu, gde živi neka druga rasa sposobna da plovi kosmosom; onda će započeti novi ciklus."
<BR>&nbsp;&nbsp;&nbsp;&nbsp;&nbsp;"To me vraća na moje ranije pitanje, na koje nisi stvarno odgovorio... Šta će se tada dogoditi s nama?"
<BR>&nbsp;&nbsp;&nbsp;&nbsp;&nbsp;"Možda ćemo mi, ili naše potomstvo, biti poslati na sporo putovanje nazad, na Zemlju... Ili će možda biti doneta odluka, čim svi podaci budu prikupljeni, da smo 'potrošivi', i da treba da budemo likvidirani."
<BR>&nbsp;&nbsp;&nbsp;&nbsp;&nbsp;"Ni jedno ni drugo nije mnogo privlačno", reče Nikol. "Moram reći da se slažem s tobom samo u tome da verovatno idemo ka Tau Ceti. A ostatak tvoje hipoteze čini mi se kao puko nagađanje."
<BR>&nbsp;&nbsp;&nbsp;&nbsp;&nbsp;Ričard se isceri. "Naučio sam ja mnogo od tebe, Nikol... Sav taj ostatak je plod intuicije. Naprosto imam osećaj da stvari tako stoje, osećaj baziran na svemu što sam saznao o Ramancima."
<BR>&nbsp;&nbsp;&nbsp;&nbsp;&nbsp;"Zar ne bi bila jednostavnija pretpostavka da Ramanci imaju tranzitne stanice svuda po Galaksiji i da su dve takve stanice nama najbliže - stanice kod Sirijusa i Tau Ceti?"
<BR>&nbsp;&nbsp;&nbsp;&nbsp;&nbsp;"Bila bi", odgovori on, "ali meni osećaj govori da to nije tako. Čvorište je prosto zapanjujući konstruktorski podvig. Kad bi po jedna takva stanica postojala na svakih dvadesetak svetlosnih godina u celoj Galaksiji, onda bi ih bilo, sveukupno uzev, na milijarde... Osim toga, seti se, Orao je izričito kazao da se Čvorište može kretati."
<BR>&nbsp;&nbsp;&nbsp;&nbsp;&nbsp;Nikol priznade samoj sebi da je slabo verovatno da instalacija tako zapanjujuća kao što je Čvorište može biti umnožena u mnogo milijardi primeraka na nekakvoj velikoj kosmičkoj montažnoj traci. Ričardova pretpostavka ipak je bila u nekoj meri razumna. Ali, kakva je to tuga, pomisli Nikol, da članak o nama u galaktičkoj banci podataka sadrži tako mnogo negativnih informacija.
<BR>&nbsp;&nbsp;&nbsp;&nbsp;&nbsp;"A kako se avijani, sesili i naši stari prijatelji oktopauci uklapaju u tvoj scenario?" upita ona malo kasnije. "Jesu li oni samo deo istog eksperimenta u kome smo i mi?... Ako jesu, da li sugerišeš da se u brodu nalazi i kolonija oktoa, a da je mi naprosto još nismo našli?"
<BR>&nbsp;&nbsp;&nbsp;&nbsp;&nbsp;Ričard opet klimnu glavom. "Taj zaključak je neizbežan. Ako se završna faza svakog eksperimenta sastoji u tome da oni posmatraju reprezentativni uzorak rase sposobne da plovi kosmosom, pod kontrolisanim uslovima, onda je razumno da i oktoi budu ovde..." On se nervozno nasmeja. "Čak je moguće da su neki od naših prijatelja s Rame II još i sad, evo ovog trenutka, tu negde u cilindru."
<BR>&nbsp;&nbsp;&nbsp;&nbsp;&nbsp;"Koja divna pomisao pred spavanje", reče Nikol s osmehom. "Ako si u pravu, tebi i meni predstoji još petnaest godina vožnje u svemirskom brodu po kome vrve ne samo ljudska bića rešena da nas uhvate i ubiju, nego i ogromni, možda inteligentni arahnidi čiju prirodu ne razumemo."
<BR>&nbsp;&nbsp;&nbsp;&nbsp;&nbsp;"Imaj u vidu", reče on takođe s osmehom, "da je moguće i da ja grešim."
<BR>&nbsp;&nbsp;&nbsp;&nbsp;&nbsp;Nikol ustade i pođe ka vratima.
<BR>&nbsp;&nbsp;&nbsp;&nbsp;&nbsp;"Kuda ćeš?"
<BR>&nbsp;&nbsp;&nbsp;&nbsp;&nbsp;"Na spavanje", odgovori ona i nasmeja se. "Mislim da će početi glava da me boli. O pitanjima beskonačnosti ja mogu da razmišljam tokom samo jednog konačnog perioda vremena."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
