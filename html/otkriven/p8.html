<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Sledećeg jutra, kad je otvorila oči, vide da Ričard stoji iznad nje sa dva puna ranca u rukama. "Idemo u istraživanje, potražićemo oktopauke iza crnog zastora", reče on uzbuđeno. "Ostavio sam za Timija i Tami dovoljno vode za sledeća dva dana, a programirao sam Jovanku i Eleanoru da nas nađu ako iskrsne nešto hitno."
<BR>&nbsp;&nbsp;&nbsp;&nbsp;&nbsp;Nikol je za vreme doručka pažljivo posmatrala svog muža. Njegove oči bile su pune energije i života. Ovo je onaj Ričard koga najbolje pamtim, reče ona sebi. Avantura je oduvek bila najvažniji deo njegovog života.
<BR>&nbsp;&nbsp;&nbsp;&nbsp;&nbsp;"Dvaput sam zalazio ovamo", reče on čim zađoše pod podignuti zastor. "Ali nikad nisam stigao ni do kraja ovog prvog hodnika."
<BR>&nbsp;&nbsp;&nbsp;&nbsp;&nbsp;Zastor se iza njih sklopi i ostavi ih u mraku. "Nema opasnosti da ostanemo zarobljeni na ovoj strani, a?" reče Nikol dok su oboje proveravali svoje baterijske svetiljke.
<BR>&nbsp;&nbsp;&nbsp;&nbsp;&nbsp;"Ni najmanje", odgovori on. "Zastor se ne može podizati češće nego, otprilike, jedanput u minutu. Ali ako iko, ili išta, ostane na ovom mestu u narednom minutu, automatski će se opet podići."
<BR>&nbsp;&nbsp;&nbsp;&nbsp;&nbsp;"Nego, da te upozorim, pre nego što počnemo pešačenje", nastavi on nekoliko sekundi kasnije, "ovo je vrlo dugačak hodnik. Išao sam ja njime čitav kilometar i ništa nisam našao, čak ni skretanje. Nema apsolutno nikakvog svetla. Znači, prvi deo će biti vrlo dosadan - ali na kraju mora biti nečeg, jer bioti koji nas snabdevaju moraju dolaziti ovim putem."
<BR>&nbsp;&nbsp;&nbsp;&nbsp;&nbsp;Nikol ga uze za ruku. "Samo imaj na umu, Ričarde, da nismo onako mladi kao što smo nekad bili."
<BR>&nbsp;&nbsp;&nbsp;&nbsp;&nbsp;On baterijskom svetiljkom obasja Nikolinu kosu, koja je sad bila sasvim seda, a onda svoju bradu, takođe sedu. "Mi smo zaista dvoje matorih prdonja, nema dileme", reče veselo.
<BR>&nbsp;&nbsp;&nbsp;&nbsp;&nbsp;"Govori u svoje ime", reče Nikol i stisnu mu šaku.
<BR>&nbsp;&nbsp;&nbsp;&nbsp;&nbsp;Tunel je bio mnogo duži od jednog kilometra. Odmicali su oštrim hodom i usput pričali uglavnom o Ričardovim zapanjujućim iskustvima u drugom habitatu. "Ne da sam se presekao kad su se vrata lifta otvorila i kad sam prvi put ugledao mirmimačke..." pričao je Ričard.
<BR>&nbsp;&nbsp;&nbsp;&nbsp;&nbsp;Već joj je opisao svoj boravak kod avijana; stigao je do onog dana, u svojoj hronologiji, kad se spustio na dno cilindra. "Bio sam bukvalno skamenjen od straha. Stajali su samo tri-četiri metra od mene. Obojica su zurili u mene. Ona tečnost, nalik na krem, u njihovim ogromnim ovalnim donjim očima pokretala se levo-desno, a parovi očiju na štapićima savijali su se da me vide iz drugog ugla." Stresao se. "Nikad neću zaboraviti taj trenutak."
<BR>&nbsp;&nbsp;&nbsp;&nbsp;&nbsp;"Daj da ja malo sređenije sagledam tu njihovu biologiju", reče Nikol nekoliko minuta kasnije, dok su prilazili nečemu što je izgledalo kao raskrsnica u podzemnom hodniku. "Mirmimačka se razvije u mana-dinji, živi relativno kratko ali veoma aktivno, onda uđe u sesil i umre. Tada se, po tvojoj teoriji, sva njena životna iskustva na neki način prenesu u bazu znanja koja u toj nervnoj mreži postoji. Životni ciklus se završava tako što u sesilu izrastu nove mana-dinje. U pogodnom trenutku, aktivna populacija mirmimačaka bere dinje, koje će dati nove mladunce."
<BR>&nbsp;&nbsp;&nbsp;&nbsp;&nbsp;On klimnu glavom. "To možda nije savršeno tačno, ali tako nekako mora biti."
<BR>&nbsp;&nbsp;&nbsp;&nbsp;&nbsp;"Znači, mi samo jedno ne uspevamo da ostvarimo - pravi skup uslova u kojima bi mana-dinje otpočele svoj proces 'klijanja'?"
<BR>&nbsp;&nbsp;&nbsp;&nbsp;&nbsp;"Nadao sam se da ćeš mi ti pomoći da rešim tu zagonetku", reče on. "Jer, doktore, Vi ste jedina osoba, od nas ovde prisutnih, koja ima ikakvo formalno obrazovanje iz biologije."
<BR>&nbsp;&nbsp;&nbsp;&nbsp;&nbsp;Hodnik se zaista račvao u dva, koji su se pružali levo i desno, svaki pod uglom od četrdeset pet stepeni u odnosu na dugi hodnik kojim su Nikol i Ričard došli. "Kojim putem, kosmonaute D'Žarden?" upita je Ričard s osmehom, bacajući svetlost baterijske svetiljke naizmenično u jednom pa u drugom pravcu. Levi i desni tunel nisu se ni po čemu razlikovali.
<BR>&nbsp;&nbsp;&nbsp;&nbsp;&nbsp;Pokazao joj je, na svom prenosivim računaru, i grubu skicu mape. "'Ajmo prvo levim", reče ona neki sekund potom.
<BR>&nbsp;&nbsp;&nbsp;&nbsp;&nbsp;Taj tunel se posle samo nekoliko stotina metara počeo menjati. Proširio se i pretvorio u silaznu rampu koja se spiralno obavijala oko izuzetno debelog stuba, i spuštala bar stotinu metara u dubinu, u debeli oklop Rame. Dok su silazili, njih dvoje videše neke svetlosti pod sobom. Na dnu se nađoše kraj dugačkog, širokog kanala širokih, ravnih obala. Levo od sebe videše dve biot-krabe koje su se, na suprotnoj strani kanala, hitro trčkajući udaljavale od njih; išle su ka nekom mostu u daljini. Desno od Ričarda i Nikol jedno plovilo nalik na teretni rečni brod kretalo se kanalom, do vrha natovareno nekakvim predmetima, raznovrsnim ali neprepoznatljivim, sivim, crnim i belim, na putu za neko neznano odredište u ovom podzemnom svetu.
<BR>&nbsp;&nbsp;&nbsp;&nbsp;&nbsp;Ričard i Nikol su osmotrili prizor oko sebe, a onda se zgledali. "Vratili smo se u zemlju čuda, Alisa", reče on i kratko se nasmeja. "Zašto ne bismo malo užinali, a da ja za to vreme unesem sve ovo u moj pouzdani kompi?"
<BR>&nbsp;&nbsp;&nbsp;&nbsp;&nbsp;Dok su jeli, jedna biot-stonoga je naišla njihovom obalom kanala, zastala nakratko, kao da ih proučava, pa produžila svojim putem. Popela se uz rampu kojom su njih dvoje maločas sišli. "Da li si u drugom habitatu ijednom susrela biot-krabe ili biot-stonoge?" upita Nikol.
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Ti i ja smo ih namerno izostavili iz planova za izgradnju Novog Raja, je li tako bilo?"
<BR>&nbsp;&nbsp;&nbsp;&nbsp;&nbsp;Ričard se nasmeja. "Dabome da je tako bilo. Ubedila si i Orla i mene da bi obični ljudi vrlo loše reagovali na prisistvo takvih bića."
<BR>&nbsp;&nbsp;&nbsp;&nbsp;&nbsp;"Pa ako je tako, da li njihovo prisustvo na ovom mestu nagoveštava da postoji i treći habitat?"
<BR>&nbsp;&nbsp;&nbsp;&nbsp;&nbsp;"Može biti. Mi uistinu pojma nemamo šta postoji u Južnom hemicilindru. Nismo ga nijednom videli otkako je izvršeno renoviranje Rame. Ipak, postoji i drugo moguće objašnjenje. Pretpostavimo da krabe, stonoge i drugi ramanski bioroboti predstavljaju neizbežan sastavni deo teritorije. Shvataš šta hoću da kažem? Možda žive u svim delovima Rame, na svim putovanjima, osim u habitatu u kome to neki naseljenici izričito zabrane."
<BR>&nbsp;&nbsp;&nbsp;&nbsp;&nbsp;Dok su završili užinu, kanalom je, sleva, doplovio još jedan šlep. Kao i prethodni, bio je prepun nekih naslaganih objekata, belih, crnih i sivih. "Ovi paketi su drukčiji nego oni maločas", primeti Nikol. "Podsećaju me na kutije s rezervnim delovima za biote, koje su bile smeštene u onoj mojoj jami."
<BR>&nbsp;&nbsp;&nbsp;&nbsp;&nbsp;"Nije isključeno da si u pravu", reče Ričard ustajući. "Da pođemo mi kanalom da vidimo kuda će nas odvesti." Osvrte se, pogleda svod koji se nalazio desetak metara iznad njih, pa zatim kosinu rampe iza njih. "Ako nisam nešto pogrešio u proračunima, ili ako Cilindrično more nije mnogo dublje nego što pretpostavljam, ovaj kanal vodi od severa do juga Rame, ispod celog mora."
<BR>&nbsp;&nbsp;&nbsp;&nbsp;&nbsp;"Znači, ako bismo pošli za ovim šlepom, vratili bismo se u Severni poluvaljak?" upita Nikol.
<BR>&nbsp;&nbsp;&nbsp;&nbsp;&nbsp;"Mislim da je tako."
<BR>
<BR>&nbsp;&nbsp;&nbsp;&nbsp;&nbsp;Sledeća dva sata, pa i više, pešačili su obalom kanala. Nisu videli ništa novo osim, u jednoj prilici, grupu od tri pauk-biota, koja se brzo kretala suprotnom obalom. Još dva šlepa su prošla istim, nizvodnim pravcem, noseći sličan tovar; biot-stonoge i biot-krabe mnogo su se puta mimoišle s Ričardom i Nikol, ali bez ikakvog međusobnog dodira. Potom njih dvoje prođoše pored još jednog mosta, koji je omogućavao da se pređe na drugu stranu kanala.
<BR>&nbsp;&nbsp;&nbsp;&nbsp;&nbsp;Odmarali su se dvaput: sedeli, pili vodu, jeli, pričali. Na drugom odmoru Nikol zapita nije li možda vreme za povratak. Ričard pogleda na časovnik. "'Ajmo još jedan sat", reče on. "Ako je moje osećanje za položaj tačno, trebalo bi da smo već ispod Severnog poluvaljka. Pre ili kasnije sigurno ćemo otkriti kuda šlepovi voze sav taj teret."
<BR>&nbsp;&nbsp;&nbsp;&nbsp;&nbsp;Bio je u pravu. Nakon još kilometra pešačenja duž kanala, ugledaše u daljini neku veliku petougaonu građevinu. Prišavši joj primetiše da kanal ulazi u samu sredinu građevine; zapravo je zgrada, šest metara visoka, 'opkoračila' kanal. Bio je to pentagon ravnog krova, bez prozora, krembele spoljašnjosti. Svaki od pet segmenata zgrade pružao se dvadeset ili trideset metara od središta.
<BR>&nbsp;&nbsp;&nbsp;&nbsp;&nbsp;Obalsko šetalište okončavalo se stepeništem. Ono se dizalo do jedne široke staze koja je opasivala ceo petougaonik. S druge strane kanala postojalo je slično stepenište. Jedna biot-stonoga je baš tada prelazila stazom oko pentagona, kao mostom, na drugu stranu kanala.
<BR>&nbsp;&nbsp;&nbsp;&nbsp;&nbsp;"Šta misliš, kuda je ova pošla?" upita Nikol. Oboje su stali u stranu, da bi biorobotska stonoga mogla da prođe.
<BR>&nbsp;&nbsp;&nbsp;&nbsp;&nbsp;"Možda u Njujork", odgovori on. "Tokom mojih dugih šetnji, pre nego što su se avijani ispilili, pokatkad sam viđao, u daljini, ovakve."
<BR>&nbsp;&nbsp;&nbsp;&nbsp;&nbsp;Zastali su pred jedinim vratima na toj strani petougaone zgrade. "Ulazimo, a?" upita Nikol.
<BR>&nbsp;&nbsp;&nbsp;&nbsp;&nbsp;On klimnu glavom i gurnu nevelika vrata. Nikol se sagnu i uđe za njim. Našli su se na stazi za pešake, u velikoj, dobro osvetljenoj sali od možda sto kvadratnih metara; plafon je bio nekih pet metara iznad poda, a staza na neka dva i po metra od poda. Lako su mogli da prate aktivnosti koje su se ispod njih odvijale. U sali su bila parkirana dva šlepa; predmete iz njih istovarivali su biot-radnici kakve Nikol i Ričard nikada ranije nisu videli. Svaki je bio konstruisan za obavljanje jednog određenog posla. Tovar su razvrstavali po nekom svom, unapred spremljenom planu. Mnoge komade su stavljali na biot-'kamione', to jest nosače koji su, čim se koji napuni, odlazili prema nekim od izlaznih vrata u zadnjem delu sale.
<BR>&nbsp;&nbsp;&nbsp;&nbsp;&nbsp;Posle nekoliko minuta posmatranja njih dvoje produžiše stazom do mesta gde se ona ukrštala s drugom, istom takvom, tačno iznad središta sale. Ričard zastade da unese neke beleške u računar. "Pretpostaviću da je plan ove zgrade stvarno tako prost kao što izgleda", reče on Nikol. "Možemo levo ili desno, u ovo ili u ono krilo zgrade."
<BR>&nbsp;&nbsp;&nbsp;&nbsp;&nbsp;Nikol se opredeli da pođu desno zato što su nosači odlazili na tu stranu. Pokazalo se da su njena zapažanja bila tačna. Uđoše u sledeću salu, ništa manju od prve, i videše da se dole proizvode krabe i stonoge. Ostadoše nekoliko minuta da posmatraju taj proces.
<BR>&nbsp;&nbsp;&nbsp;&nbsp;&nbsp;"Apsolutno očaravajuće", reče Ričard dovršavajući svoj računarski dijagram ove fabrike. "Spremna si da krenemo?"
<BR>&nbsp;&nbsp;&nbsp;&nbsp;&nbsp;Okrete se da je pogleda, ali mu se oči naglo raširiše. "Nemoj se okretati", reče on tiho, "imamo društvo."
<BR>&nbsp;&nbsp;&nbsp;&nbsp;&nbsp;Nikol se okrete naglim, silovitim pokretom, i pogleda iza sebe. Na drugom kraju pešačke staze, četrdesetak metara od njih, stajala su dva oktopauka. Polako su se kretala ka Ričardu i Nikol. Onaj karakteristični oktopaučji zvuk, sličan povlačenju metalnih četkica po podu, ovoga puta nisu čuli, zbog buke u fabrici.
<BR>&nbsp;&nbsp;&nbsp;&nbsp;&nbsp;Kad videše da su ih ljudi primetili, oktopauci stadoše. Nikolino srce je silovito pumpalo. Jasno je pamtila svoj poslednji susret s oktopaukom: bilo je to na Rami II, kada je spasla Keti iz legla oktoa. Tada je, kao i sad, Nikolin najjači impuls bio: bežati.
<BR>&nbsp;&nbsp;&nbsp;&nbsp;&nbsp;Zgrabila je Ričarda za ruku. Oboje su zurili u tuđine. "Idemo", promrsi ona tiho.
<BR>&nbsp;&nbsp;&nbsp;&nbsp;&nbsp;"I ja sam se jednako uplašio", odgovori on, "ali, hajde da ne odemo baš odmah. Oni miruju. Hteo bih da vidim šta će uraditi."
<BR>&nbsp;&nbsp;&nbsp;&nbsp;&nbsp;Usredsredio je svoju pažnju na bližeg oktopauka i počeo da, u mislima, pažljivo sklapa njegovu sliku. Trup oktopauka bio je približno sferičnog oblika, ugljene crne boje, oko metar u prečniku, bez ikakvih crta, izuzimajući jedan vertikalni prorez širok dvadesetak centimetara, koji se pružao od vrha do dna te 'lopte'; a na 'dnu lopte' bilo je telo, sa osam krakova, crnih i zlatastih, dugačkih po dva metra, koji su se širili po podu. U unutrašnjosti tog uspravnog proreza bilo je mnogo neprepoznatljivih nabora i grudvastih ispupčenja (senzori, nesumnjivo, pomisli Ričard), od kojih je najveće imalo oblik sočiva, kvadratno izrezanog i ispunjenog nekom tečnošću.
<BR>&nbsp;&nbsp;&nbsp;&nbsp;&nbsp;Dva para stvorenja gledala su se preko sale. Onda široka traka blistave purpurne boje prođe ukrug oko 'glave' bližeg oktopauka. Ta traka boja pojavila se na jednoj ivici okomitog proreza, prenosila se ukrug, po celoj glavi, i došla do druge ivice proreza, opisavši gotovo trista šezdeset stepeni. Nekoliko sekundi posle purpurne trake, na toj glavi se pojavi druga traka boja, sačinjena od crvene, zelene i od nekoliko bezbojnih mesta. Ona takođe poče da se prenosi ukrug, oko glave oktopauka.
<BR>&nbsp;&nbsp;&nbsp;&nbsp;&nbsp;"Isto se dogodilo i kad se onaj oktopauk suočio s Keti i sa mnom", dobaci Nikol Ričardu. "Keti je rekla da nam on na taj način nešto govori."
<BR>&nbsp;&nbsp;&nbsp;&nbsp;&nbsp;"Ali, nema načina da saznamo šta kaže", uzvrati Ričard. "To što on ume da govori ne znači da nam neće naneti neko zlo..." Bliži oktopauk nastavi da govori pomoću boja, a Ričard se najednom priseti jednog događaja sa svoje odiseje u Rami II, pre znatnog broja godina. Ležao je, tada, na stolu; oko njega je bilo pet ili šest oktopauka. Po glavama svih pauka kretale su se trake boja. On se jasno priseti silnog straha koji je osetio kad je video da mu neka vrlo sitna stvorenja, očigledno pod kontrolom oktopauka, ulaze u nos.
<BR>&nbsp;&nbsp;&nbsp;&nbsp;&nbsp;Glava mu, međutim, istoga trena poče pulsirati od bola. "Nisu bili tako fini prema meni ranije", reče on Nikol. "Naime, kad..."
<BR>&nbsp;&nbsp;&nbsp;&nbsp;&nbsp;Vrata se na udaljenom kraju sale otvoriše. Uđoše još četiri oktopauka. "To je dovoljno", reče on osećajući da se Nikol, pored njega, sva ukočila. "Mislim da je vreme da se kreće odavde."
<BR>&nbsp;&nbsp;&nbsp;&nbsp;&nbsp;Nikol i Ričard se hitro zaputiše prema sredini sale. Tamo je pešačka staza, kao i u prethodnoj sali, bila ukrštena sa drugom, koja je vodila do izlaznih vrata. Njih dvoje pođoše dakle ka izlazu, ali posle nekoliko koraka stadoše: četiri oktopauka iskrsnuše i tu.
<BR>&nbsp;&nbsp;&nbsp;&nbsp;&nbsp;Nije bilo potrebno da se dogovaraju. Okrenuli su se vrlo hitro, vratili na glavnu stazu i zatim potrčali ka trećoj strani pentagona. Projurili su kroz treću salu, bez osvrtanja, i našli se u četvrtoj, u kojoj je vladao mrkli mrak. Usporili su kretanje, Ričard je izvukao baterijsku svetiljku da pogleda okolinu. Na podu dvorane bila je oprema novije proizvodnje, ali se nije primećivala nikakva aktivnost.
<BR>&nbsp;&nbsp;&nbsp;&nbsp;&nbsp;"Da ponovo probamo da izađemo napolje?" upita Ričard. Kad vide da je klimnula glavom, dohvati je za ruku; zajedno potrčaše ka raskrsnici staza iznad sale, skrenuše desno i istrčaše napolje.
<BR>&nbsp;&nbsp;&nbsp;&nbsp;&nbsp;Ali, samo u mračan hodnik, na sasvim nepoznatu teritoriju. Oboje su već bili umorni. Nikol je disala prilično teško. "Ričarde", reče ona. "Potrebno je da se odmorim. Ne mogu da izdržim ovaj tempo."
<BR>&nbsp;&nbsp;&nbsp;&nbsp;&nbsp;Još oko pedeset metara pređoše jednakom brzinom, kroz mračan i prazan hodnik. Tada levo od sebe ugledaše neka vrata. Ričard ih obazrivo otvori, zaviri unutra, onda uz pomoć baterijske svetiljke pregleda čitavu unutrašnjost. "Ovo je sigurno neki magacin", reče on, "ali je sad prazan."
<BR>&nbsp;&nbsp;&nbsp;&nbsp;&nbsp;Ušao je, provirio kroz zadnja vrata u sledeću, takođe praznu prostoriju, i vratio se do Nikol. Sedoše i nasloniše se leđima na zid. "Kad se vratimo u našu jazbinu, dragi", reče ona nekoliko sekundi kasnije, "pomoći ćeš mi da proverim kako mi radi srce. Bilo je tu nekih čudnih bolova u poslednje vreme."
<BR>&nbsp;&nbsp;&nbsp;&nbsp;&nbsp;"Je li ti dobro sad?" upita Ričard. U glasu mu se osećala zabrinutost.
<BR>&nbsp;&nbsp;&nbsp;&nbsp;&nbsp;"Jeste", odgovori Nikol. Osmehnula se u mraku i poljubila svog muža. "Onoliko koliko se može očekivati posle jedva uspešnog bekstva od gomile oktopauka."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
