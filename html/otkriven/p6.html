<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Maksovo odsustvo sa zabave potrajalo je dobra dva sata. Eponina i Nikol su bile sve zabrinutije. Pođoše zajedno kroz gužvu na plesnom podijumu; ali, pred njih stadoše dvojica, obučeni kao Robin Hud i fratar Tak.
<BR>&nbsp;&nbsp;&nbsp;&nbsp;&nbsp;"Ti nisi Robinova Marijana", reče Robin Hud Eponini, "ali recimo da je Robin upecao sirenu." Glasno se nasmejao sopstvenoj šali, ispružio ruke i počeo da pleše s Eponinom.
<BR>&nbsp;&nbsp;&nbsp;&nbsp;&nbsp;"Može li ponizni sveštenik uživati u jednom plesu s Njenim Veličanstvom?" reče drugi. Nikol se osmehnu, više za sebe. Čega lošeg može biti u jednom plesu? pomisli ona. Kliznula je u naručje fratra Taka i njih dvoje počeše lagano da se kreću podijumom.
<BR>&nbsp;&nbsp;&nbsp;&nbsp;&nbsp;Bio je to neki brbljiv Tak. Posle svaka dva-tri takta muzike, odmicao se od Nikol i postavljao po jedno pitanje. Kao što je bilo planirano, Nikol je uvek samo nagoveštavala odgovor, pokretom glave ili gestom. Pred kraj pesme kostimirani sveštenik se poče smejati. "E, dakle, zaista", reče on, "čini mi se da plešem sa nemom damom. Vrlo je otmena, nema sumnje, ali ne može da govori."
<BR>&nbsp;&nbsp;&nbsp;&nbsp;&nbsp;"Jako sam se prehladila", reče Nikol tiho, nastojeći da izmeni glas.
<BR>&nbsp;&nbsp;&nbsp;&nbsp;&nbsp;Čim je to rekla, primetila je izvesnu promenu u fratrovom ponašanju. Još više se zabrinula kad je, posle plesa, nastavio da je drži za ruke i da zuri u nju, čitavih nekoliko sekundi.
<BR>&nbsp;&nbsp;&nbsp;&nbsp;&nbsp;"Ja sam čuo tvoj glas, negde", reče on uozbiljen. "Veoma je karakterističan... Pitam se nismo li se već sreli. Ja sam Volas Majklson, senator iz zapadnog dela naselja Bovoa."
<BR>&nbsp;&nbsp;&nbsp;&nbsp;&nbsp;Naravno da jesi, pomisli Nikol u panici. Sad te se sećam. Ti si bio jedan od prvih Amerikanaca u Novom Raju, koji su stali na stranu Nakamure i Makmilana.
<BR>&nbsp;&nbsp;&nbsp;&nbsp;&nbsp;Nikol se nije usudila da izusti ni jednu jedinu reč. Na sreću, Eponina i Robin Hud su se vratili pre nego što je ćutanje postalo opasno dugo. Eponina oseti šta se dogodilo i brzo stupi u akciju. "Kraljica i ja", reče ona uzimajući Nikol za ruku, "upravo smo išle tamo gde dame puderišu nos, kad ste vas dvojica odmetnika iz Šervudske šume iskočili iz zasede. A sada, ako nemate ništa protiv, hvala na plesu, mi bismo produžile tamo kuda smo pošle."
<BR>&nbsp;&nbsp;&nbsp;&nbsp;&nbsp;Otišle su, ali dvojica muškaraca u zelenom nastavili su da ih posmatraju, pažljivo. Kad su se našle u WC-u, Eponina je prvo otvorila sve pregrade da se uveri da nema nikog, a onda prošaputala: "Nešto se dogodilo. Verovatno je Maks morao da ode u magacin da zameni tvoju opremu."
<BR>&nbsp;&nbsp;&nbsp;&nbsp;&nbsp;"Fratar Tak je senator iz sela Bovoa", reče Nikol. "Malo je falilo da me prepozna po glasu... Mislim da ovde nisam bezbedna."
<BR>&nbsp;&nbsp;&nbsp;&nbsp;&nbsp;"U redu, onda", reče Eponina nervozno, posle jednog trenutka oklevanja. "Postupaćemo po alternativnom planu... Izlazimo na prednji ulaz i čekamo ispod velikog drveta."
<BR>&nbsp;&nbsp;&nbsp;&nbsp;&nbsp;Obe istovremeno opaziše malenu kameru ispod plafona, koja je škripnula jedva čujno, pri obrtanju, da bi pratila kretanje njih dveju kroz tu prostoriju. Nikol pokuša da se priseti svake reči koju su Eponina i ona izgovorile. Da li smo bilo čime nagovestile ko smo? zapita se ona. Nikol se naročito brinula zbog Eponine, koja će morati da nastavi da živi u koloniji, bez obzira na to da li će ona pobeći ili biti uhvaćena.
<BR>&nbsp;&nbsp;&nbsp;&nbsp;&nbsp;Čim su se Nikol i Eponina vratile u plesnu dvoranu, Robin Hud i njegov omiljeni sveštenik počeše da im mašu, pozivajući ih k sebi. Eponina odgovori pokretima - prvo je pokazala ka izlaznim vratima, zatim prinela prste ustima da bi pokazala da one nameravaju da puše; prešle su plesni podijum zajedno. Otvarajući izlazna vrata Eponina pogleda preko ramena. "Ovi zeleni idu za nama", šapnu ona Nikol.
<BR>&nbsp;&nbsp;&nbsp;&nbsp;&nbsp;Nekih dvadeset metara od ulaza u balsku dvoranu, koja je zapravo bila fiskulturna sala bovoaške srednje škole, rastao je veliki brest, jedno od samo nekoliko stabala koja su cela, kao već izrasle mladice, preneta sa Zemlje na Ramu. Čim su stigle pod brest, Eponina hitro izvuče iz torbice cigaretu i pripali je. Izduva dim na drugu stranu od Nikol. "Žao mi je", šapnu joj.
<BR>&nbsp;&nbsp;&nbsp;&nbsp;&nbsp;"Razumem", reče Nikol. Sledećeg trenutka Robin Hud i fratar Tak im priđoše.
<BR>&nbsp;&nbsp;&nbsp;&nbsp;&nbsp;"Vidi, vidi", reče Robin Hud, "naša princeza sirena voli i da puši?... Pa, zar ne znaš da time smanjuješ svoj verovatni životni vek, možda za nekoliko godina?"
<BR>&nbsp;&nbsp;&nbsp;&nbsp;&nbsp;Eponina zausti da mu odgovori na svoj standardni način, naime, da će je RV-41 ubiti znatno pre nego što to duvan postigne; ipak oćuta, ne želeći da kaže ništa što bi njih dvojicu moglo ohrabriti da ostanu. Samo im se osmehnu bledo, udahnu dim duboko i izduva ga sebi iznad glave, ka granama drveta.
<BR>&nbsp;&nbsp;&nbsp;&nbsp;&nbsp;"Fratar i ja smo se nadali da biste vi, dame, možda htele da s nama popijete po piće", reče Robin Hud prenebregavši činjenicu da nijedna od njih dve nije odgovorila na njegovu raniju primedbu.
<BR>&nbsp;&nbsp;&nbsp;&nbsp;&nbsp;"Dabome", reče fratar Tak. "A rado bismo i znali ko ste..." Zagleda se netremice u Nikol. "Siguran sam da smo se već negde sreli, tvoj glas mi je tako poznat."
<BR>&nbsp;&nbsp;&nbsp;&nbsp;&nbsp;Nikol odglumi kašalj i osvrte se. U radijusu od pedeset metara - trojica policajaca. Ne ovde, pomisli ona. Ne sad. Ne kad sam tako blizu.
<BR>&nbsp;&nbsp;&nbsp;&nbsp;&nbsp;"Kraljica se ne oseća dobro", reče Eponina. "Moguće je da ćemo nas dve otići ranije. Ako ne, naći ćemo vas kad se vratimo unutra..."
<BR>&nbsp;&nbsp;&nbsp;&nbsp;&nbsp;"Pa, ja sam lekar", prekide je Robin Hud prilazeći Nikol. "Možda mogu pomoći."
<BR>&nbsp;&nbsp;&nbsp;&nbsp;&nbsp;Nikol je osećala napetost u srcu. Dah joj je opet bio kratak i iskidan. Zakašljala se još jednom i okrenula leđa dvojici muškaraca.
<BR>&nbsp;&nbsp;&nbsp;&nbsp;&nbsp;"Strašan kašalj, Vaše Veličanstvo", začu ona dobro poznati glas. "Da mi Vas odvedemo kući, bolje će biti."
<BR>&nbsp;&nbsp;&nbsp;&nbsp;&nbsp;Nikol diže pogled ka trećem čoveku obučenom u zeleno. Široko joj se osmehivao: Maks, kralj Neptun. Iza njega Nikol vide bagi, parkiran ni deset metara od njih. Preplaviše je radost i osećanje olakšanja. Zagrli Maksa, gotovo zaboravivši na opasnost u kojoj se nalazi. "Makse" izmače joj, samo ta jedna reč, a onda on stavi prst preko njenih usana.
<BR>&nbsp;&nbsp;&nbsp;&nbsp;&nbsp;"Znam da ste vi, dame, obe oduševljene što je kralj Neptun završio svoj večerašnji posao", reče on uz široko, teatralno odmahivanje rukom, "i što sada može da vas odvede u svoj zamak, daleko od odmetnika i drugih nepoželjnih elemenata."
<BR>&nbsp;&nbsp;&nbsp;&nbsp;&nbsp;Maks pogleda dvojicu muškaraca, kojima se njegova gluma svidela, iako im je pokvario planove. "Hvala ti, Robine, hvala, Tak", reče Maks pomažući damama da sednu u bagi. "Vaša ljubazna pažnja, ukazana mojim prijateljicama, bila je izuzetno dobrodošla."
<BR>&nbsp;&nbsp;&nbsp;&nbsp;&nbsp;Fratar Tak pođe ka bicikl-fijakeru, očigledno s namerom da postavi bar još jedno pitanje, ali Maks naleže na pedale. "Noć je ovo kostima i misterije", reče on i mahnu toj dvojici. "Ali zadržavati se ne možemo, zove nas more."
<BR>
<BR>&nbsp;&nbsp;&nbsp;&nbsp;&nbsp;"Fantastičan si bio", reče Eponina i poljubi Maksa još jednom.
<BR>&nbsp;&nbsp;&nbsp;&nbsp;&nbsp;Nikol klimnu. "Moguće je da si promašio profesiju", reče ona. "Možda je trebalo da budeš glumac, ne seljak."
<BR>&nbsp;&nbsp;&nbsp;&nbsp;&nbsp;"Igrao sam Marka Antonija u srednjoj školi u Arkanzasu", reče Maks dodajući Nikol masku za ronjenje da je podesi. "Svinjama su se dopadale moje probe... Čujte me, prijatelji, Rimljani, zemljaci, Cezara sam došao da sahranim, ne da hvalim."
<BR>&nbsp;&nbsp;&nbsp;&nbsp;&nbsp;Sve troje se nasmejaše. Stajali su na maloj čistini nekih pet metara od ivice Šekspirovog jezera. Oko njih je bilo drveće i visoko žbunje, koje ih je skrivalo od pogleda s druma i biciklističke staze. Maks podiže bocu s kiseonikom i pomože Nikol da je namesti na leđa.
<BR>&nbsp;&nbsp;&nbsp;&nbsp;&nbsp;"Dakle, je li sve spremno?" upita on.
<BR>&nbsp;&nbsp;&nbsp;&nbsp;&nbsp;Nikol klimnu glavom.
<BR>&nbsp;&nbsp;&nbsp;&nbsp;&nbsp;"Robotkinje će te čekati kod skladišta namirnica", reče on. "Rekle su mi da te podsetim da se ne spuštaš u dubinu suviše brzo... Odavno nisi ronila."
<BR>&nbsp;&nbsp;&nbsp;&nbsp;&nbsp;Nikol je stajala nekoliko sekundi nepomična. "Ne znam kako da se zahvalim vama dvoma", reče smušeno. "Ne mogu da se setim ničega što bi dovoljno tačno prenelo kako se osećam."
<BR>&nbsp;&nbsp;&nbsp;&nbsp;&nbsp;Eponina joj priđe i zagrli je. "Samo da ti uspeš, prijateljice moja", reče ona. "Volimo te mnogo."
<BR>&nbsp;&nbsp;&nbsp;&nbsp;&nbsp;"I ja", reče Maks sledećeg trenutka; zagrlio ju je i malo se zagrcnuo. Nikol pođe unatraške u jezero, oni joj mahnuše.
<BR>&nbsp;&nbsp;&nbsp;&nbsp;&nbsp;Suze su joj klizile niz obraze i skupljale se u dnu maske. Mahnula im je poslednji put kad joj je voda bila do pojasa.
<BR>
<BR>&nbsp;&nbsp;&nbsp;&nbsp;&nbsp;A voda je bila hladnija nego što je Nikol očekivala. Znala je da su temperaturne varijacije u Novom Raju znatno povećane otkad su kolonisti sami preuzeli upravljanje nad svojim vremenskim prilikama, ali joj nije palo na um da će te klimatske promene uticati i na temperaturu jezera.
<BR>&nbsp;&nbsp;&nbsp;&nbsp;&nbsp;Nikol promeni količinu vazduha u jakni, da bi usporila tonjenje. Nema žurbe, posavetova samu sebe. Samo opušteno. Čeka te dug put.
<BR>&nbsp;&nbsp;&nbsp;&nbsp;&nbsp;Jovanka i Eleanora su s njom više puta ponovile uputstva za nalaženje tunela ispod zida habitata. Ona sad upali baterijsku svetiljku i osmotri akvakulturnu farmu što se prostirala daleko ulevo. Trista metara prema sredini jezera, pod pravim uglom u odnosu na zadnji zid pregrade za prihranjivanje pastrmki, zapamtila je. Ostani na dubini od dvadeset metara sve dok ne vidiš betonsku platformu pod sobom.
<BR>&nbsp;&nbsp;&nbsp;&nbsp;&nbsp;Nikol je plivala s lakoćom ali se ipak brzo umarala. Priseti se jedne rasprave s Ričardom, pre mnogo godina, kad su razmišljali o mogućnosti da pobegnu iz Njujorka tako što bi zajedno preplivali Cilindrično more. "Ali ja nisam toliko dobra plivačica", rekla je Nikol tada. "Možda ne bih uspela."
<BR>&nbsp;&nbsp;&nbsp;&nbsp;&nbsp;Ričard ju je onda ubeđivao da dugo plivanje za nju ne bi bilo problem, zato što je izuzetno atletski spremna. Vidi me sada, plivam da bih spasla svoj život i to plivam istom putanjom kojom je Ričard bežao pre dve godine, pomisli Nikol. Uz jedan sitan izmenjeni detalj: sad mi je gotovo šezdeset godina. I nisam u formi.
<BR>&nbsp;&nbsp;&nbsp;&nbsp;&nbsp;Naiđe na betonsku platformu, zaroni petnaest metara u dubinu, motreći pomno na kazaljke svih svojih instrumenata, i začas odredi položaj jedne od osam velikih crpnih stanica koje su bile izgrađene na dnu jezera da bi se voda neprestano kretala. Navodno je ulaz u tunel sakriven ispod jednog od tih velikih motora. Međutim, nije ga lako našla. Nekoliko puta je, plivajući, prošla pored njega ali ga nije opazila, zbog obilja novog podvodnog rastinja koje se namnožilo oko pumpe.
<BR>&nbsp;&nbsp;&nbsp;&nbsp;&nbsp;Tunel je bio zapravo cev, kružnog preseka, četiri metra u prečniku, sasvim ispunjena vodom. Ramanci su je ugradili na Ričardovo insistiranje, kao nužni izlaz za spasavanje iz habitata; Ričardu je njegovo opšte inženjersko znanje govorilo da uvek ukalkuliše i nepredviđene situacije. Trebalo je preplivati, od jednog otvora cevi ispod Šekspirovog jezera pa do izlaza u Centralnoj ravnici, s druge strane zidina habitata, nešto više od hiljadu metara. Na pronalaženje ulaza potrošila je deset minuta duže nego što je bilo planirano. Plivanje kroz cev je započela kao već veoma umorna žena.
<BR>&nbsp;&nbsp;&nbsp;&nbsp;&nbsp;Tokom dve godine robijanja jedina vežba su joj bili šetkanje po ćeliji, sklekovi i čučnjevi, ali ni to nije preduzimala redovno. Mišići zahvaćeni starenjem više nisu mogli da bez grčeva izdrže veliki zamor. Tri puta tokom plivanja kroz tunel osetila je grčeve u nogama. Svaki put se borila, plivajući u mestu, prisiljavala sebe na opuštanje, i čekala da grč sasvim prođe. Napredovala je veoma sporo. Pred kraj se uplašila da će potrošiti sav vazduh pre nego što stigne do izlaza iz tunela.
<BR>&nbsp;&nbsp;&nbsp;&nbsp;&nbsp;Poslednjih sto metara doneli su joj bolove u celom telu. Ruke nisu želele da je odguruju kroz vodu, u nogama nije više bilo snage za odbacivanje. Tad je počeo i bol u prsima. Tup, dekoncentrišući bol, koji nije popuštao ni kad je na dubinometru videla da cev lagano skreće nagore.
<BR>&nbsp;&nbsp;&nbsp;&nbsp;&nbsp;Najzad je izronila, stala na noge, ali se već sledećeg trenutka gotovo srušila. Narednih nekoliko minuta uzaludno je pokušavala da uspostavi ravnotežu u disanju i pulsu. Nije imala snage ni da pokuša da podigne metalnu ploču koja je pokrivala izlaz. Pitajući se nije li prekoračila krajnje granice svoje fizičke izdržljivosti, odlučila je da ostane u tunelu i malo odspava.
<BR>&nbsp;&nbsp;&nbsp;&nbsp;&nbsp;Probudila se dva sata kasnije jer je čula neko čudno tupkanje i kuckanje iznad sebe. Stala je pod ploču i pažljivo oslušnula. Glasovi... ali nije uspevala da razazna šta kažu. Šta se dešava? zapita se. Njen puls se naglo ubrzavao. Ako su me policajci otkrili, zašto naprosto ne dignu poklopac?
<BR>&nbsp;&nbsp;&nbsp;&nbsp;&nbsp;Pomakla se tiho u tami, prišla svojoj ronilačkoj opremi koju je ostavila naslonjenu na zid, na suprotnoj strani tunela. Koristeći malenu baterijsku svetiljku osmotrila je instrumente da bi utvrdila koliko joj je vazduha preostalo. Mogla bih da izdržim pod vodom nekoliko, ali ne mnogo minuta, pomisli.
<BR>&nbsp;&nbsp;&nbsp;&nbsp;&nbsp;Iznenada se začu oštro kucanje po poklopcu. "Jesi li tu dole, Nikol?" upita robot Jovankica. "Ako jesi, javi se ovog trena. Imamo ovde suvu odeću za tebe ali nismo dovoljno jake da podignemo poklopac."
<BR>&nbsp;&nbsp;&nbsp;&nbsp;&nbsp;"Da, ja sam", viknu Nikol s olakšanjem. "Popeću se gore čim skupim snagu."
<BR>&nbsp;&nbsp;&nbsp;&nbsp;&nbsp;Napolju, na oštrom ramanskom vanhabitatskom vazduhu, koji je bio samo nekoliko stepeni iznad nule Celzijusa, Nikol se, u mokroj odeći, začas počela smrzavati. Zubi su joj cvokotali dok je prelazila osamdesetak metara po mraku, do mesta gde su je čekali hrana i suva odeća.
<BR>&nbsp;&nbsp;&nbsp;&nbsp;&nbsp;Kad su sve tri stigle do tih zaliha, Jovankica i Eleanorica su saopštile Nikol da treba da obuče vojnu uniformu koju su Eli i Eponina tu ostavile za nju. Nikol ih zapita zašto, a robotkinje joj objasniše da je to zato što će, na putu do Njujorka, morati da prođe kroz drugi habitat. "U slučaju da nas otkriju", reče Eleanora kad se već bezbedno smestila u Nikolin džep na košulji, "lakše ćeš im napričati nešto i izvući se ako budeš u vojničkoj uniformi."
<BR>&nbsp;&nbsp;&nbsp;&nbsp;&nbsp;Nikol prvo obuče dugo donje rublje, a zatim uniformu. Kad joj više nije bilo hladno, primeti da je silno ogladnela. Baci se na gozbu koja ju je tu čekala, a ostatak hrane prenese iz zavežljaja u ranac koji je još u Novom Raju smestila pod ronilačku odeću.
<BR>
<BR>&nbsp;&nbsp;&nbsp;&nbsp;&nbsp;Na ulasku u drugi habitat naišli su na problem. U celoj Centralnoj ravnici nisu srele nijedno ljudsko biće, ali na ulazu u negdašnji dom avijana i sesila stajao je stražar; to im je javila Eleanorica, koja je išla napred da izviđa teren. Njih tri su se zato zaustavile tri do četiri stotine metara od glavnog puta koji je povezivao dva habitata.
<BR>&nbsp;&nbsp;&nbsp;&nbsp;&nbsp;"To mora biti nova mera bezbednosti, uvedena posle tvog bekstva", reče Jovankica Nikol.
<BR>&nbsp;&nbsp;&nbsp;&nbsp;&nbsp;"Zar ne postoji nikakav drugi ulaz u taj habitat?" upita Nikol.
<BR>&nbsp;&nbsp;&nbsp;&nbsp;&nbsp;"Ne", reče Eleanora. "Kroz ovu rupu je načinjen prvi prodor. Rupa je kasnije, naravno, znatno proširena a preko jarka s vodom izgrađen je most da bi se trupe mogle brzo prebacivati. Međutim, nikakvih drugih ulaza nema."
<BR>&nbsp;&nbsp;&nbsp;&nbsp;&nbsp;"A da bismo stigle u Njujork, apsolutno je neophodno da prođemo baš kroz taj habitat?"
<BR>&nbsp;&nbsp;&nbsp;&nbsp;&nbsp;"Jeste", uzvrati Jovanka. "Ona divovska siva barijera na jugu, koja u dužini od mnogo kilometara služi i kao jedan od zidova drugog habitata, sprečava svaki prolazak ka drugom poluvaljku Rame. Moguće je da bismo je mogli preleteti, ako bismo imali aeroplan koji bi mogao domašiti altitudu od dva kilometra, i veoma pametnog pilota, ali to nemamo... Osim toga, Ričard očekuje da dođemo kroz habitat."
<BR>&nbsp;&nbsp;&nbsp;&nbsp;&nbsp;Čekale su i čekale, u tami i hladnoći. Periodično je po jedna robotkinja odlazila da proveri ulaz, ali na njemu je jednako stajao stražar. Nikol je bila sve umornija i nemirnija. "Čujte", reče ona u jednom trenutku, "ne možemo večno ostati ovde. Mora postojati neki drugi plan."
<BR>&nbsp;&nbsp;&nbsp;&nbsp;&nbsp;"Nije nam poznato da postoji ma kakav rezervni plan za ovu situaciju", reče Eleanorica, podsećajući Nikol, bar jednom, da je ona ipak samo robot.
<BR>&nbsp;&nbsp;&nbsp;&nbsp;&nbsp;Iscrpljena, Nikol je tada nakratko zadremala, i sanjala da spava gola na veoma velikoj ravnoj kocki leda. S neba su se na nju obrušavali avijani a stotine malih robota poput Jovanke i Eleanore opkolilo ju je na ledu. Svi su u jedan glas nešto pevali.
<BR>&nbsp;&nbsp;&nbsp;&nbsp;&nbsp;Probudila se, donekle osvežena. Popričala je s robotkinjama: razradile su nov plan. Odlučile su da sačekaju neki zgodan prekid u saobraćaju kroz taj prolaz. Kad takvo zatišje nastane, robotkinje će privući stražarevu pažnju a Nikol će jednostavno šmugnuti unutra. Rekle su joj da po ulasku krene, obazrivo, preko mosta, i da onda skrene nadesno obalom jarka, to jest kanala s vodom. "Sačekaj nas", rekla je Eleanora, "u malom zalivu na koji ćeš naići, nekih trista metara od mosta."
<BR>&nbsp;&nbsp;&nbsp;&nbsp;&nbsp;Dvadeset minuta kasnije robotkinje su napravile silnu galamu nadomak zida, pedesetak metara od ulaza. Stražar je otišao da vidi ko to galami; Nikol je prošla a da nije ni primećena. Našla se u unutrašnjosti drugog habitata. Tamo ju je čekalo dugo stepenište što se spuštalo serpentinskim krivinama nekoliko desetina metara od ulazne rupe do širokog jarka s vodom, koji se protezao oko celog avijansko-sesilskog habitata. Na povećim rastojanjima blistale su sijalice, a bilo ih je i na mostu preko jarka; međutim, ukupni nivo osvetljenosti bio je veoma skroman. Nikol se sva ukočila kad je videla da se dva građevinska radnika penju stepeništem ka njoj. Oni, međutim, prođoše pored nje i samo je ovlaš pozdraviše. Nikol je sad bila srećna što na sebi ima uniformu.
<BR>&nbsp;&nbsp;&nbsp;&nbsp;&nbsp;Dok je čekala u udubini pored kanala, zurila je ka središtu tuđinskog habitata, nastojeći da sagleda zadivljujuću konstrukciju koju su joj robotkinje ranije opisale: ogroman uspravan smeđ valjak, koji se vertikalno diže hiljadu petsto metara iz tla, valjak koji je nekad bio dom i avijanske i sesilske kolonije; ogromnu kuglu s kapuljačom, koja visi sa svoda habitata i koja je u ranijim vremenima davala svetlost; prsten sačinjen od tajanstvenih belih zgrada, duž kanala, takođe postavljenih ukrug oko valjka.
<BR>&nbsp;&nbsp;&nbsp;&nbsp;&nbsp;Ta kugla s kapuljačom nije zasijala već mesecima, još od prvog ljudskog prodora u avijansko-sesilsko carstvo. Nikol je sad videla samo mala svetla, na velikim međusobnim razmacima: bilo je jasno da su ih postavili ljudski zavojevači. Zato se i veliki cilindar video samo kao mutna silueta, senka veoma nejasnih ivica. Mora da je izgledalo veličanstveno kad je Ričard ovde stupio, pomisli Nikol, ganuta saznanjem da se nalazi na prostorima koje je donedavno naseljavala jedna druga razumna vrsta. Eto, i ovde namećemo svoju hegemoniju, nastavio je njen um. Gazimo sve žive vrste koje nisu moćne kao mi.
<BR>&nbsp;&nbsp;&nbsp;&nbsp;&nbsp;Na dolazak Jovanke i Eleanore čekala je znatno duže nego što je bilo planirano. Kad su joj se najzad pridružile, krenuše sve tri, lagano, duž obale kanala. Jedna od robotkinja je uvek išla daleko napred, kao izvinica, pazeći da ne dođe ni do kakvog daljeg susreta s ljudskim bićima. Dvaput je, u jednom delu habitata koji je znatno podsećao na zemaljsku džunglu, Nikol u tišini u rastinju čekala da drumom levo od njih prođe grupa vojnika ili radnika. Tokom oba ta zastoja očarano je proučavala nove interesantne biljke oko sebe. Čak je primetila jedno stvorenje koje kao da je bilo mešavina pijavice i kišne gliste; trudilo se da uđe u njenu desnu čizmu. Podigla ga je i stavila u džep.
<BR>&nbsp;&nbsp;&nbsp;&nbsp;&nbsp;Tek neka sedamdeset dva sata posle njenog ulaska, unatraške, u Šekspirovo jezero, pojavile su se, sve tri, na mestu određenom za sastanak s Ričardom. Sada su bile na suprotnoj strani drugog habitata, na najvećoj mogućoj udaljenosti od rupe koju su ljudi provalili da bi u habitat ušli. Ovde su se ljudi najređe mogli sresti. Nekoliko minuta od njihovog dolaska iz mora se uzdiže podmornica. Na njenom boku se otvoriše vrata i Ričard Vejkfild, s divovskim osmehom na bradatom licu, pojuri ka svojoj voljenoj ženi. Nikolino telo se treslo od radosti kad je osetila njegove ruke oko sebe.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
