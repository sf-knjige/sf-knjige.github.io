<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Sledećeg dana, jedan sat pre početka perioda određenog za ručak, po jedan deo jednog zida u svakoj sobi 'Grand hotela' se pretvori u veliki televizijski ekran. Svim stanovnicima je zatim rečeno da predstoji važno saopštenje.
<BR>&nbsp;&nbsp;&nbsp;&nbsp;&nbsp;"Ovo je treća takva opšta emisija", pričao je Maks Nikol dok su čekali. "Prva je bila odmah po doseljenju. Druga, kad je odlučeno da se izvrši specijska segregacija u hotelu."
<BR>&nbsp;&nbsp;&nbsp;&nbsp;&nbsp;"Šta će sad biti?" upita Marijus.
<BR>&nbsp;&nbsp;&nbsp;&nbsp;&nbsp;"Naslućujem da će nam biti saopšteni detalji o našem preseljenju", reče Maks. "Tako se, bar, zucka po hotelu."
<BR>&nbsp;&nbsp;&nbsp;&nbsp;&nbsp;U zakazano vreme na ekranu se pojavi Orlovo lice. "Prošle godine, kad ste svi probuđeni i preseljeni ovamo iz Rame", reče Orao, dajući simultano iste reči i kolornim trakama na svome čelu, "rekli smo vam da ovo vozilo neće biti vaš stalni dom. Sada smo spremni da vas preselimo na druge lokacije, gde će vam životni uslovi biti znatno bolji."
<BR>&nbsp;&nbsp;&nbsp;&nbsp;&nbsp;Orao zastade, pa posle nekoliko trenutaka nastavi. "Ali nećete biti svi preseljeni na isto mesto. Približno jedna trećina svih sadašnjih stanovnika biće prebačena na Nosač. To je onaj ogromni ravni kosmički brod koji je prošle nedelje pristao uz Čvorište. Tokom sledećih nekoliko sati Nosač će završiti svoje poslove na Čvorištu i doći ovamo. Oni od vas koji su za Nosač, biće premešteni na njega posle večere. Ostali će otići na Čvorište, tri ili četiri dana kasnije. Ovde, u 'morskoj zvezdi', neće ostati niko. Želeo bih da naglasim da će uslovi smeštaja na oba mesta biti odlični, daleko bolji nego ovde."
<BR>&nbsp;&nbsp;&nbsp;&nbsp;&nbsp;Orao je, zatim, ćutao sledećih tridesetak sekundi, kao da slušaocima ostavlja vremena da reaguju na već rečeno. "Kad ovaj naš sastanak bude završen", nastavi on, "ekran u svakom stanu će početi da prikazuje spisak stanovnika i odredište za svakog. To će se ponoviti nekoliko puta. Čitanje će biti vrlo prosto. Ako se tvoje ime i identifikacijski broj pojave crnim slovima na beloj podlozi, ideš na Nosač. Ako se pojave bela slova na crnoj podlozi, ostaješ ovde nekoliko dana a onda ideš na Čvorište. Informacije radi, dodajem da će na Nosaču svaka rasa imati svoj životni prostor, sasvim odvojen od drugih. Tu neće biti nikakvog mešanja vrsta, osim, naravno, u onim slučajevima kad je simbiotski odnos neophodan. Za razliku od toga..."
<BR>&nbsp;&nbsp;&nbsp;&nbsp;&nbsp;"Sa' će ovi glavni u Savetu biti zadovoljni", reče Maks brzo. "Već mesecima traže separaciju..."
<BR>&nbsp;&nbsp;&nbsp;&nbsp;&nbsp;"... životna sredina na Čvorištu će podrazumevati česte veze između raznih vrsta, i njihove zajedničke aktivnosti. Nastojali smo, određujući ko gde ide, da odaberemo najbolje rešenje za svaku ličnost ponaosob. Vršili smo pažljivu selekciju, zasnovanu na posmatranjima obavljenim ovde, ali i ranije, tokom vaših ramanskih godina. Važno je da sad svi vi shvatite da između onih na Nosaču i onih na Čvorištu neće biti nikakve veze. Dozvolite mi da to kažem na još jedan način, da ne bi bilo nesporazuma. Oni koji večeras odu na Nosač, nikada više neće videti one koji su određeni za Čvorište."
<BR>&nbsp;&nbsp;&nbsp;&nbsp;&nbsp;"Ako ste određeni za Nosač", nastavi Orao, "treba da počnete odmah da se pakujete, i da budete sasvim spremni za pokret pre nego što pođete na večeru. Ako ste prekomandovani na Čvorište, ali smatrate da to nije u redu, možete zatražiti premeštaj, na Nosač, i vaš zahtev će biti razmotren. Ja ću večeras, posle transfera na Nosač svih onih koji su za Nosač određeni, doći u kafeteriju da se sretnem s onima koji su određeni za Čvorište a misle da bi možda ipak želeli na Nosač. A sada, ako neko ima dodatna pitanja, biću sledećih sat vremena za velikim radnim stolom u salonu."
<BR>
<BR>&nbsp;&nbsp;&nbsp;&nbsp;&nbsp;"Šta je Or'o rek'o tebi?" upita Maks Nikol.
<BR>&nbsp;&nbsp;&nbsp;&nbsp;&nbsp;"Isto što i ostalima koji su ga to pitali u salonu", odgovori Nikol. "A bilo ih je možda dvadeset. Ako je neko određen za Nosač, to je neopozivo, i tu nikakve promene ne može biti. Može se preispitati samo odluka o onima koji su predviđeni za Čvorište."
<BR>&nbsp;&nbsp;&nbsp;&nbsp;&nbsp;"Je l' tad Nai... hm... imala slom živaca?" upita Eponina.
<BR>&nbsp;&nbsp;&nbsp;&nbsp;&nbsp;"Da", reče Nikol. "Dotad se prilično dobro držala. Posle prvog emitovanja spiskova, kad je došla u našu sobu, učinilo mi se da je izuzetno smirena. Očigledno je tada bila ubedila sebe da je odluka o Galilejevom odredištu posledica neke administrativne greške."
<BR>&nbsp;&nbsp;&nbsp;&nbsp;&nbsp;"Razumem kako joj je", reče Eponina. "Priznaću da je moje srce preskočilo ne jedan, nego nekoliko otkucaja dok se nisam uverila da smo svi mi, ostali, dospeli na spisak za Čvorište. Zajedno."
<BR>&nbsp;&nbsp;&nbsp;&nbsp;&nbsp;"Kladim se da nije samo Najče uznemireno", reče Maks. Ustade i poče šetati po njihovom 'zajedničkom stanu'. "Stvarno su zamesili. Šta bismo mi radili, na primer, da je Marijus određen za Nosač?"
<BR>&nbsp;&nbsp;&nbsp;&nbsp;&nbsp;"To je lako pitanje", odgovori Eponina brzo. "Javili bismo se, i ti i ja, da idemo s našim sinom."
<BR>&nbsp;&nbsp;&nbsp;&nbsp;&nbsp;"Da-hhhhh..." reče Maks, ali tek posle kratkog oklevanja. "Valjda..."
<BR>&nbsp;&nbsp;&nbsp;&nbsp;&nbsp;"O tome Patrik i Nai sad pričaju u onoj drugoj sobi", reče Nikol. "Zamolili su mlađi svet da iziđe napolje, da bi njih dvoje mogli da to reše nasamo."
<BR>&nbsp;&nbsp;&nbsp;&nbsp;&nbsp;"Misliš da Nai može da izdrži ovaj novi stres, tako brzo posle... onog incidenta?" reče Eponina.
<BR>&nbsp;&nbsp;&nbsp;&nbsp;&nbsp;"Pa, mora da izdrži", reče Maks. "Imaju još sat-dva do odluke, i to im je."
<BR>&nbsp;&nbsp;&nbsp;&nbsp;&nbsp;"Pre dvadesetak minuta je onaj laki sedativ počeo da deluje na nju", reče Nikol. "Otad joj je, čini mi se, znatno bolje. Patrik i Kepler pokazuju veliko razumevanje. Mislim da je ona uplašila ponajviše samu sebe, kad je napravila scenu maločas."
<BR>&nbsp;&nbsp;&nbsp;&nbsp;&nbsp;"Je l' baš udarila Orla?" upita Eponina.
<BR>&nbsp;&nbsp;&nbsp;&nbsp;&nbsp;"Nije... Jedan od glupana ju je savladao čim je počela da vrišti", reče Nikol. "Ali, bila je izvan sebe, svašta je mogla učiniti."
<BR>&nbsp;&nbsp;&nbsp;&nbsp;&nbsp;"Jebo te", reče Maks, "da si mi rekla, dok smo živeli u Zelenišu, da je Nai uopšte sposobna za nasilje, ja bih odgovorio..."
<BR>&nbsp;&nbsp;&nbsp;&nbsp;&nbsp;"Niko ko nije bio roditelj", upade mu Nikol u reč, "ne može ni slučajno da shvati koliko su jaka majčina osećanja kad je njeno dete u pitanju. Nai već mesecima živi pod opterećenjem. Ja njen postupak ne odobravam, ali ga svakako razumem."
<BR>&nbsp;&nbsp;&nbsp;&nbsp;&nbsp;Nikol zaćuta: neko je pokucao na vrata. Malo zatim u sobu uđe Patrik. Na njegovom licu čitala se zabrinutost. "Majko", reče on, "treba da razgovaram s tobom."
<BR>&nbsp;&nbsp;&nbsp;&nbsp;&nbsp;"Epi i ja ćemo izići, ako će to pomoći", reče Maks.
<BR>&nbsp;&nbsp;&nbsp;&nbsp;&nbsp;"Hvala, Makse. Da, pomoglo bi", reče Patrik kao da se bori s rečima. Nikol ga još nikad nije videla tako uznemirenog.
<BR>&nbsp;&nbsp;&nbsp;&nbsp;&nbsp;Čim su ostali nasamo, Patrik reče: "Ne znam šta ću. Sve se dešava tako brzo. Mislim da ono što Nai zastupa nije pametno, ali, ni ja nikako ne uspevam..." Zaćuta. "Majko, ona hoće da svi mi zatražimo premeštaj na Nosač. Svi, baš svi - ti i ja, Kepler, Marija, Maks... Kaže, ili tako ili će Galilej imati osećaj da je napušten."
<BR>&nbsp;&nbsp;&nbsp;&nbsp;&nbsp;Nikol ga pogleda. Njen sin je bio na ivici suza. Nije još proživeo dovoljno pa ne ume da se snađe u ovakvoj krizi, pomisli ona brzo. Budan je tek nekih deset godina.
<BR>&nbsp;&nbsp;&nbsp;&nbsp;&nbsp;"Šta Nai sad radi?" reče Nikol tiho.
<BR>&nbsp;&nbsp;&nbsp;&nbsp;&nbsp;"Meditira. Rekla je da će to smiriti i izlečiti njen duh. I da će joj dati snage."
<BR>&nbsp;&nbsp;&nbsp;&nbsp;&nbsp;"A ti za to vreme treba da ubediš nas ostale?"
<BR>&nbsp;&nbsp;&nbsp;&nbsp;&nbsp;"Da. To se valjda očekuje od mene... Ali, majko, Nai čak i ne pomišlja da bi neko mogao odbiti. Smatra da je apsolutno jasno šta svi mi moramo učiniti."
<BR>&nbsp;&nbsp;&nbsp;&nbsp;&nbsp;Njegov bol bio je očigledan. Nikol požele da ima neku moć da se pruži ka njemu, dotakne ga, i oslobodi ga tog bola. "A šta ti misliš da bi trebalo da radimo?" upita ga ona, posle duže tišine.
<BR>&nbsp;&nbsp;&nbsp;&nbsp;&nbsp;"Ne znam", reče Patrik počinjući da šeta po sobi. "Čim su liste prikazane, primetio sam, kao i svako, da su za Nosač određeni svi aktivni članovi Saveta i skoro svi koji su po kazni uklonjeni iz zajedničkog ljudskog stambenog prostora. Svi oni ljudi koji se nama dopadaju, i koje poštujemo, kao i svi oktoi, osim nekoliko alternativaca, određeni su za Čvorište... Ali, saosećam s Nai. Ona ne može podneti misao da će Galilej biti izolovan, zauvek odsečen od jedinog sistema podrške koji je njemu ikad bio poznat..."
<BR>&nbsp;&nbsp;&nbsp;&nbsp;&nbsp;A šta bi ti radila da si Nai? reče jedan glas u njenoj glavi. Zar se nisi uspaničila, koliko jutros, kad si pomislila da bi mogla biti razdvojena od Bendžija?
<BR>&nbsp;&nbsp;&nbsp;&nbsp;&nbsp;"Hoćeš li popričati s njom, majko", molio je Patrik, "čim završi meditaciju? Ona će tebe poslušati. Oduvek je govorila da ceni tvoju mudrost."
<BR>&nbsp;&nbsp;&nbsp;&nbsp;&nbsp;"A da li bi hteo da joj kažem nešto određeno?"
<BR>&nbsp;&nbsp;&nbsp;&nbsp;&nbsp;"Reci joj..." reče Patrik, kršeći ruke, "reci joj da nema pravo da određuje šta je najbolje za druge u našoj grupi. Nek odlučuje samo u sopstveno ime."
<BR>&nbsp;&nbsp;&nbsp;&nbsp;&nbsp;"To je dobar savet", reče ona. Zagleda se u svog sina. "A jesi li ti odlučio šta ćeš ako ona pređe na Nosač a svi mi, ostali, ostanemo za Čvorište?"
<BR>&nbsp;&nbsp;&nbsp;&nbsp;&nbsp;"Jesam, majko", reče Patrik tiho. "Ići ću sa Nai i Galilejem."
<BR>
<BR>&nbsp;&nbsp;&nbsp;&nbsp;&nbsp;Nikol je parkirala svoja invalidska kolica u jedan ugao, tako da je mogla da gleda kroz prozor za posmatranje. Bila je sasvim sama, kao što je i zatražila. Popodne je proteklo s tako mnogo emocija da je sad osećala potpunu iscrpljenost. Dok je razgovarala s Nai, činilo joj se da sve ide prilično dobro. Nai je pažljivo slušala njene savete i nije mnogo govorila. Utoliko je veće bilo Nikolino zaprepašćenje kad je, sat kasnije, Nai dojurila, ključajući od besa, i okomila se na grupu u kojoj su bili Nikol, Maks, Eponina i Eli.
<BR>&nbsp;&nbsp;&nbsp;&nbsp;&nbsp;"Patrik mi je rekao da niko od vas neće s nama!" povikala je. "Sad ja vidim koja mi je nagrada što sam se tako verno i postojano držala, toliko godina! Moja dva sina blizanca ja sam otrgla iz njihovog doma iz lojalnosti prema vama, prijatelji moji. Uskratila sam i Galileju i Kepleru normalno detinjstvo zato što sam poštovala tebe i divila ti se, Nikol. Ti si mi bila uzor. A sad, sad kad ja prvi put tražim da se meni iziđe u susret..."
<BR>&nbsp;&nbsp;&nbsp;&nbsp;&nbsp;"Nisi fer, Nai", rekla je tada Eli, blago. "Svi mi tebe volimo, i svi smo duboko uznemireni zbog svega ovoga. Pošli bismo mi s tobom i Galilejem kad bismo bili uvereni da..."
<BR>&nbsp;&nbsp;&nbsp;&nbsp;&nbsp;"Eli, Eli", rekla je Nai, padajući na kolena pred svoju prijateljicu i počinjući da plače. "Kad stiže da zaboraviš sve one sate koje sam provela s Bendžijem u Avalonu? Da, priznajem da sam to radila zato što sam sama tako htela, ali, da li bih dala toliki seo sebe Bendžiju da on nije bio tvoj brat, a ti moja najbolja prijateljica? Ja te volim, Eli. Potrebna mi je tvoja podrška. Molim te, pođi s nama. Bar ti i Niki..."
<BR>&nbsp;&nbsp;&nbsp;&nbsp;&nbsp;Tad su i Eli potekle suze. Uskoro nijedno oko u sobi nije bilo suvo. Ali sukob se završio tako što se Nai s mnogo reči izvinila svima.
<BR>&nbsp;&nbsp;&nbsp;&nbsp;&nbsp;Nikol sada duboko udahnu i zagleda se kroz prozor. Znala je da joj treba predah u ovoj buri osećanja. Tokom popodneva je u dva navrata osetila bol u prsima. Ni sve te magične sonde neće moći da me spasu ako se ne budem sama stvarno brinula o sebi.
<BR>&nbsp;&nbsp;&nbsp;&nbsp;&nbsp;Ogromni Nosač sada je bio udaljen samo nekoliko stotina metara. Bio je podvig inženjerstva - sada se tek videlo kolikih je razmera. Bio je parkiran postrance u odnosu na 'morsku zvezdu', tako da se samo deo njega mogao videti s prozora. Njegova gornja strana bila je ogromna ravnica po kojoj su, celom njenom dužinom i širinom, bili po određenom obrascu raspoređeni 'mehuri', zapravo providne poluloptaste kupole, a ponegde još i 'mali' kompleksi s opremom. Neke od tih kupola bile su veoma velike. Ona najbliža, koja se nalazila tačno ispred prozora, dizala se iz palube preko dvesta metara u visinu. Neke druge kupole bile su vrlo male. Kroz prozor je sad bilo moguće videti samo jedanaest providnih kupola, ali ljudi su ranije, kad je Nosač bio u drugom položaju, izbrojali da ih ima ukupno sedamdeset osam.
<BR>&nbsp;&nbsp;&nbsp;&nbsp;&nbsp;Donja strana Nosača imala je metalnosivu površinu koja se pružala oko kilometar nadole, blagim krivinama se svodeći ka zaokrugljenom 'dnu' broda. Ranije je, iz daljine, izgledalo da je taj donji deo beznačajan u poređenju s palubom, čija je dužina iznosila bar četrdeset a širina bar petnaest kilometara. Izbliza je, međutim, bilo očigledno da taj sumorni brodski trup ima titansku zapreminu.
<BR>&nbsp;&nbsp;&nbsp;&nbsp;&nbsp;Pred Nikolinim fasciniranim pogledom, na sivoj površini se, odmah ispod ruba palube, pojavi mala izbočina, koja poče rasti i uskoro se izduži u oblu cev koja se poče primicati 'Grand hotelu'. Posle nekih manjih podešavanja pravca, cev se priključi na glavnu vazdušnu pretkomoru hotela.
<BR>&nbsp;&nbsp;&nbsp;&nbsp;&nbsp;Nikol se osmehnu u sebi. Još jedan neverovatan dan u mom zapanjujućem životu. Ona se promeškolji u stolici, i odmah oseti nelagodnost, doduše sitnu, u svom povređenom kuku. Kamo sreće da sam mogla nešto učiniti za Nai. Ali naterati sve nas da se žrtvujemo zbog Galileja, to ne bi bilo ispravno rešenje.
<BR>&nbsp;&nbsp;&nbsp;&nbsp;&nbsp;Neko je dotače po ruci. Ona okrete glavu na tu stranu. Bila je to Plava. "Kako se osećaš?" reče okto bojama.
<BR>&nbsp;&nbsp;&nbsp;&nbsp;&nbsp;"Sada bolje", odgovori Nikol. "Ali, imala sam loših trenutaka, ovog popodneva."
<BR>&nbsp;&nbsp;&nbsp;&nbsp;&nbsp;Doktorka Plava osmotri Nikol pomoću dijagnostičkog aparata. "Bila su bar dva velika udara", reče Nikol svojoj lekarki. "Oba sam uočila vrlo jasno."
<BR>&nbsp;&nbsp;&nbsp;&nbsp;&nbsp;Okto je proučavala trake koje su odmicale kolornim ekranom. "Zašto me nisi pozvala?"
<BR>&nbsp;&nbsp;&nbsp;&nbsp;&nbsp;"Pomišljala sam da te zovem", reče Nikol. "Ali, toliko toga se dešavalo... Osim toga, smatrala sam da imaš puno posla i sa tvojima."
<BR>&nbsp;&nbsp;&nbsp;&nbsp;&nbsp;Plava joj dade flašicu u kojoj je bila neka svetloplava tečnost. "Popij ovo. Time će biti ublažavane tvoje srčane reakcije u emocionalno napetim situacijama u sledećih dvanaest sati."
<BR>&nbsp;&nbsp;&nbsp;&nbsp;&nbsp;"A hoćemo li još biti zajedno, nas dve, kad Nosač ode?" reče Nikol. "Nisam pažljivo proučila vaš deo spiskova."
<BR>&nbsp;&nbsp;&nbsp;&nbsp;&nbsp;"Bićemo. Osamdeset pet posto oktoske populacije ide na Čvorište. Više od polovine onih koji idu na Nosač su alternativci."
<BR>&nbsp;&nbsp;&nbsp;&nbsp;&nbsp;Nikol popi tu tečnost. "Dakle, prijateljice moja, kakvo je tvoje mišljenje o celoj ovoj selidbi?"
<BR>&nbsp;&nbsp;&nbsp;&nbsp;&nbsp;"Koliko mi možemo proceniti, eksperiment je, kao celina, stigao do značajne raskrsnice. Dve grupe stanovnika odsad će se baviti potpuno različitim aktivnostima."
<BR>&nbsp;&nbsp;&nbsp;&nbsp;&nbsp;Nikol se nasmeja. "To vam nije mnogo konkretno."
<BR>&nbsp;&nbsp;&nbsp;&nbsp;&nbsp;"Nije".
<BR>
<BR>&nbsp;&nbsp;&nbsp;&nbsp;&nbsp;Kad je i poslednji od stanovnika upućenih na Nosač otišao iz 'morske zvezde', Orao je sačekao pet minuta, a onda se pojavio u kafeteriji. Tako je započet sastanak s onima koji su želeli da preispitaju da li žele da idu na Čvorište ili ne. Na sastanak je došlo ukupno osamdeset dvoje ljudi i devetoro oktoa: samo oni, i svi oni koji su zvanično zatražili takvo preispitivanje, jer nikom drugom i nije bilo dozvoljeno da prisustvuje.
<BR>&nbsp;&nbsp;&nbsp;&nbsp;&nbsp;Mnogi drugi pripadnici svih rasa vrzmali su se po palubi za posmatranje i po zajedničkim prostorijama, razgovarajući o selidbi i/ili čekajući da saznaju ishod sastanka.
<BR>&nbsp;&nbsp;&nbsp;&nbsp;&nbsp;Nikol je i sad sedela na svom mestu pokraj prozora za posmatranje, u invalidskim kolicima. Zurila je u Nosač i po glavi premetala scene kojima je prisustvovala u prethodnih sat vremena. Većina ljudi koji su odlazili bila je svečarski raspoložena: nisu krili svoje oduševljenje što više neće morati da žive u zajednici s vanzemaljcima. Bilo je, ali u iznenađujuće malom broju, i tužnih rastanaka na ulazu u vazdušnu pretkomoru.
<BR>&nbsp;&nbsp;&nbsp;&nbsp;&nbsp;Galileju je dozvoljeno da provede deset minuta sa svojim prijateljima i rođacima, u zajedničkim prostorijama. Patrik i Nai su uveravali tog mladog čoveka, koji nije pokazao tako reći nikakva osećanja, da će mu se iste večeri oboje pridružiti na Nosaču, kao i njegov brat Kepler, koji još nije završio pakovanje.
<BR>&nbsp;&nbsp;&nbsp;&nbsp;&nbsp;Galilej je bio među poslednjima koji su otišli sa 'morske zvezde'. Za njim je pošao mali kontingent avijana i mirmimačaka. Masu nervnog 'pamuka' sesila, kao i preostale mana-dinje spakovali su, i u velikim sanducima odneli, uglasti roboti. Ja, po svoj prilici, više nikad neću videti nijednog pripadnika vaše vrste, razmišljala je Nikol. Poslednji avijan se okrenuo i posmatračima za zbogom uputio jedan prodoran krik. "Svako od vas", poče Orao u restoranu, "zatražio je da se njegova prekomanda preispita, a to znači da vam se dozvoli odseljenje ne na Čvorište, nego na Nosač. U ovom trenutku želim da iznesem još dve razlike između tih dvaju životnih okruženja. Ako, razmotrivši nove podatke, ponovo izjavite da želite prelazak na Nosač, biće vam udovoljeno.
<BR>&nbsp;&nbsp;&nbsp;&nbsp;&nbsp;Kao što sam rekao popodne, na Nosaču nema nikakvih dodira između različitih inteligentnih rasa. Ne samo što će svaka vrsta biti zatvorena u svoj habitat, nego neće biti baš nikakvog uticaja nijedne druge inteligencije, pa ni one koju ja reprezentujem, na poslove ma koje vrste. Ni sada, ni ikada. Svaka rasa će biti apsolutno prepuštena sama sebi. Nasuprot tome, život različitih vrsta u Čvorištu biće pod nadzorom. Ne onako intenzivnom kao što je bio ovde, u 'morskoj zvezdi', ali ipak pod nadzorom. Uvereni smo da su nadzor i spoljašnji uvid od bitnog značaja kad različite vrste žive zajedno.
<BR>&nbsp;&nbsp;&nbsp;&nbsp;&nbsp;Drugi dodatni činilac možda je i najznačajniji. Na Nosaču neće biti razmnožavanja. Sterilna će biti svaka individua svake rase, doživotno. Daće im se svi elementi potrebni za dug i srećan život, ali niko neće imati dece. Nasuprot tome, na Čvorištu će biti dozvoljeno stvaranje potomstva, bez ikakvog ograničenja.
<BR>&nbsp;&nbsp;&nbsp;&nbsp;&nbsp;Dozvolite mi da završim", reče Orao kad vide da nekoliko slušalaca pokušava da ga prekine pitanjima. "Imate dva sata da odlučite. Ako budete i tad hteli na Nosač, naprosto dovucite svoj prtljag do vazdušne pretkomore i zatražite od Grmalja da vas pusti da prođete."
<BR>
<BR>&nbsp;&nbsp;&nbsp;&nbsp;&nbsp;Nikol nije bila iznenađena kad se ispostavilo da Kepler više ne želi da pređe na Nosač. Mladiću očigledno ni dotad nije bilo lako da se odluči; preispitivanje je zatražio isključivo iz lojalnosti prema svojoj majci. Posle toga, najveći preostali deo popodneva proveo je s Marijom, koju je, očito, obožavao.
<BR>&nbsp;&nbsp;&nbsp;&nbsp;&nbsp;Kepler je na svoju stranu pridobio celu rodbinu - svi bi mu priskočili u pomoć ako izbije svađa s majkom; međutim, svađe nije bilo. Nai se saglasila da Kepleru ne treba da bude uskraćeno zadovoljstvo da postane otac. Čak je velikodušno predložila da i Patrik preispita svoju odluku, ali on to odmah odbi rečima da je ona, Nai, već izišla iz plodnih godina, tako da više ne može imati dece, dok je on, Patrik, već bio, u mnogo kom pogledu, otac Kepleru i Galileju.
<BR>&nbsp;&nbsp;&nbsp;&nbsp;&nbsp;Nikol, Patrik, Nai i Kepler ostadoše na kraju sami u jednom od 'zajedničkih stanova', da se konačno i nepovratno oproste. Dan je protekao sa mnogo suza i emotivnih oluja. Dve majke sada rekoše 'zbogom zauvek' dvojici sinova. Poslednje rečenice imale su dirljivu simetriju. Nai je zatražila da Nikol svojom mudrošću vodi Keplera; Nikol je zatražila da Nai i ubuduće pruža Patriku svoju nesebičnu, bezuslovnu ljubav.
<BR>&nbsp;&nbsp;&nbsp;&nbsp;&nbsp;Najzad Patrik podiže obe teške vreće i prebaci ih preko ramena. Dok su Nai i on izlazili, Kepler je stajao pored Nikoline invalidske stolice i držao njenu smežuranu ftističnu ruku. Tek kad su se vrata zatvorila, iz Nikolinih očiju poteče reka suza. Zbogom, Patriče, pomisli ona s bolom u srcu. Zbogom Ženevjev, Simon, Keti. Zbogom, Ričarde.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
