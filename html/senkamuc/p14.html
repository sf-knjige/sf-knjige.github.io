<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. TERMINUS EST
<P>&nbsp;&nbsp;&nbsp;&nbsp;&nbsp;"Imam poklon za tebe", reče majstor Palaemon. "Uzevši u obzir tvoju mladost i snagu, mislim da ti neće biti suviše težak."
<BR>&nbsp;&nbsp;&nbsp;&nbsp;&nbsp;"Ne zaslužujem nikakve poklone."
<BR>&nbsp;&nbsp;&nbsp;&nbsp;&nbsp;"Tako je. Ali moraš se prisetiti, Severijane, da poklon, ako je zaslužen, nije poklon, nego je plaćanje. Jedini pravi pokloni su pokloni poput ovog koji sada primaš. Ne mogu da ti oprostim ono što si počinio, ali ni da zaboravim šta si bio. Od kada se majstor Gerlous uzdigao do kalfe, nisam imao boljeg učenika od tebe." Ustao je i otišao krutim koracima do jednog udubljenja u zidu, a onda sam začuo kako tamo kaže: "Ah, još mi nije pretežak."
<BR>&nbsp;&nbsp;&nbsp;&nbsp;&nbsp;Podizao je nešto tako tamno da je okolnim senkama bilo progutano. Rekao sam: "Dopustite da vam pomognem, majstore."
<BR>&nbsp;&nbsp;&nbsp;&nbsp;&nbsp;"Nema potrebe, nema potrebe. Lako se diže, težak je kad se spušta. To je znak da je dobar."
<BR>&nbsp;&nbsp;&nbsp;&nbsp;&nbsp;Položio je na sto jedan sanduk crn kao noć, dugačak maltene koliko mrtvački sanduk, ali mnogo uži, sa srebrnim kopčama; dok ih je otvarao, zvonile su kao zvonca.
<BR>&nbsp;&nbsp;&nbsp;&nbsp;&nbsp;"Neću ti dati ovaj sanduk koji bi ti samo smetao. Dajem ti mač, kaniju koja treba da ga štiti dok putuješ i remen."
<BR>&nbsp;&nbsp;&nbsp;&nbsp;&nbsp;Mač se našao u mojim rukama pre nego što sam u potpunosti shvatio šta dobijam. Bio je uvučen, praktično do jabuke od balčaka, u kaniju od samurovine. Svukao sam kaniju (bila je mekana kao kožna rukavica) i ugledao oštricu.
<BR>&nbsp;&nbsp;&nbsp;&nbsp;&nbsp;Neću vam dodijavati katalogom vrlina i lepota tog mača; trebalo bi da ga sami vidite i držite da biste ga pravilno ocenili. Opako sečivo, jedan el dugačko, sa pravouglim vrhom kao što kod mača treba da bude. S jedne strane muška oštrica, s druge ženska oštrica, obe sposobne da raseku dlaku uzduž; takve su bile do na pedalj od rukoštitnika, koji je bio od debelog srebra sa po jednom izrezbarenom glavom na svakom kraju. Drška od oniksa uvezanog srebrnim trakama, dva pedlja dugačka, sa opalom na kraju. U ovaj mač umetnički trud je obilato uložen; ali svrha je umetnosti da učini privlačnim i značajnim one stvari koje bez nje ne bi takve bile, pa, prema tome, umetnost ovom maču nije imala šta dati. Reči Terminus Est bile su ugravirane, čudnovatim i divnim slovima, na sečivo, a ja sam, posle odlaska iz Atrijuma vremena, proučio drevne jezike u dovoljnoj meri da bih sad znao da te dve reči znače Ovo je crta razdvajanja .
<BR>&nbsp;&nbsp;&nbsp;&nbsp;&nbsp;"Naoštren je valjano, to ti jemčim", reče majstor Palaemon, videći da palcem oprobavam mušku oštricu. "U interesu onih ljudi koji budu tebi predavani potrudi se da takav i ostane. Moje pitanje glasi, nije li ova ubojita sprava previše masivna drugarica za tebe. Uzdigni je, pa vidi."
<BR>&nbsp;&nbsp;&nbsp;&nbsp;&nbsp;Terminus Est sam dohvatio na isti način kao onaj lažni mač prilikom mog unapređenja, pazeći da ne tresnem po plafonu. Mač se počeo pomicati kao da sam se rvao sa zmijom.
<BR>&nbsp;&nbsp;&nbsp;&nbsp;&nbsp;"Nemaš teškoća?"
<BR>&nbsp;&nbsp;&nbsp;&nbsp;&nbsp;"Ne, gospodaru. Ali ova sprava se počela uvijati dok sam je podizao."
<BR>&nbsp;&nbsp;&nbsp;&nbsp;&nbsp;"U kičmi njenog sečiva postoji jedan kanal kojim protiče reka hidrargiruma - metala koji je teži od gvožđa, ali tečan kao voda. Zato se njegovo težište pomiče ka rukama kad je vrh sečiva okrenut gore, odnosno ka vrhu kad je okrenut nadole. Mnogo puta ćeš morati da čekaš završetak neke poslednje molitve, ili signal dat rukom od strane nekog kvestora. Tvoj mač ne sme da klone niti da zadrhti... ali, sve to već znaš. Nije potrebno da ti govorim da treba da poštuješ ovakav instrument. Neka Mojre budu dobre volje prema tebi, Severijane."
<BR>&nbsp;&nbsp;&nbsp;&nbsp;&nbsp;Uzeo sam belegiju i oštraći kamen iz džepa u kaniji mača, ubacio je u svoju jahačku torbicu, onda ispresavijao pismo koje mi je majstor dao za arhona grada Traksa, zamotao pismo u komadić nauljane svile i predao ga maču na čuvanje. Onda otidoh do majstora Palaemona.
<BR>&nbsp;&nbsp;&nbsp;&nbsp;&nbsp;S tim mojim širokim sečivom okačenim oko levog ramena izišao sam kroz mrtvačka vrata u vetrovit vrt groblja. Na najnižoj kapiji, onoj koja je najbliža reci, stražar me je propustio ne pitajući me ništa, ali dobacujući mi mnogo čudnih pogleda, i ja se počeh povlačiti uzanim uličicama ka Obalskoj, ulici koja ide duž samog Ęola.
<BR>&nbsp;&nbsp;&nbsp;&nbsp;&nbsp;Sad moram napisati nešto zbog čega se još i sada stidim, čak i posle svega što se dogodilo. Smene vremena koje su proticale tog popodneva bile su najsrećnije u mom životu. Sva moja stara mržnja prema gildi je iščezla, tako da je ostala samo moja ljubav prema njoj, prema majstoru Palaemonu, prema mojoj braći, pa čak i prema šegrtima, moja ljubav prema tradiciji i starim običajima gilde, ljubav koja nikad nije sasvim umrla. Napuštao sam sve te stvari koje sam voleo, a prethodno sam ih toliko obrukao. Trebalo je da plačem.
<BR>&nbsp;&nbsp;&nbsp;&nbsp;&nbsp;Plakao nisam. Nešto u meni poletelo je nebu pod oblake, a kad je moj ogrtač, pod udarom vetra, počeo da se vijori iza mene nalik na krila, osećao sam se kao da bih mogao stvarno poleteti. Nama je zabranjeno da se osmehujemo u prisustvu ma koga osim naših majstora, braće, klijenata i šegrta. Masku nisam želeo da nosim, ali sam morao da navučem kapuljaču i pognem glavu da mi ne bi neki prolaznik video lice. Pomišljao sam tada, netačno, da se više nikad neću vratiti u Citadelu i našu kulu; ali sam i verovao, takođe pogrešno, da će doći još mnogo takvih dana, i osmehivao se.
<BR>&nbsp;&nbsp;&nbsp;&nbsp;&nbsp;U svom neznanju, zamišljao sam da ću pre mraka ostaviti grad iza sebe i da ću moći da spavam u srazmernoj bezbednosti ispod nekog drveta. A dogodilo se to da nisam ni iz tih starijih i siromašnijih delova grada izišao pre nego što se zapad uzdigao da pokrije sunce. Zatražiti gostoprimstvo u nekoj od naherenih kućerina duž ulice Obalske ili potražiti odmor u nekom kutku, značilo bi prizvati sebi smrt. Zato sam gazio teškim hodom dalje, ispod zvezda kojima je vetar dodao blistavost, ne više mučitelj u očima onih malobrojnih koji su prolazili mimo mene, nego samo sumorno obučeni putnik s tamnom paterisom o ramenu.
<BR>&nbsp;&nbsp;&nbsp;&nbsp;&nbsp;S vremena na vreme promicali su brodovi, klizeći kroz korovom zagušenu vodu, a vetar je izvlačio muziku iz njihovih jedara i konopaca. Oni sirotniji nisu pokazivali nikakva svetla i izgledali su kao jedva nešto više od plovećeg otpada; ali nekoliko puta video sam i raskošne talameguse sa svetiljkama raspoređenim duž pramca i krme da bi se videle ivice pozlaćenog izgleda. Te lađe držale su se sredine reke, plašeći se da bi ih neko mogao napasti, a ipak sam čuo pesmu njihovih lađara preko voda:
<BR>
<BR>&nbsp;&nbsp;&nbsp;&nbsp;&nbsp;Haj'mo! braćo, veslajmo,
<BR>&nbsp;&nbsp;&nbsp;&nbsp;&nbsp;mat'ca je protiv nas.
<BR>&nbsp;&nbsp;&nbsp;&nbsp;&nbsp;Hajmo, braćo, veslajmo,
<BR>&nbsp;&nbsp;&nbsp;&nbsp;&nbsp;Bog je uz nas.
<BR>
<BR>&nbsp;&nbsp;&nbsp;&nbsp;&nbsp;Hajmo, braćo, veslajmo,
<BR>&nbsp;&nbsp;&nbsp;&nbsp;&nbsp;vetar je protiv nas.
<BR>&nbsp;&nbsp;&nbsp;&nbsp;&nbsp;Hajmo, braćo, veslajmo,
<BR>&nbsp;&nbsp;&nbsp;&nbsp;&nbsp;Bog je uz nas.
<BR>
<BR>&nbsp;&nbsp;&nbsp;&nbsp;&nbsp;I tako dalje. Čak i kad su te svetiljke bile samo iskrice, milju ili više uzvodno, zvuk je dolazio na vetru. Kao što sam kasnije video, oni dok pevaju refren potežu dršku vesla ka sebi, a sa naizmenično pevanim frazama odguruju je od sebe - i tako iz smene u smenu vremena veslaju rekom.
<BR>&nbsp;&nbsp;&nbsp;&nbsp;&nbsp;Kad se već činilo da mora uskoro doći dan, videh na širokoj crnoj traci reke jednu liniji iskrica koja nije poticala ni od kakvih brodova; bile su to nepomične vatre poređane u niz od jedne obale prema drugoj. Bejaše to most, i ja, posle dugog potucanja po mraku, stigoh do njega. Ostavljajući pljuskave jezičke reke, popeh se jednim nizom polomljenih stepenica iz Obalske u uzdignutiju ulicu koja je išla na most i na taj način odjednom postadoh glumac u jednoj novoj sceni.
<BR>&nbsp;&nbsp;&nbsp;&nbsp;&nbsp;Koliko je ranije Obalska bila u dubokoj tami, toliko je sad ovaj most bio u jakoj svetlosti. Na svakih desetak koraka stajali su stubovi, naizmenično viši i niži, sa buktinjama; a na svakih stotinak koraka male kule nalik na tvrđavice priključene na obe ivice mosta, tvrđavice čiji su stražarski prozori blistali kao vatromet. Kočije sa fenjerima hitale su mostom tandrčući, a ljudi koji su, gurajući se, išli pešačkom stazom imali su, u većini slučajeva, uz sebe paževe s fenjerima, ili fenjere u sopstvenim rukama. Bilo je tu i dosta vendora, koji su na poslužavnicima okačenim o vrat imali raznoraznu robu i nudili je i hvalili dernjajući se; i eksterna koji su brbljivo razgovarali na nekim grubim jezicima; i prosjaka koji su izlagali pogledima svoje zagađene rane, ili pokušavali da svirkaju u frulice i ofikleide, ili štipali svoju decu da bi plakala.
<BR>&nbsp;&nbsp;&nbsp;&nbsp;&nbsp;Priznajem da me je sve to veoma zanimalo, iako mi je vaspitanjem koje sam stekao bilo zabranjeno da piljim u takve stvari. Sa kapuljačom navučenom duboko preko glave i pogleda uprtog odlučno napred, prolazio sam kroz gomilu kao da sam prema njoj sasvim ravnodušan; ali osećao sam da se moj umor, bar privremeno, rastopio, a moji su koraci postali, rekao bih, i duži i brži upravo zato što sam priželjkivao da se na mostu zadržim.
<BR>&nbsp;&nbsp;&nbsp;&nbsp;&nbsp;U kulicama nisu stražarili gradski pozornici, nego peltasti, policajci sa poluoklopom i providnim štitom. Bio sam na domaku zapadne obale, kad dvojica takvih iskoračiše i preprečiše mi put svojim bleštavim kopljima. "Ozbiljan je zločin nositi taj kostim u koji si se ti maskirao. Ako spremaš neku šalu ili dosetku, zbog nje dovodiš sebe u opasnost."
<BR>&nbsp;&nbsp;&nbsp;&nbsp;&nbsp;Rekoh: "Imam pravo da nosim odeždu moje gilde."
<BR>&nbsp;&nbsp;&nbsp;&nbsp;&nbsp;"Ti to ozbiljno tvrdiš da si dželat, a? Je l' ti to što nosiš mač?"
<BR>&nbsp;&nbsp;&nbsp;&nbsp;&nbsp;"Mač jeste, ali dželat nisam. Ja sam kalfa u Redu tragalaca za istinom i pokajanjem."
<BR>&nbsp;&nbsp;&nbsp;&nbsp;&nbsp;Nastupilo je ćutanje. Stotinak ljudi nas je okružilo tokom tih nekoliko trenutaka potrebnih da oni postave svoja pitanja i da im ja odgovorim. Videh kako onaj peltast koji nije ništa rekao baca pogled ka drugome, kao da hoće reći ovaj to ozbiljno, a zatim sledećim pogledom obuhvata gomilu.
<BR>&nbsp;&nbsp;&nbsp;&nbsp;&nbsp;"Hajde unutra. Lohagor želi da razgovara s tobom."
<BR>&nbsp;&nbsp;&nbsp;&nbsp;&nbsp;Kod uzanih vrata su sačekali, a ja sam ušao prvi. Kulica je u tom svom delu, prizemlju, imala samo jednu sobicu, sa jednim stolom i nekoliko stolica, ali i maleno stepenište veoma ishabano prolaženjem nogu u čizmama. Njime sam se popeo na sprat, a tamo je, za jednim visokim radnim stolom, sedeo čovek u prsnom oklopu i nešto pisao. Moji uhvatitelji došli su stepenicama za mnom, a kad smo sva trojica stajali pred lohagorom, onaj peltast koji je i ranije govorio reče: "To je taj."
<BR>&nbsp;&nbsp;&nbsp;&nbsp;&nbsp;"Znam", odgovori lohagor, njihov komandant, ne dižući pogled.
<BR>&nbsp;&nbsp;&nbsp;&nbsp;&nbsp;"Kaže da je kalfa gilde mučitelja."
<BR>&nbsp;&nbsp;&nbsp;&nbsp;&nbsp;Jedan trenutak je pero, koje je do tada glatko klizilo, mirovalo. "Ni pomišljao nisam da ću tako nešto ikad naći izvan stranica neke knjige, ali, usuđujem se reći, on ne govori ništa više od istine."
<BR>&nbsp;&nbsp;&nbsp;&nbsp;&nbsp;"Pa, onda, je l' da ga pustimo?" upita vojnik.
<BR>&nbsp;&nbsp;&nbsp;&nbsp;&nbsp;"Ne baš odmah."
<BR>&nbsp;&nbsp;&nbsp;&nbsp;&nbsp;Sad lohagor obrisa to ptičje pero od mastila, posu peskom pismo oko kojeg se trudio i diže pogled ka nama. Ja rekoh: "Vaši podređeni su me zaustavili zato što su posumnjali u moje pravo na ovaj ogrtač koji nosim."
<BR>&nbsp;&nbsp;&nbsp;&nbsp;&nbsp;"Oni su vas zaustavili zato što sam ja tako naredio, a ja sam naredio zato što ste, prema izveštaju istočnih kula, stvarali uznemirenje. Ako ste pripadnik gilde torturista - za koju sam, iskreno ću reći, pretpostavljao da je reformama odavno ukinuta - onda ste život proveli u... Kako se ono zove?"
<BR>&nbsp;&nbsp;&nbsp;&nbsp;&nbsp;"Kula Matahin."
<BR>&nbsp;&nbsp;&nbsp;&nbsp;&nbsp;Opet je pucnuo prstima, izgledajući i dobro raspoložen i kao da ga nešto muči. "Mislim, ono mesto gde vaša kula stoji."
<BR>&nbsp;&nbsp;&nbsp;&nbsp;&nbsp;"Citadela."
<BR>&nbsp;&nbsp;&nbsp;&nbsp;&nbsp;"Da-bome, Stara Citadela. Nalazi se, ako dobro pamtim, istočno od reke, i to na samoj severnoj ivici Algedonskog kvarta. Vodili su me tamo da vidim tamnicu kada sam bio kadet. Koliko puta ste izlazili u grad?"
<BR>&nbsp;&nbsp;&nbsp;&nbsp;&nbsp;Pomislio sam na naše plivačke ekspedicije i rekoh: "Često."
<BR>&nbsp;&nbsp;&nbsp;&nbsp;&nbsp;"Ovako obučeni?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Ako ćete to raditi, skinite tu kapuljaču s glave. Ovako vam samo vidim vrh nosa kako mrda levo-desno. Lohagor skliznu sa stolice i odšeta do prozora s koga je imao pogled na most. "Šta mislite, koliko ljudi živi u Nesusu?"
<BR>&nbsp;&nbsp;&nbsp;&nbsp;&nbsp;"O tome nikakvu predstavu nemam."
<BR>&nbsp;&nbsp;&nbsp;&nbsp;&nbsp;"A nemam ni ja, mučitelju. Niti iko drugi. Propali su svi pokušaji da ih prebrojimo i svi pokušaji da ih sistematski oporezujemo. Grad raste i menja se svake noći kao natpisi kredom na zidovima. Dešava se da neki pametnjakovići po mraku dignu kaldrmu sa ulice i od toga dignu kuću nasred ulice i izjave da su vlasnici tog zemljišta - da li ste to znali? Uzvišeni Talarikan, čije se ludilo ispoljavalo u vidu strasnog zanimanja za najniže vidove ljudskog postojanja, tvrdio je da osoba koje žive proždirući otpad drugih ima dve velike hiljade. Da ima deset hiljada akrobata-prosjaka, od kojih su gotovo polovina žene. Da bismo, ako pri svakom našem udisanju vazduha po jedan siromah skoči sa ograde ovog mosta, živeli večno, jer ovaj grad ljude uzgaja i lomi brže nego što dišemo. U takvoj rulji nema alternative miru. Uznemiravanja se ne mogu dopustiti, jer se ne mogu ni ugasiti. Pratite šta govorim?"
<BR>&nbsp;&nbsp;&nbsp;&nbsp;&nbsp;"Postoji alternativa, a to je red. Ali, da; dok se to ne postigne, razumem vas."
<BR>&nbsp;&nbsp;&nbsp;&nbsp;&nbsp;Lohagor uzdahnu i okrenu se da se suoči sa mnom. "Ako bar to razumete, dobro je. Biće, dakle, potrebno da nabavite uobičajeniju odeću."
<BR>&nbsp;&nbsp;&nbsp;&nbsp;&nbsp;"U Citadelu se ne mogu vraćati."
<BR>&nbsp;&nbsp;&nbsp;&nbsp;&nbsp;"Onda se noćas sklonite sa vidika, a sutra kupite nešto. Imate li novca?
<BR>&nbsp;&nbsp;&nbsp;&nbsp;&nbsp;"Imam malčice."
<BR>&nbsp;&nbsp;&nbsp;&nbsp;&nbsp;"Dobro. Kupite nešto. Ili ukradite, ili skinite odeću sa sledećeg nesretnika koga skratite pomoću te stvari. Ja bih vam rado dao jednog od mojih momaka da vas odvede do krčme, ali to bi značilo da bi ljudi još više zurili i šaputali. Na reci je bilo nekih nevolja, pa ljudi tamo prepričavaju, i ovako, previše avetinjskih priča. A sad vetar popušta i stiže magla - što će uticati da stvari budu još gore. Kuda ste se zaputili?"
<BR>&nbsp;&nbsp;&nbsp;&nbsp;&nbsp;"Naimenovan sam da idem u grad Traks."
<BR>&nbsp;&nbsp;&nbsp;&nbsp;&nbsp;Onaj peltast koji je ranije govorio reče: "Da li mu verujete, lohagore? Nije pokazao nikakav dokaz da je to što tvrdi."
<BR>&nbsp;&nbsp;&nbsp;&nbsp;&nbsp;Lohagor se opet zagleda kroz prozor, a sada i ja videh konce izmaglice žućkaste boje. "Ako ne možeš da upotrebiš glavu, upotrebi nos", reče mu. "Koji su mirisi ušli s njim?"
<BR>&nbsp;&nbsp;&nbsp;&nbsp;&nbsp;Peltast se nesigurno nasmešio.
<BR>&nbsp;&nbsp;&nbsp;&nbsp;&nbsp;"Gvožđe koje rđa, hladan znoj, sagnjila krv. Varalica bi mirisao na novi tekstil, ili na dronjke uzete iz nekog sanduka. Ako se ubrzo ne probudiš i ne prioneš na svoj posao, Petronakse, naći ćeš se na severu u borbi sa Ascijantima."
<BR>&nbsp;&nbsp;&nbsp;&nbsp;&nbsp;Peltast reče: "Ali, lohagore..." i prostreli me pogledom takve mržnje, da sam pomislio da bi taj mogao pokušati da mi učini nešto nažao kad iziđem iz kulice.
<BR>&nbsp;&nbsp;&nbsp;&nbsp;&nbsp;"Pokaži ovom momku da si stvarno član mučiteljske gilde."
<BR>&nbsp;&nbsp;&nbsp;&nbsp;&nbsp;Peltast je bio opušten, tako da to nije bilo osobito teško. Desnom rukom sam odgurnuo njegov štit u stranu, levom stopalom sam nagazio njegovo desno, a onda sam žestoko pritisnuo onaj nerv u njegovom vratu koji izaziva grčeve.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
