<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. AUTARHOVO LICE
<P>&nbsp;&nbsp;&nbsp;&nbsp;&nbsp;Tek oko podne sledećeg dana setih se da pogledam novčić dobijen od Vodalusa. Pošto smo u trpezariji poslužili kalfe kao i obično, pa doručkovali, sreli smo se sa majstorom Palaemonom u našoj učionici i posle kratkog pripremnog predavanja pošli za njim na niže nivoe, da razgledamo šta je prošle noći urađeno.
<BR>&nbsp;&nbsp;&nbsp;&nbsp;&nbsp;Ali možda je bolje da, pre nego što nastavim pisanje o tim događajima, objasnim malo podrobnije prirodu naše Matahinske kule. Ona se nalazi blizu zadnje, zapadne strane Citadele. U prizemlju su radne sobe naših majstora, u kojima se obavljaju savetovanja sa funkcionerima iz sudstva i sa šefovima drugih gildi. Iznad toga je naša zajednička soba, koja se svojom zadnjom stranom oslanja o kuhinju. Na spratu iznad je trpezarija, koja nam služi ne samo da tu obedujemo nego i kao sala za sastanke. Iznad trpezarije su privatne sobice majstora, kojih je, u boljim danima, bio daleko veći broj. Na sledećem spratu smeštene su kalfenske kabine, iznad njih šegrtska spavaonica i učionica, a onda serija raznih tavana i napuštenih kabina. Blizu samog vrha je artiljerijska dvorana; oružje koje je u njoj preostalo povereno je nama, bratiji ovog ceha, da ga opslužujemo u slučaju da neko napadne Citadelu.
<BR>&nbsp;&nbsp;&nbsp;&nbsp;&nbsp;Pravi posao naše gilde obavlja se ispod svega toga. Odmah ispod nivoa tla leži soba za saslušanja; ispod nje, te samim tim i izvan kule kao takve (jer, ta komora za saslušanja bila je, nekada, propulziona komora za celo to ustrojstvo), proteže se lavirint zvani ublijeta. Tu postoje tri upotrebljiva sprata podzemlja; do njih vodi središnji stepenišni bunar. Ćelije su jednostavne, suve i čiste, a od nameštaja imaju mali sto, stolicu i uzani ležaj pričvršćen za sredinu poda.
<BR>&nbsp;&nbsp;&nbsp;&nbsp;&nbsp;Svetiljke u ovoj ublijeti od one su prastare vrste za koju se kaže da gori večno, iako su se neke ugasile. U sumraku tih hodnika, moja osećanja tog jutra ne bejahu sumorna, nego radosna - tu ću raditi kad postanem kalfa, tu ću upražnjavati prastaru veštinu i podići se u rang majstora, tu ću postaviti temelje za vraćanje naše gilde njenoj pređašnjoj slavi. Činilo se da me sam vazduh tog mesta obavija kao ćebe zagrejano pred nekom vatrom čistoga mirisa.
<BR>&nbsp;&nbsp;&nbsp;&nbsp;&nbsp;Zaustavili smo se pred vratima jedne ćelije, a kalfa koji je bio na dužnosti začangrlja ključem po bravi. Unutra, klijentkinja diže glavu, šireći silno svoje tamne oči. Majstor Palaemon imao je na sebi ogrtač oivičen u samurovinu i kadifenu masku koja odgovara njegovom rangu; uplašile su je, pretpostavljam, te stvari, ili ispupčeni optički aparat koji je majstoru omogućavao da gleda. Nije ništa rekla, a sa naše strane se, naravno, niko nije njoj obratio.
<BR>&nbsp;&nbsp;&nbsp;&nbsp;&nbsp;"Ovde", počeo je majstor Palaemon svojim najsuvljim tonom, "imamo nešto izvan rutine sudskog kažnjavanja i ujedno nešto što dobro ilustruje modernu tehniku. Klijentkinja je podvrgnuta saslušavanju prošle večeri - moguće je da su je neki od vas čuli. Pre mučenja dato joj je dvadeset minima tinkture, a posle mučenja još deset. Ta doza bila je samo delimično uspešna u smislu sprečavanja šoka i gubitka svesti, pa je procedura prekinuta posle oguljenja desne noge, kao što ćete videti." On pokretom dade znak Droteu, koji poče da odmotava zavoje.
<BR>&nbsp;&nbsp;&nbsp;&nbsp;&nbsp;"Polučizma?" upita Rohe.
<BR>&nbsp;&nbsp;&nbsp;&nbsp;&nbsp;"Ne, cela čizma. Ova osoba bila je kućna pomoćnica, a majstor Gerlous kaže da je iskustvom utvrdio da one imaju jaku kožu. U ovom slučaju pokazalo se da je u pravu. Napravljen je jednostavni kružni zasek ispod kolena, a onda je njegova ivica zahvaćena sa osam hvataljki. Pažljivim radom majstora Gerlousa i Odoa, Menasa i Eigila sljušteno je sve od kolena pa do nožnih prstiju bez dalje pomoći noža."
<BR>&nbsp;&nbsp;&nbsp;&nbsp;&nbsp;Okupili smo se oko Drotea; mlađi momci su se gurali bliže i glumili da znaju na koje elemente treba obratiti pažnju. Sve arterije i sve glavne vene bile su netaknute, ali je krv ipak tekla, i to sporim, opštim naviranjem. Pomogao sam Droteu da namesti nove zavoje.
<BR>&nbsp;&nbsp;&nbsp;&nbsp;&nbsp;Upravo kad smo se spremali da pođemo, žena reče: "Ne znam. Samo, o, zar mi ne verujete da vam ne bih kazala, kad bih zala? Ona je otišla sa Vodalusom Šumcem, ne znam gde." Napolju sam, glumeći neznanje, zapitao majstora Palaemona ko je taj Šumac Vodalus.
<BR>&nbsp;&nbsp;&nbsp;&nbsp;&nbsp;"Koliko puta sam ti rekao da ne čuješ ništa što govori klijent podvrgnut saslušanju?"
<BR>&nbsp;&nbsp;&nbsp;&nbsp;&nbsp;"Mnogo puta, gospodaru."
<BR>&nbsp;&nbsp;&nbsp;&nbsp;&nbsp;"Ali uzalud. Uskoro će doći dan maskiranja, pa će Drote i Rohe biti kalfe, a ti kapetan šegrta. Hoćeš li takav primer da daješ dečacima?"
<BR>&nbsp;&nbsp;&nbsp;&nbsp;&nbsp;"Ne, gospodaru."
<BR>&nbsp;&nbsp;&nbsp;&nbsp;&nbsp;Iza starčevih leđa, Drote mi dobaci pogled koji je značio da on zna mnogo o Vodalusu i da će mi to pričati u pogodno vreme.
<BR>&nbsp;&nbsp;&nbsp;&nbsp;&nbsp;"Nekad je kalfama naše gilde bio oduziman sluh. Hoćeš li da se ti dani vrate? Izvadi ruke iz džepova kad razgovaram s tobom, Severijane."
<BR>&nbsp;&nbsp;&nbsp;&nbsp;&nbsp;Stavio sam ih u džepove jer sam znao da će time njegov bes biti skrenut, ali, vadeći ih, uvideh da sam unutra pipkao onaj novčić koji sam od Vodalusa dobio prethodne noći. Pošto je u mom pamćenju strava bitke bila bliža, zaboravio sam ga; a sad sam bio ispunjen očajničkom željom da ga pogledam - ali to nije bilo moguće, pred blistavim sočivom majstora Palaemona fiksiranim na mene.
<BR>&nbsp;&nbsp;&nbsp;&nbsp;&nbsp;"Kad klijent govori, Severijane, ti ne čuješ ništa. Baš ništa. Pomišljaj na miševe, čije cijukanje ne prenosi nikakvo značenje ljudima."
<BR>&nbsp;&nbsp;&nbsp;&nbsp;&nbsp;Žmirnuo sam da pokažem da, eto, pomišljam na miševe.
<BR>&nbsp;&nbsp;&nbsp;&nbsp;&nbsp;Tokom celog dugog, zamornog puta uz stepenište, do naše učionice, osećao sam bolnu želju da bacim pogled na tanki metalni disk koji sam stiskao između prstiju; ali sam znao da će, učinim li to, mladić iza mene (sticajem okolnosti, jedan od mlađih šegrta, Eusignius) to primetiti. U učionici, gde je majstor Palaemon zujao nad desetodnevnim mrtvacem, novčić je bio kao komadić žara, a ja se nisam usuđivao da ga pogledam.
<BR>&nbsp;&nbsp;&nbsp;&nbsp;&nbsp;Tek po podne sam se našao u osami, tako što sam se sakrio u ruševine tvrđavskog zida, među blistave mahovine; onda sam, držeći pesnicu podignutu u zrak sunca, jedno vreme oklevao, jer sam se plašio da će razočarenje, kad najzad vidim novčić, biti jače nego što mogu podneti.
<BR>&nbsp;&nbsp;&nbsp;&nbsp;&nbsp;Ne zbog nekog mog marenja za njegovu vrednost. Iako sam već bio odrastao čovek, tako malo novca sam u dotadašnjem životu dobio, da bi mi ma koji novčić izgledao kao bogatstvo. Posredi je više bila činjenica da je taj novčić (u tom času još tako tajanstven, ali bez mnogo izgleda da će dugo takav ostati) bio jedina moja veza sa Vodalusom, divnom ženom pod kapuljačom i teškim čovekom koji je bio zamahnuo svojom lopatom na mene - jedini moj plen iz te bitke pokraj otvorenog groba. Jedini život meni poznat bio je život u gildi, a sad mi se činio bedan poput moje dronjave košulje u poređenju sa sevom aristokratovog mača i sa odjecima pucnja među nadgrobnim kamenovima. I sve bi to moglo nestati kad otvorim šaku.
<BR>&nbsp;&nbsp;&nbsp;&nbsp;&nbsp;Na kraju sam, ispivši do samog dna čašu prijatnog strahovanja, pogledao. Bio je to zlatni hrisos i ja opet sklopih ruku, plašeći se da sam loše video, da je to samo bronzani oričok; neko vreme mi prođe u čekanju da opet nakupim hrabrost.
<BR>&nbsp;&nbsp;&nbsp;&nbsp;&nbsp;Tad sam prvi put u svome veku dodirnuo komadić zlata. Već sam bio poprilično oričoka video, čak i imao nekoliko u svom posedu. Srebrne asimuse video sam, samo za tren, jednom ili dvaput. Ali postojanje hrisosa bilo mi je poznato samo na onaj isti mutni način kao i postojanje sveta izvan moga grada Nesusa, odnosno postojanje, osim našeg kontinenta, drugih kontinenata, na severu, na istoku i na zapadu.
<BR>&nbsp;&nbsp;&nbsp;&nbsp;&nbsp;Na ovom novčiću bilo je lice za koje sam u prvi mah pomislio da je žensko - krunisana žena, ni stara ni mlada, ali tiha i savršena, u žutom metalu. Najzad sam okrenuo i drugu stranu moga blaga, a tad mi je stvarno stao dah: utisnut na poleđini bio je baš onakav leteći brod kakav sam gledao na grbu iznad ulaza u moj tajni mauzolej. To se činilo neobjašnjivo - toliko neobjašnjivo da se u to vreme nisam ni trudio da išta nagađam u vezi s tim, sasvim siguran da bi svako nagađanje bilo besplodno. Samo sam stavio novčić u džep i vratio se, obuzet nekom vrstom transa, u društvo moje šegrtske bratije.
<BR>&nbsp;&nbsp;&nbsp;&nbsp;&nbsp;Nije dolazilo u obzir da taj novčić stalno nosim sa sobom. Čim se ukazala prva prilika, odšunjao sam se u nekropolis, sam, i potražio svoj mauzolej. Tog dana su se atmosferske prilike promenile - gurao sam se kroz potpuno mokro žbunje, gacao po dugačkoj, matoroj travi koja je već počela polegati kao zimu. Kad sam stigao do svog skloništa, to više nije bila ona letnja pećina puna primamljive svežine, nego ledena klopka u kojoj sam osećao prisutnost neprijatelja previše neodređenih da bi im se mogla dati imena, prisutnost Vodalusovih protivnika koji su sigurno već saznali da sam ja njegov zakleti podržavalac; pa čim ja unutra stupim, jurnuće napred da zatvore crna vrata na nedavno podmazanim šarkama. Dabome da sam znao da su to gluposti. A ipak, znao sam da ima i istine u tome, da ja to osećam njihovu blizinu u vremenu. Kroz koji mesec ili godinu mogao bih stići do tačke gde me oni čekaju; jer, kad sam onom sekirom zamahnuo, opredelio sam se za borbu, a to nije običaj mučitelja.
<BR>&nbsp;&nbsp;&nbsp;&nbsp;&nbsp;U podu je postojao, maltene u podnožju moje pogrebne bronze, jedan labav kamen. Izvadio sam ga, stavio hrisos pod njega, pa ispevušio jednu vračku koju sam naučio nekoliko godina pre toga od Rohea, nekoliko stihova koji je trebalo da učine skrivene predmete bezbednim:
<BR>
<BR>&nbsp;&nbsp;&nbsp;&nbsp;&nbsp;Gde te stavim, leži tu,
<BR>&nbsp;&nbsp;&nbsp;&nbsp;&nbsp;ne daj da te drugi zna,
<BR>&nbsp;&nbsp;&nbsp;&nbsp;&nbsp;tvoju tajnu čuvam svu
<BR>&nbsp;&nbsp;&nbsp;&nbsp;&nbsp;samo, samo ja.
<BR>
<BR>&nbsp;&nbsp;&nbsp;&nbsp;&nbsp;Ovde budi, nemoj ići,
<BR>&nbsp;&nbsp;&nbsp;&nbsp;&nbsp;drugom želja zalud sva,
<BR>&nbsp;&nbsp;&nbsp;&nbsp;&nbsp;svak te mora zaobići
<BR>&nbsp;&nbsp;&nbsp;&nbsp;&nbsp;dok ne dođem opet ja.
<BR>
<BR>&nbsp;&nbsp;&nbsp;&nbsp;&nbsp;Da bi vračka bila stvarno delotvorna, čovek mora da hoda u krug oko te tačke u ponoć, noseći mrtvačku sveću, ali ja se na tu pomisao počeh smejati - podsetila me je na Droteove izmišljotine o čupanju lekovitog bilja iz grobova u ponoć - tako da sam odlučio da se oslonim samo na stihove, iako sam, ne bez izvesnog zaprepašćenja, otkrio da sam sad dovoljno star da se ovakvih mađija ne stidim.
<BR>&nbsp;&nbsp;&nbsp;&nbsp;&nbsp;Dani su proticali, a uspomena na moju posetu mauzoleju ostajala je dovoljno živopisna, tako da nisam kretao u novi pohod da se uverim da je moje blago bezbedno, iako sam na mahove želeo da to učinim. Onda dođe prvi sneg, pretvarajući ruševine tvrđavskog zida u gotovo nesavladivo klizavu prepreku, a dobro znani nekropolis u čudnu divljinu varljivih humki, gde su spomenici iznenada postali preveliki pod svojim ogrtačima od novog snega, ali gde je drveće i žbunje, istim takvim ogrtačima, prignječeno na polovinu normalne veličine.
<BR>&nbsp;&nbsp;&nbsp;&nbsp;&nbsp;Priroda šegrtskog statusa u našem cehu takva je da je u početku lako biti šegrt, ali potom, dok se šegrt približava odraslom dobu, tereti postaju sve teži i teži. Najmanji dečaci ne rade baš ništa. Sa šest punih godina, kad rad počinje, u početku imaju samo da trčkaju uz i niz stepenice Matahinske kule noseći poruke; mali šegra, ponosan što mu je to povereno, jedva i da oseća napor. Međutim, proticanjem vremena, njegov rad postaje sve tegobniji. Dužnosti ga vode ga u druge delove Citadele - do vojske u tvrđavskom zidu, gde doznaje da vojni šegrti imaju doboše i trube (one obične i one dugačke, zvane "ofikleide") i čizme i ponekad zlatasto ukrašene oklope; do kule "Medved", gde vidi kako dečaci, ne stariji od njega, uče da upravljaju divnim borbenim životinjama svih vrsta, a to su između ostalih ogromni psi "mastifi", čija je glava velika kao lavlja i ptice dijatrime, više od čoveka, čiji se kljunovi oblažu čelikom; ide šegrt i do stotinu drugih takvih mesta, gde po prvi put dozna da njegovu gildu mrze i preziru čak i oni (uistinu, ponajviše oni) koji se njenim uslugama koriste. Još malo, pa počinje ribanje i kuhinjski rad. Samo, Brat kuvar obavlja one kuvarske poslove koji mogu biti zanimljivi ili prijatni, a šegrtu ostaje da ljušti povrće, poslužuje kalfe i nosi beskonačne nizove naslaganih poslužavnika dole u ublijetu.
<BR>&nbsp;&nbsp;&nbsp;&nbsp;&nbsp;Ja to tada nisam znao, ali, bližilo se, u tom mom šegrtskom životu, za koji sam pamtio da mi je uvek samo postajao sve teži i teži, vreme preokreta, posle koga će biti manje teških i dosadnih poslova, a više prijatnih stvari. U godini pre nego što će postati kalfa, stariji šegrt uglavnom nadgleda rad mlađih od sebe. Njegova ishrana, pa čak i njegova odeća se poboljšavaju. Mlađe kalfe počinju prema njemu da se ophode maltene kao prema sebi ravnom, a daje mu se, iznad svega, i ohrabrujući teret odgovornosti, zadovoljstvo da zapoveda i da pazi da zapoveđeno bude i izvršeno.
<BR>&nbsp;&nbsp;&nbsp;&nbsp;&nbsp;Kad ga unaprede, postao je odrastao čovek. Ne radi više nikakav posao osim onog za koji je školovan; i slobodan je da izlazi iz Citadele kad obavi svoje dužnosti, a za tu razonodu dobija i znatne sume novca. Ako se on, pre ili kasnije, uzdigne i do zvanja majstora (a za tu čast potrebni su potvrdni glasovi svih živih majstora), imaće pravo da bira samo one poslove koji ga zanimaju ili zabavljaju, kao i da upravlja poslovima same gilde.
<BR>&nbsp;&nbsp;&nbsp;&nbsp;&nbsp;Ali morate shvatiti da sam ja te godine, o kojoj sada pišem, godine u kojoj sam spasao život Vodalusu, bio neupućen u sve to. Usled nailaska zime (tako su mi rekli) prekinuta je sezona ratovanja na severu, pa su se autarh i njegovi doglavnici i savetnici vratili u svoja sedišta delilaca pravde. "Zato", objašnjavao mi je Rohe, "sad imamo toliko novih klijenata. I još će ih doći... desetine, možda stotine. Možda ćemo morati da ponovo otvorimo četvrti nivo." Mahnuo je pegavom šakom da pokaže da je, bar on, spreman da učini sve što bude potrebno.
<BR>&nbsp;&nbsp;&nbsp;&nbsp;&nbsp;"Je li on ovde?" pitao sam. "Autarh? Ovde u Citadeli? U Velikom dvoru?"
<BR>&nbsp;&nbsp;&nbsp;&nbsp;&nbsp;"Naravno da nije. Ako bi on ikad došao, ti bi to znao, zar ne? Bile bi parade, pa inspekcije, i svašta bi se dešavalo. Ima ovde apartman za njega, al' ta vrata nisu otvarana sto godina. On će biti u skrivenoj palati - u Kući Apsoluta - negde severno od grada."
<BR>&nbsp;&nbsp;&nbsp;&nbsp;&nbsp;"Zar ne znaš gde?"
<BR>&nbsp;&nbsp;&nbsp;&nbsp;&nbsp;Roheovo držanje postade odbrambeno. "Ne može se kazati gde je, zato što tamo nema ničega sem same Kuće Apsoluta. Ona je tamo gde je. Na severu, s druge strane reke."
<BR>&nbsp;&nbsp;&nbsp;&nbsp;&nbsp;"Izvan Zida?"
<BR>&nbsp;&nbsp;&nbsp;&nbsp;&nbsp;Nasmešio se mom neznanju. "Daleko izvan Zida. Nekoliko nedelja hoda. Naravno, autarh bi mogao za trenutak da stigne letećim čamcem dovde ako bi želeo. Na Zastavnu kulu - tu bi se leteći čamac spustio."
<BR>&nbsp;&nbsp;&nbsp;&nbsp;&nbsp;Ali naši novi klijenti nisu dolazili letilicama. Oni manje važni stizali su u kolonama od po deset do dvadeset muškaraca i žena; bili su vezani lancima oko vrata i jedni za druge. Čuvali su ih dimarhi, prekaljeni vojnici u oklopima, koji su izgledali kao da su napravljeni za upotrebu i upotrebljavani. Svaki klijent nosio je po jedan bakarni cilindar, u kome bi trebalo da se nalaze njegovi, ili njeni, papiri, pa prema tome i njegova, ili njena, sudbina. Svi su oni odlamali pečate i, jakako, čitali ono unutra; potom su neki uništavali svoje papire, a neki ih razmenjivali sa drugima. Oni koji stignu bez papira, ostaju zatočeni sve dok ne dođe neka nova naredba o njihovoj sudbini; a to u većini slučajeva znači - doživotno. A ko je razmenio papire sa nekim drugim, razmenio je i sudbinu; pa bude pušten ili zadržan, mučen ili smaknut, umesto nekog drugog.
<BR>&nbsp;&nbsp;&nbsp;&nbsp;&nbsp;Oni važniji stizali su u oklopnim kočijama. Ta vozila su imala čelične strane i rešetke na prozorima, ne toliko da spreče bekstva, već više da onemoguće akciju spasavanja spolja, i čim je prvo takvo zatutnjalo oko istočne strane Veštičje kule i ušlo u Staro dvorište, kroz celu gildu su krenule glasine o junačkim probojima koje Vodalus navodno smišlja ili ih je ranije izvodio. Jer, sve moje kolege šegrti, i većina kalfi, verovali su da se među tim klijentima nalazi mnogo Vodalusovih doglavnika, drugara i saveznika. Ja nisam imao volju da ma kome od takvih klijenata pomažem da beži, jer bi to donelo sramotu gildi što, koliko god bio odan Vodalusu i vodalusovcima, nisam mogao prihvatiti; a bekstvo, uostalom, ne bi ni uspelo. Ali ja sam se nadao da ću ljudima koje sam smatrao svojim ratnim drugovima obezbediti one male pogodnosti koje su bile u okvirima mojih moći: dodatnu hranu ukradenu sa poslužavnika manje zaslužnih klijenata i, ponekad, parčence mesa prokrijumčareno iz kuhinje.
<BR>&nbsp;&nbsp;&nbsp;&nbsp;&nbsp;Jednog dana, dok je napolju hujao vetar, ukaza mi se prilika da saznam ko su ti klijenti. Ribao sam patos u radnoj sobi majstora Gerlousa, kad njega pozvaše na neku dužnost; otišao je, ostavljajući na svom stolu hrpu dosjea, tek stiglih. Ka njima sam pohitao čim su vrata tresnula za Gerlousom i uspeo da na preskok pročitam većinu pre nego što sam na stepeništu opet začuo njegov teški korak. Ni jedan jedini - niko - od tih zatvorenika čije sam papire pročitao nije bio pristaša Vodalusov. Bili su to trgovci koji su pokušali da zgrnu bogatstvo na robi koja je bila potrebna vojsci, ili soldatuše koje su uhodile za Ascijance, našlo se i nekoliko gnusnih civilnih zločinaca. Ništa drugo.
<BR>&nbsp;&nbsp;&nbsp;&nbsp;&nbsp;Kad sam izišao da prospem kofu u kameni slivnik u Starom dvorištu, video sam da tu stoji oklopna kočija sa dugogrivom zapregom životinja koje su širile oko sebe vodenu paru i topotale, dok su stražari nosili šlemove oivičene krznom. Stražari su pokorno prihvatili naše vrčeve kuvanog vina. Uhvatio sam ime Vodalus u vazduhu, ali u tom trenutku činilo se da sam ga jedino ja čuo i odjednom me je uhvatilo osećanje da je Vodalus bio samo jedan eidolon, slika umom načinjena; eidolon koji je moja mašta stvorila od one magle; a da je samo onaj čovek koga sam ubio njegovom sopstvenom sekirom bio stvaran. Poleteše mi u lice, kao lišće vetrom poneto, oni dosjei koje sam maločas na brzinu prelistavao.
<BR>&nbsp;&nbsp;&nbsp;&nbsp;&nbsp;U tom trenutku zabune shvatio sam, po prvi put, da sam do neke mere lud. Moglo bi se tvrditi da je to bio najmučniji trenutak mog života. Često sam lagao majstore Gerlousa i Palaemona, i majstora Malrubiusa dok je bio živ, lagao sam Drotea zato što je bio kapetan, Rohea zato što je bio stariji i jači od mene, a Eatu i druge manje šegrte zato što sam hteo da postignem da me cene. Sada više nisam mogao biti siguran da me moj sopstveni um ne laže; sve moje neistine sad su se okretale protiv mene, tako da ja, koji pamtim sve, nisam mogao biti siguran da li su moje uspomene išta više od snova. Pamtio sam Vodalusovo lice na mesečini; ali još ranije sam imao želju da ga vidim. Zapamtio sam Vodalusov glas kako mi se obraća, ali davno pre toga sam čeznuo da ga čujem, kao i da čujem glas one žene.
<BR>&nbsp;&nbsp;&nbsp;&nbsp;&nbsp;Jedne ledene noći, odšunjao sam se do mauzoleja i opet izvadio onaj hrisos. Izlizano, smireno, androgino lice na prednjoj strani nije bilo Vodalusovo.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
