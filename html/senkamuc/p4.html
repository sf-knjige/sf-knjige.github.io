<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. TRISKELE
<P>&nbsp;&nbsp;&nbsp;&nbsp;&nbsp;Gurao sam štap uz jedan zaleđen slivnički kanal, što mi je bila kazna za neki sitan prekršaj, i tad sam ga našao na mestu gde čuvari Medved-kule bacaju svoje smeće, iskidana tela životinja ubijenih tokom vežbanja. Naša gilda zakopava svoje mrtve pokraj zida, a svoje klijente u donjim zonama nekropolisa, ali ovi iz Medveda ostavljaju svoje da ih neko drugi odnese. Među tim mrtvima, on je bio najmanji.
<BR>&nbsp;&nbsp;&nbsp;&nbsp;&nbsp;Postoje susreti koji ne promene ništa. Urt okreće staro lice ka suncu, koje svojim sjajem obasipa njegove snegove; a sneg svetluca i iskriči se sve dok vrh svake ledenice koja visi sa raširenih bedema na kulama ne počne da liči na Kandžu pomiritelja, dragulj najvredniji od svih. Tada svako osim najmudrijih poveruje da će sneg morati da se otopi i ustupi mesto nekom produženom letu posle leta.
<BR>&nbsp;&nbsp;&nbsp;&nbsp;&nbsp;Ne dogodi se ništa slično. Raj potraje jednu, ili dve smene straže, a onda senke stanu da plave kako se razvodnjeno mleko opruža po snegu, koji se premešta i pleše mamuzan istočnim vetrom. Dođe noć i sve je kao što je i bilo.
<BR>&nbsp;&nbsp;&nbsp;&nbsp;&nbsp;Moje pronalaženje Triskelea bilo je takvo. Imao sam osećaj da je moglo, i trebalo, da promeni sve, ali pokazalo se da je to samo epizoda koja je potrajala nekoliko meseci, a kad se završila, a on otišao, nikakvih promena nije bilo, još je jedna zima prošla, još jedan praznik Svete Katarine došao. Kamo sreće da mogu da vam prenesem koliko je jadno izgledao, kad sam ga dodirnuo, i koliko vedro.
<BR>&nbsp;&nbsp;&nbsp;&nbsp;&nbsp;Ležao je na boku, prekriven krvlju. Na hladnoći je ta krv bila tvrda kao katran i još blistavo crvena, hladnoćom očuvana. Prišao sam mu i stavio šaku na njegovu glavu - ne znam zašto. Izgledao je mrtav kao i svi ostali, ali je tad otvorio jedno oko i njime zakolutao ka meni i u tom jednom oku se videlo pouzdanje da su najgore nevolje okončane - ja sam svoj deo uradio, kao da je to oko govorilo, i ja sam izdržao, i sve sam dao što sam mogao dati; a sad je red na tebe, da postupiš prema meni onako kako ti je dužnost.
<BR>&nbsp;&nbsp;&nbsp;&nbsp;&nbsp;Da je bilo leto, mislim da bih ga ostavio da skonča. Ali već neko vreme nisam nijednu živu životinju imao priliku da vidim - čak ni tilakodona, žderača smeća. Opet sam ga pogladio, a on mi je liznuo šaku, i posle toga nije bilo moguće napustiti ga.
<BR>&nbsp;&nbsp;&nbsp;&nbsp;&nbsp;Podigao sam ga (i iznenadio se koliko je težak), a onda sam se osvrnuo pokušavajući da smislim kuda bih s njim. U našoj spavaonici njega bi otkrili pre nego što sveća izgori za širinu jednog prsta, znao sam. Citadela je ogromna i ogromno zamršena, sa mnoštvom slabo posećivanih soba i hodnika u svojim kulama, u zgradama koje su podignute između kula i u galerijama iskopanim ispod toga. Ipak se nisam mogao dosetiti nijednog takvog mesta do koga bih mogao stići, a da uz put ne budem pet-šest puta primećen, pa sam na kraju preneo tu jadnu zver u stanište naše gilde.
<BR>&nbsp;&nbsp;&nbsp;&nbsp;&nbsp;Onda sam ga morao proneti pored kalfe koji je stražario na početku stepeništa koje vodi dole, ka podrumskim spratovima sa ćelijama. Prva moja zamisao bila je da ga stavim u korpu u kojoj smo nosili čistu posteljinu za klijente. Bio je dan menjanja posteljine i rublja, pa bi bilo lako proći jedanput više nego što je stvarno potrebno; činilo se da su izgledi da kalfa-stražar nešto primeti minimalni, ali, to bi značilo čekati duže od jedne stražarske smene da se oprana posteljina osuši, a zatim rizikovati da brat koji stražari na trećem spratu podruma, i koji bi me video kako silazim na napušteni četvrti, počne da postavlja pitanja.
<BR>&nbsp;&nbsp;&nbsp;&nbsp;&nbsp;Umesto toga, ostavio sam psa da leži u sobi za saslušanja - bio je odveć slab da se pokrene - i ponudio se da zamenim stražara na početku rampe. On je oduševljeno prihvatio priliku da se oslobodi dužnosti i predao mi svoj širokosečivni karnificijalni mač (koji, po teoriji, ne bi trebalo da dodirujem) i svoj fuliginski ogrtač (koji je meni bilo zabranjeno oblačiti, iako sam već bio viši rastom nego većina kalfi), tako da bi iz daljine izgledalo da je na straži isti čovek. Obukoh ogrtač, ali čim taj drugar ode, ostavih mač uspravno u ugao i donesoh mog psa. Svi ogrtači naše gilde su prostrani, a ovaj je bio i prostraniji od većine, zato što je brat koji ga je nosio bio nešto krupnije građe. Osim toga, čađavocrna boja "fuligin", uistinu crnja od crne, divno poništava sve nabore, preklope i ispupčenja, čini ih, zapravo, nevidljivim: oko nailazi samo na bezličnu crninu. Sa kapuljačom navučenom na glavu morao sam izgledati kalfama za njihovim stolovima na podzemnim nivoima (ako su uopšte gledali ka stepeništu i videli me) kao brat malo deblji od većine koji silazi na niže spratove. Čak ni stražar na trećem nivou, gde klijenti koji su sasvim izgubili razum urlaju i tresu lance, nije mogao videti ništa neobično u činjenici da neki drugi kalfa silazi na četvrti nivo za koji se govorkalo da će biti ponovo osposobljen - niti u činjenici da šegrt hita niz stepenište kojim se maločas popeo jedan kalfa: pa, sumnje nema, stariji je nešto tamo zaboravio pa poslao mlađeg da to donese.
<BR>&nbsp;&nbsp;&nbsp;&nbsp;&nbsp;Četvrti nivo nije izgledao odveć upečatljivo. Otprilike polovina starih svetiljki još je gorela, ali je u hodniku tokom vremena curilo blato, sad već debelo kao šaka. Jedan radni sto još je stajao tamo gde su ga ostavili pre, možda, dvesta godina; drvo bejaše skroz istrunulo i čitav se sto raspao od prvog dodira.
<BR>&nbsp;&nbsp;&nbsp;&nbsp;&nbsp;A ipak ovde voda nikad nije dospela visoko; opredelio sam se za udaljeniji deo hodnika, a tamo čak ni blata nije bilo. Položio sam svog psa na jedan klijentski ležaj i očistio ga što sam najbolje mogao, sunđerima koje sam doneo iz komore za saslušanja.
<BR>&nbsp;&nbsp;&nbsp;&nbsp;&nbsp;Ispod skorene krvi, njegovo je krzno bilo kratko, kruto, žutomrko. Patrljak njegovog odsečenog repa bio je tako kratak da je imao više u širinu nego u dužinu. Uši - odrezane gotovo sasvim, tako da su ostali samo kruti šiljci kraći nego moj palac od vrha do prvog zglavka. U toj poslednjoj borbi razderana su mu prsa. Tu sam video njegove široke mišiće koji su izgledali kao pospane zmije-daviteljke u bledoj crvenoj boji. Njegova prednja desna noga bila je uništena - u gornjem delu, smrvljena do pulpe. Odsekao sam je pošto sam prsa zašio najbolje što sam umeo, ali je počela ponovo da krvari. Našao sam arteriju, podvezao je, onda navukao kožu na to mesto (kao što nas je učio majstor Palaemon) da bi se dobio uredan patrljak.
<BR>&nbsp;&nbsp;&nbsp;&nbsp;&nbsp;Triskele mi je s vremena na vreme lizao ruku dok sam radio, a kad sam završio poslednji bod iglom i koncem, počeo je polako da liže to mesto, kao da je on medved pa da može lizanjem da postigne da mu izraste nova noga. Triskeleove vilice bile su velike kao kod arktotera, a očnjaci dugi kao moj kažiprst, ali su mu desni bile bele; u tim vilicama sada nije bilo više snage nego u šaci nekog kostura. Njegove su oči bile žute i sadržavale su izvesnu količinu čistog ludila.
<BR>&nbsp;&nbsp;&nbsp;&nbsp;&nbsp;Te večeri razmenio sam dužnosti sa klincem koji je trebalo da odnese klijentima hranu. Uvek se pojavljivao višak poslužavnika, zato što su neki klijenti odbijali da jedu, a ja sad odnesoh dva takva poslužavnika dole, Triskeleu, pitajući se da li je još živ.
<BR>&nbsp;&nbsp;&nbsp;&nbsp;&nbsp;Bio je živ. Nekako se spustio sa kreveta gde sam ga bio ostavio i otpuzio - ustati nije mogao - do ivice blata, gde se bilo nakupilo nešto vode. Popio je jednu zdelu supe, ali kad sam pokušao da ga hranim hlebom, uvideo sam da ne može dovoljno da ga sažvaće da bi ga progutao; zato sam namočio hleb u drugoj zdeli supe i tako mu ga davao, a kad je nestalo i hleba i supe, sipao sam u tu istu činiju vode, ponovo i ponovo, dok ne ostadoše oba vrča prazna.
<BR>&nbsp;&nbsp;&nbsp;&nbsp;&nbsp;Kad sam se opružio po mom ležaju, gotovo na vrhu naše kule, pričinilo mi se da čujem njegovo mukotrpno disanje. Nekoliko puta sam se pridizao u sedeći položaj i osluškivao; svaki put je taj zvuk postepeno nestajao, samo da bi se opet vratio čim legnem i ostanem neko vreme u ležećem položaju. Možda je to bilo samo lupanje srca. Da sam ga našao godinu ili dve godine ranije, za mene bi bio božanstvo. Ispričao bi Droteu i ostalima, pa bi Triskele bio božanstvo za sve nas. A sada sam znao istinu o njemu, znao sam da je samo jedna nesrećna životinja, a ipak ga nisam mogao pustiti da umre, jer bih time pogazio vezu poverenja koju sam imao uspostavljenu s nečim u meni. Čovek sam postao (ako sam uopšte postao) pre tako kratkog vremena; ne bih mogao podneti pomisao da je taj čovek, u koga sam se pretvorio, toliko različit od onog dečaka koji sam bio. Pamtio sam svaki tren svoje prošlosti, svaku zalutalu misao i sliku, svaki san. Pa kako tu prošlost da uništim? Uzdigao sam šake i nastojao da ih gledam - znao sam da mi se na nadlanicama sad jasno ističu vene. A kada se vene ističu, onda si čovek.
<BR>&nbsp;&nbsp;&nbsp;&nbsp;&nbsp;U snu, siđoh opet do četvrtog nivoa ubijanja i nađoh tamo jedng ogromnog prijatelja iz čijih čeljusti je kapalo. On mi se obrati.
<BR>&nbsp;&nbsp;&nbsp;&nbsp;&nbsp;Sledećeg jutra opet sam poslužio klijente i opet ukrao hranu da bih je poneo dole psu, mada sam se nadao da je mrtav. Nije bio mrtav. Digao je njušku i kao da mi se iscerio, ustima tako širokim da se činilo da bi se njegova glava mogla razići na dve polovine; ali nije pokušao da ustane. Nahranio sam ga, a kad sam se spremao da pođem, pomislih u kakvom je jadnom stanju. Zavisi od mene! Nekad je bio visoko cenjen; treneri su ga uvežbavali kao što trkače vežbaju za trku; hodao je u gordosti, sa tim svojim ogromnim prsima, širokim poput ljudskih, i sa nogama poput stubova. A sad živi kao duh. Čak i samo njegovo ime sprano je njegovom krvlju.
<BR>&nbsp;&nbsp;&nbsp;&nbsp;&nbsp;Kad sam imao slobodnog vremena, posećivao sam Medveđu kulu i sprijateljivao se, koliko sam najbolje mogao, s tamošnjim rukovaocima zveri. Oni imaju sopstvenu gildu, koja, iako je manje vredna od naše, ima mnogo čudnih znanja i običaja. Našao sam da su ti običaji, do zapanjujućeg stepena, slični našima, mada u njihov arkanum, dabome, nisam mogao prodreti. Kod njih, prilikom uzdizanja u rang majstora, kandidat stoji pod jednom metalnom rešetkom po kojoj hoda krvareći bik; u jednom trenutku u životu svaki brat se oženi lavicom ili medvedicom, posle čega izbegava ljudske žene.
<BR>&nbsp;&nbsp;&nbsp;&nbsp;&nbsp;Sve ovo samo govori da između njih i životinja koje oni izvode u arenu postoji veza veoma slična onoj između nas i naših klijenata. Kasnija putovanja odvela su me veoma daleko od naše kule, ali sam svuda nailazio na obrazac naše gilde ponovljen bez razmišljanja (kao što se slika ponavlja u ogledalu oca Inirea u Kući Apsoluta) u udruženjima svih mogućih zvanja, tako da su svi oni mučitelji kao i mi. Lovina je lovcu kao klijent nama; isto su kupci trgovcu; neprijatelji Komonvelta vojniku; vladani vladaocima; muškarci ženama. Svako voli no što uništava.
<BR>&nbsp;&nbsp;&nbsp;&nbsp;&nbsp;Nedelju dana pošto sam ga odneo dole, nađoh samo Triskelove šepave otiske šapa u blatu. Bio je otišao, ali sam ja krenuo za njim, siguran da bi mi neko od kalfi kazao da je kojim slučajem Triskele otišao uz rampu. Uskoro su me ti otisci doveli do jednih uzanih vrata iza kojih je počinjao pravi kovitlac neosvetljenih hodnika za čije postojanje do sada nisam uopšte znao. U mraku mu više nisam mogao pratiti trag, ali sam ipak pošao dalje, pomišljajući da bi on u tom ustajalom vazduhu mogao da oseti moj miris i da pođe ka meni. Uskoro sam zalutao i produžio napred prosto zato što nisam znao kako bih se vratio.
<BR>&nbsp;&nbsp;&nbsp;&nbsp;&nbsp;Nema načina da procenim starost tih tunela. Imam utisak (mada teško mogu reći zbog čega) da su stariji od Citadele iznad njih, iako je ona tako drevna. Citadela je nama preostala sa samog završetka one epohe u kojoj su ljudi još imali želju da lete, da stižu do novih sunaca, da ne ostaju kod ovog Urtovog sunca; tada su sredstva, potrebna za takve letove, već nestajala kao vatre koje se gase. Iako je to veoma davna prošlost, iz koje jedva da pamtimo ijedno ime, ipak znamo da je postojala. A pre nje mora biti da je postojalo neko drugo vreme, vreme ukopavanja, vreme bušenja mračnih tunela, sada potpuno zaboravljeno.
<BR>&nbsp;&nbsp;&nbsp;&nbsp;&nbsp;Bilo kako bilo, mene je tamo uhvatio strah. Trčao sam - povremeno i natrčavao na zidove - i najzad ugledao tačkicu bledog dnevnog svetla; kroz jednu rupu, jedva dovoljnu da prođu moja glava i ramena, nekako se ispentrah napolje.
<BR>&nbsp;&nbsp;&nbsp;&nbsp;&nbsp;Našao sam se na šakama i kolenima, na ledom pokrivenom pijedestalu jednog od onih starih, facetovanih brojčanika čije mnogobrojne facete pokazuju svaka drugo vreme. Ovaj brojčanik se nagnuo u stranu, nesumnjivo zbog toga što su mrazevi ovih kasnijih epoha, ulazeći u tunel, izdigli temelje; ostao je pod takvim uglom da bih sam sebi mogao služiti i kao stub sunčanog časovnika, ocrtavajući na neobeleženom snegu tiho promicanje kratkog zimskog dana.
<BR>&nbsp;&nbsp;&nbsp;&nbsp;&nbsp;Prostor oko tog brojčanika bio je, leti, bašta, ali ne nalik na naš nekropolis sa svojim poludivljim drvećem i talasastim livadama. Ovde su cvetale ruže posađene u ćupove širokih otvora koji su stajali na pločniku od kamenih kocki. Statue zveri bile su postavljene leđima okrenute ka četiri dvorska zida, pogleda uprtog ka nagnutom brojčaniku: ogromne barilambde; arktoteri, kraljevi među medvedima; oklopljeni kliptodonti; smilodonti sa očnjacima koji su zaista nalik na sablje. Sve je to sad bilo zaprašeno snegom. Potražio sam tragove Triskelea, ali on tu nije bio.
<BR>&nbsp;&nbsp;&nbsp;&nbsp;&nbsp;Zidovi dvora imali su visoke, uzane prozore. Kroz njih nisam video nikakvu svetlost niti pokret. Kopljaste kule Citadele dizale su se svuda unaokolo, tako da sam znao da nisam iz nje otišao - štaviše, činilo se da sam blizu sedišta Citadele, gde nikada ranije nisam bio. Tresući se od hladnoće, prišao sam najbližim vratima i zalupao po njima. Imao sam osećanje da bih mogao večno lutati kroz te tunele dole i nikad ne naći novi izlaz na površinu, pa sam se rešio da, ako treba, i razbijem neki od tih prozora, radije nego da opet siđem u tunel. Iznutra se ništa nije čulo, iako sam pesnicom uporno lupao po pločama tih vrata.
<BR>&nbsp;&nbsp;&nbsp;&nbsp;&nbsp;Osećanje da vas neko posmatra ne može se stvarno opisati. Čuo sam ljude kako govore da je to nešto kao bockanje na potiljku, ili čak utisak da neke oči plove po mraku, ali ni jedno ni drugo nije tačno, bar ne u mom slučaju. Pre je to nešto kao nelagodnost bez izvora, praćena osećanjem da se ne smem okrenuti, jer ako se okrenem, ispašću budala što sam reagovao na jednu neosnovanu intuiciju. Naravno da se čovek na kraju ipak okrene. Učinio sam to, s nejasnim utiskom da me je neko pratio i sad izašao kroz istu onu rupu u podnožju brojčanika.
<BR>&nbsp;&nbsp;&nbsp;&nbsp;&nbsp;Umesto toga video sam neku mladu ženu umotanu u krzna kako stoji ispred jednih vrata na suprotnoj strani ovog unutrašnjeg dvorišta. Mahnuo sam joj i krenuo ka njoj (žurno, jer mi je bilo toliko hladno). Onda je i ona pošla ka meni, pa smo se sreli na udaljenijoj strani brojčanika. Pitala je ko sam i šta ću tu, a ja sam odgovarao najbolje što sam mogao. Lice zaokruženo njenom krznenom kapuljačom bejaše izvrsno oblikovano, a sama ta kapuljača, i njen kaput i krznom oivičene čizme, bejahu mekanog i bogatog izgleda; zato sam, razgovarajući s njom, bio jadno svestan svoje košulje s zakrpama, svojih pantalona sa zakrpama i svojih blatnjavih nogu.
<BR>&nbsp;&nbsp;&nbsp;&nbsp;&nbsp;Zvala se Valerija. "Vašeg psa ovde nemamo", reče. "Možete potražiti ako mi ne verujete."
<BR>&nbsp;&nbsp;&nbsp;&nbsp;&nbsp;"Nisam ni mislio da je kod vas. Samo želim da se vratim tamo gde pripadam, u kulu Matahin, a da ne moram da ponovo ulazim dole."
<BR>&nbsp;&nbsp;&nbsp;&nbsp;&nbsp;"Veoma ste hrabri. Ja sam tu rupu videla još kao devojčica, ali se nikad nisam usudila da siđem u nju."
<BR>&nbsp;&nbsp;&nbsp;&nbsp;&nbsp;"Ja bih rado ušao", rekoh. "Mislim, tu, unutra."
<BR>&nbsp;&nbsp;&nbsp;&nbsp;&nbsp;Otvorila je vrata kroz koja je izišla i povela me u jednu sobu gde su zidovi bili prekriveni tapiserijama, a prastare, krute stolice izgledale učvršćene za svoja mesta kao statue u sleđenom dvorištu. Uz jedan zid bilo je dvorište gde se dimila nekakva vatrica. Priđosmo joj i Valerija skide kaput, a ja raširih šake ka toploti.
<BR>&nbsp;&nbsp;&nbsp;&nbsp;&nbsp;"Zar nije bilo hladno u tunelima?"
<BR>&nbsp;&nbsp;&nbsp;&nbsp;&nbsp;"Ne tako hladno kao napolju. Sem toga, trčao sam, a nije bilo vetra."
<BR>&nbsp;&nbsp;&nbsp;&nbsp;&nbsp;"Vidim. Baš čudno da im izlaz bude u Atrijumu vremena." Izgledala je mlađa od mene, ali s nekim kvalitetom drevnosti u toj njenoj metalom oivičenoj haljini i u seni njene crne kose, usled čega je delovala starija nego majstor Palaemont: žiteljka nekih zaboravljenih jučerašnjica.
<BR>&nbsp;&nbsp;&nbsp;&nbsp;&nbsp;"Kako zovete tu baštu? Atrijum vremena? Zbog onih brojčanika, pretpostavljam."
<BR>&nbsp;&nbsp;&nbsp;&nbsp;&nbsp;"Ne, brojčanici su tu uneti zato što smo to mesto tako zvali. Volite li mrtve jezike? Na brojčanicima su motoi. Lux dei vitae viam monstrat, to znači 'Zrak novog sunca obasjava stazu života'. Felicibus brevis, miseris hora longa. 'Ljudi dugo čekaju sreću.' Aspice ut aspiciar."
<BR>&nbsp;&nbsp;&nbsp;&nbsp;&nbsp;Morao sam joj kazati, postiđen donekle, da ne znam nijedan jezik osim tog kojim razgovaramo, a i taj skromno.
<BR>&nbsp;&nbsp;&nbsp;&nbsp;&nbsp;Otišao sam tek pošto smo, pričajući, proveli celu jednu smenu straže, ili duže. U ovim kulama stanovala je njena porodica. Prvo su čekali da, zajedno sa autarhom njihove ere, odlete sa Urta; kasnije su čekali zato što se nije imalo šta činiti do čekati. Mnoge su dvorjane dali Citadeli, ali poslednji od njih je umro pre nekoliko pokolenja; sad su siromašni, a njihove su kule u ruševinama. Valerija nikada nije stupila nogom na gornje spratove.
<BR>&nbsp;&nbsp;&nbsp;&nbsp;&nbsp;"Neke od kula su izgrađene jače nego druge", rekao sam. "Veštičja kula je takođe propala iznutra."
<BR>&nbsp;&nbsp;&nbsp;&nbsp;&nbsp;"Zar stvarno postoji takvo mesto? Dadilja mi je o njemu pričala kad sam bila mala - da me plaši - ali ja sam mislila da je to samo priča. Navodno je postojala i neka Kula mučenja, gde svi koji uđu umiru na mukama."
<BR>&nbsp;&nbsp;&nbsp;&nbsp;&nbsp;Rekao sam joj da je taj deo izmišljen.
<BR>&nbsp;&nbsp;&nbsp;&nbsp;&nbsp;"Slavni dani ovih kula meni još više liče na predanje", reče ona. "Niko moje krvi sad ne nosi mač protiv neprijatelja Komonvelta, niti stoji kao talac za nas kod Orhidejskog izvora."
<BR>&nbsp;&nbsp;&nbsp;&nbsp;&nbsp;"Može se desiti da neka od vaših sestara bude pozvana uskoro", uzvratio sam, ne želeći, iz nekog razloga, da razmišljam o mogućnosti da ode ona sama.
<BR>&nbsp;&nbsp;&nbsp;&nbsp;&nbsp;"Ja sam sve sestre koje sad uzgajamo", odgovori ona na to. "I svi sinovi."
<BR>&nbsp;&nbsp;&nbsp;&nbsp;&nbsp;Jedna stara sluškinja nam donese čaj i male, tvrde kolače. Ne pravi čaj, nego mate sa severa, koji ponekad dajemo klijentima zato što je tako jeftin.
<BR>&nbsp;&nbsp;&nbsp;&nbsp;&nbsp;Valerija se osmehnula. "Vidite, našli ste neku udobnost ovde. Brinete se za svog jadnog psa zato što je sakat. Ali možda je i on našao gostoprimstvo. Vi ga volite, pa ga, dakle, može i neko drugi voleti. Vi ga volite, pa, dakle, možete voleti i nekog drugog."
<BR>&nbsp;&nbsp;&nbsp;&nbsp;&nbsp;Složio sam se s tim, ali sam tajno pomislio da nikad neću imati drugog psa, a tako je i bilo.
<BR>&nbsp;&nbsp;&nbsp;&nbsp;&nbsp;Triskelea posle toga nisam video pet-šest dana. Onda, jednoga dana, dok sam nosio pismo na bedeme Citadele, on u skokovima dođe do mene. Naučio je da trči sa samo jednom prednjom nogom, kao što akrobat nauči da stoji na jednoj ruci na ukrašenoj lopti.
<BR>&nbsp;&nbsp;&nbsp;&nbsp;&nbsp;Posle toga viđao sam ga još po jednom ili dvaput svakog meseca dokle god je sneg trajao. Nikad nisam saznao koga je Triskele našao, ko ga je hranio i za njega se brinuo; ali volim da pomišljam da je to bio neko ko je Triskelea u proleće poveo sa sobom, možda na sever do šatorskih gradova i vojnih pohoda kroz planine.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
