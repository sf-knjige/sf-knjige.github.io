<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. LIKTOR TRAKSA
<P>&nbsp;&nbsp;&nbsp;&nbsp;&nbsp;Sledećih deset dana živeo sam klijentskim životom, u jednoj ćeliji na gornjem nivou ublijete (uistinu, nedaleko od one ćelije koja je bila Teklina). Da na gildu ne bi pala optužba da sam uhapšen mimo zakona, vrata su ostala otključana; ali pred njima su, u hodniku, stajala dvojica kalfi sa mačevima i ja nijednom nisam napustio ćeliju osim drugog dana, nakratko, kad sam doveden pred majstora Palaemona da ponovim svoju priču. To mi je bilo, ako hoćete, suđenje. Preostalih osam dana gilda je razmišljala kako da me kazni.
<BR>&nbsp;&nbsp;&nbsp;&nbsp;&nbsp;Priča se da vreme ima neobičnu moć da činjenice očuva na taj način što naše laži iz prošlosti pretvori u istine. To se desilo meni. Ranije sam lagao govoreći da volim gildu - i da ne želim ništa drugo do da ostanem u njenom zagrljaju. Sad otkrih da su se te laži pretvorile u istinu. Život kalfe i čak život šegrta izgledali su mi beskonačno privlačni. Ne samo zbog toga što sam bio siguran da ću umreti, nego privlačni sami po sebi, zato što sam ih izgubio. Sad sam gledao bratiju sa tačke gledanja klijenta i sagledavao ih kao moćne ljude, aktivne činioce u jednoj neprijateljskoj, gotovo savršenoj mašini.
<BR>&nbsp;&nbsp;&nbsp;&nbsp;&nbsp;Pošto sam znao da je moj slučaj beznadežan, posmatrao sam na samome sebi istinitost jedne pouke koju sam, još kao dete, dobio od majstora Malrubiusa: da je nada psihološki mehanizam koji dejstvuje bez obzira na spoljašnju stvarnost. Bio sam mlad i prikladno hranjen; dopuštalo mi se da spavam; iz tih razloga, ja sam se nadao. Mnogo puta sam, i u snu i u budnom stanju, sanjao da će, trenutak pre izvršenja smrtne kazne nada mnom, naići Vodalus. I to ne sam, kakvog sam ga video u borbi na groblju, nego na čelu jedne vojske koja će zbrisati vekovnu trulež i omogućiti nam da ponovo postanemo gospodari zvezda. Često sam pomišljao da čujem kako hodnicima odzvanjaju koraci te vojske; dešavalo mi se da prinesem svoju sveću malenome prorezu na vratima zato što mi se priviđalo lice Vodalusovo, napolju, u mraku.
<BR>&nbsp;&nbsp;&nbsp;&nbsp;&nbsp;Kao što rekoh, smatrao sam da ću biti ubijen. Pitanje koje me je najviše opsedalo tokom tih spornih dana glasilo je - kako. Sve mučiteljske veštine već bejah izučio; a sad sam razmišljao o njima - sagledavao jednu po jednu, kao što su nas učili, ili sve odjednom, otkrovenje u oblasti bola. Živeti dan za danom u ćeliji ispod zemlje i misliti o mučenju, već je mučenje.
<BR>&nbsp;&nbsp;&nbsp;&nbsp;&nbsp;Jedanaestog dana poveden sam pred majstora Palaemona. Opet su moje oči videle crvenu svetlost sunca, opet sam udahnuo onaj vlažni vetar koji, ako je zima, javlja da je proleće na domaku. Ali, o, koliko me je koštalo da prođem pored otvorenih vrata kule i bacim pogled napolje i vidim, u tvrđavskom zidu, vrata za leševe i Brata nosača kako dokono stoji kraj njih.
<BR>&nbsp;&nbsp;&nbsp;&nbsp;&nbsp;Radna soba majstora Palaemona izgledala mi je veoma velika kad sam u nju ušao i veoma dragocena - kao da su te prašnjave knjige i hartije moje. Zatražio je da sednem. Nije bio maskiran i izgledao je stariji no što sam ga pamtio. "Raspravljali smo o tvom slučaju", reče. "Majstor Gerlous i ja. Morali smo sve da otkrijemo drugim kalfama, pa čak i šegrtima. Bolje je da znaju istinu. Većina je saglasna da zaslužuješ smrt."
<BR>&nbsp;&nbsp;&nbsp;&nbsp;&nbsp;Čekao je da nešto kažem na to, ali ja ništa nisam rekao.
<BR>&nbsp;&nbsp;&nbsp;&nbsp;&nbsp;"A ipak, mnogo toga je rečeno i u tvoju odbranu. Nekoliko kalfi je u poverenju tražilo od mene, a i od majstora Gerlousa, da ti se dozvoli da umreš bez bola."
<BR>&nbsp;&nbsp;&nbsp;&nbsp;&nbsp;Ne mogu reći zašto, ali, tad mi se učinilo da je od bitnog značaja da saznam koliko takvih prijatelja imam, te to zapitah.
<BR>&nbsp;&nbsp;&nbsp;&nbsp;&nbsp;"Više od dvojice i više od trojice. Tačan broj nije važan. Smatraš li da zaslužuješ da umreš bolno?"
<BR>&nbsp;&nbsp;&nbsp;&nbsp;&nbsp;"Od revolucionarke", rekoh ja, nadajući se da, ako zatražim baš tu smrt kao uslugu, od njih upravo nju neću dobiti.
<BR>&nbsp;&nbsp;&nbsp;&nbsp;&nbsp;"Da, to bi bilo prikladno. Ali..."
<BR>&nbsp;&nbsp;&nbsp;&nbsp;&nbsp;Tu je zastao. Minuo je taj trenutak, pa sledeći. Muva sa leđima bronzane boje, prva takva muva novog leta, zazuja na okruglom prozoru. Želeo sam da je zgnječim, da je uhvatim pa pustim, da povičem na majstora Palaemona da progovori već jednom, da pobegnem iz te sobe; ali ništa od svega toga nisam mogao učiniti. Umesto svih tih stvari, samo sam sedeo na staroj drvenoj stolici pokraj njegovog radnog stola, osećajući da sam već mrtav, ali da mi još predstoji umiranje.
<BR>&nbsp;&nbsp;&nbsp;&nbsp;&nbsp;"Ne možemo te ubiti, vidiš. Imao sam ogromne teškoće da ubedim Gerlousa u to, ali tako jeste. Ako te ubijemo bez sudskog rešenja, nismo ništa bolji od tebe: ti si izneverio nas, ali mi bismo izneverili zakon. Sem toga, doveli bismo gildu u jednu opasnost koja nikad ne bi minula - neki inkvizitor bi to nazvao ubistvom."
<BR>&nbsp;&nbsp;&nbsp;&nbsp;&nbsp;Čekao je moj komentar i ja rekoh: "Ali za ono što sam ja učinio..."
<BR>&nbsp;&nbsp;&nbsp;&nbsp;&nbsp;"Kazna bi bila pravedna. Dabome. Ipak, mi, po zakonu, nemamo pravo da svojom odlukom oduzmemo život ma kome. Oni koji to pravo imaju, ljubomorno ga čuvaju, i u pravu su. Ako bismo pošli kod njih, sigurno je kakva bi osuda usledila. Ali tim odlaskom ugled gilde bio bi javno i nepovratno ukaljan. Poverenje u nas koje sad postoji bilo bi velikim delom uništeno, i to zauvek uništeno. Mogli bismo sa pouzdanjem očekivati da će naš rad u budućnosti nadgledati neki drugi ljudi. A da li bi tebi bilo prijatno da vidiš da naše klijente čuva vojska, Severijane?"
<BR>&nbsp;&nbsp;&nbsp;&nbsp;&nbsp;Pred mene se uzdiže ona vizija koju sam imao u Ęolu, kad sam bio onako blizu davljenju, privlačeći me (kao i onda) potmulo, ali snažno. "Radije ću izvršiti samoubistvo", rekoh. "Glumiću da plivam i umreću na sredini reke, daleko od pomoći."
<BR>&nbsp;&nbsp;&nbsp;&nbsp;&nbsp;Senka jednog kiselog osmeha pređe preko oronulog majstora Palaemona. "Drago mi je što si to ponudio samo meni. Majstor Gerlous bi uživao preko svake mere u ukazivanju na činjenicu da bar još mesec dana mora proći dok plivanje postane iole uverljiva mogućnost."
<BR>&nbsp;&nbsp;&nbsp;&nbsp;&nbsp;"Iskren sam. Tražio sam bezbolnu smrt, ali smrt, a ne nastavak života."
<BR>&nbsp;&nbsp;&nbsp;&nbsp;&nbsp;"Čak i da je sredina leta, to što predlažeš ne bi se smelo dozvoliti. Ipak bi inkvizitor mogao da zaključi da smo tvoju smrt namestili. Srećom po tebe, složili smo se da primenimo jedno rešenje koje donosi daleko manje krivice. Znaš li išta o stanju poslova naše misterije u gradovima po unutrašnjosti?"
<BR>&nbsp;&nbsp;&nbsp;&nbsp;&nbsp;Odmahnuh glavom.
<BR>&nbsp;&nbsp;&nbsp;&nbsp;&nbsp;"Ona tamo slabo stoji", nastavi on. "Naša gilda nema nijednu podružnicu, nego deluje samo u ovom jednom gradu, u Nesusu - samo ovde, u Citadeli. Manji gradovi imaju samo po jednog dželata, karnifeksa, koji vrši pogubljenja i ona mučenja koja tamošnji sudski organi odrede. Takvog čoveka baš svi mrze i svi ga se boje. Razumeš li to?"
<BR>&nbsp;&nbsp;&nbsp;&nbsp;&nbsp;"Taj položaj ", rekoh, "previsok je za mene." Govorio sam bez laži; u tom času sam daleko više prezirao sebe nego gildu. Od toga dana, često sam se tih reči sećao, iako su bile samo moje, i u njima nalazio utehu koja mi je pomagala u mnogim teškim trenucima.
<BR>&nbsp;&nbsp;&nbsp;&nbsp;&nbsp;"Postoji jedan grad koji se zove Traks, a zovu ga i 'grad soba bez prozora'", nastavi majstor Palaemon. "Tamošnji arhon - ime mu je Abdiesus - obratio se pismom Kući Apsoluta. Jedan od tamošnjih maršala preneo je to pismo kastelanu, od koga sam ga dobio ja. Njima je, tamo u Traksu, silno potreban izvršilac ove vrste koju opisah. U prošlosti su davali pomilovanje nekom osuđeniku uz uslov da on prihvati to naimenovanje. A sad je u gradu i selu sve trulo od izdajstva, pa, pošto takav položaj podrazumeva i neku meru poverenja, nisu skloni da ponovo postupe na isti način."
<BR>&nbsp;&nbsp;&nbsp;&nbsp;&nbsp;Rekoh: "Razumem."
<BR>&nbsp;&nbsp;&nbsp;&nbsp;&nbsp;"Već su dva puta, u prošlosti, članovi ove gilde slati u provincijske gradove, mada letopisi ne kažu da li je to bilo pod ovakvim okolnostima. Svejedno, ta dva slučaja pružaju nam presedan i izlaz iz lavirinta. Ti ćeš otići u Traks Severijane. Pripremio sam pismo koje će te predstaviti arhonu i njegovim magistrima. U njemu stoji da si u našoj misteriji visoko kvalifikovan. Za takvu varoš to neće biti laž.
<BR>&nbsp;&nbsp;&nbsp;&nbsp;&nbsp;Klimnuh glavom već pomiren sa onim što ću raditi. A ipak, dok sam tu sedeo, održavajući bezizražajno lice kalfe čija je jedina želja da posluša, u meni se razbuktavao novi stid. Nije bio onako vruć kao stid što sam obrukao svoju gildu, ali je, zato, bio svežiji, te je i boleo više, jer se na njega još nisam navikao kao na onaj prethodni. Bio je zbog sledećeg: osećao sam radost - moja stopala su već čeznula za osećajem trave, moje oči za nepoznatim prizorima, moja pluća za novim, čistim vazduhom dalekih, nenastanjenih prostora.
<BR>&nbsp;&nbsp;&nbsp;&nbsp;&nbsp;Upitao sam majstora Palaemona gde bi se grad Traks mogao nalaziti.
<BR>&nbsp;&nbsp;&nbsp;&nbsp;&nbsp;"Niz Ęol", reče on. "Blizu mora." Onda se naglo zaustavio, kao što to starci umeju, i rekao: "Ne, ne, o čemu ja to razmišljam? Uz Ęol, dabome", pa su, za mene, tog trenutka iščezle stotine liga marširajućih talasa, pesak i morske ptice sa svojim kričanjem. Majstor Palaemon uze jednu kartu iz ormana i razmota je za mene; onda se nad njom naginjao, zgurivao, sve dok ono sočivo pomoću koga je obično gledao takve stvari nije maltene dotaklo pergament. "Evo", reče i pokaza mi jednu tačku na rubu mlade reke, kod donjih slapova. "Kad bi imao para, mogao bi lađom. Ovako ćeš morati pešice."
<BR>&nbsp;&nbsp;&nbsp;&nbsp;&nbsp;"Razumem", rekao sam; iako sam imao u vidu ono tanko parče zlata koje mi je dao Vodalus, sada bezbedno u svom skrovištu, znao sam da se ne mogu poslužiti njegovom novčanom vrednošću, ma kolika ona bila. Ako je volja gilde da me izbaci sa samo onoliko para koliko se može očekivati da jedan mladi kalfa ima, onda ja i iz predostrožnosti i zbog časti tako moram ići.
<BR>&nbsp;&nbsp;&nbsp;&nbsp;&nbsp;A ipak sam znao da to nije pošteno. Da nisam na trenutak ugledao onu ženu sa srcolikim licem i zaradio taj zlatni novčić, više je nego moguće da nikad ne bih odneo nož Tekli i izgubio mesto u gildi. U izvesnom smislu, tim novčićem kupljen je moj život.
<BR>&nbsp;&nbsp;&nbsp;&nbsp;&nbsp;Pa, dobro - ostaviću svoj stari život iza sebe...
<BR>&nbsp;&nbsp;&nbsp;&nbsp;&nbsp;"Severijane!" uzviknu majstor Palaemon. "Ne slušaš me. Na našim časovima nikad nisi bio nepažljiv đak."
<BR>&nbsp;&nbsp;&nbsp;&nbsp;&nbsp;"Izvinjavam se. Razmišljao sam o mnoštvu stvari."
<BR>&nbsp;&nbsp;&nbsp;&nbsp;&nbsp;"U to ne sumnjam." Po prvi put se stvarno osmehnuo, pa je, na tren, ličio na onog nakadašnjeg majstora Palaemona iz mog detinjstva. "Ali davao sam ti tako dobre savete za put. Sad ćeš morati da kreneš bez njih. Ali ti bi ih, nesumnjivo, ionako sasvim smetnuo s uma. Znaš za drumove?"
<BR>&nbsp;&nbsp;&nbsp;&nbsp;&nbsp;"Znam da se njima ne sme ići. Ništa drugo."
<BR>&nbsp;&nbsp;&nbsp;&nbsp;&nbsp;"Zatvorio ih je autarh Marutas. To se desilo u vreme kad sam ja bio tvojih godina. Putovanja su podsticala na pobunu, a sem toga, on je želeo da sva roba ulazi u grad i iz grada izlazi rekom, gde se može lako oporezovati. Taj zakon je ostao na snazi i, koliko čujem, na svakih pedeset liga iskopan je po jedan redut. Ipak, drumovi ostaju. Iako nisu u dobrom stanju, priča se da noću neki ljudi njima putuju."
<BR>&nbsp;&nbsp;&nbsp;&nbsp;&nbsp;"A, tako", rekoh. Putovanje po tim drumovima, bez obzira na to da li su zatvoreni ili ne, moglo bi da bude lakše nego putovanje, zakonom dopušteno, kroz goru i polje.
<BR>&nbsp;&nbsp;&nbsp;&nbsp;&nbsp;"Ne verujem da razumeš. Namera mi je da te upozorim da ne ideš njima. Jer po drumovima patroliraju stražari kojima je dopušteno da opljačkaju tela onih koje ubiju i naređenje da ubiju svakog ko se na drumu zatekne, pa, prema tome, nisu mnogo skloni da pitaju imaš li neko opravdanje."
<BR>&nbsp;&nbsp;&nbsp;&nbsp;&nbsp;"Razumem", rekoh mu, pitajući se u sebi kako je on doznao toliko o putovanjima.
<BR>&nbsp;&nbsp;&nbsp;&nbsp;&nbsp;"E, dobro. Od ovog dana polovina je već potrošena. Ako to želiš, možeš prespavati ovde večeras, pa otići ujutro."
<BR>&nbsp;&nbsp;&nbsp;&nbsp;&nbsp;"Prespavati u svojoj ćeliji, mislite."
<BR>&nbsp;&nbsp;&nbsp;&nbsp;&nbsp;Klimnuo je glavom. Iako sam znao da jedva može videti moje lice, osećao sam da u njemu postoji nešto što me proučava.
<BR>&nbsp;&nbsp;&nbsp;&nbsp;&nbsp;"Onda ću otići sada." Pokušao sam da se dosetim šta, zapravo, treba da obavim pre nego što našoj kuli zauvek okrenem leđa; ništa mi nije padalo na pamet, ali se činilo da svakako nečeg mora biti. "Mogu li dobiti jednu smenu vremena da se pripremim? Kad to vreme istekne, odlazim."
<BR>&nbsp;&nbsp;&nbsp;&nbsp;&nbsp;"To se može bez teškoća odobriti. Ali želim da, pre odlaska, još jednom dođeš ovamo - imam nešto da ti dam. Hoćeš li doći?"
<BR>&nbsp;&nbsp;&nbsp;&nbsp;&nbsp;"Naravno, gospodaru, ako vi tako želite."
<BR>&nbsp;&nbsp;&nbsp;&nbsp;&nbsp;"I, Severijane, budi oprezan. U gildi ima mnogo onih koji su ti prijatelji - koji bi najviše voleli da se ovo nije dogodilo. Ali postoje i oni drugi, koji smatraju da si zloupotrebio naše poverenje i da zaslužuješ muke i smrt."
<BR>&nbsp;&nbsp;&nbsp;&nbsp;&nbsp;"Hvala vam, majstore", rekoh. "Ta druga grupa je u pravu."
<BR>&nbsp;&nbsp;&nbsp;&nbsp;&nbsp;Ono malo stvari što sam imao u svom vlasništvu bilo je već u mojoj ćeliji. Smotao sam sve to u jedan zavežljaj i otkrio da je tako malen da ga mogu strpati u jahačku torbicu koja mi je visila o opasaču. Pokrenut ljubavlju i žalošću za onim što sam nekada bio, odoh u Teklinu ćeliju.
<BR>&nbsp;&nbsp;&nbsp;&nbsp;&nbsp;Još je bila prazna. Teklina krv oribana je s poda, ali se u metal urezala široka, tamna mrlja rđe nastala od krvi. Teklina odeća i kozmetika takođe su bili uklonjeni. Ostale su one četiri knjige, koje sam joj odneo godinu dana pre toga, i uz njih još nekoliko knjiga. Nisam odoleo iskušenju da uzmem jednu; kad u biblioteci ima toliko knjiga, ništa bibliotekarima neće škoditi da ostanu bez jedne. Tek kad sam pružio ruku, shvatio sam da ne znam koju bih uzeo. Knjiga sa grbovima bila je najlepša, ali prevelika za nošenje po vangradskim predelima. Knjižica teologije bila je najmanja, a smeđa knjiga jedva nešto veća od nje. Na kraju sam uzeo tu smeđu sa pričama iz iščezlih svetova.
<BR>&nbsp;&nbsp;&nbsp;&nbsp;&nbsp;Popeo sam se tada stepeništima naše kule, pored magacina, do artiljernice, gde su opsadni topovi mirovali u svojim kolevkama načinjenim od čiste snage. Onda, još više, do prostorije čija je tavanica stakleni krov i gde postoje sivi zastori i čudno izobličene fotelje; pa uz vitke merdevine, tako da sam najzad stao na same klizave providne ploče, naterujući svojim dolaskom gavrane da odlete i raspu se po nebu kao mrvice čađi; naša dugačka, uzana zastava od fuligina, sa dva šiljka na kraju, talasala se i praskala na vetru, na motki iznad moje glave.
<BR>&nbsp;&nbsp;&nbsp;&nbsp;&nbsp;Ispod mene, Staro dvorište izgledalo je malo, čak tesno, ali beskonačno udobno i domaće. Prolom u tvrđavskom zidu bio je veći nego što sam do tog trenutka zamišljao, ali su, levo i desno od njega, Crvena kula i Medveđa kula još stajale uspravno i snažno. Veštičja kula, našoj najbliža, bila je vitka, tamna, visoka; vetar mi na trenutak dobaci odlomak njihovog divljeg smejanja i ja osetih onaj stari strah, iako smo mi, mučitelji, uvek bili u najprijateljskijim odnosima sa vešticama, sestrama našim.
<BR>&nbsp;&nbsp;&nbsp;&nbsp;&nbsp;Iza zida tvrđave, veliki nekropolis se spuštao, dugačkom neravnom kosinom, prema Ęolu, čije sam vode nazirao između polutrulih zgrada na rečnim obalama. A s one strane te grdne vode, okrugla kupola karavan-saraja izgledala je kao da nije veća od kakvog oblutka, dok je okolni grad ličio na prostranstvo raznobojnog peska po kome su gazili neki davni majstori mučitelji.
<BR>&nbsp;&nbsp;&nbsp;&nbsp;&nbsp;Videh jednu čajku, sa visokim, oštrim pramcem i istom takvom krmom i sa istrbljenim jedrom, kako odmiče ka jugu, tamnom rečnom maticom; pa je i bez svoje volje pratih neko vreme na njenom putu - ka delti i močvarama i, najzad, do bleskavog mora gde ogromna zver Abaja, doneta sa nekih udaljenijih obala Vaseljene u predglacijalnim danima, čeka, valjajući se, da dođe trenutak da ona i njen rod prožderu kontinente.
<BR>&nbsp;&nbsp;&nbsp;&nbsp;&nbsp;Onda sam ostavio sve misli o jugu i o južnim, ledom zagušenim morima i okrenuo se ka severu, ka planinama i gornjem toku reke. Dugo sam (ne znam ni sam koliko dugo, mada sam zapazio da je sunce na drugom mestu kad sam opet obratio pažnju na njegov položaj) gledao ka severu. Te planine sam mogao samo zamisliti, ne stvarno i videti: jer video sam samo zatalasano prostranstvo grada sačinjeno od milion krovova. Ali, istinu da kažem, polovinu vidika mi je zaklanjao Dvorac sa zvonom, njegovi veliki srebrni stubovi i tornjevi oko njega. Samo, ja za taj dvorac nisam nimalo mario, nisam ga, uistinu, ni primećivao. Na severu su i Kuća Apsoluta i slapovi i Traks, grad soba bez prozora. I široke stepe su ležale na severu i stotinu besputnih šuma i gnjile džungle na onoj liniji koja opasuje ovu planetu oko struka.
<BR>&nbsp;&nbsp;&nbsp;&nbsp;&nbsp;Razmišljao sam o svim tim stvarima dok nisam od razmišljanja napola izludeo, a onda sam sišao, otišao opet u radnu sobu majstora Palaemona i saopštio mu da sam spreman za polazak.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
