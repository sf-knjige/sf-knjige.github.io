<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. GOSPODAR KUSTOSA
<P>&nbsp;&nbsp;&nbsp;&nbsp;&nbsp;"Ko je to tamo? odjekivalo je u tami. Najhrabrije što sam mogao, odgovorih: "Neko sa porukom."
<BR>&nbsp;&nbsp;&nbsp;&nbsp;&nbsp;"Onda, da čujem."
<BR>&nbsp;&nbsp;&nbsp;&nbsp;&nbsp;Moje su se oči najzad navikavale na pomrčinu, pa sam uspevao mutno da razaznam jedan veoma visoki oblik koji se pokretao među tamnim, neravnim, još višim oblicima. "To je pismo, gospodine", odgovorio sam. "Jeste li vi majstor Ultan, kustos?"
<BR>&nbsp;&nbsp;&nbsp;&nbsp;&nbsp;"Niko drugi." Stao je pred mene. Ono za šta sam u prvi mah pomislio da je beličasta odeća, bila je, činilo se sad, brada koja mu se otegla gotovo do pojasa. Bio sam već visok koliko i mnogi koji se nazivaju uzvišenima, to jest aristokratima, ali on je bio za glavu i po viši od mene, pravi uzvišeni.
<BR>&nbsp;&nbsp;&nbsp;&nbsp;&nbsp;"U tom slučaju, izvolite, gospodine", rekoh ja i pružih mu pismo.
<BR>&nbsp;&nbsp;&nbsp;&nbsp;&nbsp;Nije ga uzeo. "Čiji si šegrt?" Opet kao da sam čuo bronzu i sasvim iznenada me zanese osećanje da smo i on i ja mrtvi, da je mrak oko nas grobno zemljište koje se natiskuje ka našim očima, grobno zemljište kroz koje nas zvono zove da obožavamo u svetilištima, neznanim, koja pod zemljom možda postoje. Ona modra žena, koju sam video kako je izvlače iz groba, uzdiže se ispred mene tako živopisno da mi se učini da vidim njeno lice u gotovo svetlećoj belini prilike koja je progovorila. "Čiji šegrt?" upita ponovo.
<BR>&nbsp;&nbsp;&nbsp;&nbsp;&nbsp;"Ničiji. Ovaj, ja sam šegrt gilde, naše. Majstor Gerlous me šalje, gospodine. Majstor Palaemon poučava, najviše, nas šegrte."
<BR>&nbsp;&nbsp;&nbsp;&nbsp;&nbsp;"Ali gramatici vas ne uči." Veoma sporo, ruka visokog čoveka poče tražiti put ka pismu.
<BR>&nbsp;&nbsp;&nbsp;&nbsp;&nbsp;"A, uči, i gramatici." Osećao sam se kao derište u razgovoru sa ovim čovekom koji je već bio star kada sam se ja rodio. "Majstor Palaemon kaže da moramo biti sposobni da čitamo, pišemo i računamo zato što, kad u svoje vreme budemo majstori, moramo slati pisma i primati uputstva iz dvorova, kao i pisati beleške i voditi finansije."
<BR>&nbsp;&nbsp;&nbsp;&nbsp;&nbsp;"Ovakva", reče mutna prilika ispred mene svečanim tonom. "Ovakva pisma."
<BR>&nbsp;&nbsp;&nbsp;&nbsp;&nbsp;"Da, gospodine. Baš takva."
<BR>&nbsp;&nbsp;&nbsp;&nbsp;&nbsp;"A šta veli ovo pismo?"
<BR>&nbsp;&nbsp;&nbsp;&nbsp;&nbsp;"Ne znam. Zapečaćeno je, gospodine."
<BR>&nbsp;&nbsp;&nbsp;&nbsp;&nbsp;"Ako ga otvorim - (začuh kako krti vosak puca pod njegovim prstima) - da li ćeš mi ga pročitati?"
<BR>&nbsp;&nbsp;&nbsp;&nbsp;&nbsp;"Mrak je ovde, gospodine", rekoh neodlučno.
<BR>&nbsp;&nbsp;&nbsp;&nbsp;&nbsp;"Onda će nam biti potreban Sajbi. Izvini." U mraku sam jedva nazirao da mi okreće leđa i sastavlja šake oko usta kao trubu. Saj-bi! Saj-bi! Ime je stalo da odjekuje kroz mračne hodnike koje sam osećao oko sebe; gvozdeni jezik zvona kao da je udarao sad po jednoj, sad po drugoj strani odjekujuće bronze.
<BR>&nbsp;&nbsp;&nbsp;&nbsp;&nbsp;Odazva se glas iz daljine. Neko vreme čekali smo u tišini.
<BR>&nbsp;&nbsp;&nbsp;&nbsp;&nbsp;Najzad sam ugledao svetlost kako dolazi uzanom uličicom čiji su zidovi bili (tako je izgledalo) od neravnog kamena i sasvim okomiti. Prilazila je - petokraki svećnjak u ruci zdepastog, vrlo uspravnog muškarca od oko četrdeset godina, sa ravnim, bledim licem. Bradonja pored mene reče: "Eto tebe najzad, Sajbi. Jesi li doneo svetlo?"
<BR>&nbsp;&nbsp;&nbsp;&nbsp;&nbsp;"Da, gospodaru. Ko je ovo?"
<BR>&nbsp;&nbsp;&nbsp;&nbsp;&nbsp;"Kurir sa pismom." Pomalo ceremonijalnim tonom majstor Ultan mi reče: "Ovo je moj šegrt Sajbi. Mi, kustosi, takođe imamo gildu, u kojoj smo mi, bibliotekari, jedno odeljenje. Ja sam ovde jedini majstor bibliotekarstva, a naš je običaj da šegrte dodeljujemo svojim starijim članovima. Sajbi je moj već nekoliko godina."
<BR>&nbsp;&nbsp;&nbsp;&nbsp;&nbsp;Rekoh Sajbiju da mi je čast da ga sretnem i zapitah, pomalo stidljivo, koji je dan praznik kustosa - pitanje koje je, nesumnjivo, bilo izazvano mojom pomišlju da je mnogo takvih dana moralo proći bez unapređenja Sajbija u kalfu.
<BR>&nbsp;&nbsp;&nbsp;&nbsp;&nbsp;"Prošao je već", reče majstor Ultan. Govoreći to, pogledao je ka meni i ja pri svetlosti sveća videh da su mu oči boje razvodnjenog mleka. "Dolazi u rano proleće. To je jedan divan dan. Iz drveća tada počinje da raste novo lišće, u većini godina."
<BR>&nbsp;&nbsp;&nbsp;&nbsp;&nbsp;Nije bilo drveća u Velikom dvoru, ali ja klimnuh glavom; onda, shvatajući da me on ne može videti, rekoh: "Da, tada je divno, sa blagim povetarcima."
<BR>&nbsp;&nbsp;&nbsp;&nbsp;&nbsp;"Baš tako. Ti si mladić koji shvata stvari kao ja." Spustio mi je šaku na rame - nisam mogao da ne primetim da su mu prsti mrki od prašine. "A takav je i Sajbi. On će biti glavni bibliotekar kad mene ne bude. Imamo mi, kustosi, procesiju, znaš. Niz ulicu Jubar. On tada hoda pored mene, a obojica smo u sivim odeždama. Koja je boja tvoje gilde?"
<BR>&nbsp;&nbsp;&nbsp;&nbsp;&nbsp;"Fuligin", rekoh mu. "Boja tamnija od crne."
<BR>&nbsp;&nbsp;&nbsp;&nbsp;&nbsp;"Za drveće koje se tamo nalazi - javore i hrastove, sikomore i dakfute - priča se da je najstarje na Urtu. Ono širi svoju senku s obe strane ulice Jubar, a ima ga još i na šetalištima bliže središtu. Trgovci iziđu na vrata svojih radnji da vide te staromodne kustose, znaš, a knjižari i antikvari nas, naravno, oduševljeno pozdravljaju. Pretpostavljam da smo jedan od zanimljivih prolećnih prizora u Nesusu, na naš mali način."
<BR>&nbsp;&nbsp;&nbsp;&nbsp;&nbsp;"Mora biti da je veoma upečatljivo", rekoh.
<BR>&nbsp;&nbsp;&nbsp;&nbsp;&nbsp;"I jeste, i jeste. I u katedrali je veoma fino, kad do nje stignemo. Upale velike grupe najtanjih sveća i bude kao da sunce sija na neko noćno more. Tu su i sveće u plavom staklu koje treba da simbolizuje Kandžu. Optočeni svetlošću, obavimo svoje ceremonije pred visokim oltarom. Kaži mi, ide li tvoja gilda u katedralu?"
<BR>&nbsp;&nbsp;&nbsp;&nbsp;&nbsp;Objasnio sam mu da mi koristimo katedralu koja se nalazi ovde u Citadeli i ujedno izrazio iznenađenje što bibliotekari i drugi kustosi izlaze van njenih zidina.
<BR>&nbsp;&nbsp;&nbsp;&nbsp;&nbsp;"To je naše pravo, vidiš. Izlazi i sama biblioteka - zar ne, Sajbi?"
<BR>&nbsp;&nbsp;&nbsp;&nbsp;&nbsp;"Uistinu islazi, majstore." Sajbi je imao visoko, četvrtasto čelo sa koga je kosa, koja je već postajala seda, uveliko odstupala. Zato mu je lice izgledalo maleno i malčice bebasto; bilo mi je jasno kako Ultan, koji preko tog lica sigurno ponekad pređe prstima kao i majstor Palaemon ponekad preko mog, još može imati utisak da je Sajbi maltene dečak.
<BR>&nbsp;&nbsp;&nbsp;&nbsp;&nbsp;"Vi ste, dakle, u bliskom dodiru sa odgovarajućim bibliotekama u gradu", rekoh.
<BR>&nbsp;&nbsp;&nbsp;&nbsp;&nbsp;Stari se pogladi po bradi. "U najbližem, jer mi smo oni. Ova biblioteka je gradska biblioteka i, što se toga tiče, ujedno biblioteka Kuće Apsoluta. I mnogih drugih."
<BR>&nbsp;&nbsp;&nbsp;&nbsp;&nbsp;"Mislite li time da kažete da je rulji iz grada dopušteno da ulazi u Citadelu da bi koristila vašu biblioteku?"
<BR>&nbsp;&nbsp;&nbsp;&nbsp;&nbsp;"Ne", reče Ultan. "Mislim da kažem da se sama biblioteka pruža dalje od zidina Citadele. A rekao bih da to i nije jedina institucija ovde za koju to važi. Otud sadržina ove naše tvrđave toliko prevazilazi, obimom, zapreminu svoje posude."
<BR>&nbsp;&nbsp;&nbsp;&nbsp;&nbsp;Govoreći, dohvatio me je za rame i mi pođosmo jednim od dugačkih, uzanih prolaza između visokih polica sa knjigama. Sajbi je išao za nama držrći svećnjak visoko - da bi osvetlio sebi, više nego meni, rekao bih, ali zahvaljujući tome ipak sam video dovoljno dobro da se ne sudaram sa tamnim hrastovim policama pokraj kojih smo išli. "Tvoje oči još nisu izneverile", reče majstor Ultan posle nekog vremena. "Nazireš li uopšte kraj ovog prolaza?"
<BR>&nbsp;&nbsp;&nbsp;&nbsp;&nbsp;"Ne, gospodine", rekoh, i to je bila istina. Dokle god je sjaj sveće dopirao, video se samo red za redom knjiga, od poda do visoke tavanice. Neke od polica bile su u neredu, neke sređene; na dva-tri mesta video sam dokaze da su svojevremeno pacovi pravili sebi gnezda među knjigama, premeštali ih da dobiju udobne dvospratne i trospratne domove za sebe i razmazivali izmet po koricama da bi iscrtali grube znake svog govora.
<BR>&nbsp;&nbsp;&nbsp;&nbsp;&nbsp;Ali knjiga je uvek bilo još i još: pružali su se redovi njihovih kičmi ukoričenih u teleću kožu, u maroken, u koričarsko platno, u hartiju i u stotinu drugih tvari koje nisam mogao prepoznati; na nekim kičmama knjige bleskala su slova u zlatotisku, druge su imale crna slova, na nekima su bile papirne etikete tako stare i požutele da su poprimile mrku boju mrtvog lišća.
<BR>&nbsp;&nbsp;&nbsp;&nbsp;&nbsp;"Trag mastila nema kraja", reče mi majstor Ultan. "Tako je, bar, kazao jedan mudar čovek. Živeo je davno - šta bi on rekao kad bi nas mogao sada videti. A jedan drugi je rekao: 'Čovek će život dati da jednu zbirku knjiga prelista', ali voleo bih da vidim tog čoveka koji bi mogao ovu zbirku da prelista, ma o kojoj temi bila reč."
<BR>&nbsp;&nbsp;&nbsp;&nbsp;&nbsp;"Gledao sam korice", odgovorih, osećajući se pomalo budalasto.
<BR>&nbsp;&nbsp;&nbsp;&nbsp;&nbsp;"Baš imaš sreće. A ipak, drago mi je. Ja ih više ne mogu videti, ali pamtim kakvo mi je zadovoljstvo nekad bilo da ih gledam. To je bilo onda kada sam tek postao majstor bibliotekarstva. Mislim da mi je tad bilo oko pedeset. Bio sam šegrt, znaš, mnogo, mnogo godina."
<BR>&nbsp;&nbsp;&nbsp;&nbsp;&nbsp;"Je li tako bilo, gospodine?"
<BR>&nbsp;&nbsp;&nbsp;&nbsp;&nbsp;"Uistinu jeste. Moj majstor bio je Gerbold i decenijama je izgledalo da nikad neće umreti. Meni se vukla godina za godinom, sporo, i sve to vreme sam čitao - mislim da je malo ko ikad toliko čitao. Počeo sam, kao i većina mladih ljudi, čitajući one knjige u kojima sam nlazio zadovoljstvo. Ali našao sam da se, vremenom, to polje zadovoljstva sužavalo, tako da sam najzad većinu svojih sati provodio tragajući za knjigama koje će me zanimati. Onda sam za sebe razradio plan studiranja i pratio razne opskurne nauke, jednu po jednu, od osvita ljudskog znanja pa sve do sadašnjosti. Najzad sam iscrpeo čak i to, pa sam onda krenuo od velikog sanduka od ebonovine, što stoji u središtu jedne sobe koju mi u biblioteci čuvamo već tri stotine godina i to, navodno, 'do povratka autarha Sulpicijusa' (i u koju, zbog toga, niko nikad ne ulazi), i čitao kružno, u sve širim krugovima od te tačke, sledećih petnaest godina, često završavajući po dve knige za jedan dan."
<BR>&nbsp;&nbsp;&nbsp;&nbsp;&nbsp;Iza nas Sajbi promrmlja: "Čudesno, gospodine." Naslućivao sam da je on tu priču slušao mnogo puta.
<BR>&nbsp;&nbsp;&nbsp;&nbsp;&nbsp;"Onda me je neželjeni događaj zgrabio za revere kaputa. Umro je majstor Gerbold. Trideset godina ranije bio sam idealno pripremljen, na osnovu svojih sklonosti, svog obrazovanja, mladosti, porodičnih veza i ambicija da ga nasledim. A u času kad sam ga stvarno nasledio, nije bilo čoveka manje podobnog za to mesto od mene. Tako dugo sam čekao da ništa više nisam shvatao sem čekanja, a moj um se gušio pod teretom nekorisnih činjenica. Međutim, prisilio sam sebe da preuzmem komandu i provodio sam više sati dnevno nego što bih mogao očekivati da ti sad poveruješ - u pokušajima da se prisetim onih planova i maksima koje sam toliko godina ranije pripremao za doba kad konačno dođem na vlast."
<BR>&nbsp;&nbsp;&nbsp;&nbsp;&nbsp;Zastao je, a ja sam znao da opet roni kroz um prostraniji i tamniji čak i od ove velike biblioteke. "Ali moja stara navika da čitam još me je držala. Gubio sam dane, pa čak i nedelje, na knjigama, umesto da razmišljam o tome kako će dejstvovati ustanova koja je od mene očekivala rukovođenje. Onda je, iznenadno kao dar časovnika, nastupio preokret, zgrabila me je nova strast i isterala staru. Sigurno si već pogodio koja."
<BR>&nbsp;&nbsp;&nbsp;&nbsp;&nbsp;Rekoh mu da nisam.
<BR>&nbsp;&nbsp;&nbsp;&nbsp;&nbsp;"Sedeo sam i čitao - ili mislio da čitam - u onom prozoru koji je mehurasto izbočen napolje, na četrdeset devetom spratu, iz koga se može gledati dole u... zaboravih, Sajbi. U šta se može gledati dole sa tog prozora?"
<BR>&nbsp;&nbsp;&nbsp;&nbsp;&nbsp;"U dvorište majstora za tapaciranje nameštaja, gospodine."
<BR>&nbsp;&nbsp;&nbsp;&nbsp;&nbsp;"Da, sad se toga sećam - taj mali kvadrat zelenog i smeđeg. Mislim da oni tu suše ruzmarin i da ga posle stavljaju u jastuke. Sedeo sam, kao što rekoh, tamo, nekoliko stražaskih smena neprekidno, i odjednom shvatio da više ne čitam. Neko vreme posle toga, nikako da se dosetim šta sam onda radio ako čitao nisam. Pri svakom pokušaju samo sam uspevao da mislim na izvesne mirise, teksture i boje koje kao da nisu imale nikakve veze ma sa čim što se pominjalo u knjizi koja mi je još bila u rukama. Konačno sam uvideo da je ne čitam, već je posmatram kao fizički predmet. Crveno, koje sam pamtio, poticalo je od trake ušivene za gornji platneni deo poveza i namenjene da čovek označi do kog mesta je u čitanju stigao. Tekstura koja mi je još golicala prste bila je tekstura hartije na kojoj su tu knjigu štampali. Taj miris u mojim nozdrvama bio je miris stare štavljene kože u kojoj su još postojali tragovi brezovog ulja. I tek tad kad sam sagledao knjige kao objekte, počeo sam da shvatam i staranje o njima."
<BR>&nbsp;&nbsp;&nbsp;&nbsp;&nbsp;Njegov stisak na mom ramenu se pojača. "Imamo mi ovde knjiga ukoričenih u kožu krakena i zveri tako davno izumrlih da naučnici koji se bave njihovim proučavajem smatraju, bar većina, da više ni jedan jedini nefosilizovani primerak takvih bića ne postoji. Imamo knjige potpuno ukoričene u metal, i to u nepoznate legure, a i knjige čije su korice gusto pokrivene dragim kamenjem. Knjige imamo koje su umetnute u sandučiće od parfimisanog drveta donetog preko nezamislivih provalija između planeta - knjige koje su dvostruko dragocenije zato što ih niko na Urtu ne zna čitati.
<BR>&nbsp;&nbsp;&nbsp;&nbsp;&nbsp;Knjige imamo čiji je papir dobijen splitanjem takvih biljnih vlakana da iz njih cure neobični alkaloidi, tako da čitalac, okrećuću stranice, nesvesno bude odvučen u bizarna priviđenja i himerične snove. Pa knjige čije stranice uopšte nisu od hartije, već su od delikatnih listića belog žada, ili slonovače, ili školjke; knjige, isto tako, čiji su listovi sasušeno lišće neznanih biljaka. I knjige koje oku uopšte ne izgledaju kao knjige, imamo: svitke i ploče i snimke na stotinu različitih supstanci. Ovde postoji i jedna kristalna kocka - mada ti više ne mogu reći gde - ne veća od tvog palca do prvog zglavka, koja u sebi ima više knjiga nego cela ova biblioteka. Mada bi je neka bludnica mogla okačiti sebi na jedno uvo kao ukras, nema na celom ovom svetu dovoljno knjiga da budu protivteža za drugo uvo. Sve sam to doznao i svoj život posvetio njihovom zaštićivanju.
<BR>&nbsp;&nbsp;&nbsp;&nbsp;&nbsp;Sedam godina sam se time bavio; i onda, upravo kad su bili rešeni hitni, a površni problemi čuvanja i kad smo bili na domaku da počnemo prvi opšti pregled ove biblioteke od osnivanja njenog, moje oči su počele da se gase u svojim dupljama. Onaj koji mi je dao sve knjige da ih čuvam oslepeo me je zato da bi znao kome su čuvari povereni na čuvanje."
<BR>&nbsp;&nbsp;&nbsp;&nbsp;&nbsp;"Ako ne možete pročitati pismo koje sam doneo, gospodine", "biće mi drago da vam ga pročitam."
<BR>&nbsp;&nbsp;&nbsp;&nbsp;&nbsp;"U pravu si", prgunđa majstor Ultan. "Ja zaboravio. Pročitaće Sajbi - on dobro čita. Evo, Sajbi."
<BR>&nbsp;&nbsp;&nbsp;&nbsp;&nbsp;Ja sam mu držao svećnjak, a Sajbi je razmotao pucketavi pergament, uzdigao ga kao da drži kakav proglas i počeo da čita; nas trojica smo stajali u malenom krugu svetlosti sveća, a sve te knjige natiskivale su se oko nas.
<BR>&nbsp;&nbsp;&nbsp;&nbsp;&nbsp;"Od majstora Gerlousa, u Redu tragalaca za istinom i pokajanjem..."
<BR>&nbsp;&nbsp;&nbsp;&nbsp;&nbsp;"Šta?" reče majstor Ultan. "Jesi li ti mučitelj, mladi čoveče?"
<BR>&nbsp;&nbsp;&nbsp;&nbsp;&nbsp;Rekoh mu da jesam, a onda nastade čutanje tako dugo da Sajbi poče čitati iz početka. "Od majstora Gerlousa, u Redu tragalaca za..."
<BR>&nbsp;&nbsp;&nbsp;&nbsp;&nbsp;"Čekaj", reče Ultan. Sajbi opet prestade; ja sam stajao kao i dotad, držao svetlo i osećao kako mi se krv penje u obraze. Najzad majstor Ultan opet progovori, glasom sasvim činjeničnim - kao kad mi je rekao maločas da Sajbi dobro čita. "Ja se više praktično ne sećam kako su me primili u našu gildu. Pretpostavljam da ti je dobro poznat postupak kojim regrutujemo svoje članstvo?"
<BR>&nbsp;&nbsp;&nbsp;&nbsp;&nbsp;Priznadoh da nije.
<BR>&nbsp;&nbsp;&nbsp;&nbsp;&nbsp;"U svakoj biblioteci, po jednom drevnom rešenju, postoji soba rezervisana za decu. Tu se drže knjige sa šarenim slikama kakve decu oduševljavaju i sa ponekom jednostavnom pričom o pustolovinama i čudesnim stvarima. Mnoga deca dolaze u takve sobe i dokle god ostaju u njihovim okvirima za njih nismo zainteresovani baš nimalo."
<BR>&nbsp;&nbsp;&nbsp;&nbsp;&nbsp;Zastao je. Iako nisam mogao da razaznam nikakav izraz na njegovom licu, stekao sam utisak da se plaši da će svojim predstojećim rečima zadati Sajbiju bol.
<BR>&nbsp;&nbsp;&nbsp;&nbsp;&nbsp;"S vremena na vreme, međutim, neki bibliotekar primeti jedno usamljeno dete, još u nežnim gdinama, koje počinje da luta iz dečije sobe... i najzad je sasvim ostavi. Takvo dete konačno pronađe na nekoj niskoj i zabačenoj polici Zlatnu knjigu. Tu knjigu ti nikad nisi video, a nikad i nećeš, jer sad više nisi u godinama kada se ona može videti."
<BR>&nbsp;&nbsp;&nbsp;&nbsp;&nbsp;"Mora biti da je veoma lepa", rekoh.
<BR>&nbsp;&nbsp;&nbsp;&nbsp;&nbsp;"I jeste, i jeste. Ako me pamćenje ne vara, ukoričena je u crno kruto platno, na hrbatu znatno istrošeno. Nekoliko tabaka hoće da ispadne, a neke slike su izvađene i odnete. Ali to je knjiga izuzetne lepote. Kamo sreće da je ja mogu opet naći; to bih želeo, bez obzira na to što su za mene sve knjige sad zatvorene.
<BR>&nbsp;&nbsp;&nbsp;&nbsp;&nbsp;Dete, kao što rekoh, posle nekog vremena pronađe Zlatnu knjigu. Onda dođu bibliotekari - kao vampiri, kaže neko, ali, drugi kažu kao vilinske kume i kumovi na krštenju. Porazgovaraju s tim detetom i ono im se pridruži. Od tog časa, bez obzira na to gde se dete nalazilo, uvek je u biblioteci, a roditelji ga uskoro ne znaju. Pretpostavljam da je stvar manje-više ista kod mučitelja."
<BR>&nbsp;&nbsp;&nbsp;&nbsp;&nbsp;"Mi uzimamo onu decu koja nam padnu u ruke", rekao sam, "ako su veoma mlada."
<BR>&nbsp;&nbsp;&nbsp;&nbsp;&nbsp;"I mi", progunđa stari Ultan. "Prema tome, nemamo mnogo prava da vas osuđujemo. Čitaj dalje, Sajbi."
<BR>&nbsp;&nbsp;&nbsp;&nbsp;&nbsp;"Od majstora Gerlousa, u Redu tragalaca za istinom i pokajanjem, arhivaru Citadele: pozdrav, brate.
<BR>&nbsp;&nbsp;&nbsp;&nbsp;&nbsp;Voljom dvora čuvamo uzvišenu osobu, dvorkinju Teklu, i po daljoj volji dvora, hoćemo da pružimo dvorkinji Tekli u njenom zatočenju one udobnosti koje nisu onstran razumnog i predostrožnog. Da bi ona mogla utrošiti trenutke koji joj preostaju dok ne nastupi njeno vreme kod nas - ili, kao što mi je ona predložila da kažem, dok srce Autarhovo, čija blagost ne zna ni za zidove ni za mora, ne omekša prema njoj, za šta se ona moli - dvorkinja od vas traži, u skladu sa službom vašom, da obezbedite za nju izvesne knjige, i to sledeće..."
<BR>&nbsp;&nbsp;&nbsp;&nbsp;&nbsp;"Te naslove možeš preskočiti, Sajbi", reče Ultan. "Koliko ih ima?"
<BR>&nbsp;&nbsp;&nbsp;&nbsp;&nbsp;"Četiri, gospodine."
<BR>&nbsp;&nbsp;&nbsp;&nbsp;&nbsp;"Onda problema nema. Nastavi."
<BR>&nbsp;&nbsp;&nbsp;&nbsp;&nbsp;"Za ovu uslugu, arhivaru, veoma smo vam zahvalni. Potpis, Gerlous, majstor Časnog reda, koji se obično gildom mučitelja naziva."
<BR>&nbsp;&nbsp;&nbsp;&nbsp;&nbsp;"Na toj listi, Sajbi, koju je majstor Gerlous poslao, da li su ti neki naslovi poznati?"
<BR>&nbsp;&nbsp;&nbsp;&nbsp;&nbsp;"Tri, gospodine."
<BR>&nbsp;&nbsp;&nbsp;&nbsp;&nbsp;"Vrlo dobro. Donesi ih, molim te. A koji je četvrti?"
<BR>&nbsp;&nbsp;&nbsp;&nbsp;&nbsp;"Knjiga o čudima Urta i neba , gospodine."
<BR>&nbsp;&nbsp;&nbsp;&nbsp;&nbsp;"Sve bolje i bolje - ima jedan primerak ni dva lanca daleko odavde. Kad budeš imao tvoje tri knjige, možeš nas sresti na vratima kroz koja je ovaj mladi čovek, koga smo, bojim se, već predugo zadržali, ušao u spremište."
<BR>&nbsp;&nbsp;&nbsp;&nbsp;&nbsp;Pokušao sam da vratim svećnjak Sajbiju, ali mi on znakom pokaza da ga zadržim i otkasa uzanim prolazom između polica. Ultan je već išao u suprotnom smeru, koracima pouzdanim kao da ima vid. "Pamtim je dobro", reče on. "Ukoričena je u smeđu kordovsku kožu, ivice su sve pozlaćene, unutra postoje Gvinokove gravure, ručno tonirane. Nalazi se na trećoj polici od poda, a naslonjena je na jedno folio-izdanje u zelenom platnu - uveren sam da je to Bleitmeikovo delo Životi sedamnaest megaterijanaca.
<BR>&nbsp;&nbsp;&nbsp;&nbsp;&nbsp;Prvenstveno da bi on znao da ga nisam napustio (mada je svojim oštrim sluhom nesumnjivo hvatao zvuk mojih koraka iza sebe), zapitah: "A šta je u njoj, gospodine? Mislim, u toj knjizi o Urtu i nebu."
<BR>&nbsp;&nbsp;&nbsp;&nbsp;&nbsp;"Pa, zar ne znaš da se bibliotekarima takva pitanja ne postavljaju?" reče on. "Mi se, mladi čoveče, bavimo knjigama kao knjigama, a ne onim što u njima piše."
<BR>&nbsp;&nbsp;&nbsp;&nbsp;&nbsp;Uhvatio sam šaljivi ton u njegovim rečima. "Ja mislim da vi znate sadržinu svake knjige ovde, gospodine."
<BR>&nbsp;&nbsp;&nbsp;&nbsp;&nbsp;"To bi teško moglo biti. Ali, Čuda Urta i neba bila su standardno delo pre tri-četiri stotine godina. Tu je prepričana većina dobro znanih predanja iz davnina. Meni je najzanimljivije predanje o istoričarima, koja priča o vremenima kad su se iza svake legende mogli naći tragovi poluzaboravljenih činjenica. Uviđaš taj paradoks, pretpostavljam. Da li je samo predanje tada postojalo? A ako nije, kako je nastalo?"
<BR>&nbsp;&nbsp;&nbsp;&nbsp;&nbsp;"A zar tu nema ogromnih zmija, gospodine, ili letećih žena?"
<BR>&nbsp;&nbsp;&nbsp;&nbsp;&nbsp;"Da, ima", odgovori majstor Ultan, saginjući se. "Ali ne u predanju o istoričarima." On likujući diže jednu knjižicu ukoričenu u štavljenu kožu koja se ljuštila. "Baci pogled na ovo, mladi čoveče, i vidi da li sam uzeo pravu."
<BR>&nbsp;&nbsp;&nbsp;&nbsp;&nbsp;Morao sam da spustim svećnjak na pod i čučnem pokraj njega. Knjiga u mojim šakama bila je tako stara, kruta i memljiva da se činilo nemoguće da ju je iko otvarao u proteklih sto godina, ali naslovna strana potvrdila je starčevo hvalisanje. Podnaslov je saopštavao: "Iz štampanih izvora sakupljena zbirka opštih tajni tako starih da se s vremenom značenje njihovo zaboravilo."
<BR>&nbsp;&nbsp;&nbsp;&nbsp;&nbsp;"Dakle", upita majstpr Ultan, "jesam li ili nisam bio u pravu?"
<BR>&nbsp;&nbsp;&nbsp;&nbsp;&nbsp;Otvorio sam knjigu nasumce i pročitao: "...a tim sredstvima se mogla slika izgravirati tako vešto da celina njena, ako se uništi, može biti opet dobijena iz samo jednog malog dela, a taj malen deo može bilo koji deo biti."
<BR>&nbsp;&nbsp;&nbsp;&nbsp;&nbsp;Pretpostavljam da me je ta reč "izgravirat" podsetila na događaje čiji sam bio svedok one noći kad sam dobio hrisos. "Majstore", odgovorih, "vi ste fenomenalni."
<BR>&nbsp;&nbsp;&nbsp;&nbsp;&nbsp;"Nisam, ali, retko grešim."
<BR>&nbsp;&nbsp;&nbsp;&nbsp;&nbsp;"Vi ćete mi, ponajpre od svih ljudi, oprostiti kad vam kažem da sam zastao na trenutak da pročitam nekoliko redaka iz ove knjige. Majstore, znate za žderače leševa, sigurno. Čuo sam priče da oni, jedući meso mrtvih, i uzimajući uz to neki farmakon, dobijaju mogućnost da ponovo proživljavaju živote svojih žrtava."
<BR>&nbsp;&nbsp;&nbsp;&nbsp;&nbsp;"Nemudro je previše znati o takvim radnjama", progunđa arhivar, "mada, kad pomislim na učestvovanje u umu nekog istoričara kao što je bio Loman... ili Hermas..." Tokom svojih godina slepoće, mora biti da je zaboravio kako ogoljeno naša lica mogu otkrivati naša najdublja osećanja. Pri svetlosti tih sveća video sam da se njegovo lice grči u takvoj agoniji čežnje, da sam se, iz pristojnosti, okrenuo na drugu stranu; a njegov glas je ostao smiren kao kakvo svečano zvono. "Ali, koliko sam ja čitao, tačno je to što si rekao, mada se u ovom trenutku ne mogu prisetiti da knjiga koju držiš govori o tome."
<BR>&nbsp;&nbsp;&nbsp;&nbsp;&nbsp;"Majstore", rekoh, "dajem vam svoju reč da nikad ne bih sumnjičio vas za tako nešto. Ali recite mi ovo - pretpostavimo da dvoje ljudi zajednički opljačkaju jedan grob i da jedan uzme kao svoj deo desnu ruku, a drugi levu. Da li onaj koji pojede desnu dobija samo polovinu života mrtvačevog, a onaj drugi drugu polovinu? A ako je tako, šta ako bi došao treći i pojeo jedno stopalo?"
<BR>&nbsp;&nbsp;&nbsp;&nbsp;&nbsp;"Šteta što si mučitelj", reče Ultan. "Mogao si biti filozof. Ne, koliko ja razumem tu opaku temu, svaki će dobiti ceo život."
<BR>&nbsp;&nbsp;&nbsp;&nbsp;&nbsp;"Onda je celi život čovekov u njegovoj levici, ali i desnici isto tako. A da li i u svakom prstu?"
<BR>&nbsp;&nbsp;&nbsp;&nbsp;&nbsp;"Mislim da svaki učesnik mora pojesti više od jednog velikog zalogaja da bi poduhvat uspeo. Ali pretpostavljam da je, bar u teoriji, tako kao što si rekao. Čitav život je u svakom prstu."
<BR>&nbsp;&nbsp;&nbsp;&nbsp;&nbsp;Uveliko smo se vraćali putem kojim smo došli. Pošto je prolaz bio preuzak da se ide naporedo, nosio sam svećnjak ispred Ultana, tako da bi neki neznanac, videći nas, sigurno pomislio da mu osvetljavam put. "Ali, majstore", rekoh, "kako to može biti? Po istoj logici, život se mora nalaziti i u svakom međuzglavčanom odeljku svakog prsta, a to, sigurno, nije moguće."
<BR>&nbsp;&nbsp;&nbsp;&nbsp;&nbsp;"Koliko je veliki ljudski život?" upita Ultan.
<BR>&nbsp;&nbsp;&nbsp;&nbsp;&nbsp;"Nije mi poznato, ali, zar nije veći od toga?"
<BR>&nbsp;&nbsp;&nbsp;&nbsp;&nbsp;"Ti ga gledaš sa početka i očekuješ mnogo. Ja ga se, sa završetka prisećam i znam kako je malo bilo. Pretpostavljam da iz tog razloga oni bezumnici koji proždiru tela žele više. Dozvoli mi da te upitam ovo - znaš li da sin često upadljivo liči na oca?"
<BR>&nbsp;&nbsp;&nbsp;&nbsp;&nbsp;"Da, čuo sam da se to priča. I verujem da jeste tako", odgovorih. Nisam, pri tom, mogao izbeći pomisao na svoje roditelje koje nikad neću znati.
<BR>&nbsp;&nbsp;&nbsp;&nbsp;&nbsp;"Onda je moguće, saglasićeš se, pošto svaki sin može ličiti na svog oca, da jedno lice izdrži tokom mnogo pokolenja. Naime, ako sin liči na oca, a njegov sin na njega, a sin tog sina takođe, onda će četvrti u toj liniji, praunuk, ličiti na svog pradedu."
<BR>&nbsp;&nbsp;&nbsp;&nbsp;&nbsp;"Da", rekoh ja.
<BR>&nbsp;&nbsp;&nbsp;&nbsp;&nbsp;"A ipak se seme svih njih nalazilo u jednom dramu lepljive tečnosti. Ako nisu svi došli odatle, onda odakle su došli?"
<BR>&nbsp;&nbsp;&nbsp;&nbsp;&nbsp;Ništa mu nisam na to umeo odgovoriti, pa zbunjeno hodah dalje, sve dok ne stigosmo do onih vrata kroz koja sam bio ušao u ovaj najniži sprat velike biblioteke. Tu sretosmo Sajbija koji je nosio one druge knjige pomenute u pismu majstora Gerlousa. Uzeh knjige od Sajbija, oprostih se od majstora Ultana i vrlo rado napustih zagušljivu atmosferu bibliotečkih zaliha. Na gornje spratove tog mesta išao sam još nekoliko puta, ali u taj podrum, grobu sličan, nisam nikada više kročio, niti poželeo da stupim.
<BR>&nbsp;&nbsp;&nbsp;&nbsp;&nbsp;Jedna od tri knjige koju je Sajbi doneo bila je velika poput gornje ploče nekog malog stola, lakat široka, gotovo pola hvata visoka; po grbu utisnutom u safijanske korice pretpostavio sam da je to istorija neke otmene stare porodice. Druge su bile mnogo manje. Jedna zelena knjiga jedva veća od moje šake i ne deblja od mog malog prsta bila je, činilo se, molitvenik i sadržavala je mnogo emajliranih slika asketskih pantokratora i hipostatora sa crnim oreolima i odeždama nalik na drago kamenje. Zastao sam da ih malo razgledam, učestvovao sam malo: zaboravljena bašta puna zimskog sunčanog sjaja i u njoj suvi vodoskok.
<BR>&nbsp;&nbsp;&nbsp;&nbsp;&nbsp;Pre nego što sam stigao i da otvorim preostale dve, osetio sam onaj pritisak vremena koji je možda najpouzdaniji pokazatelj da smo ostavili detinjstvo za sobom. Već sam se zadržao, na običnom zadatku, duže od dve stražarske smene, i bližio se sumrak. Pokupio sam te knjige i pohitao svojim putem, da bih uskoro sreo, mada to tada nisam znao, svoju sudbinu i najzad sebe u dvorkinji Tekli.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
