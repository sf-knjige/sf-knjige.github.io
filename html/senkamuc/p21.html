<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. KOLIBA U DŽUNGLI
<P>&nbsp;&nbsp;&nbsp;&nbsp;&nbsp;Jedne su merdevine vodile gore do verande. Bile su načinjene od istog kvrgavog drveta kao i sojenica, uvezanog čvorovima od biljnih vlakana. "Nećeš valjda uz to?" usprotivila se Agija.
<BR>&nbsp;&nbsp;&nbsp;&nbsp;&nbsp;"Ako hoćemo da vidimo ono što ovde ima da se vidi, onda moramo gore", rekao sam. "A pošto sam imao u vidu u kakvom je stanju tvoje donje rublje, pomislio sam da bi se i ti mogla osećati prijatnije ako bih se ja peo prvi."
<BR>&nbsp;&nbsp;&nbsp;&nbsp;&nbsp;Iznenadila me je time što je porumenela. "Merdevine će te samo odvesti u onakvu kuću kakva se koristila u vrućim delovima ovog sveta u pradavnim vremenima. Uskoro ćeš se dosađivati, veruj mi."
<BR>&nbsp;&nbsp;&nbsp;&nbsp;&nbsp;"Onda ćemo moći da siđemo, izgubivši vrlo malo vremena." Naskočio sam na merdevine. Povile su se pod mojom težinom i zastrašujuće zaškripale, ali ja sam znao da sam u javnom zabavnom parku gde je nemoguće da ma koja stvar bude zaista opasna. Kad sam stigao do polovine uspona, osetio sam Agiju iza sebe.
<BR>&nbsp;&nbsp;&nbsp;&nbsp;&nbsp;Unutrašnjost jedva da je bila nešto veća od jedne naše ćelije, ali tu se sva sličnost okončavala. U našoj ublijeti glavni utisak je utisak solidnosti i mase. Naši zidovi su metalne ploče koje stvaraju odjek svakog, pa i najmanjeg zvuka; treskaju kalfenske čizme i pod ječi, ali se ne ugiba ni za debljinu jedne dlake pod težinom hodača; tavanica nikako ne može pasti - ali kad bi pala, zgnječila bi sve ispod sebe.
<BR>&nbsp;&nbsp;&nbsp;&nbsp;&nbsp;Ako je istina ono što kažu da svako od nas ima po jednog brata, kontrapolarnog, negde, koji je svetao ako smo mi mračni ili mračan ako smo mi svetli, onda je ta kućica svakako bila kontrapolarni blizanac neke naše ćelije. Na svim zidovima prozori, sem na onom kroz koji smo, na otrvorena vrata, ušli. Na tim prozorima nije bilo rešetaka, nisu bili zatvoreni ni oknima, ni ma čim drugim. Pod, zidovi i okviri prozora bili su od granja tog žutog drveta; ne od grana istesanih u daske, nego od oblih grana, ostavljenih u svom prirodnom obliku, tako da je na nekim mestima kroz zidove prodiralo sunce, a da sam ispustio uglačani oričok, on bi se verovatno zaustavio tek na tlu dole. Nije postojala tavanica, nego samo trouglasti potkrovni prostor gde su visili tiganji i vreće sa hranom.
<BR>&nbsp;&nbsp;&nbsp;&nbsp;&nbsp;Neka žena je u uglu glasno čitala, a kraj njenih nogu čučao je jedan nag muškarac. Onaj čovek koga smo sa staze videli stajao je uz prozor naspram vrata i gledao napolje. Imao sam osećaj da zna da smo ušli (a i da nas nije video nekoliko trenutaka pre, morao je osetiti drmanje kolibe dok smo se peli merdevinama), ali da želi da se pravi da to ne zna. Leđa dobiju neki poseban oblik kad se čovek okrene sa namerom da ne vidi i taj se oblik sad primećivao na njegovim leđima.
<BR>&nbsp;&nbsp;&nbsp;&nbsp;&nbsp;Žena je čitala ovo: "Onda iz ravnice otide na planinu Nebo, i to na liticu okrenutu ka gradu i Saosećajni mu pokaza zemlju celu, državu celu sve do Zapadnog mora. I reče mu: 'Ovo je ta zemlja za koju sam se ocima vašim zakleo da ću je sinovima njihovim predati. Video si je, ali nogom na nju kročiti nećeš.' I tako on umre tu i bi sahranjen u jaruzi.'
<BR>&nbsp;&nbsp;&nbsp;&nbsp;&nbsp;Golać kraj njenih nogu klimnu glavom. "Baš tako i sa našim gospodarima, Učiteljice. Kad se daje, daje se najmanjim prstom. Ali palac zaboden u dar, pa, ako čovek uzme dar i zakopa ga u pod svoje kuće i sve prekrije asurom, palac počinje da vuče, vuče i dar se malo po malo digne iz zemlje i ode u nebo i više nikad ne bude viđen."
<BR>&nbsp;&nbsp;&nbsp;&nbsp;&nbsp;Ove reči kao da su izazvale nestrpljenje te žene, koja poče: "Ne, Isangoma..." ali je čovek kraj prozora, ne okrečući se, prekide. "Ne govori, Mari. Želim da čujem šta on ima da kaže. Možeš objasniti kasnije.
<BR>&nbsp;&nbsp;&nbsp;&nbsp;&nbsp;"Jedan moj nećak", nastavi nag čovek, "član mog sopstvenog kruga, nije imao ribe. Zato uzeo svoje trozubo koplje i otišao do jedne bare. Nagnuo nad vodu i ostao tako tih, da mogao biti i stablo." Govoreći ovo, nagi čovek je skočio i doveo svoje žilavo telo u pozu kao da se sprema da probode ženina stopala kopljem od vazduha. "Dugo, dugo stajao... sve dok majmuni nisu prestali da zaziru od njega, vratili se da bacaju štapove u vodu i hesperorna dolepršala u svoje gnezdo. Jedna velika riba, mužjak, isplovila iz svog legla među potonulim deblima. Moj nećak posmatrao kruženje tog stvora, a kružio polako, polako. Doplivao do površine, a onda, kada se moj nećak spremio da zarije svoje goudalijsko koplje, nestao riban, a na tom mestu pojavila divna žena. U prvom trenutku moj nećak pomislio da taj riban kralj riba i da promenio oblik da ne bi bio proburažen kopljem. Onda video da se ispod ženinog lica riban kreće, pa mu bilo jasno da vidi odraz. Odmah pogledao gore, a nije se imalo šta videti osim kretanja lijana. Te žene tu više nije bilo!" Golać podiže pogled, grimasama veoma dobro dočaravajući zaprepašćenje ribara. "Te noći moj nećak otišao do Numena, Ponosnoga, i zaklao jednog mladog oreodonta, govoreći..."
<BR>&nbsp;&nbsp;&nbsp;&nbsp;&nbsp;Agija mi šapnu: "Za ime Teontroposa, koliko dugo misliš ovde da se zadržiš? Ovo bi moglo potrajati ceo dan."
<BR>&nbsp;&nbsp;&nbsp;&nbsp;&nbsp;"Da malo razgledam kolibu", rekoh, "pa idemo."
<BR>&nbsp;&nbsp;&nbsp;&nbsp;&nbsp;"Moćan je Ponositi, svet u svim imenima svojim. Sve što se nalazi ispod lišća je njegovo, on u naručju nosi oluje, otrov ne donosi smrt ako iza njega Ponositi ne izrekne svoju kletvu!"
<BR>&nbsp;&nbsp;&nbsp;&nbsp;&nbsp;Žena reče: "Mislim da nam nisu potrebne sve te pohvale tvom fetišu, Isangoma. Moj muž hoće da čuje tvoju priču. Nek bude tako, ali ispričaj je i poštedi nas svojih litanija."
<BR>&nbsp;&nbsp;&nbsp;&nbsp;&nbsp;"Ponositi štiti svog vernika! Zar ne bi Ponositi bio osramoćen ako bi onaj koji ga obožava poginuo?"
<BR>&nbsp;&nbsp;&nbsp;&nbsp;&nbsp;"Isangoma!"
<BR>&nbsp;&nbsp;&nbsp;&nbsp;&nbsp;Od prozora, čovek reče: "Uplašen je, Mari. Zar to ne čuješ u njegovom glasu?"
<BR>&nbsp;&nbsp;&nbsp;&nbsp;&nbsp;"Ne postoji strah za one koji nose znak Ponosnoga! Njegov dah izmaglica koja skriva tek rođenog uakarijskog majmunčića od kandži tigraste margeje!"
<BR>&nbsp;&nbsp;&nbsp;&nbsp;&nbsp;"Roberte, ako ti nećeš preduzeti ništa zbog ovoga, ja hoću. Isangoma, začuti. Ili odlazi i nikad se više ne vraćaj."
<BR>&nbsp;&nbsp;&nbsp;&nbsp;&nbsp;"Ponositi zna da Isangoma voli Učiteljicu. Isangoma bi nju spasao kad bi mogao."
<BR>&nbsp;&nbsp;&nbsp;&nbsp;&nbsp;"Da me spaseš od čega? Misliš da je došla neka od tvojih strašnih zveri? Kad bi došla, Robert bi je ubio svojom puškom."
<BR>&nbsp;&nbsp;&nbsp;&nbsp;&nbsp;"Tokološi, Učiteljice. Došli su tokološi. Ali štitiće nas Ponositi u svom zgušnjenju. On moćni zapovednik svih tokološija! Kad on zaurla, oni se skrivaju ispod opalog lišća."
<BR>&nbsp;&nbsp;&nbsp;&nbsp;&nbsp;"Roberte, mislim da je poludeo."
<BR>&nbsp;&nbsp;&nbsp;&nbsp;&nbsp;"On ima oči, Mari, a ti nemaš."
<BR>&nbsp;&nbsp;&nbsp;&nbsp;&nbsp;"Šta ti sad to znači? I što gledaš kroz taj prozor?"
<BR>&nbsp;&nbsp;&nbsp;&nbsp;&nbsp;Čovek se, veoma sporo, okrete da se suoči s nama. Jedan trenutak je gledao Agiju i mene, onda nam je opet okrenuo leđa. Na njegovom licu bio je onaj izraz koji sam viđao na licima naših klijenata kad im majstor Gerlous pokaže instrumente koji će biti upotrebljeni za njihovu anakrizu.
<BR>&nbsp;&nbsp;&nbsp;&nbsp;&nbsp;"Roberte, za ime sveta reci mi šta nije u redu sa tobom."
<BR>&nbsp;&nbsp;&nbsp;&nbsp;&nbsp;"Kao što Isangoma kaže, stigli su nam tokološi. I to, rekao bih, ne njegovi, nego naši. Smrt i Dama. Da li si čula za njih, Mari?"
<BR>&nbsp;&nbsp;&nbsp;&nbsp;&nbsp;Žena je odmahnu glavom. Ustala je sa svog sedišta i sad je otvarala poklopac nekog sandučića.
<BR>&nbsp;&nbsp;&nbsp;&nbsp;&nbsp;"Ne iznenađuje me što nisi. To je jedna slika - tačnije, jedna umetnička tema. Slike - nekoliko slikara. Isangoma, ne bih rekao da tvoj Ponositi ima mnogo vlasti nad ovim tokološima. Ovi su došli iz Pariza, gde sam nekad studirao, da mi zamere što sam napustio umetnost i opredelio se za ovo."
<BR>&nbsp;&nbsp;&nbsp;&nbsp;&nbsp;Žena reče: "Ti si u groznici, Roberte. To je jasna stvar. Evo daću ti nešto, pa ćeš se uskoro osećati bolje."
<BR>&nbsp;&nbsp;&nbsp;&nbsp;&nbsp;Čovek opet osmotri nas - moje lice i Agijino - kao da ne želi to da čini, ali ne uspeva da obuzda kretanje svojih očiju. "Ako sam bolestan, Mari, onda bolesni znaju neke istine koje zdravima promiču. I Isangoma zna da su ovde, ne zaboravi to. Pa zar nisi osetila potrese u podu dok si mu čitala? Mislim da su tad ušli."
<BR>&nbsp;&nbsp;&nbsp;&nbsp;&nbsp;"Maločas sam ti sipala vodu u čašu da bi mogao progutati svoj kinin. U čaši nema talasića."
<BR>&nbsp;&nbsp;&nbsp;&nbsp;&nbsp;"Šta su oni, Isangoma? Tokološi su - ali šta su tokološi?"
<BR>&nbsp;&nbsp;&nbsp;&nbsp;&nbsp;"Zli dusi, Učitelju. Kad čovek misli zlu misao ili žena čini zlo delo, eto novog tokološa. On ostaje iza. Čovek misli: Ne zna niko, mrtvi svi. Al' tokološi ostanu do kraja sveta. Onda svako vidi, zna, šta taj čovek uradio."
<BR>&nbsp;&nbsp;&nbsp;&nbsp;&nbsp;Žena reče: "Kakva užasna pomisao."
<BR>&nbsp;&nbsp;&nbsp;&nbsp;&nbsp;Šake njenog muža stisnuše žutu motku prozorskog okvira. "Zar ne vidiš da su tokološi samo ishod onoga što sami činimo? Oni su duhovi budućnosti, stvaramo ih sami."
<BR>&nbsp;&nbsp;&nbsp;&nbsp;&nbsp;"Oni su gomila paganskih koještarija, eto šta ja vidim, Roberte. Slušaj. Tako ti je oštar vid, zar ne možeš jedan trenutak da slušaš?"
<BR>&nbsp;&nbsp;&nbsp;&nbsp;&nbsp;"Slušam. Šta to imaš da kažeš?"
<BR>&nbsp;&nbsp;&nbsp;&nbsp;&nbsp;"Ništa. Samo tražim da slušaš. Šta čuješ?
<BR>&nbsp;&nbsp;&nbsp;&nbsp;&nbsp;U kolibi zavlada tišina. Oslušnuo sam i ja; nisam mogao ne oslušnuti sve i da sam hteo. Napolju su majmuni brbljali, a papagaju kreštali kao i do tada. Onda sam začuo, iznad buke džungle, neko slabo brujanje, kao da u daljini leti neki insekt velik kao čamac.
<BR>&nbsp;&nbsp;&nbsp;&nbsp;&nbsp;"Šta je to?" upita čovek.
<BR>&nbsp;&nbsp;&nbsp;&nbsp;&nbsp;"Poštanski avion. Ako budeš imao sreće, moći ćeš uskoro da ga vidiš."
<BR>&nbsp;&nbsp;&nbsp;&nbsp;&nbsp;Čovek se naže kroz prozor i poče da krivi vrat da vidi, a ja, radoznao da vidim šta je to što njega zanima, priđoh prozoru levo od njega i takođe izvirih. Lišće je bilo toliko gusto da se u prvi mah činilo da je nemoguće ma šta videti, ali on je zurio gotovo okomito uvis, pored ivice krova od naslaganog lišća, i ja uočih, tamo, jedan komad plavetnila.
<BR>&nbsp;&nbsp;&nbsp;&nbsp;&nbsp;Brujanje se pojačalo. Na vidiku se pojavila najčudnija letelica koju sam do tada video. Bila je krilata, kao da ju je gradila neka rasa koja još nije shvatila da, pošto letelica ni u kom slučaju neće moći da maše krilima kao ptica, nema ni razloga da se uzgon ne obezbeđuje, kao kod dečjeg zmaja, oblikom trupa. Na kraju svakog srebrnog krila bio je po jedan naduveni deo i treći takav na prednjem kraju trupa; svetlost je nekako treperila ispod tih oteklina.
<BR>&nbsp;&nbsp;&nbsp;&nbsp;&nbsp;"Bila bi nam dovoljna tri dana da stignemo do poletno-sletne staze, Roberte. I kad sledeći put dođe, da ga tamo sačekamo."
<BR>&nbsp;&nbsp;&nbsp;&nbsp;&nbsp;"Ako nas je Gospod poslao ovamo..."
<BR>&nbsp;&nbsp;&nbsp;&nbsp;&nbsp;"Da, Učitelju, moramo činiti ono što Ponositi želi. Niko kao on! Učiteljice, dozvolite da zaigram za Ponositog i njegovu pesmu zapevam. Onda može biti tokološi odu."
<BR>&nbsp;&nbsp;&nbsp;&nbsp;&nbsp;Goli čovek otrže knjigu iz ruku te žene i poče po njoj pljeskati ispruženom šakom, ritmično kao da svira tamburu. Njegova stopala zagrebaše po neravnom podu i on poče prvo da napeva, ritmično, oponašajući zrikavce, a zatim nastavi dečjim glasom:
<BR>
<BR>&nbsp;&nbsp;&nbsp;&nbsp;&nbsp;"U noći kad je svud tišina
<BR>&nbsp;&nbsp;&nbsp;&nbsp;&nbsp;čuj ga kako vrišti u krošnjama!
<BR>&nbsp;&nbsp;&nbsp;&nbsp;&nbsp;Vidi ga kako pleše u vatri!
<BR>&nbsp;&nbsp;&nbsp;&nbsp;&nbsp;On živi u otrovu strele,
<BR>&nbsp;&nbsp;&nbsp;&nbsp;&nbsp;sitan kao žuta mušica!
<BR>&nbsp;&nbsp;&nbsp;&nbsp;&nbsp;Blistaviji nego zvezda padalica!
<BR>&nbsp;&nbsp;&nbsp;&nbsp;&nbsp;Krznati ljudi idu šumom..."
<BR>
<BR>&nbsp;&nbsp;&nbsp;&nbsp;&nbsp;Agija reče: "Odoh ja, Severijane", i zakorači kroz vrata iza nas. "Ti, ako ti se ostaje da to gledaš, ostani. Al' onda ćeš sam da tražiš avern za sebe i sam da tražiš put do Sangvinarnog polja. Je l' znaš šta će biti ako se ne pojaviš?"
<BR>&nbsp;&nbsp;&nbsp;&nbsp;&nbsp;"Rekla si, oni će iznajmiti ubice."
<BR>&nbsp;&nbsp;&nbsp;&nbsp;&nbsp;"A ubice će upotrebiti zmiju poznatu pod nazivom žutobrada. I to ne protiv tebe u početku. Protiv tvoje porodice ako je imaš i protiv tvojih prijatelja. Pošto sam išla s tobom po celom ovom kvartu, onda se to verovatno odnosi na mene."
<BR>
<BR>&nbsp;&nbsp;&nbsp;&nbsp;&nbsp;On dolazi kad sunce zalazi,
<BR>&nbsp;&nbsp;&nbsp;&nbsp;&nbsp;vidi njegova stopala na vodi!
<BR>&nbsp;&nbsp;&nbsp;&nbsp;&nbsp;Tragovi od vatre po vodi!"
<BR>
<BR>&nbsp;&nbsp;&nbsp;&nbsp;&nbsp;Ritmično pevanje se nastavilo, ali je pevač znao da idemo; u njegovo pevucanje uvukao se prizvuk likovanja. Sačekao sam da Agija stigne do tla, pa sam krenuo za njom.
<BR>&nbsp;&nbsp;&nbsp;&nbsp;&nbsp;"Mislila sam da nikad nećeš poći", reče ona. "I sad kad si tu, da li ti se ovo mesto zaista toliko sviđa?" Metalaste boje njene pocepane haljine izgledale su, naspram hladne zelene boje okolnog, neprirodno tamnog lišća, isto toliko ljutite koliko i Agija sama.
<BR>&nbsp;&nbsp;&nbsp;&nbsp;&nbsp;"Ne", rekoh. "Ali nalazim da je zanimljivo. Da li si videla njihov leteći čamac?"
<BR>&nbsp;&nbsp;&nbsp;&nbsp;&nbsp;"Kad ste ti i onaj stanovnik gledali napolje? Nisam bila tolika budala."
<BR>&nbsp;&nbsp;&nbsp;&nbsp;&nbsp;"Nikad sličan nisam video. Trebalo je da ugledam krovne facete ove zgrade, ali, umesto toga, video sam ono što je on očekivao da vidi, taj leteći čamac. Bar je ličilo na leteći čamac. Bila je to neka stvar sa nekog drugog sveta. Maločas sam želeo da ti pričam o poznanici jedne moje poznanice koja je bila uhvaćena ogledalima Oca Inirea. Našla se u drugom svetu, a kad se vratila Tekli - tako se moja poznanica zvala - nije bila baš sasvim sigurna da je stigla tačno na mesto iz koga je krenula. Pitam se nismo li još i sad u onom svetu iz koga su ti ljudi otišli, a ne oni u našem."
<BR>&nbsp;&nbsp;&nbsp;&nbsp;&nbsp;Agija je već išla stazom. Mrljice sunčevog sjaja pretvorile su njenu smeđu kosu u tamno zlato dok se osvrtala da me pogleda preko ramena i kaže: "Rekla sam ti da neki biopejsaži veoma privuku izvesne posetioce."
<BR>&nbsp;&nbsp;&nbsp;&nbsp;&nbsp;Potrčah malčice da je sustignem.
<BR>&nbsp;&nbsp;&nbsp;&nbsp;&nbsp;"Proticanjem vremena um takvih posetilaca se savija da bi se uskladio sa okolinom, a to možda utiče i na umove nas ostalih. Verovatno si video običan leteći čamac."
<BR>&nbsp;&nbsp;&nbsp;&nbsp;&nbsp;"Onaj čovek nas je video. I divljak nas je video."
<BR>&nbsp;&nbsp;&nbsp;&nbsp;&nbsp;"Koliko sam ja čula, što je veće izobličenje svesti jednog žitelja vrta, to je veći i broj rezidualnih percepcija koje će se verovatno zadržati. Kad srećem čudovišta, divljake i tome slično u ovim vrtovima, primećujem da je mnogo verovatnije da će oni biti bar delimično svesni mog prisustva nego drugi."
<BR>&nbsp;&nbsp;&nbsp;&nbsp;&nbsp;"Objasni ponašanje onog čoveka", rekoh.
<BR>&nbsp;&nbsp;&nbsp;&nbsp;&nbsp;"Nisam ja ovo sagradila, Severijane. Znam samo da ako se sad okreneš na stazi, verovatno iza tebe neće postojati ono mesto koje smo poslednje videli. Čuj, hoću da mi obećaš: kad iziđemo odavde, pristaćeš da te povedem pravo u Baštu beskrajnog sna. Nije nam ostalo vremena ni za šta drugo, čak ni za Vrt uživanja. A ti, inače, i nisi prava osoba za šetnju po ovim vrtovima."
<BR>&nbsp;&nbsp;&nbsp;&nbsp;&nbsp;"Zato što sam hteo da ostanem u Peščanoj?"
<BR>&nbsp;&nbsp;&nbsp;&nbsp;&nbsp;"Delimično i zato, da. Mislim da bi ti meni ovde, pre ili kasnije, stvorio probleme."
<BR>&nbsp;&nbsp;&nbsp;&nbsp;&nbsp;Dok je to govorila, prošli smo jednom od prividno bezbrojnih krivina na toj stazi. Na njoj je ležalo preprečeno deblo sa malim belim pravougaonikom koji je morao biti natpis sa nazivom biljne vrste, a kroz masu lišća levo od nas ugledao sam zid, čije je zelenkasto staklo činilo neupadljivu pozadinu lišću. Agija je već prošla pored tih vrata, koraknula dalje, kad sam ih ja, prebacujući Terminus Est u drugu ruku, otvorio za nju.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
