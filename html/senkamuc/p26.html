<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. TRUBA ZOVE DA SE UĘE
<P>&nbsp;&nbsp;&nbsp;&nbsp;&nbsp;Tek što su te reči doprle do mene, Agija iskoči sa stolice, dograbi hartijicu iz moje ruke i baci je preko ivice platforme. Jedan trenutak je stajala ispred mene i šetala pogledom od mog lica do Terminus Esta koji je mirovao, sada već sklopljen, oslonjen o jedan rukonaslon kauča. Mislim da se pribojavala da bih joj mogao odseći glavu i baciti je za ceduljom. Pošto nisam ništa učinio, ona reče: "Da li si to pročitao? Severijane, reci da nisi!"
<BR>&nbsp;&nbsp;&nbsp;&nbsp;&nbsp;"Pročitao sam, ali ne i razumeo."
<BR>&nbsp;&nbsp;&nbsp;&nbsp;&nbsp;"Onda ne misli više o tome."
<BR>&nbsp;&nbsp;&nbsp;&nbsp;&nbsp;"Miruj malo. Nije bilo čak ni upućeno meni. Možda je bilo za tebe, ali, ako je tako, zašto je zavučeno na mesto gde je samo mom pogledu bilo dostupno? Agija, imaš li ti dete? Koliko je tebi godina?"
<BR>&nbsp;&nbsp;&nbsp;&nbsp;&nbsp;"Dvadeset tri. To je i te kako dovoljno da se ima dete, ali, ne, nemam dece. Pustiću te da mi pogledaš trbuh ako mi ne veruješ."
<BR>&nbsp;&nbsp;&nbsp;&nbsp;&nbsp;Pokušao sam da na brzinu izračunam i otkrio da ne znam dovoljno o vremenu kad žene dozrevaju. "Kad si imala prvu menstruaciju?"
<BR>&nbsp;&nbsp;&nbsp;&nbsp;&nbsp;"Sa trinaest. Da sam zarudnela, porodila bih se sa četrnaest. Je l' to pokušavaš da dokonaš?"
<BR>&nbsp;&nbsp;&nbsp;&nbsp;&nbsp;"Da. I tom detetu bi sad bilo devet godina. Ako bi bilo pametno, moglo bi napisati ovakvu belešku. Da ti kažem šta je pisalo?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Šta bi ti rekla, koliko godina ima Dorkas? Osamnaest? Možda devetnaest?"
<BR>&nbsp;&nbsp;&nbsp;&nbsp;&nbsp;"Nemoj misliti o tome, Severijane, ma šta da je pisalo."
<BR>&nbsp;&nbsp;&nbsp;&nbsp;&nbsp;"Neću više nikakve igre s tobom. Žena si - koliko je njoj godina?"
<BR>&nbsp;&nbsp;&nbsp;&nbsp;&nbsp;Agija skupi svoje punašne usne. "Ja bih rekla da tvojoj neuglednoj, tajanstvenoj maloj nema više od šesnaest ili sedamnaest. Jedva nešto više od devojčice."
<BR>&nbsp;&nbsp;&nbsp;&nbsp;&nbsp;Pretpostavljam da je svako primetio da ponekad razgovor o odsutnoj osobi (čini se) privuče tu osobu, dozove je kao eidolonskog duha. To se tad desilo. Jedna od ploča u zastoru se otklopi i izađe Dorkas, koja više nije bila onaj blatnjavi stvor na koju smo se bili navikli, već prsata vitka devojka izuzetne ljupkosti. Viđao sam kožu belju od njene, ali to nije bivala zdrava belina. Dorkas kao da je sijala. Njena je kosa, oslobođena odvratne prljavštine, bila bledo zlato; oči su joj bile ono što su večito bile - duboka plavet svetske reke Uroboros u mojim snovima. Kad je videla da Agija stoji potpuno naga, Dorkas pokuša da se vrati u zaklon, iza zastora, ali zdepasta služavka je stajala iza nje tako da to nije bilo moguće.
<BR>&nbsp;&nbsp;&nbsp;&nbsp;&nbsp;Agija reče: "Bolje da ja nabacim ove moje dronjke, da se tvoja kućna ljubimica ne onesvesti."
<BR>&nbsp;&nbsp;&nbsp;&nbsp;&nbsp;Dorkas promrmlja: "Neću gledati."
<BR>&nbsp;&nbsp;&nbsp;&nbsp;&nbsp;"Ma baš me briga da li ćeš ti da gledaš", reče joj Agija. Primetih da nam je, ipak, okrenula leđa dok je oblačila haljinu. Obraćajući se zidu od lišća, dodala je: "A sad stvarno moramo da krenemo, Severijane. Svakog trenutka će zatrubiti."
<BR>&nbsp;&nbsp;&nbsp;&nbsp;&nbsp;"I šta će im to značiti?"
<BR>&nbsp;&nbsp;&nbsp;&nbsp;&nbsp;"Ne znaš?" Žestokom kretnjom se okrenula da se suoči s nama. "Kad solarni disk, odavde gledan, prividno dotakne postrojenja na vrhu Zida Nesusa, zasvira truba, prva, na Polju krvi. Neki misle da je to samo radi regulisanja borbi na polju, ali nisu u pravu. Ta truba je signal stražarima u Zidu da zatvore kapiju. Takođe je to signal da borbe počnu, pa, ako budeš tamo kad truba zasvira, tad će tvoj dvoboj početi. Kad sunce siđe pod obzorje i počne prava noć, trubač na Zidu zasvira povečerje. To znači da se kapija više neće otvarati čak ni za one koji imaju posebne propusnice, ali takođe znači da je odbio da se bori onaj ko je bio izazvan, a još se nije pojavio. Takvog čoveka može svako da napadne gde god ga nađe, a armiger ili uzvišeni može protiv takvog da iznajmi ubice, a da pri tom ne uprlja svoju čast."
<BR>&nbsp;&nbsp;&nbsp;&nbsp;&nbsp;Sad se služavka, koja je stajala pokraj stepeništa slušajući sve ovo i klimajući glavom, pomače da prođe njen gazda, gostiničar. "Gospodine", reče mi on, "ako zaista imate smrtni sastanak, ja..."
<BR>&nbsp;&nbsp;&nbsp;&nbsp;&nbsp;"Moja prijateljica je upravo to govorila", rekoh mu. "Moramo krenuti."
<BR>&nbsp;&nbsp;&nbsp;&nbsp;&nbsp;Tad Dorkas upita može li dobiti vina. Malčice iznenađen, klimnuh glavom. Gostioničar joj nasu jednu čašu, koju ona prihvati obema rukama kao dete. Upitah ga da li gostima daje pribor za pisanje.
<BR>&nbsp;&nbsp;&nbsp;&nbsp;&nbsp;"Želite da sastavite testament, gospodine? Hodite sa mnom, imamo jednu senicu pripravljenu za tu svrhu. Ne naplaćujemo ništa, a ako želite iznajmiću dečaka koji će odneti taj dokument izvršitelju vaše volje."
<BR>&nbsp;&nbsp;&nbsp;&nbsp;&nbsp;Dohvatih Terminus Est i pođoh za njim, ostavljajući Agiju i Dorkas da paze na avern. Ta nadsvođena prostorija koju je naš domaćin pomenuo čučala je na jednoh grani, tako mala da je u nju jedva stao radni sto sa stoličicom bez naslona, ali je na stolu bilo hartije, nekoliko pera od vrane spremljenih za pisanje i mastilo u jednoj mastionici. Seo sam i zabeležio tekst one cedulje; koliko sam mogao videti hartija je bila ista kao ona na kojoj je i cedulja bila pisana, a mastilo je davalo istu bledocrnu boju. Kad sam tu svoju škrabociju posuo peskom, presavio i lepo sklonio u jahačku torbicu, i to u jednu pregradu koju sam retko upotrebljavao, rekoh krčmaru da nikakav glasnik neće biti potreban, no ujedno zapitah da li poznaje ikoga po imenu Trido.
<BR>&nbsp;&nbsp;&nbsp;&nbsp;&nbsp;"Trido, gospodine?" Izgledao je zbunjen.
<BR>&nbsp;&nbsp;&nbsp;&nbsp;&nbsp;"Da. Pa nije to neko izuzetno retko ime."
<BR>&nbsp;&nbsp;&nbsp;&nbsp;&nbsp;"Naravno, sire, znam to. Nego, samo, pokušavao sam da se setim nekog ko bi bio meni poznat a istvremeno, razumećete me, gospodine, na visokom položaju u društvu. Neki armiger ili..."
<BR>&nbsp;&nbsp;&nbsp;&nbsp;&nbsp;"Ma ko", rekoh. "Bilo ko, bez izuzetka. Da nije to, na primer, ime konobara koji nas je uslužio?"
<BR>&nbsp;&nbsp;&nbsp;&nbsp;&nbsp;"Ne, gospodine. Taj se zove Ouen. Jednom sam imao komšiju po imenu Trido, gospodine, ali to je bilo pre više godina, pre nego što sam kupio ovu kafanu. Možda tražite njega? A postoji i moj konjušar ovde - zove se Trido."
<BR>&nbsp;&nbsp;&nbsp;&nbsp;&nbsp;"S njim bih da popričam."
<BR>&nbsp;&nbsp;&nbsp;&nbsp;&nbsp;Krčmar je klimnuo, pri čemu je vrh njegove vilice nestao u salu kojim mu je vrat bio obuhvaćen. "Kako želite, sire. Samo, nije verovatno da će taj moći nešto naročito da vam ispriča." Stepenici su škriputali pod njegovom težinom. "On je sa dalekog juga, upozoravam vas." (Mislio je na južne delove grada, a ne na one predele divljine, dobrim delom bez šume, koji se graniče sa ledom.) "I potpuni prekorekaš. S njim nema osobito pametnog razgovora, ali vredno radi."
<BR>&nbsp;&nbsp;&nbsp;&nbsp;&nbsp;Rekoh: "A meni se čini da već znam iz kog je on dela grada."
<BR>&nbsp;&nbsp;&nbsp;&nbsp;&nbsp;"Znate? Pa, to je vrlo zanimljivo, armigeru. Vrlo zanimljivo. Čuo sam nekoliko puta ljude koji tvrde da mogu da pogode takve stvari po načinu kako se neko oblači ili kako govori, ali nisam znao da vam je Trido, štono rekli, upao u oči." Bližili smo se tlu i on dreknu: "Trido! Triiido!" A potom: "KONJE DRŽI!"
<BR>&nbsp;&nbsp;&nbsp;&nbsp;&nbsp;Niko se nije pojavio. U podnožju stepeništa ležao je jedan kamen za popločavanje ulica, veliki kao površina ovećeg stola za ručavanje. Na njega siđosmo.
<BR>&nbsp;&nbsp;&nbsp;&nbsp;&nbsp;Bilo je to baš onog trenutka kada senke, opružajući se, prestaju da budu senke i postaju bare mraka, kao da se iz tla uzdiže neka tečnost tamnija čak i od voda Ptičjeg jezera. Preko travnjaka su, iz pravca grada, hitale stotine ljudi, neki pojedinačno, a neki u grupicama. Svi su izgledali čvrsto rešeni na nešto i pogureni pri tom, kao da je odlučnost nekakav ranac koji se mora nositi na leđima. Kod većine nisam primećivao nikakvo oružje, ali neki su nosili kutije sa rapirima; primetih da se u daljini belasa i jedan cvet averna, nošen, činilo se, na nekoj motki ili štapu baš kao i moj avern.
<BR>&nbsp;&nbsp;&nbsp;&nbsp;&nbsp;"Šteta što se ne zaustavljaju ovde", reče gostioničar. "Neke ću dobiti kad se budu vraćali, ali zarada je u onom ručku pre. Govorim otvoreno, jer vidim da vi, gospodine, iako ste mladi, imate toliko mudrosti da vam je jasno da se svaki posao tera radi zarade. Trudim se da za novac dam dobru protivvrednost, a kuhinja nam je, kao što kazah, proslavljena. Triiido! Takvu i moram da imam jer nisam u stanju da jedem nikakvu hranu osim najbolje... ja bih, gospodine, umro od gladi kad bih morao jesti ono što većina naroda jede. Gde si, Trido, farmo vašaka?"
<BR>&nbsp;&nbsp;&nbsp;&nbsp;&nbsp;Iza stabla iskrusnu jedan dečko, sav prljav, brišući nos rukavom. "Nije Trido tamo pozadi, gazda."
<BR>&nbsp;&nbsp;&nbsp;&nbsp;&nbsp;"Nego gde je? Idi, potraži ga."
<BR>&nbsp;&nbsp;&nbsp;&nbsp;&nbsp;Još sam gledao proticanje stotine ljudi. "Znači, svi ovi idu na polje krvi?" Mislim da sam tad prvi put shvatio da ću verovatno poginuti pre izlaska meseca. Učinilo mi se onda da je beskorisno i detinjasto tragati za objašnjenjima o onoj cedulji.
<BR>&nbsp;&nbsp;&nbsp;&nbsp;&nbsp;"Pa neće se svaki boriti, znate. Većinom idu samo da gledaju, a neki dođu samo jednom u životu zato što se bori neko koga oni poznaju, ili prosto zato što im je neko pričao o ovom mestu, ili su o njemu slušali, ili čuli pesmu. Njima obično pozli, a kad hoće da se oporave od onoga što su videli, dođu kod mene da popiju celu bocu ili više."
<BR>&nbsp;&nbsp;&nbsp;&nbsp;&nbsp;"Ali", nastavi on, "postoje i oni drugi koji dolaze svako veče ili bar pet večeri nedeljno. To su vam stručnjaci, prate samo jedno oružje ili dva i prave se da ga poznaju bolje nego borci koji se tim oružjem služe, što možda neki i ne lažu. Kad vi, gospodine, budete pobedili, naći će se dvojica ili trojica koji će biti voljni da vas časte po jednim pićem. Onda će vam, ako im to dopustite, objašnjavati u čemu ste grešili i u čemu je drugi čovek grešio, ali se između sebe neće slagati, videćete."
<BR>&nbsp;&nbsp;&nbsp;&nbsp;&nbsp;Rekao sam: "Mi ćemo večerati bez prisustva drugih", i govoreći to, čuo hod bosih stopala po stepeništu iza nas. Silazile su Agija i Dorkas; Agija je nosila avern, za koji mi se, u oslabljenoj svetlosti, učini da je postao veći.
<BR>&nbsp;&nbsp;&nbsp;&nbsp;&nbsp;Već sam vam ispričao koliko je žestoka bila moja strast prema Agiji. Kad razgovaramo sa ženama, postavljamo se kao da su ljubav i telesna čežnja dve zasebne stvari; isti privid održavaju i žene, koje nas često vole, a pokatkad i telesno žele. A istina je da su ta dva osećanja vidovi iste stvari, kao južna i severna strana ove gostionice u krošnji. Ako telesno želimo neku ženu i ona se smiluje i podvrgne se našoj želji, uskoro je i zavolimo (od ovoga je, zapravo, i krenula moja ljubav prema Tekli), a pošto će nam se, bar u našoj mašti, podvrgnuti svaka koju želimo, neki trag ljubavi biće uvek prisutan. S druge strane, ako je volimo, uskoro ćemo je i telesno poželeti, jer je fizička privlačnost jedno od onih svojstava koje bi svaka žena trebalo da ima, pa ne možemo podneti pomisao da ga ta jedna nema; otud se događa da ljudi osete čežnju i prema ženi čije su obe noge paralisane, ili da žene osete strast prema onim muškarcima koji su impotentni, osim sa drugim, istim takvim, muškarcima.
<BR>&nbsp;&nbsp;&nbsp;&nbsp;&nbsp;Ali niko ne može reći iz čega se rađa ono što (maltene kako nam padne na um) nazivamo ljubavlju ili telesnom čežnjom. Dok je Agija silazila niz stepenište, jedna polovina njenog lica bila je osvetljena poslednjim ostatkom dnevne svetlosti, a druga bačena u senku; donji deo njene haljine, rascepljene gotovo do pojasa, dopuštao je da povremeno sevne svilena butina. Sva ona osećanja prema njoj koja sam izgubio koji trenutak ranije, kad sam je od sebe odgurivao, vratiše se udvostručena i još jednom udvostručena. Ona je to, znam, videla na mom licu, a Dorkas je, idući tek korak iza nje, takođe videla i onda skrenula pogled u stranu. Međutim, Agija se ljutila na mene (možda je imala pravo da se ljuti), pa je zadržala vrlo uzdržan stav, mada mi se ipak osmehnula zbog svoje politike i mada se videlo da oseća bolnu želju u bedrima - ovo poslednje nije mogla sakriti sve i da je htela.
<BR>&nbsp;&nbsp;&nbsp;&nbsp;&nbsp;Mislim da upravo u tome nalazimo pravu razliku između onih žena kojima, ako ćemo ostati muškarci, moramo ponuditi svoj život i onih koje moramo (opet - ako ćemo ostati muškarci) nadjačati i nadmudriti ako možemo i rabiti kao što nijednu životinju ne bismo: ta druga vrsta nam nikad neće dopustiti da im damo ono što prvoj vrsti dajemo. Agiji je moje divljenje prijalo, a moje milovanje bi je odvelo u ekstazu; ali i kad bih izručio sebe u nju stotinu puta, rastali bismo se kao stranci. Sve sam to shvatio dok je ona silazila niz poslednjih nekoliko stepenika pridržavajući jednom rukom bretelu haljine, a drugom noseći, kao vladarsko žezlo, avern na motki, kojom se pomalo i poštapala. A ipak, voleo sam je i tada, ili bih je, bar, voleo da sam mogao.
<BR>&nbsp;&nbsp;&nbsp;&nbsp;&nbsp;Onaj dečko dotrča do nas. "Kaže kuvarica, Trido otiš'o. Išla je po vodu jer služavka nije bila tu i vid'la ga kako beži, a njegove stvari u štali nema ih."
<BR>&nbsp;&nbsp;&nbsp;&nbsp;&nbsp;"Znači, otišao zauvek", reče gostioničar. "Kad je pobegao? Baš sad?"
<BR>&nbsp;&nbsp;&nbsp;&nbsp;&nbsp;Dečak klimnu.
<BR>&nbsp;&nbsp;&nbsp;&nbsp;&nbsp;"Eto, gospodine, čuo je, bojim se, da ga vi tražite. Sigurno je neko od ovih ostalih čuo kako me pitate o tom imenu, pa otrčao i javio mu. Da li je nešto od vas ukrao?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Nikakvu mi štetu nije učinio, čak bih rekao da se trudio da mi pomogne onim što jeste učinio. Žao mi je što ste zbog mene ostali bez jednog sluge."
<BR>&nbsp;&nbsp;&nbsp;&nbsp;&nbsp;Krčmar raširi ruke. "Nekoliko nadnica trebalo je uskoro da dobije, prema tome ja tu ne gubim."
<BR>&nbsp;&nbsp;&nbsp;&nbsp;&nbsp;Okrenuo se i pošao, a Dorkas prošaputa: "A meni je žao što sam ti onemogućila uživanje gore. Nije mi bila namera da ti ma šta uskratim. Ali, Severijane, volim te."
<BR>&nbsp;&nbsp;&nbsp;&nbsp;&nbsp;Odnekud, i to ne iz velike daljine, srebrni glas trube uputi poziv ponovo rođenim zvezdama.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
