<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. VASKRSNUĆE I SMRT
<P>&nbsp;&nbsp;&nbsp;&nbsp;&nbsp;Moguće je da sam već tada imao neko predosećanje o svojoj budućnosti. Ta zaključana i zarđala kapija koja je stajala ispred nas, kroz čije su kopljaste šiljke pramenovi rečne magle išli kao po planinskim stazicama, ostaje sada u mom umu kao simbol moga izgnanstva. Zato sam ovaj izveštaj o njemu počeo događajima posle našeg plivanja, tokom kojeg je tako malo nedostajalo pa da se ja, mučiteljski šegrt Severijan, udavim.
<BR>&nbsp;&nbsp;&nbsp;&nbsp;&nbsp;"Stražar je otišao." To je moj prijatelj Rohe rekao Droteu, koji je i sam maločas video kako stražar odlazi.
<BR>&nbsp;&nbsp;&nbsp;&nbsp;&nbsp;Dečak Eata neodlučno predloži da pođemo okolo. Jedan uzmah njegove tanke, pegave ruke ukazao je ka hiljadama koraka dužine zida koji se protezao preko sirotinjskog naselja i nastavljao uz brdo sve do samog tvrđavskog zida Citadele. Bilo je to pešačenje koje ću ja i preduzeti, jednog dana, mnogo kasnije.
<BR>&nbsp;&nbsp;&nbsp;&nbsp;&nbsp;"A da pokušamo da uđemo kroz kapiju tvrđave, a bez propusnice? Oni bi javili majstoru Gerlousu."
<BR>&nbsp;&nbsp;&nbsp;&nbsp;&nbsp;"Ali zašto bi stražar otišao?"
<BR>&nbsp;&nbsp;&nbsp;&nbsp;&nbsp;"Nije važno zašto." Drote zadrma kapiju. "Eata, vidi da li možeš da se provučeš između šipki."
<BR>&nbsp;&nbsp;&nbsp;&nbsp;&nbsp;Drote nam je bio kapetan, pa Eata progura jednu ruku i jednu nogu između uspravnih gvozdenih šipki; međutim odmah se videlo da nema nade da i ostatkom tela prođe.
<BR>&nbsp;&nbsp;&nbsp;&nbsp;&nbsp;"Ide neko", šapnu Rohe. Drote cimnu Eatu i izvuče ga odatle.
<BR>&nbsp;&nbsp;&nbsp;&nbsp;&nbsp;Pogledao sam niz ulicu. Fenjeri su se njihali tamo, među maglom utišanim zvucima koraka i glasova. Ja bih bežao, ali me Rohe zadrža, govoreći: "Čekaj, vidim koplja."
<BR>&nbsp;&nbsp;&nbsp;&nbsp;&nbsp;"Da l' misliš da se to straža vraća?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Previše ih ima."
<BR>&nbsp;&nbsp;&nbsp;&nbsp;&nbsp;"Bar dvanaest ljudi", reče Drote.
<BR>&nbsp;&nbsp;&nbsp;&nbsp;&nbsp;Još mokri od Ęola, čekali smo. U nekom sporednom, povučenom prostoru mog uma, mi i sad stojimo i drhtimo tamo. Baš kao što sve ono što izgleda neuništivo ima težnju ka sopstvenom uništenju, tako i momenti koji u trenutku događanja izgledaju najprolazniji dobijaju kasnije svoje obnovljeno postojanje - ne samo u mom pamćenju (iz kojeg, pri konačnom polaganju računa, nije izgubljeno baš ništa) nego i u lupanju mog srca i u uspravljanju vlasi kose na mojoj glavi, tako da su to svaki put novi momenti, baš kao što se naš Komonvelt nanovo uspostavlja svakog jutra u oštrim tonovima svojih truba.
<BR>&nbsp;&nbsp;&nbsp;&nbsp;&nbsp;Ti ljudi nisu bili u oklopima, što sam ubrzo video pri bolešljivo žutom svetlu njihovih fenjera; ali su imali koplja, kao što je Drote rekao, a takođe motke i sekire. Njihov vođa imao je dugački dvosekli nož zadenut za pojas. Ono što me je još više interesovalo bio je masivni ključ okačen o kanap oko njegovog vrata; izgledao je kao da bi mogao odgovarati bravi te kapije.
<BR>&nbsp;&nbsp;&nbsp;&nbsp;&nbsp;Mali Eata se nervozno vrpoljio, a vođa nas ugleda i diže fenjer iznad glave. "Mi ćekamo da uđemo, gudmane", doviknu Drote. Iako višeg rasta nego taj vođa, Drote je na tamnom licu imao izraz poniznosti i poštovanja.
<BR>&nbsp;&nbsp;&nbsp;&nbsp;&nbsp;"Ne pre zore", reče vođa grubo. "Vi, momci, bolje da idete kući."
<BR>&nbsp;&nbsp;&nbsp;&nbsp;&nbsp;"Gudmane, trebalo je stražar da nas pusti unutra, ali nije tu."
<BR>&nbsp;&nbsp;&nbsp;&nbsp;&nbsp;"Nećete noćas ući." Vođa je stavio šaku na dršku noža, pa tek onda prišao još korak bliže. Na tren sam se uplašio da zna ko smo.
<BR>&nbsp;&nbsp;&nbsp;&nbsp;&nbsp;Drote se malo odmače, a mi takođe, tako da smo ostali iza Drotea. "Ko ste vi, gudmane? Niste vojnici."
<BR>&nbsp;&nbsp;&nbsp;&nbsp;&nbsp;"Mi smo dobrovoljci", reče jedan od njih. "Dolazimo da štitimo svoje mrtve."
<BR>&nbsp;&nbsp;&nbsp;&nbsp;&nbsp;"Onda možete da nas pustite unutra."
<BR>&nbsp;&nbsp;&nbsp;&nbsp;&nbsp;Vođa je bio okrenuo leđa. "Ne puštamo mi nikoga unutra, sem same sebe." Njegov ključ zacvile u bravi i kapija se, škripeći, otvori ka unutra. Eata, pre nego što ga je iko mogao zaustaviti, projuri kroz kapiju. Neko opsova, a vođa i još dvojica dadoše se u trk za Eatom, ali on bejaše previše hitar za njih. Videsmo njegovu kosu boje kučine i njegovu košulju sa zakrpama, kako krivudavo jure između utonulih sirotinjskih grobova, a onda iščezavaju u gustišu statua, na izdignutijem terenu. Drote pokuša da ga sledi, ali ga dvojica zgrabiše za ruke.
<BR>&nbsp;&nbsp;&nbsp;&nbsp;&nbsp;"Moramo ga naći. Nećemo vam pokrasti vaše mrtve."
<BR>&nbsp;&nbsp;&nbsp;&nbsp;&nbsp;"Onda zašto hoćete da uđete?" upita jedan dobrovoljac.
<BR>&nbsp;&nbsp;&nbsp;&nbsp;&nbsp;"Da skupljamo trave", reče mu Drote. Mi smo lekarski galipoti. Zar ne želite da se bolesnici leče?"
<BR>&nbsp;&nbsp;&nbsp;&nbsp;&nbsp;Dobrovoljac se zablenu u njega. Onaj s ključem ispustio je fenjer kad je potrčao za Eatom, tako da su ostale samo dve svetiljke. U njihovom mutnom svetlu taj dobrovoljac je izgledao priglupo i nevino; pretpostavljam da je bio nekakav fizički radnik.
<BR>&nbsp;&nbsp;&nbsp;&nbsp;&nbsp;Drote nastavi: "Sigurno znate da neke lekovite trave, da bi imale najveću vrednost, moraju biti iščupane iz grobnog tla pri svetlosti mesečine. Uskoro će mraz, pa će sve biti uništeno, a našim gospodarima su potrebne zalihe za zimu. Trojica gospodara su uredila da mi noćas uđemo, a ja sam onog dečka pozajmio od njegovog oca da mi pomogne."
<BR>&nbsp;&nbsp;&nbsp;&nbsp;&nbsp;"Nemate u šta da stavljate lekovite trave."
<BR>&nbsp;&nbsp;&nbsp;&nbsp;&nbsp;Još se divim Droteu zbog onog što je tada uradio. Rekao je: "Treba da ih vezujemo u snopiće da se suše." Zatim je, bez i najmanjeg oklevanja, izvukao komad najobičnijeg kanap iz džepa.
<BR>&nbsp;&nbsp;&nbsp;&nbsp;&nbsp;"A, razumem", reče taj dobrovoljac. Lepo se videlo da ne razume. Rohe i ja smo prilazili, malo po malo, kapiji.
<BR>&nbsp;&nbsp;&nbsp;&nbsp;&nbsp;A Drote se udalji jedan korak od kapije. "Ako nećete da nas pustite da skupljamo trave, onda je bolje da odemo. Ne verujem da bismo sad ikako mogli naći onog dečka tamo."
<BR>&nbsp;&nbsp;&nbsp;&nbsp;&nbsp;"Nećete nikud. Moramo ga izvesti napolje."
<BR>&nbsp;&nbsp;&nbsp;&nbsp;&nbsp;"Pa, dobro", reče Drote nevoljno i mi prođosmo kroz kapiju, a volonteri za nama. Izvesni mistici tvrde da je stvarni svet sazdan dejstvom ljudskog uma, zato što postupamo u skladu sa veštačkim kategorijama u koje smeštamo stvari, i to stvari koje su nediferencirane i slabije od naših reči za njih. Ja sam te noći, intuitivno, shvatao to načelo, dok sam slušao kako poslednji dobrovoljac zatvara kapiju iza nas.
<BR>&nbsp;&nbsp;&nbsp;&nbsp;&nbsp;Jedan čovek, koji dotad nije progovarao, reče: "Idem ja da pazim na moju majku. Već smo suviše vremena izgubili. Dosad su mogli da je odnesu ligu daleko."
<BR>&nbsp;&nbsp;&nbsp;&nbsp;&nbsp;Nekoliko drugih progunđaše reči saglasnosti s ovim i grupa poče da se razilazi, pri čemu jedan fenjer pođe levo, a drugi desno. Mi krenusmo srednjom stazom (uvek smo njome išli kad smo se vraćali do srušenog dela citadelskog zida) zajedno sa preostalim dobrovoljcima.
<BR>&nbsp;&nbsp;&nbsp;&nbsp;&nbsp;Moja je priroda, moja radost i moje prokletstvo da ne zaboravljam ništa. Svaki zveket lanca i fijuk vetra, svaki prizor, mirisi i ukus, ostaje bez promena u mom umu, pa, iako znam da to nije kod svakoga tako, ja ni zamisliti ne mogu kako bi bilo da je drugačije, kao da je čovek nešto prespavao, iako nije prespavao, nego je reč samo o doživljaju od pre izvesnog, dužeg, vremena. Sad se preda mnom uzdižu oni koraci, malobrojni, koje tada načinismo po izbeljenoj stazi: bilo je hladno i sve hladnije; svetla nikakvog nismo imali, a magla je počela ozbiljno da se valja sa Ęola. Nekoliko ptica, dotad mirnih na granama borova i čempresa, poče nelagodno da leprša od drveta do drveta. Sećam se osećaja na mojim šakama dok sam trljao jednu o drugu, pamtim i fenjer kako se njiše među nadgrobnim pločama na izvesnoj udaljenosti, kao i to kako je magla izvukla iz moje košulje miris rečne vode, pamtim prodorni miris zemlje nedavno prekopavane. Tog dana malo je nedostajalo da umrem, udavljen, među spletenim korenjem; a te noći stupio sam u svet odraslih muškaraca.
<BR>&nbsp;&nbsp;&nbsp;&nbsp;&nbsp;Prolomio se pucanj, pojava koju ja nikada ranije nisam iskusio, sevnula je žestoka energija i rascepila tamu kao klin, koji se zatim sklopio uz zvuk poput groma. Negde se jedan spomenik bučno srušio. Onda tišina... u kojoj kao da se sve oko mene rastvorilo. Potrčasmo. Ljudi su se dernjali, daleko. Čuo sam da je zazvečao čelik po kamenu, kao da je neko tresnuo halebardom po spomeniku. Jurnuo sam stazom koja mi je bila (ili mi se tad tako učinilo) sasvim nepoznata. Bejaše kao traka polomljene kosti, široka taman dovoljno da dvojica njome idu naporedo, a silazila je, zavojito, u jednu travnatu udolinu. U onoj magli nisam video ništa osim tamnih masa spomenika s obe strane. Onda staza - iznenada, kao da ju je neko cimnuo - nestade ispod mojih nogu; verovatno sam prevideo neki zaokret. Izvio sam se da izbegnem jedan obelisk koji kao da je iskočio iz tla ispred mene i sledećeg trena sam se sudario sa nekim čovekom u crnom kaputu.
<BR>&nbsp;&nbsp;&nbsp;&nbsp;&nbsp;Bio je stamen kao neko stablo; sudar me je oborio s nogu i ostavio bez daha. Čuo sam ga kako mrmlja kletve, a onda tihi fijuk nekog oružja kojim je zamahnuo. Drugi glas se javi: "Šta bi?"
<BR>&nbsp;&nbsp;&nbsp;&nbsp;&nbsp;"Neko je naleteo na mene. Sad ga nema, ko god da je bio."
<BR>&nbsp;&nbsp;&nbsp;&nbsp;&nbsp;Ležao sam nepomično.
<BR>&nbsp;&nbsp;&nbsp;&nbsp;&nbsp;Neka žena reče: "Upali svetiljku." Njen glas je bio kao gugutanje goluba, ali je sadržavao i hitnost.
<BR>&nbsp;&nbsp;&nbsp;&nbsp;&nbsp;Onaj na koga sam naleteo odgovori joj: "Stuštili bi se na nas kao čopor divljih pasa, madam."
<BR>&nbsp;&nbsp;&nbsp;&nbsp;&nbsp;"To će se ionako uskoro dogoditi - Vodalus je pucao. Mora biti da si čuo."
<BR>&nbsp;&nbsp;&nbsp;&nbsp;&nbsp;"To će, verovatnije, da ih zadrži na odstojanju."
<BR>&nbsp;&nbsp;&nbsp;&nbsp;&nbsp;Izgovarajući reči na način za koji tada, zbog svoga neiskustva, nisam znao da je odlika klase uzvišenih, onaj čovek koji je prvi progovorio ponovo se oglasi: "Kamo sreće da ga nisam doneo. Ne bi trebalo da nam bude potreban protiv ljudi ove vrste." Sad mi je bio mnogo bliži i ja ga, koji trenutak kasnije, ugledah kroz maglu, čoveka visokog, vitkog, bez šešira, kako stoji pored onog težeg na koga sam natrčao. Treća prilika, zaogrnuta crnim, bila je, po svemu sudeći, ta žena. Izgubivši vazduh, izgubio sam i snagu udova, ali sam uspeo da se otkotrljam iza osnovice jedne statue, a čim sam se našao, tamo, u sigurnosti, odmah sam izvirio da ove ljude opet osmotrim.
<BR>&nbsp;&nbsp;&nbsp;&nbsp;&nbsp;Oči su mi se već navikle na tamu. Razabrao sam lice te žene, lice srcastog oblika, i uočio da je gotovo isto onoliko visoka i vitka kao muškarac koga je nazvala imenom Vodalus. Onaj teški je nestao, ali ga čuh kako govori: "Još konopca." Po njegovom glasu primećivalo se da je samo korak-dva udaljen od tačke gde sam ja čučao, a ipak, nestao je kao voda sipana u bunar. Onda videh kako se nešto crno (to je morao biti središnji, izdignuti deo njegovog šešira) pomiče blizu stopala vitkog čoveka, i shvatih da se maltene baš takva stvar dogodila s njim - tu je postojala rupa, a on se našao u rupi.
<BR>&nbsp;&nbsp;&nbsp;&nbsp;&nbsp;Žena upita: "U kakvom je stanju ona?"
<BR>&nbsp;&nbsp;&nbsp;&nbsp;&nbsp;"Sveža kao cvet, madam. Jedva da ima ikakvog smrada na njoj, ništa zbog čega bi se trebalo zabrinjavati." Žustrije nego što bih verovao da je moguće, iskočio je iz rupe. "A sad mi dajte jedan kraj, a Vi uzmite drugi, kneže, i iščupaćemo je kao šargarepu."
<BR>&nbsp;&nbsp;&nbsp;&nbsp;&nbsp;Žena reče nešto što mi izmače, a vitki joj odvrati: "Nisi morala da dolaziš, Tea. Šta bi mislili ostali, ako ja ne bih ništa rizikovao?" On i teški potegoše, stenjući, i ja videh kako se nešto belo pojavljuje pred njihovim nogama. Sagnuli su se da to dignu. A onda se, kao da ih je neki amšaspand dotakao svojim zračećim čarobnim štapom, magla zakovitla i razmače, propuštajući zrak zelene mesečine na njih. Imali su leš neke žene. Njena kosa, nekad crna, sad je bila umršena oko njenog modrog lica; obučena je bila u dugačku haljinu od neke blede tkanine.
<BR>&nbsp;&nbsp;&nbsp;&nbsp;&nbsp;"Vidite li", reče teški, "kao što vam rekoh, kneže i madam, u devetnaest slučajeva od dvadeset tu nema nikakvih teškoća. Sad treba samo da je prebacimo preko zida."
<BR>&nbsp;&nbsp;&nbsp;&nbsp;&nbsp;Tek što je to izgovorio, začuh nečiju viku. Trojica volontera dolazila su stazom, preko ivice udoline. "Zadržite ih, kneže", zareža teški, nabacujući leš sebi na rame. "Ja ću se pobrinuti za ovo i odvesti gospođu u bezbednost."
<BR>&nbsp;&nbsp;&nbsp;&nbsp;&nbsp;"Uzmi ovo", reče Vodalus. Dade mu pištolj, od koga se mesečina odbijala kao od ogledala.
<BR>&nbsp;&nbsp;&nbsp;&nbsp;&nbsp;Teški se zablenu u pištolj. "Nikad to nisam upotrebio, kneže..."
<BR>&nbsp;&nbsp;&nbsp;&nbsp;&nbsp;"Uzmi, može ti trebati." Vodalus se saže, a onda se uspravi držeći nešto što je ličilo na tamni štap. Začu se zveket metala po drvetu i ukaza se, namesto štapa, blistava, uzana oštrica. On viknu: "Branite se!"
<BR>&nbsp;&nbsp;&nbsp;&nbsp;&nbsp;Golubica kao da je za trenutak imala vlast nad arktoterijumom: uzela je pištolj iz šake teškoga, a zatim oni zajedno uzmakoše u maglu.
<BR>&nbsp;&nbsp;&nbsp;&nbsp;&nbsp;Trojica dobrovoljaca su oklevala. Sad pođe jedan levo, a drugi desno, kao da bi napali s tri strane. Čovek u sredini (i dalje na beloj stazi od polomljenih kostiju) imao je koplje, a jedan od druge dvojice, sekiru.
<BR>&nbsp;&nbsp;&nbsp;&nbsp;&nbsp;Treći je bio upravo onaj vođa s kojim je Drote na kapiji razgovarao. "Ko si ti?" dobaci on Vodalusu, "i kakva ti je to vlast Erebusova dala pravo da dolaziš ovde i radiš tako nešto?"
<BR>&nbsp;&nbsp;&nbsp;&nbsp;&nbsp;Vodalus nije odgovorio, ali je vrh njegovog mača gledao sad u jednog, sad u drugog, kao oko.
<BR>&nbsp;&nbsp;&nbsp;&nbsp;&nbsp;Promuklim glasom vođa reče: "Sad svi zajedno i biće naš." Ali nastupali su oklevajući, i pre nego što su stigli do njega, Vodalus skoči napred. Video sam sev njegove oštrice u slaboj svetlosti i čuo njeno trenje o vrh kratkog koplja - metalno suljanje, kao da čelična zmija klizi preko gvozdenog brvna. Kopljanik dreknu i odskoči; Vodalus takođe skoči unazad (mislim zato što se plašio da će mu ona dvojica zaći za leđa), a onda kao da izgubi ravnotežu i pade.
<BR>&nbsp;&nbsp;&nbsp;&nbsp;&nbsp;Sve se to odigralo u mraku u magli. Ja sam pomno gledao, ali ti ljudi su bili uglavnom samo senke među senkama - kao što je maločas bila žena sa licem u obliku srca. Ipak, bio sam ganut nečim. Možda mi se učinilo, zato što je Vodalus bio spreman da pogine da bi nju zaštitio, da je ona i meni dragocena; svakako je ta njegova spremnost pobudila u meni određenu meru divljenja prema njemu. Mnogo sam puta od tada, stojeći na klimavoj platformi na trgu nekog pijačnog grada, sa Terminus Estom nepomičnim ispred mene i sa budnim prestupnikom u klečećem položaju pred mojim nogama, slušajući kako šišti šapat gomile pune mržnje prema meni, osećajući, štaviše, jednu daleko nedobrodošliju stvar, naime divljenje onih koji nalaze prljavu radost u tuđem bolu i tuđoj smrti, pomislio na Vodalusa pokraj groba i zatim uzdigao svoju oštricu napola zamišljajući da će ona, kad se sjuri nadole, zadati udarac u korist Vodalusa.
<BR>&nbsp;&nbsp;&nbsp;&nbsp;&nbsp;Kao što rekoh, spotakao se. Mislim da je u tom trenu čitav moj život bio na uskolebanim tasovima vage zajedno sa njegovim.
<BR>&nbsp;&nbsp;&nbsp;&nbsp;&nbsp;Ona dvojica sa strane jurnuše na njega, ali on svoje oružje nije bio ispustio. Videh kako blistava oštrica seva nagore, iako je Vodalus još ležao na tlu. Pamtim da sam tad pomislio kako bi fino bilo imati takav mač na dan kad Drote postane kapetan šegrta, kao i to da sam u mislima načinio poređenje između Vodalusa i sebe.
<BR>&nbsp;&nbsp;&nbsp;&nbsp;&nbsp;Sekiraš, prema kome je Vodalus načinio ubodni zamah, uzmače; onaj drugi zamahnu dugačkim nožem. Ja sam, dotad, već bio na nogama, i posmatrao bitku preko ramena jednog kalcedonskog anđela; video sam kako nož promašuje, koliko za širinu palca, Vodalusa, koji se izvio na drugu stranu, i kako se zariva do drške u zemlju. Vodalus tad zamahnu da poseče vođu, ali bio je suviše blizu za mač tolike dužine. A vođa, umesto da uzmakne, ostavi svoje oružje i dograbi Vodalusa kao rvač. Bili su na samom rubu otvorenog groba - pretpostavljam da se Vodalus bio spotakao o iskopanu zemlju.
<BR>&nbsp;&nbsp;&nbsp;&nbsp;&nbsp;Drugi dobrovoljac je digao sekiru, ali je potom stao da okleva. Njegov vođa bio mu je bliži nego Vodalus; on poče zaobilaziti, da bi dobio slobodan prostor za udarac, i tako se krećući, dođe na manje od jednog koraka udaljenja od mesta gde sam se ja skrivao. Dok se tako premeštao, videh kako Vodalus čupa nož iz zemlje i zariva ga vođi u grlo. Sekira se diže da udari; a ja, ja je zgrabih za držalju tačno ispod ušica, maltene čistim refleksom, i nađoh se odjednom u borbi, ritnuh, udarih.
<BR>&nbsp;&nbsp;&nbsp;&nbsp;&nbsp;Sasvim iznenada, bilo je završeno. Mrtav je ležao onaj volonter čije se krvavo oružje nalazilo u mojim rukama. Dobrovoljački vođa grčio se pred našim nogama. Kopljanik je nestao, a njegovo koplje je ležalo, bezopasno, poprečno preko staze. Vodalus dohvati crni štap koji je nedaleko ležao na travi i ugura mač u njega kao u korice. "Ko si ti?"
<BR>&nbsp;&nbsp;&nbsp;&nbsp;&nbsp;"Severijan. Mučitelj sam. Ili, tačnije, ja sam šegrt mučitelja, kneže. Član reda Tragalaca za istinom i pokajanjem." Duboko sam udahnuo.
<BR>&nbsp;&nbsp;&nbsp;&nbsp;&nbsp;"Vodalarijus sam", odvrati on. "Jedan od hiljada takvih čijeg postojanja vi niste svesni." A bila je to reč koju jedva da sam ikad dotad i čuo.
<BR>&nbsp;&nbsp;&nbsp;&nbsp;&nbsp;"Evo." On mi položi nešto na dlan: novčić, malen i tako gladak da je izgledao nauljen. Ostadoh, stežući tu paricu, pokraj raskopanog groba, gledajući kako Vodalus krupnim koracima odlazi. Znatno pre no što je stigao do ruba udoline, progutala ga je magla, a onda je, nekoliko trenutaka potom, srebrnasti leteći čamac, oštar kao strelica, zavrištao iznad groblja.
<BR>&nbsp;&nbsp;&nbsp;&nbsp;&nbsp;Nož je bio, nekako, ispao iz vrata mrtvog vođe. Možda ga je on sam, u agoniji, izvukao. Dok sam se saginjao da uzmem nož, primetio sam da mi je novčić još u šaci i strpao ga u džep.
<BR>&nbsp;&nbsp;&nbsp;&nbsp;&nbsp;Mi mislimo da smo ti koji izmišljaju simbole. Istina glasi da simboli izmišljaju nas; mi smo njihove tvorevine, oblikuju nas njihove tvrde, definišuće ivice. Kad vojnici polažu zakletvu, svaki dobije po jedan komad metalnog novca, i to asimus, sa urezanim profilom autarha. Primajući taj novčić oni prihvataju i naročite dužnosti i terete vojničkog života - od tog časa su vojnici, mada možda još ništa ne znaju o rukovanju oružjem. Ja to tada nisam znao, ali velika je greška zamišljati da moramo biti svesni takvih stvari da bi one uticale na nas; zapravo, zamišljati to znači verovati u najbezvredniju, najpraznoverniju vrstu magije. Jedino nesuđeni mag veruje u delotvornost čistog znanja; a racionalni ljudi znaju da stvari ili delaju same po sebi, ili uopšte ne delaju.
<BR>&nbsp;&nbsp;&nbsp;&nbsp;&nbsp;Tako ja, dok mi je taj novčić upadao u džep, nisam znao ništa o dogmama pokreta kome je Vodalus bio na čelu, ali sam ih ubrzo sve doznao, jer su bile u vazduhu. Sa Vodalusom, mrzeo sam autarhiju, iako pojma nisam imao šta bi moglo mesto nje biti uspostavljeno. Sa Vodalusom sam prezirao uzvišene koji nikako da se dignu na ustanak protiv autarha i koji vezuju svoje najlepše kćeri za njega dajući ih u ceremonijalno konkubinatstvo. Sa Vodalusom sam prezirao narod što je tako nedisciplinovan i lišen zajedničkog cilja. A od onih ideala koje je pokušao da mi usadi majstor Malrubius (koji je zapovedao šegrtima kad sam bio dečak) i koje je posle nastojao da mi prenese i majstor Palaemon, prihvatio sam samo jednu: odanost toj gildi. U ovom pogledu nisam nimalo grešio - bilo je, kao što sam i osećao, savršeno izvodljivo da služim Vodalusu, a ostajem torturist. Eto, tako sam započeo svoje dugo putovanje koje se završilo mojim slučajnim uletanjem u presto.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
