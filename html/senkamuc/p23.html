<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. HILDEGRIN
<P>&nbsp;&nbsp;&nbsp;&nbsp;&nbsp;Snagom, sigurno poslednjom koju sam imao, uspeo sam da izbacim Terminus Est na ploveću barsku stazu i da se uhvatim za njenu neravnu ivicu; a onda sam opet potonuo.
<BR>&nbsp;&nbsp;&nbsp;&nbsp;&nbsp;No, neko me je dohvatio za zglob šake. Digao sam pogled očekujući da je to Agija, ali nije bila ona nego neka još mlađa žena, sa dugačkom, žutom kosom. Pokušah da joj se zahvalim, ali iz mojih usta ne potekoše reči nego voda. Ona je, onda, vukla, ja se bacakao i najzad se našao oslonjen celom težinom na travu, no tako slab da više ništa nisam mogao učiniti.
<BR>&nbsp;&nbsp;&nbsp;&nbsp;&nbsp;Mora biti da sam se tu odmarao bar onoliko dugo koliko je potrebno da se izgovori angelus, možda i duže. Bio sam svestan hladnoće i postepenog tonjenja svih tih utkanih trulećih biljaka zajedno, jer one su pod mojom težinom popuštale tako da sam se najzad našao opet do pola u vodi. Činio sam jako velike udisaje, ali moja pluća njima nisu bila zadovoljna; vodu sam iskašljavao, a curila mi je i iz nosa. Neko progovori (muški glas, bučan, činilo mi se da sam ga nekad, davno, već slušao): "Povucite ga na ovu stranu inače će potonuti." Neko me je podigao, držeći me za opasač. Nekoliko trenutaka posle toga uspeo sam da stanem na noge, iako su toliko drhtale da sam se uplašio da ću pasti.
<BR>&nbsp;&nbsp;&nbsp;&nbsp;&nbsp;Agija je bila tu, i ona plavuša koja mi je pomogla da se popnem na travu, i jedan krupan čovek mesnatog lica. Agija zapita šta se dogodilo; iako polusvestan, zapazio sam koliko je bleda.
<BR>&nbsp;&nbsp;&nbsp;&nbsp;&nbsp;"Dajte mu vremena", reče krupni čovek. "Biće mu sasvim dobro, uskoro." Onda on reče: "A ko si, za ime Flegetona, ti?"
<BR>&nbsp;&nbsp;&nbsp;&nbsp;&nbsp;Gledao je tu devojku koja je izgledala ošamućeno isto koliko sam se ja ošamućenim osećao. Promucala je : "D...d...d...d", onda sagla glavu i zaćutala. Od kose do pete bila je umazana blatom, a od odeće je na sebi imala samo neke dronjke.
<BR>&nbsp;&nbsp;&nbsp;&nbsp;&nbsp;Krupni čovek zapita Agiju: "Odakle ova?"
<BR>&nbsp;&nbsp;&nbsp;&nbsp;&nbsp;"Ne znam. Kad sam se okrenula da vidim šta zadržava Severijana, ona ga je već izvlačila na ovu ploveću stazu."
<BR>&nbsp;&nbsp;&nbsp;&nbsp;&nbsp;"Dobro je učinila. Bar za njega dobro. Je li luda? Ili čarolijom vezana za ovo mesto, šta misliš?"
<BR>&nbsp;&nbsp;&nbsp;&nbsp;&nbsp;Progovorih: "Ko god da je, spasla me je. Zar joj ne možeš dati nešto da se pokrije? Sigurno se smrzava." Smrzavao sam se i ja, a sad sam bio dovoljno živ da to i primetim.
<BR>&nbsp;&nbsp;&nbsp;&nbsp;&nbsp;Krupni čovek odmahnu glavom i kao da priteže svoj teški kaput nekako čvršće oko sebe. "Ne dam ako ne bude čista. A to neće biti, osim ako je ne vratimo u vodu i ne probućkamo dobro. Ali imam ovde nešto što je gotovo isto tako dobro, možda i bolje." Iz jednog od džepova kaputa on izvuče metalnu bocu, koja je imala oblik psa, i dade mi je.
<BR>&nbsp;&nbsp;&nbsp;&nbsp;&nbsp;Pokaza se da je "kost" u ustima tog psa zapravo čep. Ponudio sam bocu toj devojci, ali ona se ponašala kao da ne zna šta bi s njom radila. Agija joj bocu prvo oduze, pa prisloni na usne, a kad je plavuša popila nekoliko gutljaja, Agija mi je vrati. Tečnost u boci imala je ukus rakije od šljiva; vatreni nalet tog pića sprao je na vrlo prijatan način gorčinu močvarne vode. Kad sam vratio kosku psu u usta, stomak mu je, rekao bih, bio već više od pola ispražnjen.
<BR>&nbsp;&nbsp;&nbsp;&nbsp;&nbsp;"E, tako", reče veliki, "a sad, narode, mislim da bi trebalo da mi kažete ko ste i šta ćete ovde - i nemoj niko da mi kaže da ste došli samo da razgledate vrt. Ja svaki dan vidim toliko tih što blenu, da ih prepoznam pre nego što stignu na domet glasa." On osmotri mene. "Za početak, ti imaš doo-bru nožekanju."
<BR>&nbsp;&nbsp;&nbsp;&nbsp;&nbsp;Agija reče: "Taj armiger je kostimiran. Izazvan je na dvoboj, pa je došao da iseče jedan avern."
<BR>&nbsp;&nbsp;&nbsp;&nbsp;&nbsp;"On kostimiran, a ti kao nisi. Misliš da ne prepoznajem pozorišni brokat? I da ne znam šta su bose noge?"
<BR>&nbsp;&nbsp;&nbsp;&nbsp;&nbsp;"Nisam ja rekla da nisam kostimirana, niti da sam njegovog ranga. A što se tiče mojih cipela, ostavila sam ih napolju da ih ne upropastim u ovoj vodi."
<BR>&nbsp;&nbsp;&nbsp;&nbsp;&nbsp;On klimnu na takav način da se nije moglo zaključiti da li joj je poverovao ili nije. "Sad ti, zlaćana kosice. Ova izvezena bagaža ovde već je kazala da te ne poznaje. A ovaj drugar ovde - koga si, kao ribu, upecala, a to je bio posao i te kakav - pa, kad ga pogledam čini mi se da ni on ne zna o tebi ništa više nego ja. Možda ni koliko ja. Dakle, ko si ti?"
<BR>&nbsp;&nbsp;&nbsp;&nbsp;&nbsp;Plavuša proguta pljuvačku. "Dorkas."
<BR>&nbsp;&nbsp;&nbsp;&nbsp;&nbsp;"A kako si dospela ovde, Dorkas? I to u vodu? Jer u vodi si bila, stvar je jasna. Nisi se mogla toliko smočiti samo izvlačeći našeg mladog prijatelja."
<BR>&nbsp;&nbsp;&nbsp;&nbsp;&nbsp;Od rakije su se devojčini obrazi zarumeneli, ali lice joj je ostalo prazno i zbunjeno baš kao i pre ili gotovo koliko i pre. "Ne znam", šapnu ona.
<BR>&nbsp;&nbsp;&nbsp;&nbsp;&nbsp;Agija zapita: "Ti se ne sećaš kako si došla?"
<BR>&nbsp;&nbsp;&nbsp;&nbsp;&nbsp;Dorkas odmahnu glavom.
<BR>&nbsp;&nbsp;&nbsp;&nbsp;&nbsp;"Onda, koje se stvari poslednje sećaš?"
<BR>&nbsp;&nbsp;&nbsp;&nbsp;&nbsp;Nastupilo je dugo ćutanje. Vetar je navalio kao nikad do tada - smrzavao sam se očajno, uprkos piću. Konačno Dorkas progunđa: "Sedenje pored prozora... Bile su lepe stvari na prozoru. Poslužavnici, kutije i jedan krst."
<BR>&nbsp;&nbsp;&nbsp;&nbsp;&nbsp;Krupni reče: "Lepe stvari? Pa, ako si ti bila tamo, onda sam siguran da je lepih stvari bilo."
<BR>&nbsp;&nbsp;&nbsp;&nbsp;&nbsp;"Luda je", reče Agija "Ili se neko brinuo o njoj, a ona odlutala, ili se o njoj niko ne brine, što izgleda verovatnije s obzirom na stanje njene odeće, pa je dolutala unutra kad kustosi nisu pazili."
<BR>&nbsp;&nbsp;&nbsp;&nbsp;&nbsp;"Možda ju je neko tupnuo po glavi, opelješio i bacio unutra misleći da je gotova. A ulaza u ovaj vrt ima, gospođice Dronjakovićka, više nego što kustos zna. Ili su je možda doneli da je bace ovde, ali je bila samo bolesna i uspavana. U komi, to se zove koma, pa ju je voda probudila."
<BR>&nbsp;&nbsp;&nbsp;&nbsp;&nbsp;"Pa ti koji su je doneli sigurno bi je i videli."
<BR>&nbsp;&nbsp;&nbsp;&nbsp;&nbsp;"Ja koliko sam čuo, oni kad su u komi mogu dugo da ostanu pod vodom. Šta je bilo da je bilo, sad nije bitno. Ona je tu i problem je njen, rekao bih, da utvrdi odakle je i ko je."
<BR>&nbsp;&nbsp;&nbsp;&nbsp;&nbsp;Ja sam dotle skinuo smeđi i počeo da cedim gildaški ogrtač u nadi da ga koliko-toliko osušim; ali digoh pogled kad Agija upita: "Sve nas si pitao ko smo. A ko si ti?"
<BR>&nbsp;&nbsp;&nbsp;&nbsp;&nbsp;"Sasvim imate pravo to da znate", reče krupni čovek. "Potpuno pravo imate i daću vam bolje dokaze nego što je iko od vas dao meni. Ali, posle toga, moraću malo da se posvetim svojim poslovima. Došao sam jer sam video da se ovaj mladi armiger davi, došao sam kao što bi svaki dobar čovek došao. Ali svako mora da gleda svoja posla, pa moram i ja."
<BR>&nbsp;&nbsp;&nbsp;&nbsp;&nbsp;To govoreći, skinuo je svoj visoki šešir, posegnuo u njega i izvukao jednu masnu kartu otprilike dvaput veću od onih posetnica koje sam pokatkad viđao u Citadeli. Dao ju je Agiji, a ja sam pogledao preko Agijinog ramena. Izrazito kitnjastim slovima bilo je ispisano: HILDEGRIN ZVANI JAZAVAC Iskopavanja svih vrsta, sa jednim, ili više, pa sve do 4OO kopača. Kamen nije pretvrd niti blato premekano. Pitajte u ulici Argosi kod firme
<BR>&nbsp;&nbsp;&nbsp;&nbsp;&nbsp;SLEPI AŠOV ili pitajte u Altikamelusu odmah iza ugla Velajetije.
<BR>&nbsp;&nbsp;&nbsp;&nbsp;&nbsp;"Eto ko sam, gospođice Dronjakovićka i mladi sir - a nadam se da mi nećeš zameriti što vas tako zovem, prvo jer ste od mene mlađi, a drugo jer si ti od nje mnogo mlađi iako si možda samo dve-tri godine posle nje rođen. I, odoh ja."
<BR>&nbsp;&nbsp;&nbsp;&nbsp;&nbsp;Zaustavih ga. "Pre nego što sam upao, sreo sam jednog starog u čunu, koji je rekao da nešto dalje niz stazu postoji neko ko bi nas mogao prebaciti preko jezera. Hoćeš li nas povesti?"
<BR>&nbsp;&nbsp;&nbsp;&nbsp;&nbsp;"A, onaj jadnik koji traži svoju suprugu. E, taj mi je bio dobar prijatelj, mnogo puta, pa ako vas je on preporučio, valjalo bi da poslušam. Moja brodica može da održi četvoro, ako baš mora."
<BR>&nbsp;&nbsp;&nbsp;&nbsp;&nbsp;On pođe krupnim koracima, pokazujući nam jednim pokretom da krenemo za njim; primetih da mu čizme, koje kao da su bile nečim nauljene, tonu u barsko bilje čak i dublje nego moje. Agija reče: "Ova s nama ne ide." Međutim, lepo se videlo da Dorkas baš ide za nama, i to za Agijom. Na Dorkasinom licu bio je izraz tako ojađen, da ja zastadoh da pokušam da je utešim. "Pozajmio bih ti ja svoj ogrtač", šapnuo sam joj, "da nije toliko mokar, pa bi ti od njega bilo još hladnije nego sad. Ali ako pođeš ovom stazom u suprotnom smeru, izići ćeš sasvim iz ovog vrta u hodnik gde je suvlje i toplije. A onda, ako potražiš vrata na kojima piše 'Bašta tropske džungle', kroz njih ćeš ući u jedan vrt gde je sunce toplo i gde ćeš se osećati sasvim udobno."
<BR>&nbsp;&nbsp;&nbsp;&nbsp;&nbsp;Tek što sam to rekao, setio sam se onog pelikosaura koga sam u džungli video. Dorkas, međutim (možda i na sreću), nije ničim pokazala da je čula moje reči. Nešto u njenom licu pokazivalo je da se plaši Agije, ili da je bar, na neki bespomoćan način, svesna da je izazvala Agijino nezadovoljstvo; ali nikakvih drugih pokazatelja nije bilo da svoju okolinu sagledava išta budnije od mesečara.
<BR>&nbsp;&nbsp;&nbsp;&nbsp;&nbsp;Svestan da nimalo nisam umanjio njenu nevolju, počeh ponovo. "Ima u hodniku jedan čovek, kustos. Siguran sam da će on bar pokušati da ti nađe neku odeću i vatru."
<BR>&nbsp;&nbsp;&nbsp;&nbsp;&nbsp;Vetar je zavitlao Agijinom kestenjastom kosom kao bičem, kad je okrenula glavu da nas pogleda. "Tih mladih prosjakinja ima toliko da niko ne treba da se uznemirava zbog još jedne, Severijane. Niko, pa ni ti."
<BR>&nbsp;&nbsp;&nbsp;&nbsp;&nbsp;Na zvuk Agijinog glasa i Hildegrin pogleda preko ramena. "Znam jednu ženu koja bi je mogla primiti. Da, primiti, oprati i dati joj nešto odeće. Ispod tog blata je telo otmenog roda, mada prilično mršavo."
<BR>&nbsp;&nbsp;&nbsp;&nbsp;&nbsp;"A šta ti uopšte tražiš ovde?" prasnu Agija. "Na tvojoj posetnici piše da angažuješ radnike za kopanje i, onda, kakav posao imaš ovde?"
<BR>&nbsp;&nbsp;&nbsp;&nbsp;&nbsp;"Kao što rekoste, gospođice - imam posao."
<BR>&nbsp;&nbsp;&nbsp;&nbsp;&nbsp;Dorkas je počela da drhti. "Časti mi", rekoh, "treba samo da se vratiš. U hodniku je mnogo toplije. Ne idi u Baštu tropske džungle. Mogla bi otići u Peščanu, tamo je sunčano i sivo."
<BR>&nbsp;&nbsp;&nbsp;&nbsp;&nbsp;Nešto od mojih reči kao da je dodirnulo neku žicu u njoj. "Da", šapnu ona. "Da."
<BR>&nbsp;&nbsp;&nbsp;&nbsp;&nbsp;"Peščana bašta? To ti se dopada?"
<BR>&nbsp;&nbsp;&nbsp;&nbsp;&nbsp;Vrlo tiho: "Sunce."
<BR>&nbsp;&nbsp;&nbsp;&nbsp;&nbsp;"Evo stare barke", objavi Hildegrin. "Toliko nas ima da ćemo morati da pripazimo ko gde sedi i kako. Kad uđemo, niko ni makac - jer će ona duboko da ugazi u vodu. Jedna ženska na pramac, molim lepo, a druga i mladi armiger na krmu."
<BR>&nbsp;&nbsp;&nbsp;&nbsp;&nbsp;Rekoh: "Rado ću uzeti jedno veslo."
<BR>&nbsp;&nbsp;&nbsp;&nbsp;&nbsp;"Jes' ikad ranije veslao? Nisi. I pretpostavljao sam da nisi. Ne-ne, bolje ti sedi na krmu k'o što sam rekao. Nije mnogo teže vući dva vesla nego jedno, a radio sam to mnogo puta, veruj mi, čak i kad je ovde bilo i po petoro uz mene."
<BR>&nbsp;&nbsp;&nbsp;&nbsp;&nbsp;Čamac je bio nalik na vlasnika, širok, robustan, masivnog izgleda. Pramac i krma bili su četvrtasti, široki gotovo isto koliko sredina čamca, mada je korito na oba kraja bilo pliće. Hildegrin je ušao prvi, opkoračio klupu i onda jednim veslom potisnuo čamac bliže obali da mi uđemo.
<BR>&nbsp;&nbsp;&nbsp;&nbsp;&nbsp;"Ti", reče Agija, hvatajući Dorkas za mišicu ruke. "Ti sedi tamo napred."
<BR>&nbsp;&nbsp;&nbsp;&nbsp;&nbsp;Izgledalo je da će Dorkas to poslušati, ali Hildegrin je zaustavi. "Ako ne zameraš, gospođice", reče Agiji, "radije bih da na pramcu budeš ti. Neću moći da pazim na ovu, znaš, kad veslam, ako ne sedne na krmu. Ona nije čitava, u čemu se čak i ti i ja možemo saglasiti, pa, pošto ćemo jako duboko gaziti vodu, želeo bih da je vidim ako počne nešto da se bacaka."
<BR>&nbsp;&nbsp;&nbsp;&nbsp;&nbsp;Na iznenađenje svih nas Dorkas reče: "Nisam luda. Samo... samo se osećam kao da sam upravo probuđena."
<BR>&nbsp;&nbsp;&nbsp;&nbsp;&nbsp;Hildegrin je, ipak, nagna da sedne na krmu, sa mnom. "Ovo sad", reče on, "ovo sad što ćete gledati nije verovatno da ćete ikad zaboraviti, ako vam je prvi put. Prelazak preko Ptičjeg jezera, ovde, usred Bašte večnog sna." Zamakanje njegovih vesala u vodu stvaralo je tup i nekako setan zvuk.
<BR>&nbsp;&nbsp;&nbsp;&nbsp;&nbsp;Pitao sam zašto to jezero zovu ptičjim.
<BR>&nbsp;&nbsp;&nbsp;&nbsp;&nbsp;"Zato što se u vodi nađe toliko mrtvih ptica, kažu neki ljudi. Ali može biti da je samo zato što ih ovde toliko ima. Mnogo stvari se priča protiv Smrti. Mislim, pričaju ljudi koji moraju umreti, crtaju je kao zlu babu sa vrećom i tako to. Ali pticama je Smrt dobra drugarica. Gde god ima mrtvih ljudi i tišine, naći ćeš i dobar broj ptica, iskustvo je moje."
<BR>&nbsp;&nbsp;&nbsp;&nbsp;&nbsp;Sećajući se kako drozdovi pevaju u našem nekropolisu, klimnuo sam glavom.
<BR>&nbsp;&nbsp;&nbsp;&nbsp;&nbsp;"Ako sad pogledate pored mog ramena, jasno ćete videti obalu ispred nas i na njoj mnogo toga što ranije niste mogli, zbog trske koja je bila svud oko vas. Primetićete, ako nema previše izmaglice, da se teren od tog mesta diže. Tamo zemljište više nije močvarno, tamo počinje šuma. Vidite li drveće?"
<BR>&nbsp;&nbsp;&nbsp;&nbsp;&nbsp;Klimnuo sam glavom, a pokraj mene je i Dorkas klimnula glavom.
<BR>&nbsp;&nbsp;&nbsp;&nbsp;&nbsp;"To je zato što je cela ova predstava nameštena da izgleda kao usta ugašenog vulkana. Ili kao usta mrtvog čoveka, kažu neki, ali nije im to istina. Da jeste, bili bi ugrađeni i zubi. Setićete se, međutim, da ste u ovaj vrt ušli penjući se kroz jednu podzemnu cev."
<BR>&nbsp;&nbsp;&nbsp;&nbsp;&nbsp;Još jednom klimnusmo glavama i Dorkas i ja. Agija je bila od nas udaljena ne više od dva dobra koraka, ali se nije mogla videti iza Hildegrinovih širokih leđa i tog kaputa od debelog vunenog štofa.
<BR>&nbsp;&nbsp;&nbsp;&nbsp;&nbsp;"Na onoj strani", nastavi on, nagoveštavajući pokretom četvrtaste vilice u kom pravcu treba da pogledamo, "morali biste da vidite jednu crnu tačku. Na pola puta, otprilike, između močvare i ruba. Neki je vide, pa pomisle da su tu izišli, ali nisu, taj otvor je iza vas, niži je i mnogo manji. A ovaj koji sad vidite jeste pećina Kumeanke - žene koja zna budućnost i prošlost i sve ostalo. Neki pričaju da je sve ovo izgrađeno samo radi nje, ali ja to ne verujem."
<BR>&nbsp;&nbsp;&nbsp;&nbsp;&nbsp;Dorkas tiho upita: "Kako se to moglo desiti?" Hildegrin je nije razumeo ili se bar pravio da je ne razume.
<BR>&nbsp;&nbsp;&nbsp;&nbsp;&nbsp;"Kažu da autarh želi da Kumeanka bude tu, tako da on može da dođe i razgovara, ne putujući na drugu stranu sveta. Ne bih znao da li je to istina, ali ponekad vidim nekog da se šetka tamo gore, kao i odsjaj metala i možda dva-tri dragulja. Ne znam ko je, ali, pošto ne želim da znam svoju budućnost - a svoju prošlost poznajem valjda bolje nego ona - ne prilazim blizu pećini. Neki put dođu ljudi u nadi da saznaju kad će se oženiti ili kako će proći u trgovini. Ali primetio sam da se retko vraćaju."
<BR>&nbsp;&nbsp;&nbsp;&nbsp;&nbsp;Stigosmo gotovo do sredine jezera. Bašta beskrajnog sna se dizala oko nas odasvud i ličila je na strane neke ogromne zdele, sa mahovinom i četinarima pri vrhu, a prljavom penom travuljine i trske dole. Meni je još bilo hladno, čak i hladnije zbog toga što sam, neaktivan, sedeo u čamcu dok je drugi veslao; počinjao sam da se brinem i zbog posledica koje bi potapanje u vodu moglo imati po oštricu Terminus Estaa, ako ga uskoro ne osušim i ne nauljim; ali i pored toga čarolija tog mesta me je držala. (A čarolija je, u tom vrtu, nesumnjivo postojala. Mogao sam je maltene čuti kako bruji nad vodom: glasovi, ritmično pevaju, na nekom jeziku koji ne znam, ali ga razumem.) Mislim da je držala svakog, čak i Hildegrina, čak i Agiju. Neko vreme smo plovili bez razgovora; video sam guske, i to, koliko sam mogao razabrati, žive i zadovoljne, kako sede na vodi, daleko od nas; a u jednom trenutku je, kao nešto iz sna, lice neke manateje, maltene ljudsko, pogledalo pravo u moje lice, kroz nekoliko pedalja smeđe vode.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
