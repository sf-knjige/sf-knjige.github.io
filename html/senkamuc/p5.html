<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. ČISTAČ SLIKA I DRUGI
<P>&nbsp;&nbsp;&nbsp;&nbsp;&nbsp;Praznik Svete Katarine za našu gildu je najveći dan, to je svetkovina koja nas vraća našem nasledstvu, to je dan kad kalfe postaju majstori (ako to ikad postanu), a šegrti postaju kalfe. Ostaviću opis tih ceremonija za kasnije kad bude prilika da opišem svoje unapređenje; ali u godini o kojoj sada pišem, godini bitke pokraj groba, unapređeni su Drote i Rohe, tako da ja ostadoh da budem kapetan šegrta.
<BR>&nbsp;&nbsp;&nbsp;&nbsp;&nbsp;Puna težina te službe nije me počela pritiskati do pred kraj ceremonije. Sedeo sam u ruševnoj kapeli, uživao u živopisnom obredu i bio samo uzgredno svestan (na isti onaj prijatan način na koji sam iščekivao i gozbu) da ću biti najstariji među šegrtima kad se stvar sasvim završi.
<BR>&nbsp;&nbsp;&nbsp;&nbsp;&nbsp;Malo po malo, međutim, zahvatilo me je osećanje uznemirenosti. Bio sam jadno raspoložen još pre nego što sam shvatio da više nisam razdragan; pogurio sam se pod teretom odgovornosti pre nego što sam sasvim razumeo da je sada na meni. Prisetio sam se koliko je Drote morao da se namuči da održi disciplinu među nama. Sad ću ja morati isto, ali bez njegove snage, i bez ikoga ko bi meni bio ono što je Rohe njemu bio - poručnik jednako star. Kad su se završni napevi skršili u gromki finale, a majstori Gerlous i Palaemon sa svojim maskama sa zlatnim linijama prošli laganim koracima kroz vrata i kad su stare kalfe digle na ramena Drotea i Rohea, nove kalfe (a njih dvojica već su zavlačila ruke u svoje konjaničke torbice, okačene o opasač, da nađu petarde koje će napolju ispaljivati), već sam imao pripravnu odlučnost i, čak, skicu plana.
<BR>&nbsp;&nbsp;&nbsp;&nbsp;&nbsp;Trebalo je da mi, šegrti, poslužujemo na gozbi, a pre toga da skinemo srazmerno čistu i novu odeću koju su nam dali za ceremoniju. Kad je pukla i poslednja petarda i kad su matrozi, čineći svoj godišnji gest prijateljstva, provalili nebesa jednim hicem najtežeg artiljerijskog oruđa u Velikom dvoru, naterao sam svoje potčinjene - koji su već počinjali, ili mi se bar tako čiilo, da mi dobacuju odbojne poglede - da hitro krenu u našu spavaonicu; onda sam zatvorio vrata i gurnuo jedan ležaj na njih.
<BR>&nbsp;&nbsp;&nbsp;&nbsp;&nbsp;Eata je bio najstariji posle mene i bili smo (srećom po mene) u tako prijateljskim odnosima u prošlosti, da ništa nije posumnjao dok nije bilo prekasno za delotvoran otpor. Šćepao sam ga za gušu, lupio njegovom glavom nekoliko puta o brodski kabinski zid, a onda ga ritnuo po nogama tako da je izgubio oslonac. "E sad", rekoh, "da li ćeš biti moj pomoćnik? Odgovaraj!"
<BR>&nbsp;&nbsp;&nbsp;&nbsp;&nbsp;Nije mogao da govori, ali je klimnuo glavom.
<BR>&nbsp;&nbsp;&nbsp;&nbsp;&nbsp;"Dobro. Ja ću Timona. Ti sledećeg najvećeg."
<BR>&nbsp;&nbsp;&nbsp;&nbsp;&nbsp;U roku od sto dahova (i to vrlo brzo disanih) momke smo našutirali tako da su se pokorili. Tek tri nedelje posle toga pojavili su se prvi slučajevi neposlušnosti prema meni, pa i tad nije bilo masovne pobune nego samo pojedinačnih slučajeva simuliranja bolesti.
<BR>&nbsp;&nbsp;&nbsp;&nbsp;&nbsp;Kao kapetan šegrta imao sam nova zaduženja, ali i više slobode nego ikad ranije. Ja sam bio taj koji je morao paziti da kalfe na dužnosti dobijaju toplu hranu, ja sam nadzirao dečake koji su mukotrpno nosili hrpe poslužavnika namenjene našim klijentima. U kuhinji sam gonio svoje podređene na posao, a u učionici im pomagao u učenju; mene su slali daleko češće nego ikad pre da nosim poruke u daleke delove Citadele i da čak, u nekim malim razmerama, vodim poslove u ime gilde. Tako upoznah sve glavne putanje i mnoge retko posećivane zakutke - žitnice sa visokim komorama i demonskim mačkama; bedeme šibane vetrom koji se nadnose nad gangrenozna sirotinjska naselja i pinakoteke. Ove poslednje počinju od jedne velike dvorane koja umesto tavanice ima cigleni svod u koji su usečeni prozori; pod je tu od kamenih ploča preko kojih su razbacani tepisi. Duž zida postoji niz mračnih lukova od kojih počinju pinakoteke, nizovi soba čiji su zidovi obloženi - kao i zidovi velike dvorane - bezbrojnim slikama.
<BR>&nbsp;&nbsp;&nbsp;&nbsp;&nbsp;Mnoge od tih slika bejahu tako stare i počađavele da nisam mogao razabrati šta prikazuju, a bilo je i drugih čije značenje nisam shvatao - igračica sa krilima nalik na pijavice, žena koja ćuti, steže kamu u rukama i sedi ispod posmrtne maske. Kad sam, jednoga dana, prešao najmanje dve lige pešačeći između tih zagonetnih slika, nabasao sam na jednog dedicu koji je čučao navrh visokih merdevina. Hteo sam da ga pitam kojim putem ću dalje, ali izgledao je toliko obuzet svojim poslom da ga nisam hteo uznemiriti, pa sam oklevao.
<BR>&nbsp;&nbsp;&nbsp;&nbsp;&nbsp;Slika koju je čistio prikazivala je jednog oklopnika kako stoji u pejsažu potpune pustoši. Nenaoružan, ali sa motkom na kojoj je neka čudnovata, kruta zastava. Vizir njegovog šlema - sav zlatan, bez proreza za gledanje i disanje; uglačan toliko da mu se na površini, kao u ogledalu, vidi ta mrtva pustinja, ništa više.
<BR>&nbsp;&nbsp;&nbsp;&nbsp;&nbsp;Ovaj ratnik s nekog mrtvog sveta duboko me je dirnuo, mada nisam mogao reći zbog čega, pa čak ni koje sam to osećanje, zapravo, iskusio. Na neki mutan način poželeo sam da skinem tu sliku sa zida i ponesem je - ne u naš nekropolis, nego u jednu od onih planinskih šuma čiji izgled je naš nekropolis odražavao (to sam još tad shvatio) na idealizovan, ali i osakaćen način. Trebalo je da ta slika nađe mesto među drvećem, da donjom ivicom svog rama počiva na mladoj travi.
<BR>&nbsp;&nbsp;&nbsp;&nbsp;&nbsp;"...i tako", reče jedan glas iza mene, "svi su pobegli. Vodulas je, vidiš, dobio ono po šta je došao."
<BR>&nbsp;&nbsp;&nbsp;&nbsp;&nbsp;"Ti", odsečno će drugi. "Šta ćeš ti tu?"
<BR>&nbsp;&nbsp;&nbsp;&nbsp;&nbsp;Okrenuo sam se i video dvojicu armigera u blistavoj odeći udešenoj da liči na odeću aristokrata u najvećoj meri do koje su se armigeri u tom pogledu usuđivali ići. Rekoh: "Imam poruku za arhivara" i podigoh kovertu.
<BR>&nbsp;&nbsp;&nbsp;&nbsp;&nbsp;"Vrlo dobro", reče taj oklopnički paž koji mi se obratio. "Znaš li mesto arhive?"
<BR>&nbsp;&nbsp;&nbsp;&nbsp;&nbsp;"Upravo sam se spremao da pitam, gospodine."
<BR>&nbsp;&nbsp;&nbsp;&nbsp;&nbsp;"Onda ti nisi pravi kurir za takvo pismo, zar ne? Daj to ovamo, a ja ću dati nekom pažu."
<BR>&nbsp;&nbsp;&nbsp;&nbsp;&nbsp;"Ne mogu, gospodine. Dužnost je moja da ga uručim."
<BR>&nbsp;&nbsp;&nbsp;&nbsp;&nbsp;Drugi armiger reče: "Nije potrebno da budeš tako oštar prema ovom mladom čoveku, Raho."
<BR>&nbsp;&nbsp;&nbsp;&nbsp;&nbsp;"Ti ne znaš šta je on, a?"
<BR>&nbsp;&nbsp;&nbsp;&nbsp;&nbsp;"A ti znaš?"
<BR>&nbsp;&nbsp;&nbsp;&nbsp;&nbsp;Čovek po imenu Raho klimnu glavom. "Iz kog si ti dela ove Citadele, glasniče?"
<BR>&nbsp;&nbsp;&nbsp;&nbsp;&nbsp;"Iz kule Matahin. Majstor Gerlous me je poslao arhivaru."
<BR>&nbsp;&nbsp;&nbsp;&nbsp;&nbsp;Lice onog drugog armigera se zateže. "Ti si, dakle, mučitelj."
<BR>&nbsp;&nbsp;&nbsp;&nbsp;&nbsp;"Tek učenik, gospodine."
<BR>&nbsp;&nbsp;&nbsp;&nbsp;&nbsp;"Onda se ne čudim što moj prijatelj želi da te nema na vidiku. Produži ovom galerijom do trećih vrata, zaokreni i produži oko sto koraka, popni se stepeništem do drugog odmorišta i idi hodnikom na jug do dvokrilnih vrata na kraju."
<BR>&nbsp;&nbsp;&nbsp;&nbsp;&nbsp;"Hvala vam", rekoh i zakoračih u pravcu koji mi je on pokazao.
<BR>&nbsp;&nbsp;&nbsp;&nbsp;&nbsp;"Čekaj malo. Ako pođeš sad, moraćemo te gledati."
<BR>&nbsp;&nbsp;&nbsp;&nbsp;&nbsp;Raho reče: "Pa, ja bih radije da on bude ispred nas nego iza nas."
<BR>&nbsp;&nbsp;&nbsp;&nbsp;&nbsp;Svejedno, sačekao sam, oslanjajući se rukom na jedan krak merdevina, da njih dvojica zađu za ugao.
<BR>&nbsp;&nbsp;&nbsp;&nbsp;&nbsp;Kao jedan od onih poluduhovnih prijatelja koji nam se u snu obraćaju iz oblaka, stari reče: "Znači, torturist, a? Znaš li da nikad nisam otišao do vas." Pogled njegovih očiju bio je nejak, podsećao me je na pogled onih kornjača koje smo ponekad plašili po obalama Đola; njegov nos i vrh njegove vilice praktično su se susretali u jednoj tački.
<BR>&nbsp;&nbsp;&nbsp;&nbsp;&nbsp;"Bog će dati da vas nikad ne vidim tamo", rekoh učtivo.
<BR>&nbsp;&nbsp;&nbsp;&nbsp;&nbsp;"A nemam se čega bojati sad. Šta biste vi mogli sa čovekom kao što sam ja? Srce bi mi stalo ovako!" Ispustio je sunđer u kofu i pokušao da pucne mokrim prstima, ali tu nikakav zvuk nije nastao. "Ali znam gde je. Iza Veštičije kule. Tačno?"
<BR>&nbsp;&nbsp;&nbsp;&nbsp;&nbsp;"Jest", rekoh ja, malčice iznenađen da su veštice poznatije nego mi.
<BR>&nbsp;&nbsp;&nbsp;&nbsp;&nbsp;"Tako sam i mislio. Samo niko nikad ne priča o tome. Ljut si zbog tih armigera i ne krivim te za to. Ali treba da znaš kako je njima. Oni treba da budu kao uzvišeni, ali nisu uzvišeni. Plaše se da će umreti, plaše se da će nekog povrediti i plaše se da postupaju kao uzvišeni. Nije im lako."
<BR>&nbsp;&nbsp;&nbsp;&nbsp;&nbsp;"Njih treba ukinuti", rekoh. "Vodalus bi sve to oterao na posao u kamenolome. Oni su samo zaostatak iz neke prošle ere - šta uopšte mogu korisno da učine na ovom svetu?"
<BR>&nbsp;&nbsp;&nbsp;&nbsp;&nbsp;Stari nagnu glavu na jednu stranu. "Je li, a od kakve su koristi oni bili na početku? Znaš li?"
<BR>&nbsp;&nbsp;&nbsp;&nbsp;&nbsp;Kad sam prizna da ne znam, dedica siđe sa merdevina kao kakav stari majmun, sačinjen - tako je izgledalo - samo od ruku, nogu i namreškanog vrata; šake su mu bile dugačke kao moja stopala, prsti kvrgavi, prošarani plavim venama. "Ja sam Rudesind, kustos. Pretpostavljam da poznaješ starog Ultana? Ne, naravno ne. Jer da ga poznaješ, znao bi i put do biblioteke."
<BR>&nbsp;&nbsp;&nbsp;&nbsp;&nbsp;Rekoh: "Nikad ranije nisam bio u ovom delu Citadele."
<BR>&nbsp;&nbsp;&nbsp;&nbsp;&nbsp;"Nikad ovde? Pa ovo je najbolji deo. Slikarstvo, muzika i knjige. Imamo ovde jednog Fehina gde se vide tri devojke što oblače četvrtu u cveće koje izgleda tako stvarno da očekuješ da pčele izlete iz njega. I jednog Kvartiljozu, takođe. Nije više popularan, Kvartiljoza, nije, inače ga ne bismo imali ovde. Ali taj je bio, na dan kad se rodio, bolji crtač nego ova pljuckala i kapala za kojima su kupci danas ludi. Mi dobijamo, vidiš, ono što Kuća Apostola neće. To će reći, dobijamo stare, a one su, uglavnom, i najbolje. Dođu prljave zato što su tako dugo bile okačene, a ja ih očistim. Ponekad ih i po drugi put čistim ako su ovde dugo okačene. Fehina imamo ovde. Istina je! Ili, evo, vidi ovu. Dopada ti se?"
<BR>&nbsp;&nbsp;&nbsp;&nbsp;&nbsp;Izgledalo je bezbedno potvrdno odgovoriti.
<BR>&nbsp;&nbsp;&nbsp;&nbsp;&nbsp;"E treći put joj je. Kad sam bio početnik, šegrtovao sam kod starog Brenvolodera i on me je naučio kako se čisti. Za primer je upotrebio ovu sliku, jer, kazao je, ova ništa ne vredi. Počeo je ovde dole u uglu. Kad je uradio otprilike koliko se može jednom šakom pokriti, predao ju je meni i ja sam dovršio. Drugi put sam je očistio dok je moja žena bila još živa. A to će biti posle rođenja naše druge kćeri. Nije bila nešto jako tamna, ali bile su me pritisle neke misli i želeo sam nešto da radim. Danas mi je palo na pamet da je opet očistim. A i treba - vidiš kako se lepo prosvetljava? Evo tvog plavog Urta, opet se diže iza njegovog ramena, svež kao autarhova riba."
<BR>&nbsp;&nbsp;&nbsp;&nbsp;&nbsp;Tokom sveg tog vremena ime Vodalusovo odzvanjalo je u mom uhu. Bio sam sasvim siguran da je stari sišao s merdevina samo zato što sam ga izgovorio; zato sam želeo da ga pitam o Vodalusu. Ali, koliko god da sam se trudio, nikako nisam uspevao da navedem razgovor na tu stranu. Kad je moje ćutanje potrajalo jedan tren predugo i kad sam se pobojao da će kustos poći opet uz merdevine i nastaviti da čisti, uspeo sam da kažem: "Je li ono Mesec? Meni je rečeno da je plodniji."
<BR>&nbsp;&nbsp;&nbsp;&nbsp;&nbsp;"Jeste, sad jeste. Ovo je slikano pre nego što su na njemu sproveli navodnjavanje. Vidiš tu sivozelenu boju? U tim vremenima nju bi video kad bi digao pogled ka Mesecu. A ne zelenu kao sad. Nije izgledao ni tako veliki kao sad zato što nije bio tako blizu - tako je govorio stari Brenvoloder. Sad tamo raste dovoljno drveća da se sakrije i Nilamon, kao što ljudi u šali kažu."
<BR>&nbsp;&nbsp;&nbsp;&nbsp;&nbsp;Ugrabio sam priliku. "Ili da se sakrije Vodalus."
<BR>&nbsp;&nbsp;&nbsp;&nbsp;&nbsp;Rudesind se zacereka. "E da, ili on, istina je. Tamo kod tebe mora biti da trljaju ruke čekajući ga. Da li imate nešto posebno u planu?"
<BR>&nbsp;&nbsp;&nbsp;&nbsp;&nbsp;Ako je gilda imala ikakva posebna mučenja za određene pojedince, ja o tome ništa nisam znao; ali trudio sam se da izgledam mudro, pa rekoh: "Smislićemo nešto."
<BR>&nbsp;&nbsp;&nbsp;&nbsp;&nbsp;"Valjda ćete. A maločas mi se učinilo da si mu naklonjen. Ipak, moraćete da sačekate ako se sakrio u šume Lune." Rudesind diže pogled ka toj slici, očigledno joj se diveći, a onda se okrete meni. "Zaboravljam. Ti hoćeš kod našeg majstora Ultana. Vrati se do svoda ispod koga si upravo prošao."
<BR>&nbsp;&nbsp;&nbsp;&nbsp;&nbsp;"Znam put", rekoh. "Armiger mi je rekao."
<BR>&nbsp;&nbsp;&nbsp;&nbsp;&nbsp;Stari kustos oduva ta uputstva u vetar jednim naletom svog kiselog daha. "To što ti je on rekao odvelo bi te samo do čitaonice. Odatle bi ti bila potrebna još jedna smena vremena da stigneš do Ultana ako bi uopšte i uspeo. Ne, vrati se do onog svoda. Prođi i produži sve do kraja one velike sale koja se tamo nalazi, pa niz stepenice. Naići ćeš na zaključana vrata - lupaj jako sve dok te neko ne pusti unutra. To je dno magacina knjiga i tu Ultan ima radnu sobu."
<BR>&nbsp;&nbsp;&nbsp;&nbsp;&nbsp;Pošto me je Rudesind gledao, postupio sam po njegovim upustvima, iako mi se nije dopalo ono o zaključanim vratima, niti mi se sviđalo silaženje stepeništem, što je nagoveštavalo da bih se mogao približiti onim drevnim tunelima gde sam zalutao tražeći Triskelea.
<BR>&nbsp;&nbsp;&nbsp;&nbsp;&nbsp;Sve u svemu, imao sam manje samopouzdanja nego kad sam bio u meni bolje poznatim delovima Citadele. Kasnije sam saznao da Citadela, zbog svoje veličine, ispunjava strahopoštovanjem strance koji joj dođu u posetu; ali ona je samo trunka u gradu koji se oko nje širi, a mi koji smo odrasli unutar sivog tvrđavskog zida Citadele i naučili nazive i međusobne odnose onih stotinak orijentira koji su potrebni da se čovek u njoj snađe, osećamo, već zbog toga, nelagodnost kad se nađemo izvan poznatih područja.
<BR>&nbsp;&nbsp;&nbsp;&nbsp;&nbsp;Tako je bilo i sa mnom dok sam zalazio pod svod na koji mi je starac ukazao. Kao i drugi svodovi, bio je od tupe cigle crvenkaste boje, ali podržan na dva stuba na čijim su kapitelima bila lica spavača; nađoh da su te ćutljive usne blede, a sklopljene oči strašnije nego maske užasnog bola naslikane na metalu naše kule.
<BR>&nbsp;&nbsp;&nbsp;&nbsp;&nbsp;U sobi u kojoj sam se obreo na svakoj slici bila je naslikana po jedna, ili nekoliko, ili mnogo knjiga; neki put su knjige na slici bile istaknute, a ponekad sam morao da proučavam sliku izvesno vreme da bih primetio ugao kjige koji viri iz džepa na suknji neke žene ili da bih shvatio da neki čudno izrađeni kalem sadrži reči namotane poput konca.
<BR>&nbsp;&nbsp;&nbsp;&nbsp;&nbsp;Stepenište je bilo uzano, strmo i bez rukodržača; takođe je bilo zavojito uvijeno, pa sam, sišavši niz prvih tridesetak stepenika, već ostao gotovo sasvim bez svetlosti iz sobe iznad mene. Najzad sam bio prisiljen da idem sa ispruženim rukama ispred sebe i da pipanjem tražim put da ne bih tresnuo glavom o vrata.
<BR>&nbsp;&nbsp;&nbsp;&nbsp;&nbsp;Ali vrata nikad ne napipah. Umesto toga, nastupi kraj stepeništa (zamalo da padnem u zamahu silaženja sa nepostojećeg poslednjeg stepenika) i meni ostade samo da tražim put preko neravnog poda, oprobavajući nogama, u potpunoj tami.
<BR>&nbsp;&nbsp;&nbsp;&nbsp;&nbsp;"Ko je to tamo?" pozva jedan glas. Čudnovata mu je bila rezonanca, kao da zvoni zvono u pećini.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
