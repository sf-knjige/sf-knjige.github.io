<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. IZLAZAK IZ JEZGRA
<P>&nbsp;&nbsp;&nbsp;&nbsp;&nbsp;Imao sam zaista dobar razlog da upravo tada poželim da čujem Odijevu priču.
<BR>&nbsp;&nbsp;&nbsp;&nbsp;&nbsp;Možda će, sa strogo linearnog gledišta jedne osobe od krvi i mesa, ovo ličiti na, do dođavola, još jednu prokletu digresiju. Linearno gledano, možda i jeste. Ali ja nisam linearan. Ja obavljam paralelnu obradu podataka, nekada i više od desetak stvari istovremeno, u okviru prosečne milisekunde, a ovde su se odvijali zaista paralelni događaji.
<BR>&nbsp;&nbsp;&nbsp;&nbsp;&nbsp;Siguran sam da je Odi znao za tu paralelnost kada se dobrovoljno prijavio na hiči-brod koji se vraćao u jezgro. Možda samo nije o svemu razmislio. Mogao je imati samo približnu predstavu o onome u šta se upušta. Ali evo te paralele: ma kako se to završilo, on je bez sumnje shvatio da će to biti bolje nego da pokuša da sredi svoj život. Odijev život je bio gotovo isto tako zapetljan kao i moj, pošto je i on imao dve ljubavi istovremeno.
<BR>&nbsp;&nbsp;&nbsp;&nbsp;&nbsp;Tako je Odi ugrabio priliku i otišao. Poveo je sa sobom našu prijateljicu, Dženi Ji-đing, koja je bila jedna od njegovih ljubavi. Ali ni ona, kao što ćete videti, nije bila dugog veka.
<BR>&nbsp;&nbsp;&nbsp;&nbsp;&nbsp;Odi je bio profesionalni pilot. Vrhunski pilot. Odi je upravljao brodovima na vazdušni pogon na Veneri, onim bržim od svetlosti na Zemlji, šatlom na asteroidu Kapija, privatnim mlaznim čarterima na planeti Pegi, i dugolinijskim međuzvezdanim vasionskim letelicama u svim pravcima. U Odijevim očima jedan hiči-brod bio je isti kao i svaki drugi hiči-brod, a on sam nije nimalo sumnjao da će umeti da upravlja bilo čim. "Smem li da vam postavim kurs?" upitao je Hičija, Zapovednika, zato što je hteo da počne posao kako treba i pokaže dobru volju.
<BR>&nbsp;&nbsp;&nbsp;&nbsp;&nbsp;Zapovednik je takođe želeo da počne posao kako treba, i zato je ljubazno mahnuo rukom brodskom pilotu da se skloni, i Odi je seo na njegovo mesto.
<BR>&nbsp;&nbsp;&nbsp;&nbsp;&nbsp;Sedišta Hičija napravljena su za osobe koje između nogu nose vrećice. Ljudska bića to obično ne čine, i zato većina hiči-brodova prilagođenih ljudskoj upotrebi imaju razapetu mrežu preko otvora na rašljastom sedištu. Ovaj to, naravno, nije imao.
<BR>&nbsp;&nbsp;&nbsp;&nbsp;&nbsp;Odi nije hteo da počne da se već od prve žali. Uradio je kako je najbolje umeo. Ugurao je svoju zadnjicu u stolicu u obliku slova V, pročitao koordinate kursa, i upravljački točak iz sve snage gurnuo u odgovarajući položaj. Za to je bilo potrebno imati snage. Prošlo je već izvesno vreme od kada je Odi morao tako da radi; novi brodovi, izgrađeni na Zemlji, bili su lakši za upravljanje. Da bi održao razgovor, prostenjao je: "Mnogi od prvobitnih letača su se čudili ovim točkovima."
<BR>&nbsp;&nbsp;&nbsp;&nbsp;&nbsp;"Zaista?" učtivo upita Zapovednik. "A šta je tu čudno?"
<BR>&nbsp;&nbsp;&nbsp;&nbsp;&nbsp;"Pa ... zašto ih je tako teško okrenuti?"
<BR>&nbsp;&nbsp;&nbsp;&nbsp;&nbsp;Zapovednik začuđeno pogleda u svoju posadu, a zatim opet u Odija. Potom nemarno ispruži vrh prsta i dodirnu točak i ovaj se pokrenuo kao od šale. "Šta je tu teško?" upita on, šišteći, onako kako Hiči izražavaju nervozu ili zabrinutost.
<BR>&nbsp;&nbsp;&nbsp;&nbsp;&nbsp;Odi baci pogled na krhko, mršavo telo Hičija. Jedva je vratio točak u položaj na kome su vertikalne oznake zasijale jarko ružičasto. Morao je da napinje mišiće kao nikad do sada.
<BR>&nbsp;&nbsp;&nbsp;&nbsp;&nbsp;Kada je pružio ruku ka dugmetu za pokretanje broda, progutao je knedlu. Postalo mu je jasno da će ovo putovanje biti puno iznenađenja.
<BR>&nbsp;&nbsp;&nbsp;&nbsp;&nbsp;Brod je zadrhtao, i ekran na monitoru prekrilo je neujednačeno sivilo, što je pokazivalo da se već kreću brže od svetlosti. Posao pilota bio je time za neko vreme obavljen, ali Odiju se nije ustajalo; jer dokle god se nalazio u pilotskom sedištu imao je osećanje da donekle vlada situacijom. Pokušao je da još malo produži razgovor.
<BR>&nbsp;&nbsp;&nbsp;&nbsp;&nbsp;"Uvek smo se čudili ovim kontrolama", započe on. "Znate, ima ih pet? Neki naši učenjaci su mislili da Hiči veruju u petodimenzionalni prostor."
<BR>&nbsp;&nbsp;&nbsp;&nbsp;&nbsp;Zapovednik u magnovenju glasno zašišta, i tetive koje su mu se ocrtavale na upalom grudnom košu stadoše da se uvijaju dok se naprezao da shvati. Vladao je već sasvim dobro engleskim jezikom, ali ponekad bi mu izmakla po neka nijansa značenja. "Veruju, Odi Volterse? To nije verovanje. Uopšte se ne postavlja pitanje vere, kao u onom vašem pojmu religije."
<BR>&nbsp;&nbsp;&nbsp;&nbsp;&nbsp;"To sigurno", mrko odvrati Odi. "Ali verujete li vi zaista da je tako?"
<BR>&nbsp;&nbsp;&nbsp;&nbsp;&nbsp;"Ne, ni u kom slučaju", iznenađeno odgovori Zapovednik. "Prostor nema pet dimenzija."
<BR>&nbsp;&nbsp;&nbsp;&nbsp;&nbsp;Odi se nasmeši. "E sad mi je laknulo; oduvek mi je bilo teško da predstavim sebi ..."
<BR>&nbsp;&nbsp;&nbsp;&nbsp;&nbsp;"Ima devet", objasni Zapovednik.
<BR>
<BR>&nbsp;&nbsp;&nbsp;&nbsp;&nbsp;Žureći ka jezgru, zastali su usput samo jednom, i to na kratko, pošto je Zapovednik bio ostavio neke hiči-letelice da čekaju u nestabilnim orbitama. Neće valjati, objasnio je. Tokom godina koje budu proveli u jezgru mašine bi mogle postepeno da odlutaju i unište se, a Hiči su uvek gledali da izbegnu uništavanje korisnih stvari. Ali Odi ga više nije slušao. "Godine?" reče on. "Mislio sam da će ovo putovanje trajati samo nekoliko meseci! Koliko godina?"
<BR>&nbsp;&nbsp;&nbsp;&nbsp;&nbsp;"Pa, dosta, rekao bih", odgovori Zapovednik. "Nama će biti samo nekoliko meseci. Ali kad stignemo Kući, kao što znate, bićemo u crnoj rupi." I zato, kada je Zapovednik ostavio jednog od članova svoje posade da se postara o praznim brodovima, Dženi Ji-đing se odlučila da ostane s njim. Ona bi rado, rekla je, sela u jedan od tih brodova i vratila se na Zemlju, ako Zapovednik nema ništa protiv; jer ona zaista nije imala u planu da provede godine na putu.
<BR>&nbsp;&nbsp;&nbsp;&nbsp;&nbsp;Zapovednik nije imao ništa protiv. Začudo, nije imao ni Odi. Već ga je dovoljno zbunjivala ona zbrka oko pitanja koju zaista voli od njih dve, da je jedva dočekao nekoliko meseci (ili godina) bez tih problema.
<BR>&nbsp;&nbsp;&nbsp;&nbsp;&nbsp;Njegova mi je situacija odnekud poznata.
<BR>
<BR>&nbsp;&nbsp;&nbsp;&nbsp;&nbsp;Mora da je to putovanje bilo čudesno i puno iznenađenja Odiju, koji se odjednom našao u hiči-brodu, u društvu Hičija. A kad smo već kod toga, ni Hičijima nije bilo jednostavno, iako su oni već jednom ranije doživeli boravak sa dvonošcima koji su bili izrazito debeli i dlakavi, ali Odi još nikada nije putovao na istom brodu sa živim kosturima.
<BR>&nbsp;&nbsp;&nbsp;&nbsp;&nbsp;No, nisu samo Odi i njegovi domaćini imali te probleme. Svi smo ih kasnije iskusili, i to više puta, i to je već stara priča. Isto tako nema mnogo smisla opisivati Odijeve teškoće sa devetodimenzionalnim prostorom (nimalo gore od mojih sa Albertom Ajnštajnom) i nastojanjima da shvati aritmetiku Hičija. Prirodno da mu je sve na brodu bilo neobično i neočekivano - 'stolice' napravljene da se u njih može smestiti vrećica Hičija, 'postelja' koja je u stvari bila džak ispunjen nekom suvom, šuštavom materijom u koju se trebalo ukopati i... najbolje da preskočimo toalete.
<BR>&nbsp;&nbsp;&nbsp;&nbsp;&nbsp;Privikavanje je postalo lakše kada je, tokom vremena, počeo svoje saputnike da shvata kao pojedine 'ličnosti', a ne samo kao pet primeraka zajedničke kategorije 'Hičija'.
<BR>&nbsp;&nbsp;&nbsp;&nbsp;&nbsp;Zapovednika je najlakše izdvojio od ostalih. Bio je najtamnije boje, onaj sa najkovrdžavijom, približnom slikom kose na lobanji, onaj koji je najbolje govorio engleski. Bela-Buka je bila omanja ženska, gotovo bledozlatne boje, kojoj se približavalo vreme za ljubav, i koja se zbog toga brinula. Melez je imao velikih teškoća sa ono malo engleskih reči koje je pokušavao da izgovori; Probod je imao mnogo smisla za humor i uživao je da sa ostalima razmenjuje masne viceve - povremeno čak i sa Odijem, a Zapovednik im je bio prevodilac.
<BR>&nbsp;&nbsp;&nbsp;&nbsp;&nbsp;Privikavanje je postalo još lakše kada je Zapovednik dobio divnu ideju da Odiju pokloni jednu hiči-vrećicu, naravno, malo izmenjenu. Kako je objasnio Odiju, jedan deo vrećice koju su Hiči nosili Odiju ne bi koristio, a možda bi mu čak bio i opasan po zdravlje. To je bio majušni generator mikrotalasne radijacije. Evolucija Hičija odvijala se na jednoj, inače, prijatnoj planeti zvezde koja se slučajno nalazila u blizini velikog i aktivnog oblaka gasova; bremsštralung radijacija mikrotalasnih frekvencija obasipala je taj svet još od onog doba kad na njemu nije bilo života, tako da su Hiči bili evolucijom uslovljeni da je podnose - čak i da imaju potrebu za njom, onako kako ljudima treba sunčeva svetlost. Kada su počeli da se upuštaju u tako daleka putovanja da radijacija nije mogla više do njih da dopre, bili su prinuđeni da ponesu sa sobom vlastite izvore mikrotalasne radijacije.
<BR>&nbsp;&nbsp;&nbsp;&nbsp;&nbsp;Zatim, kada su nešto kasnije u svojoj istoriji naučili kako da sačuvaju za potomstvo ono što je bilo najbitnije kod preminulih Hičija, počeli su da upotrebljavaju svoje vrećice i za to. U svakoj se sada nalazio uskladišteni transkript po jednog Prastarog Pretka.
<BR>&nbsp;&nbsp;&nbsp;&nbsp;&nbsp;Čak su i Odiju poklonili jednog takvog Pretka.
<BR>&nbsp;&nbsp;&nbsp;&nbsp;&nbsp;Na njegovo iznenađenje, ona uopšte nije bila prastara. Umrla je tek pre nekoliko nedelja; bila je za života Zapovednikova dragana i zvala se Duplo.
<BR>&nbsp;&nbsp;&nbsp;&nbsp;&nbsp;To je bio poslednji korak u postepenom Odijevom usvajanju činjenice da su Hiči 'osobe'.
<BR>&nbsp;&nbsp;&nbsp;&nbsp;&nbsp;Kako je vasiona mala, zar ne?
<BR>
<BR>&nbsp;&nbsp;&nbsp;&nbsp;&nbsp;Onako kako se Odi privikavao na Zapovednika i Zapovednik se privikavao na Odija - dovoljno da započne s njim razgovor koji mu je stalno bio na umu. Ulučio je priliku kada ga je Odi zapitao o Neprijateljima.
<BR>&nbsp;&nbsp;&nbsp;&nbsp;&nbsp;To je, napokon, zaista bio najvažniji problem koji je vasiona postavila i pred ljudski rod. Neprijatelji. Mučke Ubice. Neprijateljska, ubilačka stvorenja čije je samo postojanje nateralo Hičije da se spakuju i pobegnu u bezbedno skrovište u jezgru galaksije.
<BR>&nbsp;&nbsp;&nbsp;&nbsp;&nbsp;Na Odijevo traženje Zapovednik je stalno iznova morao da ponavlja priču, često uz upadice ostalih članova posade; ipak je ostala teško shvatljiva. "Sve mi je jasno u pogledu Tangentinog putovanja", rekao je Odi, "i jasno mi je da ste otkrili da su mnoge civilizacije bile uništene, ali kako ste odatle došli na ideju o skupljanju i smanjivanju vasione?"
<BR>&nbsp;&nbsp;&nbsp;&nbsp;&nbsp;Hiči se uzajamno pogledaše. "Čini mi se da se prvobitno bio pojavio problem parametra usporavanja", objasni Potkovica.
<BR>&nbsp;&nbsp;&nbsp;&nbsp;&nbsp;Zapovedniku zaigraše bicepsi u znak da se slaže. "Jeste, parametar usporavanja. Naravno, u početku je to pitanje zanimalo samo teoretičare astrofizike, to vam je jasno."
<BR>&nbsp;&nbsp;&nbsp;&nbsp;&nbsp;"Biće mi još jasnije kada mi objasnite šta je to parametar usporavanja", zavapi Odi.
<BR>&nbsp;&nbsp;&nbsp;&nbsp;&nbsp;"Mogli bismo ga takođe nazvati efektom nenormalnog kočenja", predloži Bela-Buka sa drugog kraja prostorije.
<BR>&nbsp;&nbsp;&nbsp;&nbsp;&nbsp;Zapovednik presavi svoje titrajuće bicepse u znak da se slaže i nastavi: "To samo znači da su naši astronomi primetili da se vasiona širi nešto sporije nego što bi se po zakonu energije moglo očekivati. Nešto ju je usporavalo."
<BR>&nbsp;&nbsp;&nbsp;&nbsp;&nbsp;"I vi ste zaključili da su to Neprijatelji?"
<BR>&nbsp;&nbsp;&nbsp;&nbsp;&nbsp;"Imajući u vidu sve druge podatke tome u prilog", Zapovednik reče svečano, "i nakon odbacivanja svih ostalih mogućnosti, postalo je jasno da ne može biti ništa drugo osim neprirodne intervencije kosmičkih razmera. Neprijatelji su bili jedini kandidati."
<BR>&nbsp;&nbsp;&nbsp;&nbsp;&nbsp;"Vidim da vas je to moralo uznemiriti", zaključi Odi.
<BR>&nbsp;&nbsp;&nbsp;&nbsp;&nbsp;"Uznemiriti?" zahripa Zapovednik. "Sve nam je poremetilo." Zamišljeno je buljio u Odija onim ružičastim očima sa razlivenom mrljom zenice u sredini. Brzo se obazreo na ostale Hičije, a zatim počeo da šmrče, što je kod Hičija odgovaralo našem kašljucanju da pročistimo grlo pre nego što pređemo na neku ozbiljnu temu. "Još nije kasno", izjavi on.
<BR>&nbsp;&nbsp;&nbsp;&nbsp;&nbsp;Odi stade da žmirka. "Kasno - za šta?"
<BR>&nbsp;&nbsp;&nbsp;&nbsp;&nbsp;"Još nije kasno da se vaš narod preseli kod nas u jezgro", objasni Zapovednik, polako i jasno izgovarajući svaku reč, da bi bio siguran da će ga Odi razumeti. "Ako dođe, vaš ljudski rod će se u jezgru osećati kao kod kuće."
<BR>&nbsp;&nbsp;&nbsp;&nbsp;&nbsp;"Čini mi se", učtivo reče Odi, nastojeći da svemu da jedan ležerniji prizvuk, "da bi možda ipak bilo malčice prenaseljeno?"
<BR>&nbsp;&nbsp;&nbsp;&nbsp;&nbsp;"Prenaseljeno? Zašto prenaseljeno?" upita Zapovednik, dok mu se jedan obraz trzao - što je odgovaralo mršetnju obrva. Mi smo pažljivo izradili karte ove Galaksije, i kada smo se povukli u jezgro izabrali smo najbolje planete i odvukli ih sa sobom. Napolju više nije preostalo mnogo takvih koje bi bile pogodne za život vašem rodu - ili našem."
<BR>&nbsp;&nbsp;&nbsp;&nbsp;&nbsp;Odi ugrabi priliku da se opravdano podiči u ime ljudskog roda. "Da, ali mi ih pretvaramo u pogodne", ponosito objasni. "Na primer, več smo istražili i uradili kartografiju šest planeta koje bi savršeno odgovarale ljudskim bićima, izuzev što su im temperaturni opsezi nešto sniženi. Ali to možemo da podesimo. Zasejavamo atmosfere tih planeta hlorofluorougljenicima. Oni zadržavaju toplotu - poput ugljen-dioksida - što izaziva efekat staklene bašte, koji će ..."
<BR>&nbsp;&nbsp;&nbsp;&nbsp;&nbsp;"Poznat mi je ugljen-dioksid", hrapavo reče Zapovednik. Takođe su mi poznati hlorofluorougljenici i, jeste, istina je da neka od tih jedinjenja, kad jednom tamo uđu, ostaju u atmosferi mnogo vekova. I slažem se da bi to, u izvesnim slučajevima, moglo da podigne za nekoliko stepeni srednju vrednost temperature na planeti."
<BR>&nbsp;&nbsp;&nbsp;&nbsp;&nbsp;"Pa, eto, nekoliko stepeni je sve što je nekima od tih planeta još potrebno", ubedljivo reče Odi. "A tu je i Venera. Ona je daleko najtoplija. Ali mi ćemo uskoro rasejati čestice koje odbijaju sunčevu svetlost po njenoj gornjoj atmosferi. Kasnije možemo i na drugim planetama uraditi to isto - već smo odabrali dve-tri. Možemo posejati život tamo gde nikada nije postojao, da napravi svoj vlastiti Gea efekat. Ako moramo, pomerićemo neke planete u bolje orbite..."
<BR>&nbsp;&nbsp;&nbsp;&nbsp;&nbsp;Zapovednik je očigledno počinjao da se nervira. "Ali mi smo sve to već uradili u našem jezgru", navaljivao je. "Znate li koliko planeta pogodnih za naseljavanje već imamo tamo? Više od osam stotina i pedeset, od kojih većinu nisu zauzele još ni naše prethodnice. Kao što vidite, planirali smo da dugo ostanemo."
<BR>&nbsp;&nbsp;&nbsp;&nbsp;&nbsp;"Da", saglasi se Odi oprezno, "vidim".
<BR>&nbsp;&nbsp;&nbsp;&nbsp;&nbsp;Zapovednik tiho zašišta u nedoumici. Bio je svestan da u tonu Odijevog glasa ima nečega, ali nije mogao da pogodi šta je to. Ušmrknuvši se opet, nastavi. "Znači, možete nam se pridružiti! Neke planete su, doduše, lepše od drugih, ali siguran sam da ćete dobiti neke od najboljih. Sav vaš ljudski rod stao bi samo na jednu! - najviše dve-tri", popravi se, pošto je još malo promislio.
<BR>&nbsp;&nbsp;&nbsp;&nbsp;&nbsp;"I šta bi radio?" zapita Odi.
<BR>&nbsp;&nbsp;&nbsp;&nbsp;&nbsp;Zapovednik žmirnu u njegovom pravcu. "Pobogu - pa, čekao bi, naravno", odgovori on. "Postoji mogućnost da tamo budemo bezbedni, Odi Volterse. Naročito ako odmah prekinemo sve radio-prenose i što pre započnemo prevoz u jezgro svih ljudskih bića i uređaja koji koriste energiju."
<BR>&nbsp;&nbsp;&nbsp;&nbsp;&nbsp;"Uređaja koji koriste energiju?"
<BR>&nbsp;&nbsp;&nbsp;&nbsp;&nbsp;"Uređaja koji zrače primetnim količinama energije. To bi odalo naše prisustvo", objasni Zapovednik.
<BR>&nbsp;&nbsp;&nbsp;&nbsp;&nbsp;"Ah, tako", klimnu Odi, smesta uočivši slabu tačku. "Ali vi ste već postavili automatske senzore. Zar ne mislite da su i Neprijatelji mogli to da učine?"
<BR>&nbsp;&nbsp;&nbsp;&nbsp;&nbsp;"Možda i jesu", mračno odgovori Zapovednik. "Nisam rekao da ćemo sigurno biti bezbedni. Rekao sam samo da je to moguće. I ako već nisu otkrili ovaj vaš - ispad - možemo boraviti tamo unutra milionima, ako je potrebno i milijardama godina i čekati."
<BR>&nbsp;&nbsp;&nbsp;&nbsp;&nbsp;"Čekati na šta, Zapovedniče?"
<BR>&nbsp;&nbsp;&nbsp;&nbsp;&nbsp;"Pa - naravno, čekati dok, možda, ne evoluira neka druga rasa koja će im se suprotstaviti!"
<BR>&nbsp;&nbsp;&nbsp;&nbsp;&nbsp;Odi je pažljivo, malo ironično, pogledom proučavao Hičija. Postalo je jasno da ih razdvaja nešto više od razlika u jeziku.
<BR>&nbsp;&nbsp;&nbsp;&nbsp;&nbsp;"Jedna već jeste", otkri mu on, blagim glasom. "Mi."
<BR>
<BR>&nbsp;&nbsp;&nbsp;&nbsp;&nbsp;Još neko vreme nakon ovog razgovora Odi se brinuo da nije možda uvredio Zapovednika. Na kraju krajeva, on je ipak sve Hičije posredno optužio da su kukavice. Ali Odi nije znao da je Zapovednik to shvatio kao kompliment.
<BR>&nbsp;&nbsp;&nbsp;&nbsp;&nbsp;Ako zavidim Odiju na bilo kom delu njegovog putovanja, onda je to prodiranje u crnu rupu. Daleko od toga da je Odi u tome uživao. Niko ne bi; bilo je jezivo.
<BR>&nbsp;&nbsp;&nbsp;&nbsp;&nbsp;Kad su se približili toj blistavoj, uzavreloj, žestoko zračećoj pećnici gasova koje je usisavala crna rupa i kojima je bio obeležen pristup skrovištu Hičija, Zapovednik je naredio svima da se zavuku u svoje čauraste ležajeve i vežu unutra. Bela-Buka uključi dotok energije u kristalnu spiralu koju su Hiči nazivali 'razbijačem poretka'. Zablistala je kao dijamant. Temperatura je narasla. Brod je počeo da podrhtava.
<BR>&nbsp;&nbsp;&nbsp;&nbsp;&nbsp;Zapovednik je već naučio da tumači jezik ljudskog tela isto onako dobro kao Odi hičijevskog - što će reći ne baš najbolje - ali mu nije promaklo bledilo oko Odijevih usana. "Kao da si se uplašio", primeti on.
<BR>&nbsp;&nbsp;&nbsp;&nbsp;&nbsp;Prema merilima Hičija, ta primedba nije bila uvredljiva. Tako ju je shvatio i Odi. "Da", odgovori on, netremice gledajući u vrtoglavo komešanje usisnih gasova. "Užasno, užasno se bojim da uđem u crnu rupu."
<BR>&nbsp;&nbsp;&nbsp;&nbsp;&nbsp;"Baš čudno", zamišljeno primeti Zapovednik. "Mi smo to već mnogo puta uradili, i za ovaj brod nema nikakve opasnosti. Reci mi: čega se više plašiš - ove penetracije ili Neprijatelja."
<BR>&nbsp;&nbsp;&nbsp;&nbsp;&nbsp;Odi promisli malo. Bile su to dve potpuno drukčije vrste straha. "Rekao bih", reče najzad, polako, "Neprijatelja."
<BR>&nbsp;&nbsp;&nbsp;&nbsp;&nbsp;Mišići na Zapovednikovim obrazima zaigraše u znak odobravanja. "To ti ni u kom slučaju nije nerazumno", reče on. "Mudro je. A sada, ulazimo."
<BR>&nbsp;&nbsp;&nbsp;&nbsp;&nbsp;Iz onog dijamantskog vadičepa odjednom bljunu oblak varnice; hiljade njih pogodiše Odija i ostale, ali nisu pekle; nisu im učinile ništa, već kao da su samo prošle kroz njihova tela i izbile na drugu stranu. Iznenadno naginjanje broda odbaci Odija iz sve snage na već napete kaiševe njegove bezbednosne čaure; ona je bila konstruisana za telesnu masu Hičija a ne za neko krupnije čovečje telo, i zato je opasno zaškripala.
<BR>&nbsp;&nbsp;&nbsp;&nbsp;&nbsp;Potrajalo je prilično dugo. Odi nije imao načina da izmeri koliko, ali sigurno je bilo mnogo minuta, možda čitav sat i više, i sve vreme nije nimalo izgubilo u žestini. Čuo je rapave glasove posade koja je međusobno dovikivala zapovesti, i poluonesvešćen se pitao da li Hiči imaju želudac ili ne... i pitao se da li će umreti...
<BR>&nbsp;&nbsp;&nbsp;&nbsp;&nbsp;i tada se odjednom sve završilo.
<BR>&nbsp;&nbsp;&nbsp;&nbsp;&nbsp;Hiči su počeli da se razmotavaju. Zapovednik radoznalo baci pogled na Odija i doviknu mu: "Hoćeš li da vidiš naše jezgro?" Mahnuo je mršavom rukom u pravcu ekrana... "Eno ga."
<BR>
<BR>&nbsp;&nbsp;&nbsp;&nbsp;&nbsp;Na ekranu je blistala zaslepljujuća svetlost.
<BR>&nbsp;&nbsp;&nbsp;&nbsp;&nbsp;Jezgro Hičija je prepuno sunaca. Deset hiljada sunaca - više nego što ih ima u prostoru od hiljadu svetlosnih godina oko Zemlje - bilo je sabijeno u loptasti prostor od svega dvadeset svetlosnih godina u prečniku. Tu su bile zlataste zvezde i zvezde koje su sijale prigušeno purpurnim sjajem, i zaslepljujuće plavo-bele zvezde. Bile su zastupljene sve boje Hercšprung-Raselovog zvezdanog spektra, tako da je na svakoj planeti u jezgru noćno nebo bilo preplavljeno bojama - tako da je, u stvari, i sam pojam 'noći' bio pretvoren u nekakvu neobičnu i teško zamislivu apstrakciju, jer u jezgru nije bilo mesta koje bi ikada ostalo neosvetljeno.
<BR>&nbsp;&nbsp;&nbsp;&nbsp;&nbsp;Voleo bih da sam to mogao da vidim.
<BR>&nbsp;&nbsp;&nbsp;&nbsp;&nbsp;Nema mnogo ljudi kojima zavidim i nema mnogo stvari na kojima bih im zavideo, ali sam pozavideo Odiju Voltersu kad sam čuo šta je video. Gusti skup zvezda - više nego u ma kom sazvežđu - uostalom, pa i morao je takav da bude, zar ne? Inače bi se svako loptasto sazvežđe automatski pretvaralo u crnu rupu. A sazvežđa nalik na božićnu jelku! Mislim, raznobojna. Čak i kada se gleda sa Zemlje zvezde se razlikuju po boji, to svi znamo, ali te boje im je teško uočiti. Toliko su daleko i tako slabo sijaju da uglavnom ostavljaju utisak raznih nijansi prljavobelog. Ali u jezgru...
<BR>&nbsp;&nbsp;&nbsp;&nbsp;&nbsp;U jezgru, crveno je kao rubin i zeleno kao smaragd i plavo kao safir i žuto sija kao zlato, a belo je, Bože mili, belo je zaslepljujuće. I ne postoji gradacija od zvezda prvog reda do onih jedva primetnih ili nevidljivih. One sjajne su daleko sjajnije od naših zvezda prvog reda. I teško da postoji neka zvezda na granici vidljivosti, jer nema udaljenih zvezda.
<BR>&nbsp;&nbsp;&nbsp;&nbsp;&nbsp;Zaista sam zavideo Odiju na onome što je video...
<BR>&nbsp;&nbsp;&nbsp;&nbsp;&nbsp;U stvari, ono što je video bio je samo ekran hiči-broda. Nikada nije stupio nogom na neku od planeta Hičija. Nije imao vremena.
<BR>&nbsp;&nbsp;&nbsp;&nbsp;&nbsp;Vreme koje je Odi proveo u jezgru, od početka do kraja, nije iznosilo ni koliko jedno normalno noćno spavanje. Naravno, on nije spavao. Nije ni mogao imati vremena za to. Jedva da je, u stvari, stigao i da predahne, jer bilo je očajno mnogo da se vidi i da se uradi.
<BR>&nbsp;&nbsp;&nbsp;&nbsp;&nbsp;Da nije bilo pomoći Prastarih Predaka sve bi toliko beskonačno trajalo da bi bilo potpuno svejedno da li je Odi dospeo u jezgro ili ne. Ali Zapovednikove poruke su već bile primljene - samo nekoliko trenutaka ranije, po merilima Hičija. Njihovi aparati za prenos radili su brzinom uskladištenih informacija a približno tako i Prastari Preci.
<BR>&nbsp;&nbsp;&nbsp;&nbsp;&nbsp;Upozoreni samo nekoliko minuta ranije, Hiči ne bi imali vremena da urade bilo šta, sem da bleje i da se tresu od straha, ali ovako su se smesta organizovali. Stalno su držali dežurnu flotilu brodova i posade upravo za ovakve prilike i ona je odmah krenula. Tokom prva četiri sata svoga boravka u jezgru, po lokalnom vremenu, Odi je video kako odleće šest velikih hiči-brodova punih na brzinu regrutovane, često zbunjene upravljačke posade, i istoričara, specijalista za Stolice Snova, diplomata - ili bar onih koji bi kod Hičija trebalo da budu diplomate. (Odnosi sa stranim silama nikada nisu bili značajni za Hičije, pošto nikada nisu ni uspeli da pronađu neku stranu silu da s njom održavaju odnose.)
<BR>&nbsp;&nbsp;&nbsp;&nbsp;&nbsp;Te prve ekipe hiči-specijalista na brodovima bile su trenutno na dežurstvu, očekujući upravo takav poziv.
<BR>&nbsp;&nbsp;&nbsp;&nbsp;&nbsp;Verovatno da niko od njih nije verovao da će ga zaista i dobiti. "Neće valjda baš u mojoj smeni!" - možda se molio svaki od montiranih umova svojih predaka. Takve posade su dežurale već veoma dugo - hiljadama vekova, po galaktičkom vremenu. Čak i po satovima u jezgru, bile su to decenije.
<BR>&nbsp;&nbsp;&nbsp;&nbsp;&nbsp;Nijedna posada nije stalno bila na dežurstvu toliko dugo vremena. Smenjivali su se svakih osam ili devet meseci - kad bi se njihovo lokalno vreme prevelo na naše - i potom se vraćali svojim domovima i životu na koji su navikli. To je sve mnogo ličilo na službu u Nacionalnoj gardi u ranoj istoriji Sjedinjenih Država. I oni bi, kao i članovi Nacionalne garde, bili neprijatno iznenađeni kada se ispostavi da je opasnost zbog koje dežuraju postala stvarna i neposredna.
<BR>&nbsp;&nbsp;&nbsp;&nbsp;&nbsp;Bar polovina Hičija imala je porodice. Polovina tih sa porodicama imala je dozvolu da sa sobom vodi bračnog druga i potomstvo, baš kao što su i američki vojnici u mirno vreme vodili sa sobom žene i decu. Ali sličnost se tu i završavala. Vojnici koji bi iznenada dobili naredbu da pođu u rat obično su imali dovoljno vremena da svoje porodice nekuda sklone. Hiči nisu. Oni su bili stacionirani u samim vasionskim brodovima u kojima su i kretali na put, tako da su se u tih prvih šest brodova našle i trudne žene, mala deca, i priličan broj hiči-dece školskog uzrasta. Većina njih je bila izvan sebe od straha. Retko ko je želeo da pođe na taj izlet u nepoznato... a to je uglavnom važilo i za samu aktivnu posadu.
<BR>&nbsp;&nbsp;&nbsp;&nbsp;&nbsp;Odi ništa od svega toga nije video svojim očima, već samo preko ekrana za komunikaciju u Zapovednikovom vasionskom brodu. Onom u kojem je došao i u kojem je ostao sve vreme.
<BR>
<BR>&nbsp;&nbsp;&nbsp;&nbsp;&nbsp;Pre nego što je počeo peti sat njegovog boravka u jezgru još jedan vasionski brod je imao vremena da stigne do njih.
<BR>&nbsp;&nbsp;&nbsp;&nbsp;&nbsp;Dva broda su se spojila. Onaj drugi je bio mnogo veći od Zapovednikovog. Na njemu je bilo gotovo trideset osoba i sve su se one provukle što su brže mogle kroz spojene otvore za pristajanje, da bi iz prve ruke osmotrile tu retku zverku, to 'ljudsko biće'.
<BR>&nbsp;&nbsp;&nbsp;&nbsp;&nbsp;Odmah potom tri novopridošla Hičija su ljubazno i sa puno pažnje uzela od Odija njegovu vrećicu. Tako je odmah bio lišen umirujućeg prisustva svoje Duplo. Shvatio je i zbog čega je to bilo neophodno; nijedan od pridošlih Hičija nije znao engleski, a, sem toga, od uskladištenog uma Prastarog Pretka mogli su dobiti sve informacije koje je ona nedeljama prikupljala od Odija za mnogo kraće nego da im je on kazao. Ali to je bilo samo objašnjenje; nije učinilo da mu nedostatak vrećice padne manje teško.
<BR>&nbsp;&nbsp;&nbsp;&nbsp;&nbsp;Druga stvar koja ga je pogodila bila je to što su svi njegovi poznati drugari sa broda bili odvučeni uskomešanom bujicom pridošlica, koje su se sabile u grupice oko svakog Hičija sa broda, razgovarajući, gestikulirajući, i da, zaudarajući. Miris amonijaka, svojstven svim Hičijima, postao je neizdrživ, pogotovo što ih se toliko mnogo ukrcalo u unutrašnjost broda. Odi se već bio toliko navikao da gotovo više i nije primećivao taj smrad, a sem toga, oni koji su ga do tada proizvodili bili su mu prijatelji. Ovi novi bili su stranci.
<BR>&nbsp;&nbsp;&nbsp;&nbsp;&nbsp;I treće, šestoro novoprispelih Hičija se okupilo oko njega, cvrkućući i brbljajući tako brzo da nije mogao da im razazna jednu reč od druge. Najzad je shvatio da ga mole da se ne pomera. Onako kako je najbolje umeo izveo je pokret nadlakticom kojim Hiči nešto potvrđuju, pitajući se zbog čega od njega traže da se ne miče.
<BR>&nbsp;&nbsp;&nbsp;&nbsp;&nbsp;Ispostavilo se da je u pitanju bio sistematski telesni pregled. Za tren oka su mu skinuli odelo i već u sledećem trenutku sa svih strana su počeli da ga muvaju, bockaju i zaviruju u njega. Ugurali su mu sićušne, male sonde u uši, nozdrve i anus. Neprimetno su mu odsekli i povadili sićušne uzorke kože, kose, noktiju i pljuvačke. Sve to nije ni najmanje bolelo, ali je bilo prokleto ponižavajuće.
<BR>&nbsp;&nbsp;&nbsp;&nbsp;&nbsp;A na Zemlji je, Odi je dobro znao, do tada već moralo proći veoma mnogo vremena. Svaki polagani otkucaj sata u jezgru, napolju, u Galaksiji, značio je vrtoglavo promicanje dana i meseci.
<BR>&nbsp;&nbsp;&nbsp;&nbsp;&nbsp;A ono poslednje, ili gotovo poslednje što se dogodilo, najviše ga je iznenadilo.
<BR>&nbsp;&nbsp;&nbsp;&nbsp;&nbsp;Kada su završili sa najpotpunijim lekarskim pregledom koje je jedno ljudsko biće imalo za tako kratko vreme, dozvolili su mu da se opet obuče. Tada ga jedna omanja, bledunjava hiči-žena umirujuće dodirnu po ramenu. Izgovarajući reči polako i razgovetno, kao da se obraća mački ona mu reče: "Završili smo s vašim Prastarim Pretkom. Sada je možete dobiti natrag."
<BR>&nbsp;&nbsp;&nbsp;&nbsp;&nbsp;"Baš vam hvala", zareža Odi, i ote joj vrećicu iz ruke.
<BR>&nbsp;&nbsp;&nbsp;&nbsp;&nbsp;"Duplo će vam reći šta ćete sada morati da uradite." Hiči-žena se nasmeši - naravno, to je bilo ono grčenje obraza koje odgovara našem osmehu.
<BR>&nbsp;&nbsp;&nbsp;&nbsp;&nbsp;"Kladim se da hoće", ogorčeno odreza Odi, opasujući vrećicu i saginjući se.
<BR>&nbsp;&nbsp;&nbsp;&nbsp;&nbsp;Glas Duplo zvučao je iscrpljeno. Ispumpali su je do kraja, i to je za nju bilo zaista veoma mučno; a onda su je napumpali novim informacijama, što takođe nije bilo lako. "Treba da održiš govor", odmah ga je obavestila. "Nemoj pokušavati da upotrebljavaš naš jezik, ne znaš ga dovoljno ..."
<BR>&nbsp;&nbsp;&nbsp;&nbsp;&nbsp;"Zašto da ne?" iznenađeno zapita Odi; u stvari, verovao je da je do sada stekao već sasvim podnošljiv naglasak, s obzirom na to da je čovek.
<BR>&nbsp;&nbsp;&nbsp;&nbsp;&nbsp;"Znaš samo jezik Rada, a ne i jezik Osećanja", objasni mu Duplo, "a ova tema za sve nas ima ogroman emotivni značaj. Zato govori na engleskom; ja ću prevoditi publici."
<BR>&nbsp;&nbsp;&nbsp;&nbsp;&nbsp;Odi se namršti. "Kakvoj publici?"
<BR>&nbsp;&nbsp;&nbsp;&nbsp;&nbsp;"Pa, svim Hičijima, naravno. Moraš im ti sam reći da će ljudi pomoći Hičijima da reše problem Neprijatelja."
<BR>&nbsp;&nbsp;&nbsp;&nbsp;&nbsp;"Uh, do đavola", prasnu Odi, psujući što mora da se drži tako nedostojanstveno, da bude takoreći presavijen napola da bi bio što bliže vrećici; psujući Neprijatelje; a najviše od svega psujući što je samome sebi dozvolio da se onako glupo i brzopleto prijavi za ovu misiju. "Mrzim da držim govore! Uostalom, šta bih ja to mogao da im kažem a da ti to već nisi znala?"
<BR>&nbsp;&nbsp;&nbsp;&nbsp;&nbsp;"Ništa, dabome", složi se Duplo. "Ali biće lepše ako to čuju od tebe."
<BR>
<BR>&nbsp;&nbsp;&nbsp;&nbsp;&nbsp;I tako je sledećih desetak minuta (dok su mimo njih jurili meseci i godine) Odi održao govor.
<BR>&nbsp;&nbsp;&nbsp;&nbsp;&nbsp;U izvesnom smislu to je značilo olakšanje, jer se ono mnoštvo Hičija odmaklo od njega, da mu napravi mesta; ugledao je među njima nekolicinu kako upravljaju neke predmete prema njemu i zaključio da su ti predmeti verovatno nekakve kamere. Ali s druge strane, ovo je bilo najgore od svega, jer još dok je govorio palo mu je na pamet da Hiči uvek govore i misle bukvalno, i da je prema tome Duplo, kad mu je rekla 'svi Hiči' zaista i mislila na sve Hičije. Na milijarde njih! Koji svi užasnuto i oduševljeno gledaju i kritikuju pojavu tog zastrašujućeg stvora sa druge planete - njega!
<BR>&nbsp;&nbsp;&nbsp;&nbsp;&nbsp;Zaista su ga gledali! Svi do jednog. Sve one milijarde i milijarde Hičija u jezgru. Deca po školama i obdaništima, radnici koji su zastali usred posla, stari i mladi - mrtvi takođe, jer montirani umovi Prastarih Predaka ne bi nikada propustili ovakav doživljaj. Na planetama unutar ogromne kupole, po raznim naseobinama u prostoru, na upravo odlazećim vasionskim brodovima koji su se uzdizali da s mukom prodru kroz Švarcšildov omotač... svi su gledali samo u njega.
<BR>&nbsp;&nbsp;&nbsp;&nbsp;&nbsp;Odi je imao nezamislivu tremu.
<BR>&nbsp;&nbsp;&nbsp;&nbsp;&nbsp;Ali obavio je posao. "Ja, ovaj, ja..." počeo je a onda duboko udahnuo vazduh i počeo iznova. "Ja sam, ovaj, to jest, ja sam samo jedna jedina osoba, vidite, i ja ne mogu govoriti u ime svih. Ali znam kakvi su ljudi - mislim ljudska bića. I mi nećemo pobeći i sakriti se kao vi, momci. Bez uvrede. Hoću da kažem, znam da niste mogli drukčije..."
<BR>&nbsp;&nbsp;&nbsp;&nbsp;&nbsp;Slegao je ramenima i zavrteo glavom. "Oprostite ako sam vas uvredio", reče on i u tom času zaboravi na kamere, na sve one milijarde i milijarde posmatrača. "Hoću samo da vam predstavim kako stoje stvari. Mi smo već navikli da se borimo, vidite. Uživamo u tome. Brzo se prilagođavamo - pogledajte samo kako smo brzo naučili da radimo sve ono što i vi radite, a često i bolje od vas. Možda nećemo uspeti u borbi protiv Neprijatelja, ali sigurno ćemo pokušati. Ne želim ovim da vam bilo šta obećam - nemam prava da obećavam u ma čije ime, osim u svoje. Sve što hoću da kažem to je da znam da će tako biti. Eto, to je sve. I", završi on, "hvala vam na pažnji."
<BR>&nbsp;&nbsp;&nbsp;&nbsp;&nbsp;I ostao je tako, uporno se smešeći i ne progovorivši više ni reč, sve dok Hiči sa kamerama nisu, oklevajući, počeli da ih spuštaju.
<BR>&nbsp;&nbsp;&nbsp;&nbsp;&nbsp;Opet se razleže žamor razgovora; Odi nije mogao da pogodi o čemu govore, pošto se niko nije njemu obraćao. Ali tada se ona žena-Hiči, koja mu je bila vratila Duplo, saže za trenutak do svoje vrećice i priđe mu.
<BR>&nbsp;&nbsp;&nbsp;&nbsp;&nbsp;"Moram vam reći, sledeće, Odi Volterse Treći", obrati mu se ona. "Zamolila sam Prastare Pretke da mi prevedu, tako da je značenje tačno, i govoriću na engleskom."
<BR>&nbsp;&nbsp;&nbsp;&nbsp;&nbsp;Udahnula je vazduh, za trenutak nemo micala usnama tankim kao oštrica brijača preslišavajući se šta će da kaže, i napokon rekla, mašući člancima ruku prema njemu dok je govorila:
<BR>&nbsp;&nbsp;&nbsp;&nbsp;&nbsp;"Hrabrost nije mudrost.
<BR>&nbsp;&nbsp;&nbsp;&nbsp;&nbsp;Mudrost treba da rukovodi ponašanjem.
<BR>&nbsp;&nbsp;&nbsp;&nbsp;&nbsp;Hrabrost ponekad može da bude samoubilačka."
<BR>&nbsp;&nbsp;&nbsp;&nbsp;&nbsp;Eto, kako su mi Preci kazali da vam kažem ono što sam želela da vam kažem."
<BR>&nbsp;&nbsp;&nbsp;&nbsp;&nbsp;Odi je malo pričekao, ali izgleda da je to bilo sve. Zato je samo odgovorio: "Hvala. A sada, izvinite, moram u kupatilo."
<BR>
<BR>&nbsp;&nbsp;&nbsp;&nbsp;&nbsp;I tu je Odi malo pričekao. Već dugo su ga muvali, bockali i prikazivali svetu, i pored činjenice da mu se bešika napunila; a povukao se i zato što je želeo da nekoliko minuta proboravi nasamo. Skinuo je vrećicu i ostavio je pred vratima, jer nije hteo da čak ni Duplo bude s njim.
<BR>&nbsp;&nbsp;&nbsp;&nbsp;&nbsp;Dok je punio urinom šolju u obliku lale, dok je prao ruke, dok je zagledao svoje lice u rotirajućem ogledalu - nije prestajao da razmišlja. U glavi mu je vreme stalno otkucavalo drukčijim tempom. Proteklo je deset sekundi dok je ušao i zatvorio vrata - a tamo napolju prošlo je skoro pola miliona sekundi, u odnosu od približno četrdeset hiljada prema jedan. Pet sekundi da otvori šlic. Možda ceo minut da urinira. Još dva minuta da opere ruke i pogleda se u ogledalu.
<BR>&nbsp;&nbsp;&nbsp;&nbsp;&nbsp;Pokušao je da izračuna: koliki je zbir svega toga? Brojevi su mu bežali iz glave; vođen već višenedeljnom navikom, pokušavao je da ih pretvori u aritmetiku Hičija i nije uspevao; ali pomislio je, sigurno je tamo napolju prošlo bar osam do devet meseci samo dok je on jednom napravio pi-pi.
<BR>&nbsp;&nbsp;&nbsp;&nbsp;&nbsp;Obično pražnjenje bešike je tako dobilo i veoma neobičnu dimenziju, već na samu pomisao da je - za vreme dok je on to radio - tamo u spoljnom svetu jedno dete moglo da bude začeto, izneto i rođeno.
<BR>&nbsp;&nbsp;&nbsp;&nbsp;&nbsp;Otvorio je vrata i objavio svima: "Hoću da se vratim kući."
<BR>&nbsp;&nbsp;&nbsp;&nbsp;&nbsp;Zapovednik se probi kroz gomilu i priđe mu. "Šta si rekao, Odi?" upita on, odrečno mašući člancima ruku; ovoga puta to je značilo samo da nije razumeo, ali Odi je to shvatio kao odbijanje.
<BR>&nbsp;&nbsp;&nbsp;&nbsp;&nbsp;"Ne, ja mislim ozbiljno", odlučno potvrdi Odi. "Hoću da se vratim pre nego što se svi moji poznanici ne presele u dom staraca."
<BR>&nbsp;&nbsp;&nbsp;&nbsp;&nbsp;"Šta si rekao, Odi?" ponovo upita Zapovednik. Onda malo razmisli. "Ah, shvatio sam", reče. "Ti misliš da mi ovde želimo da te zadržimo duže vremena. Neće biti potrebno. Videli su te. Vest je raširena. Uskoro će stići i druga ljudska bića, koja će biti spremna za duži boravak."
<BR>&nbsp;&nbsp;&nbsp;&nbsp;&nbsp;"Znači li to da mogu da idem?" zapita Odi.
<BR>&nbsp;&nbsp;&nbsp;&nbsp;&nbsp;"Dabome da možeš. Jedan brod nam se upravo približava. Jedan iz one flotile sa aparatima, stručnjacima i Prastarim Precima, koja je na putu da izađe. Možeš se ukrcati na njega. Kada budu prošli kroz ergosferu, vreme proteklo u spoljnoj Galaksiji biće..." On brzo sagnu glavu da proveri koju reč sa svojim Prastarim Pretkom. "Pa, po merenju zavisnom od rotacije tvoje planete oko vaše primarne zvezde, četrdeset četiri i po godine."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
