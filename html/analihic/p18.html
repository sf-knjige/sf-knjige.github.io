<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. NA KRAJU PUTA
<P>&nbsp;&nbsp;&nbsp;&nbsp;&nbsp;Čak i najsporija reka kad-tad dokrivuda do mora, i posle dugog - veoma dugog - veoma dugog dugog vremena - Albert se pojavi na palubi simulacije turističkog broda na kojoj smo Esi i ja igrali dame (previđajući čak i najlakše kombinacije, zato što su stene kao nožem odsečene, voda koja bi odjednom pokuljala iz lednika i ogromne sante predstavljale nezaboravni prizor), izvadi lulu iz usta i reče: "Stižemo za jedan minut. Mislio sam da ćete biti zadovoljni ako vas obavestim."
<BR>&nbsp;&nbsp;&nbsp;&nbsp;&nbsp;Zaista smo bili zadovoljni što nas je obavestio. "Hajde brzo da pogledamo!" uzviknula je Esi i nestala. Ja sam malo zaostao, zagledavši se u Alberta. Nosio je marinskoplavi blejzer sa metalnim dugmadima i kapu kapetana jahte, i smešio mi se.
<BR>&nbsp;&nbsp;&nbsp;&nbsp;&nbsp;"Još imam mnogo pitanja, znaš", rekoh mu.
<BR>&nbsp;&nbsp;&nbsp;&nbsp;&nbsp;"Ali ja, Robine, na žalost, nemam ni blizu toliko mnogo odgovora", ljubazno odvrati on. "Svejedno, dobro je to."
<BR>&nbsp;&nbsp;&nbsp;&nbsp;&nbsp;"Šta je dobro?"
<BR>&nbsp;&nbsp;&nbsp;&nbsp;&nbsp;"Pa, to. To što imaš mnogo pitanja. Dokle god znaš da imaš pitanja, nosiš u sebi i nadu da ćeš naći odgovore na njih." On klimnu u znak odobravanja, onako kako on to ume - što bi me smesta bacilo u očajanje da mi, u stvari, nije veoma prijalo. Zastao je za trenutak da vidi da li ću se opet upustiti u metafiziku, pa je dodao: "Hoćemo li sada da se pridružimo gospođi Brodhed, generalu i njegovoj dami i ostalima?"
<BR>&nbsp;&nbsp;&nbsp;&nbsp;&nbsp;"Ima još vremena!"
<BR>&nbsp;&nbsp;&nbsp;&nbsp;&nbsp;"U to nema sumnje, Robine. Zaista ima još mnogo vremena." Nasmešio se, a ja sam slegao ramenima u znak da dozvoljavam, i fjord na Aljasci nestade. Opet smo se obreli u upravljačkoj kabini Verne Drage. Albertova izletnička kapa opet mu je štrčala u svim pravcima, i opet je bio u svom puloveru i vrećastim pantalonama, i bili smo sami.
<BR>&nbsp;&nbsp;&nbsp;&nbsp;&nbsp;"Gde su svi nestali?" upitao sam, i sam sebi odgovorio: "Nisu imali strpljenja da sačekaju? Bulje kroz brodske skenere? Ali još se ništa ne vidi."
<BR>&nbsp;&nbsp;&nbsp;&nbsp;&nbsp;On prijateljski sleže ramenima, složivši se sa mnom. Posmatrao me je dok je odbijao dimove kroz lulu.
<BR>&nbsp;&nbsp;&nbsp;&nbsp;&nbsp;Albert zna da ja u stvari ne volim da gledam neposredno kroz senzore na spoljnom omotaču broda. Dobri stari ekran iznad kontrolne table mi je obično sasvim dovoljan. Kad se uvučete među instrumente na Vernoj Dragoj i pogledate u svim pravcima istovremeno, potpuno se izgubite - naročito ljudi kao ja, koji se drže svojih starih navika iz vremena kad su bili u telesnom obličju. Zato nerado to činim. Albert kaže da je to samo jedna moja stara uspomena na vreme kad sam još bio od krvi i mesa. To je tačno. Odrastao sam kao osoba od krvi i mesa, a one mogu da gledaju samo u jednom pravcu, ukoliko nisu razroke. Albert kaže da bi trebalo da se oslobodim toga, ali ja ne želim.
<BR>&nbsp;&nbsp;&nbsp;&nbsp;&nbsp;Ovoga puta, međutim, poželeo sam, ali da ne bude odmah. Jedan minut, na kraju krajeva predstavlja prilično dugo razdoblje u gigabitskom vremenu... a ja sam želeo da mu postavim još jedno pitanje.
<BR>&nbsp;&nbsp;&nbsp;&nbsp;&nbsp;Albert mi je jednom ispričao malu anegdotu o jednom od njegovih nekadašnjih drugara, iz doba kad su svi živeli u telesnom obličju, matematičaru po imenu Bertrand Rasel, koji je čitavog života bio ateista, kao i sam Albert.
<BR>&nbsp;&nbsp;&nbsp;&nbsp;&nbsp;Naravno, moj Albert nije bio zaista onaj Albert, tako da se oni nisu zaista nekada družili, ali Albert (moj Albert) često je govorio o njemu kao da jesu. Ispričao mi je kako je neko ko je verovao u Boga na jednoj zabavi priklještio Rasela u ćošak i rekao mu: "Profesore Rasel, zar vam nije jasno u kakvu opasnost ste doveli svoju dušu? Zamislite da ste pogrešili? Šta ćete učiniti ako jednom, kad budete umrli, otkrijete da Bog zaista postoji, i ako vam On zaista bude sudio? Pa kad se nađete pred Prestolom Strašnog Sudije i On vas pogleda i upita: 'Bertrande Rasele, zašto nisi verovao u Mene?' šta ćete mu odgovoriti?"
<BR>&nbsp;&nbsp;&nbsp;&nbsp;&nbsp;Albert veli da Rasel nije ni trepnuo. Jednostavno je rekao: "Odgovoriću mu - 'Gospode, trebalo je da mi pružiš bolje dokaze'."
<BR>&nbsp;&nbsp;&nbsp;&nbsp;&nbsp;Zato, kad sam rekao Albertu: "Da li zaista misliš da si mi dao dobre dokaze?" on je raumeo na šta ciljam, i samo je klimnuo, sagnuo se da počeše nožni članak i rekao: "Mislio sam da ćeš se vratiti na to, Robine. Ne, nisam ti dao nikakve dokaze. Jedini dokaz, uzmi kako god hoćeš, jeste sama vasiona."
<BR>&nbsp;&nbsp;&nbsp;&nbsp;&nbsp;"Onda ti nisi Bog?" izletelo je iz mene, pošto sam se najzad odvažio.
<BR>&nbsp;&nbsp;&nbsp;&nbsp;&nbsp;"Pitao sam se da li ćeš mi postaviti to pitanje", odgovori on ozbiljnim glasom.
<BR>&nbsp;&nbsp;&nbsp;&nbsp;&nbsp;"A ja se pitam kad ćeš mi ti odgovoriti na njega!"
<BR>&nbsp;&nbsp;&nbsp;&nbsp;&nbsp;"Pa, evo, odmah sada, Robine", reče on pomirljivo. "Ako me pitaš da li je prikaza sa kojom si razgovarao poreklom iz iste datoteke kao i ova moja uobičajena simulacija, odgovor je potvrdan, jeste. U uskom smislu. Ali ako mi postaviš neko sveobuhvatnije pitanje, onda je teško naći odgovor. Šta je Bog? Ili još bolje, šta je tvoj Bog, Robine?"
<BR>&nbsp;&nbsp;&nbsp;&nbsp;&nbsp;"A ne", zarežao sam. "Ja sam sada onaj koji postavlja pitanja."
<BR>&nbsp;&nbsp;&nbsp;&nbsp;&nbsp;"Onda ja moram pokušati da odgovorim, kao onomad ti meni, zar ne? Vrlo dobro." Uperio je kamiš lule na mene. "Pretpostavio bih da je Bog, onako kako ga ti shvataš, zbir vektora svih onih osobina za koje veruješ da su 'pravedne', 'moralne' i 'ispunjene božanskom ljubavlju'. Pretpostavljam da postoji neka uzajamna saglasnost kod svih razumnih bića, ljudi, Hičija, montiranih umova i svih ostalih, kad zamišljaju šta te vrline treba da budu, te da bi jedan zajednički 'Bog' opet predstavljao zbir svih tih vektora. Jesi li zadovoljan odgovorom?"
<BR>&nbsp;&nbsp;&nbsp;&nbsp;&nbsp;"Ni najmanje!"
<BR>&nbsp;&nbsp;&nbsp;&nbsp;&nbsp;On se opet nasmeši, bacivši pogled na ekran. Na njemu se još videlo ono uobičajeno plavkastosivo ništa, koje se uvek javlja kada brod leti brže od svetlosti. "Nisam ni mislio da hoće, Robine. Ne zadovoljava ni mene, ali ko kaže da vasiona postoji samo zato da bi nas učinila srećnim? Eto ti."
<BR>&nbsp;&nbsp;&nbsp;&nbsp;&nbsp;Otvorio sam usta da mu postavim sledeće pitanje, ali nisam odmah uspeo da ga sročim i on me je pretekao. "Dozvoli, Robine", reče on. "Sad smo se već gotovo vratili u normalni prostor, i sigurno bismo obojica želeli da pogledamo."
<BR>&nbsp;&nbsp;&nbsp;&nbsp;&nbsp;Nije sačekao da dozvolim. Nestao je, ali prethodno mi je uputio jedan od onih svojih divnih, tužnih, saučestvujućih osmeha, od kojih, kao i od mnogih drugih stvari koje moj dragi prijatelj Albert Ajnštajn čini, prosto pošandrcam.
<BR>
<BR>&nbsp;&nbsp;&nbsp;&nbsp;&nbsp;Bio je, naravno, u pravu.
<BR>&nbsp;&nbsp;&nbsp;&nbsp;&nbsp;Ali i ja sam njemu pokazao ko je gazda. Nisam odmah krenuo za njim. Zaostao sam još jedno osam ili devet milisekundi da - pa, dobro, da radim ono što Esi naziva 'glupiranjem', a ja o tome mislim kao o razmatranju onoga što je upravo rekao.
<BR>&nbsp;&nbsp;&nbsp;&nbsp;&nbsp;Nije bilo toliko mnogo materijala za razmišljanje. Ili, preciznije rečeno, bilo je prokleto mnogo toga, ali bez dovoljno pojedinosti da bi razmišljanje dovelo do nekih zadovoljavajućih zaključaka. Taj matori Albert me je izluđivao! Kad je već bio rešio da izigrava Boga - makar to bila, kao što je priznao, imitacija Boga - mogao je bar da bude malo određeniji. Hoću da kažem, tako nalažu pravila igre! Kad se Jahve obratio Mojsiju iz gorućeg grma, kad mu je anđeo pružio ploče sa urezanih deset zapovesti - svi su rekli šta očekuju.
<BR>&nbsp;&nbsp;&nbsp;&nbsp;&nbsp;Osećao sam, besan i razočaran, da imam pravo da dobijem više pojedinosti od tog mog vlastitog izvora vaskolike mudrosti.
<BR>&nbsp;&nbsp;&nbsp;&nbsp;&nbsp;Očigledno neću dobiti ništa više i zato nadureno pođoh za njim... upravo na vreme.
<BR>&nbsp;&nbsp;&nbsp;&nbsp;&nbsp;Tamnije tačkice na onom sivom ništa počele su da se pretvaraju u mrlje i zgušnjavaju upravo kad sam se uvukao u brodske senzore, i već u sledećem milisekundu, ili možda dva, mrlje su se ukočile i slika izoštrila, do najmanjih pojedinosti.
<BR>&nbsp;&nbsp;&nbsp;&nbsp;&nbsp;Osetio sam kako se Esina ruka kradom uvlači u moju, dok smo gledali u svim pravcima istovremeno. Uhvati me opet onaj stari napad vrtoglavice, ali ja ga potisnuh iz svesti.
<BR>&nbsp;&nbsp;&nbsp;&nbsp;&nbsp;Bilo je suviše mnogo stvari da se vidi. Živopisnijih od fjordova na Aljasci, i veličanstvenijih od svega što sam ikada ugledao.
<BR>&nbsp;&nbsp;&nbsp;&nbsp;&nbsp;Bili smo već dosta odmakli od naše dobre stare Galaksije - ne samo od njenog ovala, nalik na prženo jaje, sa sedefastom grudvom u sredini, poput žumanca, već i daleko van domašaja onog odsjaja u vidu oreola, koji je išao uz nju. 'Ispod' nas su se nalazile tanko raspršene zvezdice iz tog oreola, nalik na retke mehuriće koji izbijaju iz međugalaktičkog vina. 'Iznad' nas se rasprostro crni somot, po kome je neko rasuo tanke, jedva primetne uvojke svetleće boje. Neposredno u našoj blizini videla su se blistava svetla Stražarskog točka, a malo podalje i po strani lebdelo je desetak sumpornožutih mehurića kugelblica.
<BR>&nbsp;&nbsp;&nbsp;&nbsp;&nbsp;Nisu delovali opsano. Samo gadno, kao neka odvratna mala mrlja na podu dnevne sobe, koju bi neko od ukućana trebalo da očisti.
<BR>&nbsp;&nbsp;&nbsp;&nbsp;&nbsp;Poželeo sam da znam kako se to radi.
<BR>
<BR>&nbsp;&nbsp;&nbsp;&nbsp;&nbsp;"Pogledaj, dragi Robine!" uzviknu Esi pobedonosno. "Nijednog huliganskog USPMU broda na Točku! Pretekli smo ih!"
<BR>&nbsp;&nbsp;&nbsp;&nbsp;&nbsp;Kada sam pogledao Točak, učini mi se da je u pravu. Točak se nemo okretao potpuno sam, nijednog broda nije bilo na nekom od njegovih dokova, nijedne krstarice USPMU u blizini. Ali Albert uzdahnu. "Bojim se da nismo, gospođo Brodhed."
<BR>&nbsp;&nbsp;&nbsp;&nbsp;&nbsp;"Šta to, kog đavola, govoriš?" zapita Kasata. Nisam ga video - niko od nas se nije zamajavao sa vizuelnim simulacijama - ali sam mogao da osetim kako se narogušio.
<BR>&nbsp;&nbsp;&nbsp;&nbsp;&nbsp;"Samo da ih nismo pretekli, generale Kasata", reče Albert. "Nismo ni mogli, znate. Verna Draga je, istina, letelica sa zadivljujućim sposobnostima, ali ipak ne može da dostigne brzinu brodova USPMU. Ako ih nema, ne znači da još nisu stigli; znači da su bili ovde i otišli dalje."
<BR>&nbsp;&nbsp;&nbsp;&nbsp;&nbsp;"Otišli - gde?" upitah promuklo.
<BR>&nbsp;&nbsp;&nbsp;&nbsp;&nbsp;On je ćutao. Tada vidik ispred nas poče da se nadima. Albert je podešavao brodske senzore. Ono 'ispod' je stalo da se rasplinjuje. Ono 'iznad' - u pravcu samog kugelblica - počelo je da se približava. "Kažite mi", upita Albert, "da li ste ikada pokušali sebi da predstavite šta će se videti kad Neprijatelji budu izašli? Ne mislim na racionalno povezivanje mogućih činjenica. Mislim na onu, poludremljivu, maštovitu predstavu kad čovek pokušava da zamišlja kako je to."
<BR>&nbsp;&nbsp;&nbsp;&nbsp;&nbsp;"Alberte!"
<BR>&nbsp;&nbsp;&nbsp;&nbsp;&nbsp;Nije ni obratio pažnju na mene. "Mislim", rekao je, "da svi mi u podsvesti imamo onaj primitivni utisak da će iznenada nahrupiti iz kugelblica flota divovskih, neuništivih bojnih brodova, koja briše sve pred sobom. Nepobediva. Sa zracima koji blistaju na sve strane, projektilima koji pljušte..."
<BR>&nbsp;&nbsp;&nbsp;&nbsp;&nbsp;"Umukni Alberte!" proderah se.
<BR>&nbsp;&nbsp;&nbsp;&nbsp;&nbsp;"Ali, Robine", reče on smrknuto, "pogledaj svojim očima."
<BR>&nbsp;&nbsp;&nbsp;&nbsp;&nbsp;I dok je uvećanje sve više raslo... svi smo videli.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
