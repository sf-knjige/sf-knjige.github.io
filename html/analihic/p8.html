<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. PONOVO U CENTRAL-PARKU
<P>&nbsp;&nbsp;&nbsp;&nbsp;&nbsp;Za vreme dok sam ja slušao, govorio, radio i boravio na svim tim drugim mestima baveći se svim tim drugim stvarima - slušajući Odijevu priču, sekirajući se zbog generala Džulija Kasate, razmatrajući svoje probleme, provodeći se na prijemu - evo šta se u okvirima sporog vremena događalo između Klare i mene:
<BR>&nbsp;&nbsp;&nbsp;&nbsp;&nbsp;Koračao sam prema Džel Klari Mojnlin sa širokim, ljubaznim osmehom na (dvojnikovom) licu. "Zdravo, Klaro", rekao sam.
<BR>&nbsp;&nbsp;&nbsp;&nbsp;&nbsp;Ona je iznenađeno podigla pogled. "Robine! Milo mi je što te vidim! Odvojila se od one dvojice muškaraca s kojima je bila i pošla mi u susret. Kada je pružila ruku da me zagrli i poljubi, morao sam da ustuknem. Postoje izvesni nedostaci kod uskladištene osobe kad pokuša da bude srdačna sa osobom od krvi i mesa, a jedan od njih je nematerijalnost. Možete ih voleti. Ali ne možete ih poljubiti.
<BR>&nbsp;&nbsp;&nbsp;&nbsp;&nbsp;"Izvini", upravo zaustih, ali je ona već dobila pokajnički izraz na licu, govoreći:
<BR>&nbsp;&nbsp;&nbsp;&nbsp;&nbsp;"Uh, do đavola, sasvim sam smetnula s uma. Ovo ne smemo da uradimo, je l' da? Ali ti zaista izvanredno izgledaš, Robine."
<BR>&nbsp;&nbsp;&nbsp;&nbsp;&nbsp;"Izgledam onako kako hoću", rekoh kratko. "Ja sam umro, znaš."
<BR>&nbsp;&nbsp;&nbsp;&nbsp;&nbsp;Trebalo joj je malo vremena da se pribere i uzvrati osmehom na moj smešak, ali je to ipak uradila. "Onda mogu samo da kažem da imaš dobar ukus. Nadam se da ću i ja umeti to tako dobro kad me budu strpali u konzervu." I već je iza njenih leđa dolazio Dejn Mečnikov.
<BR>&nbsp;&nbsp;&nbsp;&nbsp;&nbsp;"Zdravo, Robine", kazao je. Kazao je to potpuno nezainteresovano. Nije bio baš srećan što me vidi, ali ni besan. Gledao me je onako kako je oduvek gledao na sve i svakoga - bez velikog interesovanja, ili zainteresovan tek u onoj meri u kojoj bi ta osoba ili ta stvar mogli da mu pomognu ili odmognu u onom što je nameravao.
<BR>&nbsp;&nbsp;&nbsp;&nbsp;&nbsp;"Izvini", rekao sam, "ali ne možemo da se rukujemo." 'Izvini' je, čini mi se, postala moja omiljena reč, pa sam je opet upotrebio. "Izvini što si morao da ostaneš u onoj crnoj rupi. Zaista me raduje što si uspeo da izađeš." I da bi se stvari raščistile, jer Mečnikov je oduvek pripadao onoj vrsti momaka koji vole čiste račune, on je odgovorio: "Nisam ja uspeo da izađem. Klara se vratila i spasla nas."
<BR>&nbsp;&nbsp;&nbsp;&nbsp;&nbsp;Tek tada mi se vratilo u sećanje ono što je Albert pomenuo o Mečnikovu - da traži pravni savet.
<BR>
<BR>&nbsp;&nbsp;&nbsp;&nbsp;&nbsp;Morate, ipak imati na umu da nisam ja bio taj koji je razgovarao s njima, već moj dvojnik.
<BR>&nbsp;&nbsp;&nbsp;&nbsp;&nbsp;Ima dva načina da se razgovara pomoću dvojnika. Prvi je da samo uputite dvojnika određenoj osobi i prepustite mu da sam obavi razgovor - on će to uraditi isto tako dobro kao i vi. Drugi se način primenjuje kada od nečeg strepite, ili ste nervozni i nestrpljivi, i hoćete što pre da znate šta se dešava. Tako sam se ja tada osećao, i u takvim situacijama vi upravlajte dvojnikom. To znači da sam ja svom dvojniku saopštavao rečenice u delićima milisekunde, a dvojnik ih je zatim izgovarao brzinom koja odgovara saobraćanju sa telesnim ljudima. Jeste li uspeli to sebi da predstavite? Izgledalo je kao kad neko društvo hoće da peva, ali samo jedan zna reči a ostali se povode za njim:
<BR>&nbsp;&nbsp;&nbsp;&nbsp;&nbsp;"U pećini, u kanjonu..."
<BR>&nbsp;&nbsp;&nbsp;&nbsp;&nbsp;"U PEĆINI U KANJONU..."
<BR>&nbsp;&nbsp;&nbsp;&nbsp;&nbsp;"... kopajući rudu tu..."
<BR>&nbsp;&nbsp;&nbsp;&nbsp;&nbsp;"... KOPAJUĆI RUDU TU..."
<BR>&nbsp;&nbsp;&nbsp;&nbsp;&nbsp;"... beše rudar, od četres devet..."
<BR>&nbsp;&nbsp;&nbsp;&nbsp;&nbsp;i tako dalje, samo što ja nisam vodio skupinu pijanaca u maršu oko klavira već davao potrebne reči i rečenice svom dvojniku.
<BR>&nbsp;&nbsp;&nbsp;&nbsp;&nbsp;A između dve rečenice imao sam vremena do mile volje da mislim i posmatram.
<BR>&nbsp;&nbsp;&nbsp;&nbsp;&nbsp;Iako su se kretali sporije od puževa, video sam da je Mečnikov ispružio ruku da se rukujemo. To je već samo po sebi slutilo na dobro. Shvatio bih to kao znak da me on ne smatra krivim zato što sam ga napustio, zajedno sa Klarom i svima ostalima, u crnoj rupi ... da nisam znao da se već obratio advokatima.
<BR>&nbsp;&nbsp;&nbsp;&nbsp;&nbsp;Onaj drugi čovek u Klarinom društvu bio mi je potpuno nepoznat. Kada sam ga odmerio od glave do pete, nije mi se mnogo dopalo ono što sam odmerio. Kučkin sin je bio lep. Visok, opaljen od sunca, nasmejan i bez okruglog trbuščića, i upravo je opet onako intimno stavljao ruku Klari preko ramena, premda je ona u tom trenutku razgovarala sa mnom.
<BR>&nbsp;&nbsp;&nbsp;&nbsp;&nbsp;Ubedio sam samog sebe da to nema nikakvog značaja. Zar Klara nije, takođe, držala Dejna Mečnikova za ruku - a zašto i ne bi? Bili su stari prijatelji - na žalost, jedno vreme i više od toga. Sve je to bilo sasvim prirodno. Taj drugi momak ju je zagrlio oko ramena? Pa, šta. Nije to moralo da znači ništa naročito. Možda joj je bio neki rod, a možda, čak, ko zna, psihoanalitičar ili nešto slično, koji joj upravo pomaže da prebrodi šok zbog ponovnog susreta sa mnom.
<BR>&nbsp;&nbsp;&nbsp;&nbsp;&nbsp;Pogled na Klarino lice nije mi pomogao da nađem odgovor na neko od tih pitanja, ali sam bar uživao da ga gledam i da se sećam svih onih nekadašnjih trenutaka kada sam ga takođe gledao, zaljubljeno.
<BR>&nbsp;&nbsp;&nbsp;&nbsp;&nbsp;Nije se bila promenila. Još je izgledala sasvim isto kao moja večita i duboko voljena Jedina (ili bar jedna od malobrojnih) Verna Draga. Ova sadašnja Džel-Klara Mojnlin uopšte se nije razlikovala od Klare koju sam ostavio u vasioni u blizini kugelblica, tek što sam umro - a ona, opet, nije bila ni za dlaku drukčija od one koju sam decenijama pre toga ostavio u crnoj rupi.
<BR>&nbsp;&nbsp;&nbsp;&nbsp;&nbsp;Njen izgled se nije mogao pripisati isključivo medicinskom kompletu. Stvarna-Esi je bila najbolji primer šta i koliko može medicinski komplet. Ona je izgledala mladalački i veoma privlačno. Ali iako se sa osobama od krvi i mesa mogu postići prava čuda, vreme ipak pomalo čini svoje. Samo što se u određenim razmacima malo pomera unazad. Uz to, što važi za većinu ljudi, dokle god možete da se obnavljate, možete istovremeno i malo da se ulepšate - da dobijete prćastiji nos ili prirodno (prirodno!) kovrdžavu kosu; čak je i Esi to činila - pomalo.
<BR>&nbsp;&nbsp;&nbsp;&nbsp;&nbsp;Klara nije. Crne obrve su joj još bile tek malčice predebele, stas nešto temeljniji nego što je (sećam se) ona sama želela. Njena mladost nije bila održavana. Ona je ostala mlada, a to je moglo biti isključivo na jedan način.
<BR>&nbsp;&nbsp;&nbsp;&nbsp;&nbsp;Bila se vratila u crnu rupu. Dobrovoljno se vratila tamo gde sam je ja bio ostavio potopljenu, gde je vreme bilo usporeno tako da se jedva kretalo, i dok su u mom životu prolazile decenije, u njenom su to bile tek nedelje i meseci.
<BR>&nbsp;&nbsp;&nbsp;&nbsp;&nbsp;Prosto nisam mogao da odvojim pogled od nje. Iako je prošlo već više od pola veka od kad smo Klara i ja vodili ljubav, bez po muke sam video - naravno, samo u sećanju; nisam učinio ništa nepristojno - mekoću Klarine kože, dve rupice na bedrima, tamo gde se završava kičma, njen dodir i ukus njenih usana. Čudan neki osećaj. Nije to bila nikakva bludna želja za njenim telom. Nisam bio u stanju da poželim da joj strgnem odeću i povalim je na licu mesta, usred travnjaka u Central-parku, dok se nad nama nadnose rascvetane grane višnje, a Mečnikov i onaj zgodni momak bez stomačića bulje u nas. Ne, ni nalik na to. U stvari, nisam uopšte želeo da vodim ljubav s njom, bar ne u onom žudnom i opipljivom smislu. I to ne samo zato što je to (naravno) bilo nemoguće. Nemogućnost ne sprečava jebežljivost.
<BR>&nbsp;&nbsp;&nbsp;&nbsp;&nbsp;Stvar je bila u tome da ja - bez obzira na to šta sam trenutno želeo ili nisam želeo da uradim sa Klarom - nikako nisam hteo da to mogu uraditi Mečnikov ili onaj drugi momak.
<BR>&nbsp;&nbsp;&nbsp;&nbsp;&nbsp;Znam šta je to. Zove se 'ljubomora', i moram priznati da sam svojevremeno mnogo patio od nje.
<BR>
<BR>&nbsp;&nbsp;&nbsp;&nbsp;&nbsp;Dejn Mečnikov je za to vreme uspeo da izgovori već celu jednu rečenicu: "Meni izgledaš sasvim drukčije", rekao je.
<BR>&nbsp;&nbsp;&nbsp;&nbsp;&nbsp;On se nije smešio. To nije ništa značilo, jer u ono nekadašnje vreme na Kapiji Mečnikov nikada nije bio mnogo smešljiv momak. I prirodno je bilo da njemu izgleda da sam se promenio, pošto me on nije video mnogo duže od Klare - još od Kapije.
<BR>&nbsp;&nbsp;&nbsp;&nbsp;&nbsp;Video sam da je došlo vreme da se obavestim o tom pitanju advokata, i zato sam učinio ono što uvek činim kada su mi hitno potrebni saveti i objašnjenja. Glasno sam ih pozvao: "Alberte!"
<BR>
<BR>&nbsp;&nbsp;&nbsp;&nbsp;&nbsp;Naravno, nisam baš govorio 'naglas' - hoću da kažem onako kako bi Klara ili ona dva čoveka mogli da me čuju. I kada se Albert pojavio nisu ga mogli videti nimalo bolje nego pravog mene, onoga koji nije bio dvojnik.
<BR>&nbsp;&nbsp;&nbsp;&nbsp;&nbsp;I to je bilo dobro. Albert je bio raspoložen da se malo poigra.
<BR>&nbsp;&nbsp;&nbsp;&nbsp;&nbsp;Predstavljao je zaista redak prizor. Jedan od onih svojih dronjavih starih džempera, iz čiste afektacije, bio je obmotao oko glave kao turban. Poigrao se i svojim izgledom. Oči su mu bile sužene i kao oivičene crnom šminkom. Lice tamnije. Kosa crna kao zift. "Kud ti okom, tu ja skokom, o, Gospodaru", izgovorio je pevuckavim tonom, glumeći strahopoštovanje. "Oh, zašto ti zazivaš svoga duha iz njegove lepe tople boce?"
<BR>&nbsp;&nbsp;&nbsp;&nbsp;&nbsp;Kad imate verni program za skladištenje i pronalaženje podataka kao što je Albert Ajnštajn, nije vam potrebna dvorska budala. "Pajacu jedan", brecnuh se. "Sad ću pozvati Esi da te reprogramira ako se ne upristojiš. Zašto izvodiš tu komediju?"
<BR>&nbsp;&nbsp;&nbsp;&nbsp;&nbsp;"Oh, Gospodaru", odvrati on priklonivši glavu, "tvoj ponizni glasnik strepi od opravdanog gneva vašeg gospodstva, kad bude čulo ovaj loš glas."
<BR>&nbsp;&nbsp;&nbsp;&nbsp;&nbsp;"Ne seri", obrecnuh se ponovo. Ali morao sam da priznam da me je nasmejao, i da je to zaista način da čovek lakše podnese loše vesti. "U redu", dodadoh klimnuvši da mu pokažem da već znam kakav mi to loš glas nosi. "Kaži mi za Mečnikova. Bio je u ekspediciji u crnu rupu i sada se vratio. Upravo sam skontao da misli da ima pravo na deo naučnog bonusa koji sam ja dobio za ekspediciju, je li tako?"
<BR>&nbsp;&nbsp;&nbsp;&nbsp;&nbsp;Albert me pogleda nekako čudno, a onda potvrdi, razmotavajući džemper sa glave. "Tako je, Robine. Ali nije samo on. Kada se Klara vratila u crnu rupu sa Harbinom Eskladarom ..."
<BR>&nbsp;&nbsp;&nbsp;&nbsp;&nbsp;"Stoj! S kim?"
<BR>&nbsp;&nbsp;&nbsp;&nbsp;&nbsp;"Pa evo, to je Harbin Eskladar", reče on pokazujući na onog drugog muškarca. "Rekao si mi da znaš za njega."
<BR>&nbsp;&nbsp;&nbsp;&nbsp;&nbsp;"Alberte", uzdahnuh, preraspoređujući istovremeno u glavi zaključke i nesporazume da bi se uklopili u novi sistem, "do sada si već mogao da naučiš kad ti ja kažem da znam bilo šta - da lažem."
<BR>&nbsp;&nbsp;&nbsp;&nbsp;&nbsp;Posmatrao me je, ozbiljna lica. "Tog sam se i bojao", zaključi najzad. "Na žalost, tu je i ona loša vest."
<BR>&nbsp;&nbsp;&nbsp;&nbsp;&nbsp;Zastao je, kao da ne može da se odluči kako da produži, tako da sam morao da ga podstaknem. "Rekao si da su se njih dvoje vratili u crnu rupu gde sam ih sve bio ostavio."
<BR>&nbsp;&nbsp;&nbsp;&nbsp;&nbsp;On zavrte glavom. "Oh, Robine", uzdahnu on - ali hvala Bogu, nije počeo opet da mi priča o mojim nerazumnim osećanjima krivice. Samo je rekao: "Jeste, u pravu si. On i Klara su zajedno otišli na to mesto da ih spasu, i spasli su celu posadu: oba Denija, Suzi Hereiru, one devojke iz Siere Leone..."
<BR>&nbsp;&nbsp;&nbsp;&nbsp;&nbsp;"Znam i sam ko je sve bio u ekspediciji", prekinuh ga. "Bože moj! Znači, svi su se vratili!"
<BR>&nbsp;&nbsp;&nbsp;&nbsp;&nbsp;"Jesu, Robine, tako je." On klimnu. "I svi oni, u izvesnom smislu, imaju pravo na podelu dobiti. Zato je Dejn Mečnikov išao kod advokata. A sada..." On nastavi zamišljeno, zavukavši ruku u džep i izvukavši lulu - u međuvremenu lice mu je neupadljivo vratilo svoj uobičajeni izgled, kosa mu opet postala seda i razbarušena... "Sada bez sumnje nailazimo na neizvesna i nesvakidašnja etička i pravna pitanja. Kao što se sećaš iz prethodnog procesa, postoji princip koji pravnici nazivaju 'kuda june tu i uže', što znači da sve tvoje kasnije stečeno bogatstvo može donekle da se tretira kao proizišlo iz onog prvobitnog Naučnog Bonusa koji si dobio za tu ekspediciju. I u kome bi, naravno, svi oni ravnopravno učestvovali da su se vratili zajedno s tobom."
<BR>&nbsp;&nbsp;&nbsp;&nbsp;&nbsp;"Znači, moraću da im dam novac?"
<BR>&nbsp;&nbsp;&nbsp;&nbsp;&nbsp;"Moraću je možda prejaka reč, ali onako uopšteno, to bi bilo to, Robine. Kao što si uradio kada se Klara prvi put pojavila; sto miliona dolara je bila suma koju si preneo na nju da se odrekne daljeg prava učešća. Pošto mi je postalo jasno da će se to pitanje ponovo postaviti, uzeo sam slobodu da naložim tvom pravnom programu da stupi u vezu sa advokatom gospodina Mečnikova. Ta suma je izgledala prihvatljiva. I verujem da bi nekakva nagodba otprilike u istom iznosu zadovoljila i sve ostale. Naravno, može se desiti da neko zatraži više. Ali sumnjam da bi uspeo više i da dobije; postoji, naravno, i zakon o granicama mogućnosti potražnje."
<BR>&nbsp;&nbsp;&nbsp;&nbsp;&nbsp;"Oh", uzdahnuh s olakšanjem. Nemam tačnu predstavu koliko sam 'bogat' u okvirima od nekoliko desetina milijardi dolara, ali jedna milijarda ovamo ili onamo neće mnogo izmeniti situaciju. "Učinilo mi se da si rekao da su vesti loše."
<BR>&nbsp;&nbsp;&nbsp;&nbsp;&nbsp;On zapali lulu. "Još ti nisam saopštio lošu vest, Robine", reče on.
<BR>&nbsp;&nbsp;&nbsp;&nbsp;&nbsp;Gledao sam ga. Pućkao je na lulu, žmireći put mene kroz oblačiće dima. "Hajde, do đavola!"
<BR>&nbsp;&nbsp;&nbsp;&nbsp;&nbsp;"Taj drugi čovek, Harbin Eskladar", započe on.
<BR>&nbsp;&nbsp;&nbsp;&nbsp;&nbsp;"Da, i šta u vezi s njim, proklet da si?"
<BR>&nbsp;&nbsp;&nbsp;&nbsp;&nbsp;"Klara ga je upoznala nakon što nas je napustila na Vernoj Dragoj. On je takođe bio pilot. Njih dvoje su odlučili da se vrate u crnu rupu, i Klara je od Huana Henrikea Santosa-Šmica iznajmila brod koji je bio sposoban da izdrži takvo putovanje. I pre nego što su otputovali... ovaj... pa, eto, Robine, Klara se udala za Eskladara."
<BR>&nbsp;&nbsp;&nbsp;&nbsp;&nbsp;Ima iznenađenja za koja instinktivno znate, čim ste ih čuli, da je trebalo da budete pripremljeni za njih. Ovo je, međutim, iskrslo kao grom iz vedra neba. "Hvala, Alberte", izgovorio sam nekako šuplje, mahnuvši mu da se udalji. Uzdisao je ali je ipak otišao.
<BR>&nbsp;&nbsp;&nbsp;&nbsp;&nbsp;Više nisam imao srca da razgovaram sa Klarom. Dao sam uputstva svome dvojniku šta će dalje da kaže njoj, Mečnikovu, čak i onom tipu Harbinu Eskladaru. Ali nisam više ostao u blizini dok se to odigravalo. Povukao sam se u gigabitski prostor i sav se umotao u njega.
<BR>&nbsp;&nbsp;&nbsp;&nbsp;&nbsp;Znam da Albert smatra da isuviše mnogo vremena provodim u svojim mislima. Ne želim da poreknem nijednu njegovu reč. To, međutim, ne znači i da se s njim slažem. Nikako. Nisam nimalo pametniji nego što on misli da jesam, ali nisam, bogami, ni toliko uvrnut. Ono što ja u osnovi jesam jeste ljudsko biće. Neka sam ja samo obični digitalni transkript jednog ljudskog bića, ali kada su me prenosili u uskladištenje preneli su i sve ono ljudsko u meni, i ja još osećam sve ono što ide uz telesno obličje. I dobro i loše.
<BR>&nbsp;&nbsp;&nbsp;&nbsp;&nbsp;Radim onako kako najbolje umem - najčešće - i više od toga ne mogu.
<BR>&nbsp;&nbsp;&nbsp;&nbsp;&nbsp;Znam ja šta je važno. Razumeo sam isto tako dobro kao i Albert da su Neprijatelji strašni. Imao bih košmare kad bih sanjao (što i jesam, kad sam se pravio da spavam, ali to je već druga tema) kako nam se vasiona ruši na glavu, i zapadao bih u mnogo veće napade uzbuđenja i očaja kad samo pomislim na onu njihovu bandu, tamo napolju u kugleblicu, koja bi svaki čas mogla da se pojavi i da nam uradi ono što su već uradili Sporaćima, narodu koji je stvorio zvezdanu pahuljicu i onima što su sahranjeni u ledu.
<BR>&nbsp;&nbsp;&nbsp;&nbsp;&nbsp;Ali ima važnog i važnog. Još sam ostao dovoljno čovek da mislim da su međuljudski odnosi važni. Čak i kad su u prošlom vremenu, i kad je preostala još samo potreba da se uverite da niko nikome više ništa ne zamera.
<BR>&nbsp;&nbsp;&nbsp;&nbsp;&nbsp;Kada se Albert vratio tamo gde boravi kad meni nije potreban, ma gde to bilo, ja sam ostao da još dugo lebdim u gigabitskom prostoru ne radeći ništa. Dugo. Toliko dugo da je, kad sam opet zavirio u onaj prizor u Central-parku, Klara upravo stigla do: "Robine, hoću da te upoznam sa mojim..."
<BR>&nbsp;&nbsp;&nbsp;&nbsp;&nbsp;Smešno. Nisam hteo da čujem tu reč, 'muž'. Zato sam pobegao.
<BR>
<BR>&nbsp;&nbsp;&nbsp;&nbsp;&nbsp;Nisam se baš najbolje izrazio. Nisam pobegao, već pribegao. A osoba kojoj sam pribegao bila je Esi. Upravo se nalazila na podijumu za igranje u Plavom paklu, igrajući polku iz sve snage sa nekim bradonjom, i kad sam ih prekinuo zacvrkutala je: "Oh, baš divno što si došao, Robine! Jesi li čuo? Zabrana je povučena!"
<BR>&nbsp;&nbsp;&nbsp;&nbsp;&nbsp;"Divno", promumlah, spotakavši se o vlastite noge. Ona mi pažljivije zagleda lice, uzdahnu, i povede me sa podijuma.
<BR>&nbsp;&nbsp;&nbsp;&nbsp;&nbsp;"Išlo je loše sa Džl-Klarom Mojnlin", nagađala je.
<BR>&nbsp;&nbsp;&nbsp;&nbsp;&nbsp;Slegao sam ramenima. "Još ide. Ostavio sam dvojnika." Pustio sam da me ugura u stolicu i da se sama smesti preko puta, laktova oslonjenih na sto, brade na laktove, pažljivo me posmatrajući od glave do pete.
<BR>&nbsp;&nbsp;&nbsp;&nbsp;&nbsp;"Ah", uzviknu ona, klimnuvši pošto je postavila dijagnozu, "opet one glupe priče. Muka. Anemija. Opet te divne stvari, je li tako? A iznad svega ta Džel-Klara Mojnlin?"
<BR>&nbsp;&nbsp;&nbsp;&nbsp;&nbsp;Odvratih joj, odmeravajući svaku reč: "Ne baš iznad svega, ne, zato što bi trajalo čitavu večnost da ti sad pričam sve što me muči, ali da, i ona je jedna od tih stvari. Udala se, znaš."
<BR>&nbsp;&nbsp;&nbsp;&nbsp;&nbsp;"Uh." Nije dodala - pa i ti si se oženio - tako da sam morao sam to da uradim.
<BR>&nbsp;&nbsp;&nbsp;&nbsp;&nbsp;"Nije samo to što se udala, jer i ja sam se oženio, naravno ... i ne bih nikako voleo da je drukčije, na časnu reč, Esi ...
<BR>&nbsp;&nbsp;&nbsp;&nbsp;&nbsp;Namrštila se. "Oh, Robine! Nikada ne bih pomislila da će to početi da me gnjavi, ali seti se samo koliko često mi to pominješ!"
<BR>&nbsp;&nbsp;&nbsp;&nbsp;&nbsp;"Pominjem ti to samo zato što tako jeste!" pobunih se, pošto su mi osećanja pretrpela mali udarac.
<BR>&nbsp;&nbsp;&nbsp;&nbsp;&nbsp;"Ali već znamo da jeste."
<BR>&nbsp;&nbsp;&nbsp;&nbsp;&nbsp;"Pa, rekao bih da znaš", priznadoh. Nisam znao kako da nastavim. Otkrio sam da mi se u ruci nalazi čaša sa pićem i otpih jedan gutljaj.
<BR>&nbsp;&nbsp;&nbsp;&nbsp;&nbsp;Esi uzdahnu. "Baš umeš da pokvariš provod, Robine. Tako sam se bogovski osećala kad tebe nije bilo."
<BR>&nbsp;&nbsp;&nbsp;&nbsp;&nbsp;"Oprosti, ali na časnu reč, Esi, nimalo nisam raspoložen."
<BR>&nbsp;&nbsp;&nbsp;&nbsp;&nbsp;"Evo, opet počinju glupe priče", izdahnu ona, sa mučeničkim izrazom na licu. "Okej. Hajde, kazuj šta ti se mota po tom jadnom, izmučenom umu. Šta je ono najgore?"
<BR>&nbsp;&nbsp;&nbsp;&nbsp;&nbsp;"Sve", ispalih kao iz puške. I pošto mi nije delovala kao da joj je sve jasno, dodao sam: "Jedna prokleta stvar za drugom, zar ne?"
<BR>&nbsp;&nbsp;&nbsp;&nbsp;&nbsp;"A tako", prihvati ona i malo razmisli. Zatim uzdahnu. "Bože, kakvo si ti mračno stvorenje, Robine, dragi. Možda bi opet trebalo da porazgovaraš sa onim programom za otkačene, Sigfridom fon Šrinkom?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Tako znači", ponovi ona i razmisli još malo, a zatim reče: "Znaš šta, matori moj mračnjače? Kako bi bilo da malo šturnemo sa ovog prijema i pogledamo neke porodične filmove, a?"
<BR>&nbsp;&nbsp;&nbsp;&nbsp;&nbsp;Nisam ni sanjao da bi mi to mogla predložiti. "Kakve porodične filmove?" iznenađeno je upitah. Nije mi odgovorila. Takođe, nije ni sačekala da ja pristanem. Počela je odmah da ih prikazuje.
<BR>&nbsp;&nbsp;&nbsp;&nbsp;&nbsp;Galama u Vretenu i prizor vasionskih istraživača sa Kapije koji su se zabavljali iščile. Više nismo bili na istom mestu. Bili smo na nekom drugom, i posamatrali dečaka koji je sedeo na klupi.
<BR>&nbsp;&nbsp;&nbsp;&nbsp;&nbsp;Naravno, to nisu bili stvarni filmovi, kao što, uostalom, ništa u gigabitskom prostoru nije 'stvarno'. Bile su to obične kompjuterske simulacije. Kao i sve drugo što bi neko od nas dvoje hteo da zamisli, ostavljale su krajnje uverljiv utisak 'stvarnog' u svemu - u izgledu, zvuku, čak i mirisu, čak i osećanju svežine koje stvara hladni vazduh, čak i u onoj zagušljivosti koju zagađeni vazduh stvara u našim (nepostojećim) organima za disanje.
<BR>&nbsp;&nbsp;&nbsp;&nbsp;&nbsp;Sve mi se to činilo veoma poznatim. Gledali smo mene - mene kao dete - pre mnogo decenija.
<BR>&nbsp;&nbsp;&nbsp;&nbsp;&nbsp;Osetio sam kako drhtim, što nikako nije bilo usled hladnog vazduha. Dečak Robinet Brodhed je na klupi u parku, zguren da bi se zagrejao. To se zvalo parkom. U stvari, bila je to veoma bedna prevara. Da su stvari stajale drukčije, bilo bi čak veoma živopisno, jer iza deteta-mene uzduzale su se planine Vajominga. Ali ne, nisu bile lepe. Bile su to zadimljene, sive gromade u zagađenom vazduhu. Čestice ugljovodonika koje su lebdele u njemu mogle su se videti i golim okom, a grane svakog zakržljalog drveta bile su prekrivene debelim slojem čađi i prljavštine. Ja - dete koje sam bio ja - bilo je obučeno u skladu sa klimom, koja je bila opaka: čovek je morao da navuče tri džempera, veže šal, navuče rukavice na ruke i pletenu kapu preko ušiju. Iz nosa mi je curelo. Čitao sam knjigu. Radio sam - šta? Oh, možda sam imao deset godina; i kašljucao sam dok sam čitao.
<BR>&nbsp;&nbsp;&nbsp;&nbsp;&nbsp;"Sećaš li se, Robine, dragi? Ovo su zlatni dani tvoje mladosti", reče Esi, stojeći onako nevidljiva pored mene.
<BR>&nbsp;&nbsp;&nbsp;&nbsp;&nbsp;"Zlatni dani moje mladosti", zarežah besmisleno. "Opet si njuškala po mojom memorijama", optužih je - ali bez istinskog gneva, jer mi smo oboje, naravno, još mnogo pre toga i mnogo potpunije prodrli jedno drugom u uskladištena sećanja.
<BR>&nbsp;&nbsp;&nbsp;&nbsp;&nbsp;"Ali samo pogledaj, Robine, dragi", nastavi ona. "Gledaj kako je to stvarno bilo."
<BR>&nbsp;&nbsp;&nbsp;&nbsp;&nbsp;Gledao sam i da mi se ne kaže. Nisam bio u stanju da skrenem pogled. I bez ikakvih teškoća sam, takođe, odmah prepoznao o čemu je reč. Bio sam u Rudnicima hrane, gde sam proveo sve svoje detinjstvo: u rudnicima škriljca u Vajomingu, gde se vadio kamen i pekao dok ne nastanu keratogeni, a onda su se tim ugljem hranile gljivice kvasca i bakterije da bi proizvele jednoćelijske belančevine kojima se hranio najveći deo pregladnelog i previše razmnoženog ljudskog roda. U tim rudarskim gradićima doživotno niste bili u stanju da sperete sa sebe miris ulja, a to doživotno obično i nije dugo trajalo.
<BR>&nbsp;&nbsp;&nbsp;&nbsp;&nbsp;"Pa, dobro", dodao sam, "nikada nisam ni rekao da je u ono vreme bilo bolje."
<BR>&nbsp;&nbsp;&nbsp;&nbsp;&nbsp;"Tačno, Robine!" pobedonosno uzviknu Esi. "Zlatno doba tvoje mladosti bilo je izrazito loše. Mnogo gore nego sada, zar ne? Sada više nijedno dete ne mora da raste udišući odvratni vazduh pun ugljovodonika, niti da umre zato što ne može da mu se plati odgovarajuće lečenje."
<BR>&nbsp;&nbsp;&nbsp;&nbsp;&nbsp;"Oh da, istina je to što kažeš", rekao sam, "ali ipak..."
<BR>&nbsp;&nbsp;&nbsp;&nbsp;&nbsp;"Sačekaj još nešto da vidiš. Koju ti to ono knjigu čitaš? Rekla bih da nisu ni Haklberi Fin ni Mala sirena."
<BR>&nbsp;&nbsp;&nbsp;&nbsp;&nbsp;Zagledao sam se malo bolje da pomognem Esi, i tada sam, preneražen, ugledao naslov.
<BR>&nbsp;&nbsp;&nbsp;&nbsp;&nbsp;Bila je u pravu. Nije to bila nikakva dečija knjiga. Bila su to Uputstva za korisnike programa zdravstvenog osiguranja i jasno sam se setio kako sam ih prokrijumčario iz kuće kad majka nije videla, da bih mogao da saznam kakva nam se to katastrofa približava.
<BR>&nbsp;&nbsp;&nbsp;&nbsp;&nbsp;"Mama je bila bolesna", zajecao sam. "Nismo imali dovoljno uplaćenog osiguranja za oboje, i ona... ona je..."
<BR>&nbsp;&nbsp;&nbsp;&nbsp;&nbsp;"Ona je odložila svoju operaciju da bi ti mogao biti izlečen, Robine", tiho potvrdi Esi. "Da, ali to je bilo kasnije. Ovom prilikom još nije bilo to. Ovde su tebi bili potrebni bolja ishrana i vitaminski dodaci, a niste imali dovoljno novca."
<BR>&nbsp;&nbsp;&nbsp;&nbsp;&nbsp;Počelo je da mi biva sve mučnije. "Pogledaj mi kutnjake", rekoh.
<BR>&nbsp;&nbsp;&nbsp;&nbsp;&nbsp;"Nije bilo novaca ni da se poprave, Robine. Vrlo ružno doba za decu, tačno?"
<BR>&nbsp;&nbsp;&nbsp;&nbsp;&nbsp;"I tako ti izigravaš duha svih minulih Božića", rekoh, pokušavajući da smanjim napetost tako što ću je zbuniti citatima koje neće razumeti.
<BR>&nbsp;&nbsp;&nbsp;&nbsp;&nbsp;Ali kad su vam na raspolaganju gigabitski izvori informacija, onda ste u stanju da mnogo štošta razumete. "Ne, a ni ti nisi Skrud", dobaci mi ona, "ipak, razmisli malo. U tim vremenima, koja baš i nisu bila tako davna, Zemlja je bila prenaseljenja. Izgladnela. Puna sukoba i gneva. Terorista, Robine. Sećaš li se tog nasilja i besmislenog ubijanja?"
<BR>&nbsp;&nbsp;&nbsp;&nbsp;&nbsp;"Sećam se svega."
<BR>&nbsp;&nbsp;&nbsp;&nbsp;&nbsp;"Naravno. A sada, šta se dogodilo, Robine? Reći ću ti. Ti si se pojavio. Ti i stotine takvih, ludih, očajnih vasionskih istraživača na hiči-brodovima sa Kapije. Pronašli ste tehnologiju Hičija i doneli je na Zemlju. Pronašli divne nove planete za naseljavanje - nešto kao otkriće Amerike, samo hiljadu puta veće - i pronašli ste način da se ljudi tamo presele. Sad više na Zemlji nema prenaseljenih mesta, Robine. Ljudi su otišli na druga mesta, izgradili bolje gradove. Čak nisu morali ni da naškode Zemlji da bi to uradili! Vazduh nije uništen benzinskim motorima i raketnim mlaznjacima; koristimo petlje da bismo stigli u orbitu, a odatle, bilo gde! Niko više nije toliko siromašan da ne može platiti lečenje, Robine. Čak i presađivanje organa - a organi se prave od UVKA materijala, tako da više ne moraš da čekaš da bi neko umro da sa njegovog leša ugrabiš polovne delove. Jesam li u pravu, Robine? Fabrika hrane Hičija sada proizvodi organe; a sve su to novine u čijem si nastajanju i ti imao velikog udela. Život u telesnom obličju smo produžili za mnogo decenija, provedenih u dobrom zdravlju; a potom se umovi transkribuju, ovako kao naši, da bi živeli još mnogo duže - što je, opet, jedna novina koju si ti delimično finansirao i ja sama delimično doprinela da nastane, tako da ni smrt više nije kraj svega. Zar ti tu ne vidiš nikakav boljitak? Ne zbog toga što ga nema! Već zbog toga što matori i namrgođeni Robinet Brodhed cepidlački zagleda ovu raskošnu gozbu na svačijem tanjiru i vidi samo ono što će biti krajnji proizvod - naime, govna."
<BR>&nbsp;&nbsp;&nbsp;&nbsp;&nbsp;"Ali", usprotivih se tvrdoglavo, "još su tu Neprijatelji."
<BR>&nbsp;&nbsp;&nbsp;&nbsp;&nbsp;Esi prsnu u smeh. Izgleda da joj je zaista bilo smešno. Slika nestade. Opet smo bili u Vretenu, i ona se nagnu preko stola, da me poljubi u obraz.
<BR>&nbsp;&nbsp;&nbsp;&nbsp;&nbsp;"Neprijatelji", reče mi s ljubavlju. "Oh, da, Robine, srce moje. Neprijatelji su ona jedna prokleta stvar za drugom, kako ti kažeš. Ali i s njima ćemo kao i sa svim ostalim. Sređivaćemo te proklete stvari jednu po jednu. A sada da se vratimo onom važnom poslu što smo ga započeli: zaigrajmo!"
<BR>
<BR>&nbsp;&nbsp;&nbsp;&nbsp;&nbsp;Čarobna žena, ta moja Esi. Pa, bila Stvarna ili ne.
<BR>&nbsp;&nbsp;&nbsp;&nbsp;&nbsp;I bila je potpuno u pravu; sve što je rekla bilo je logički neoborivo, i ja sam se povinovao logici. Ne mogu reći da sam se zaista razveselio, ali novokain je, bar, umirio bol - ma šta da je taj bol u stvari bio - tako da sam mogao da obavljam sve kretnje čoveka koji se lepo zabavlja. Tako sam i činio. Plesao sam. Učestvovao u svemu što se dešavalo na prijemu. Kružio sam od jedne grupice uskladištenih starih prijatelja do druge, i pridružio se Esi i još nekolicini u Plavom paklu. Jedna grupa je polako igrala na podijumu uz muziku koju mi ostali nismo čuli - Džulio Kasata je bio jedan od njih, krećući se poput zombija sa ljupkom malom Japankom u naručju. Izgleda da igračima nije zasmetalo kada smo stali da pevamo stare pesme. Pevao sam zajedno sa ostalima, čak i kada su prešli na ruske balade o trolejbusima i putu za Smolensk - nije marilo što ne znam reči, kao što sam već rekao, kada živite u gigabitskom prostoru onda saznate sve što želite, u trenutku kada to poželite... a da ja slučajno i nisam, Albert Ajnštajn bi se sigurno pojavio i rekao mi.
<BR>&nbsp;&nbsp;&nbsp;&nbsp;&nbsp;Osetih kako me je kucnuo po ramenu, dok smo svi stajali oslonjeni na starinski klavir, i popdigavši pogled, ugledao sam njegovo nasmejano lice. "Imaš veoma dobar glas, Robine", polaskao mi je, "i već si sasvim tečno naučio da govoriš ruski."
<BR>&nbsp;&nbsp;&nbsp;&nbsp;&nbsp;"Hajde i ti s nama", pozvah ga.
<BR>&nbsp;&nbsp;&nbsp;&nbsp;&nbsp;"Mislim da neću", odvrati on. "Robine? Nešto se dogodilo. Sve radio-komunikacione linije su se prekinule pre hiljadu pet stotina milisekundi."
<BR>&nbsp;&nbsp;&nbsp;&nbsp;&nbsp;"Oh?" Nisam odmah shvatio šta mi govori. A onda sam progutao knedlu i uzviknuo: "Oh! To se još nikad nije desilo!"
<BR>&nbsp;&nbsp;&nbsp;&nbsp;&nbsp;"Nije, Robine. Došao sam ovamo zato što sam mislio da bi možda general Kasata znao nešto o tome." Bacio je pogled u pravcu Kasate i njegove dame koji su polako i bez određenog cilja šetali unaokolo.
<BR>&nbsp;&nbsp;&nbsp;&nbsp;&nbsp;"Da ga pitamo?"
<BR>&nbsp;&nbsp;&nbsp;&nbsp;&nbsp;Albert se namršti, razmišljajući, i pre nego što je stigao da odgovori, Esi napusti raspevano društvo i priđe nam. "Šta je sad?" ljutito zapita, i kad joj je Albert objasnio, bila je iskreno zaprepašćena. "Nije moguće da je kvar! Ima mnogo nezavisnih linija, i sve su višestruko redudantne!"
<BR>&nbsp;&nbsp;&nbsp;&nbsp;&nbsp;"Ni ja ne mislim da je u pitanju kvar, gospođo Brodhed", saglasi se Albert.
<BR>&nbsp;&nbsp;&nbsp;&nbsp;&nbsp;"Pa, šta je onda?" zapita ona. "Opet neka USPMU glupost?"
<BR>&nbsp;&nbsp;&nbsp;&nbsp;&nbsp;"Nema sumnje da je u pitanju naređenje USPMU, ali to naređenje je, mislim, bilo izdato zbog nečega što se moralo dogoditi na Zemlji. Ne mogu da pogodim šta bi to moglo biti."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
