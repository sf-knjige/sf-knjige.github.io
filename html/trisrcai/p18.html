<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Holgeru je tutnjalo u glavi narednog dana u podne kada su se uputili prema Martinusovoj radnji, dok je Alijanora bila prilično tiha. Hjudžija i konje ostavili su u krčmi, jer ih je vlasnik sumnjičavo pogledavao. Verovatno je imao iskustva sa gostima čije je plemićko poreklo sezalo daleko, ali su bili kratki s novcem.
<BR>&nbsp;&nbsp;&nbsp;&nbsp;&nbsp;Čarobnjak ih dočeka sav ozaren. "Ah, mislim da si malo preter'o sa zavirivanjem u čašu, mladi moj prijatelju", zakikota se on, na pokroviteljski, ali pomalo napadan način onih koji u tome nisu učestvovali. "Eh, eh, momci će uvek ostati momci, a, devojko?" On dohvati jednu bocu. "Sasvim slučajem imam ovdi odličan i umereno skup lek za mrzovolju, plikove na nožnom palcu, reumu, lepru, povratnu groznicu, kugu i mamurluk. Saspi samo čašu ovoga... Tako... Nije bilo tako loše, zar ne?"
<BR>&nbsp;&nbsp;&nbsp;&nbsp;&nbsp;Ta 'povrati-me' medicina zaista je, kao rukom, istog časa uklonila sve Holgerove boli, i njemu pade na pamet da bi se silno obogatio kada bi uspeo da se dočepa njene formule - i razume se, kada bi bila delotvorna i u njegovoj vaseljeni. Međutim, Martinus se ponovo uozbilji. Čovečuljak je neko vreme koračao gore dole po radnji, sa rukama na leđima i zagledan u pod, a onda im tihim glasom saopšti:
<BR>&nbsp;&nbsp;&nbsp;&nbsp;&nbsp;"Nisam uspeo da saznam ko si, ser Holgere. Koprema je turena na pamćenje na svako biće koje bi to moglo da mi saopšti, i to nam kaziva da si neki zaistinski važan. Međutim, neprijatelj nije mislio baš na sve. Zato sam zazv'o hitre duhove vazduha, i čak sam pozv'o i Ariela za savetnika, i oni su ipak uspeli da pronađu gde je Kortana zakopan. To mesto nije mnogo daleko odavdi. Ali, na taj put ja lično baš ne bih vol'o da krenem."
<BR>&nbsp;&nbsp;&nbsp;&nbsp;&nbsp;Holgeru srce brže zakuca. "Gde je?"
<BR>&nbsp;&nbsp;&nbsp;&nbsp;&nbsp;Martinus baci pogled na Alijanoru. "Da l' ti znaješ gde je crkva sv. Grimina-u-Šumi?" upita je on.
<BR>&nbsp;&nbsp;&nbsp;&nbsp;&nbsp;Ona se ugrize za usnu. "Čula sam da pričaju o njoj", priznade ona.
<BR>&nbsp;&nbsp;&nbsp;&nbsp;&nbsp;"E pa, tamo je mač zakopan", objavi Martinus. "Pretpostavljam da su stanovnici Srednjeg sveta izabirali mesto ovdi na istoku da bi se mač naš'o što dalje od vlasnika kome po pravu pripada, a sv. Griminija zato da bi mu što više otežali zadatak ako ikad nabasa na njegov trag." On zavrte svojom ćelavom glavom. "Iskreno da govorim, mladiću, ne mogu da ti preporučim da ideš tamo."
<BR>&nbsp;&nbsp;&nbsp;&nbsp;&nbsp;"Kakvo je to mesto?" upita Holger.
<BR>&nbsp;&nbsp;&nbsp;&nbsp;&nbsp;"Radi se o staroj napušteno crkvi u visijama severno odavdi. Pre nekol'ko vekova podignuta je sa ciljem da bude misija, u nadeždi da će uspeti da preobrati okolna divlja plemena, i neko vreme imala je i pastvu. A onda su ih neki pljačkaši sve pobili i crkva je od tada u ruševinama. Priča se da je vođa razbojnika okalj'o oltar ljudskom žrtvom, tako da crkva više nije sveta, već je postala zborište zlih du'ova i hude sreće. Čak ni divljaci više ne prilaze ni blizu sv. Griminija."
<BR>&nbsp;&nbsp;&nbsp;&nbsp;&nbsp;"Hm." Holger se zagleda u svoja stopala. Osećao se kao da ga pritiska neka težina. Martinus se nije šalio.
<BR>&nbsp;&nbsp;&nbsp;&nbsp;&nbsp;Na trenutak on pomisli zbog čega se uopšte gnjavi s tim. Zbog čega uopšte želi da se vrati kući? Šta ga je vuklo tamo? Oh, da, prijatelji, sećanja, voljeni prizori; ali, kada bi hteo da bude sasvim iskren, niko i ništa ne bi mu toliko nedostajalo da to ne bi mogao podneti. Rat, glad, jednoličnost, bezličnost. Ako bi i uspeo da se vrati, mogao bi se obresti u istom trenutku vremeprostora iz koga beše i otišao. Fizički zakoni očuvanja energije ukazivali su da bi se upravo to i desilo. A on i njegovi drugovi nalazili su se u klopci na morskom žalu, svesni da će umreti, i samo se nadajući - mada je i ta nada brzo kopnila - da će poživeti dovoljno dugo da onaj jedan jedini čamac stigne do švedske obale.
<BR>&nbsp;&nbsp;&nbsp;&nbsp;&nbsp;Do đavola, sve je ukazivalo na to da ti drugi svetovi nisu čak ni bili njegovi. Mesto mu je bilo ovde, u ovoj karolinškoj vaseljeni; ono drugo mesto bilo je mesto izgnanstva. Pored toga, ovo je u mnogo čemu bilo bolje i čistije prebivalište... Ne, usprotivi se njegova tvrdoglava istinoljubivost, to nije bilo lepo od njega. Ovaj kosmos imao je, takođe, vlastite nedostatke. Ali, naprosto, zahvaljujući tome što je bio drugačiji, nije li obećavao i više mogućnosti da doživi pustolovinu, čak i od najboljeg što mu je ona druga zemlja mogla pružiti?
<BR>&nbsp;&nbsp;&nbsp;&nbsp;&nbsp;Jedan sunčev zrak, koji se borio sa prozorom, dodirnu Alijanorine uvojke i kao da ih pretvori u oganj. Nikada nije poznavao devojku kao što je ona. Ako bi digao ruke od ove šašave potrage i otišao sa njom, bilo bi to kao da je sam ispisao vlastitu posetnicu: Kralja šuma. Ili bi, van svake sumnje, mogao da u tim nemirnim pograničnim zemljama sazda sebi vlastito kraljevstvo, ili, ako poželi život u visoko civilizovanom svetu, mogao je da zajedno s njom ode u Carstvo i...
<BR>&nbsp;&nbsp;&nbsp;&nbsp;&nbsp;I, šta onda? Haos se i dalje pripremao za bitku. On se seti Alijanorine bojazni da bi Farizeji mogli da vlastitim sumrakom obaviju čitavu planetu. Priseti se i šta je Morgana rekla o bezobzirnoj igri svetovima i suncima, o ljudima i njihovim domovima i nadama kojima preti uništenje.
<BR>&nbsp;&nbsp;&nbsp;&nbsp;&nbsp;Ne, stvarno nije imao izbora. U takvim vremenima, ni jedan častan čovek ga nije ni mogao imati. Morao je dati sve od sebe da se domogne Kortane i vrati oružje njegovom pravom vlasniku - ili da ga sam upotrebi, ukoliko je on bio taj. Posle toga, ako uopšte bude toga posle, može odlučiti da li da nastavi sa pokušajima da se vrati preko vaseljena.
<BR>&nbsp;&nbsp;&nbsp;&nbsp;&nbsp;On podiže pogled. "Poći ću", reče on.
<BR>&nbsp;&nbsp;&nbsp;&nbsp;&nbsp;"Poći ćemo", ispravi ga Alijanora.
<BR>&nbsp;&nbsp;&nbsp;&nbsp;&nbsp;"Kako želite", blago prihvati Martinus. "I molite se da imate sreće, ser Holgere. Neka je Bog s vami, neka je Bog s vami, jer mislim da jašete za dobro sviju nas." On obrisa oči rukavom, osmehnu se i protrlja ruke. "Toliko o tome. A sad račun, pošto idete na opasan put. Verujem da želite da odma' sredite take stvari?"
<BR>&nbsp;&nbsp;&nbsp;&nbsp;&nbsp;"Hm, ovaj..." poče Holger.
<BR>&nbsp;&nbsp;&nbsp;&nbsp;&nbsp;"Trenutno nemamo bakrenjake", umeša se Alijanora. "Ali ako nam kasnije pošljete scoe, pobrinuću se da bude plaćeno."
<BR>&nbsp;&nbsp;&nbsp;&nbsp;&nbsp;"Rek'o bi' ja da baš niste brez bakrenjaka", odvrati pomalo uvređeno Martinus. "Vi'te, ova radnja ne daje na kredit i..."
<BR>&nbsp;&nbsp;&nbsp;&nbsp;&nbsp;"Ali na tabli piše da mož'te da ispunite svaki novčanik", poče Holger.
<BR>&nbsp;&nbsp;&nbsp;&nbsp;&nbsp;"To vam je samo reklama", priznade Martinus. "Sitna pojedinost, čiji je cilj da obezbedi umetničku verodostojnost."
<BR>&nbsp;&nbsp;&nbsp;&nbsp;&nbsp;"Ma 'ajte, dobri stari prijatelju", osmehnu se Alijanora i uhvati čarobnjaka za ruku. "Nećete valjda da time opterećujete čovek koji sprema se da spase svet, je l' tako? Neka vaše rune budu vaš doprinos tom velikom preduzetništvu. Slaviće vam ime u pesmi zbog toga."
<BR>&nbsp;&nbsp;&nbsp;&nbsp;&nbsp;"Al', to neće platiti moje poverioce", pobuni se Martinus.
<BR>&nbsp;&nbsp;&nbsp;&nbsp;&nbsp;"Ah, zar ne kaže se tačno da dobro delo vredi koliko i veliko bogatstvo?" Alijanora ga pomilova po obrazu.
<BR>&nbsp;&nbsp;&nbsp;&nbsp;&nbsp;"Ovaj... da", zamuca Martinus, "postoje u Bibliji reči sa takim značenjem, ali..."
<BR>&nbsp;&nbsp;&nbsp;&nbsp;&nbsp;"Oh, prijatelju moj, hvala vam! Znala sam da ćete pristati! Hvala vam!"
<BR>&nbsp;&nbsp;&nbsp;&nbsp;&nbsp;"Ali", zameketa Martinus. "Ne mož'te... neću dozvoliti..."
<BR>&nbsp;&nbsp;&nbsp;&nbsp;&nbsp;"Ne, ne, neću da čujem više nijedna reč. Ne pada mi na pamet da dozvoljevam da mi još s nečeg pomognete, dovoljno ste već učinili. Zbogom, ljubazni čoveče." Alijanora ga bez oklevanja poljubi, i pre no što je uspeo da se oporavi, izgura Holgera iz radnje.
<BR>&nbsp;&nbsp;&nbsp;&nbsp;&nbsp;Žene! pomisli Danac.
<BR>&nbsp;&nbsp;&nbsp;&nbsp;&nbsp;Kada su se vratili u krčmu, u dvorištu zatekoše Karahuea, i ovaj ustade i nakloni im se. "Vaš prijatelj patuljak poverio mi je da ćete uskoro dalje na put, gospođice i ser Ruperte", reče on.
<BR>&nbsp;&nbsp;&nbsp;&nbsp;&nbsp;"Da..." odvrati Holger, istovremeno uhvativši vlasnikov riblji pogled. "Možda", dodade on brzo.
<BR>&nbsp;&nbsp;&nbsp;&nbsp;&nbsp;Karahue je gladio bradu vitkim prstima ukrašenim draguljima. "Mogu li biti tako slobodan da pitam u kom pravcu?"
<BR>&nbsp;&nbsp;&nbsp;&nbsp;&nbsp;"Pa, pretpostavljam na sever."
<BR>&nbsp;&nbsp;&nbsp;&nbsp;&nbsp;"U divljinu? To će zaista biti pustolovina za sećanje, ako je iko preživi."
<BR>&nbsp;&nbsp;&nbsp;&nbsp;&nbsp;"Rekao sam vam da sam se zavetovao", progunđa Holger.
<BR>&nbsp;&nbsp;&nbsp;&nbsp;&nbsp;"Molim vas za izvinjenje, prijatelju", odvrati spremno Karahue. "Bilo bi nedolično da nastavim da se raspitujem, kada već ne želite da o tome govorite... Smem li, ipak, da vam ponudim savet? Ako želite da sačuvate tajnu svog odredišta, ne dajte drugima toliko povoda za nagađanja. Jezici će utoliko više trućati ukoliko ih čvrste činjenice ne sputavaju. Tako će, možda, neki pomisliti da se spremate u vitešku potragu za trolovima koji su preplavili ono tamo gorje, i često... kako sam čuo... kradu ljude da bi se prehranili; mada tamošnji ljudi sa kojima sam pričao tvrde da se ti trolovi ne mogu ubiti. Drugi će, opet, možda, uporno tvrditi da je ser Rupert otišao da izazove na dvoboj tamošnjeg kralja. Ali, imajući u vidu kako radi um seljaka, većina će poverovati da ste otišli da tragate za zlatom, koje je tamo negde zakopano. A k tome, još, kako dovesti u vezu bilo šta od ovoga sa mladom damom koja vas prati? I tako će narod brbljati u časovima dokolice, i priča će se raširiti poput požara. Ako želite da predupredite govorkanja, morate im dati neki čvrst razlog - najbolje neki koji u sebi krije veliku opasnost, tako da se ljudima neće ni militi da celu stvar dalje pominju."
<BR>&nbsp;&nbsp;&nbsp;&nbsp;&nbsp;Alijanora se upeca i bubnu: "Oh, to je i te kako nesigurno putovanje... Idemo do one proklete crkvice sv. Griminija."
<BR>&nbsp;&nbsp;&nbsp;&nbsp;&nbsp;Holger se potrudi da popravi stvar što je bolje umeo.
<BR>&nbsp;&nbsp;&nbsp;&nbsp;&nbsp;"Zavetovao sam se da ću otići tamo na hodočašće, u nadi da ću, uf, obnoviti one delove crkve koji možda nisu srušeni. Ja, ovaj, radije ne bih pričao o tome, jer, ovaj, razlog za pokoru je takav da o njemu naprosto ništa ne bih kazao."
<BR>&nbsp;&nbsp;&nbsp;&nbsp;&nbsp;"Ah, tako. Oprostite." Saracen nije skidao svoj zagonetni pogled sa Holgera. "Znate li da je to jedan od predela gde nikada nisam ni pomislio da pođem u potragu? Činilo mi se krajnje neverovatnim da se moj čovek pojavi tamo, kada se jednom vrati. Ali, sada ste me naterali da se zapitam neće li, ipak, možda poći upravo tamo. Pored toga, ako ikako mogu da vam pomognem u tom vrlom poduhvatu, to bi moglo doprineti da moje zasluge na nebu možda malo porastu, budući da su ovog časa bedno male. Dobro društvo skraćuje milje, da ne pominjem kako ih čini manje opasnim... Možda bismo mogli da putujemo zajedno?"
<BR>&nbsp;&nbsp;&nbsp;&nbsp;&nbsp;Alijanora izmenja pogled sa Holgerom. Ti ga poznaješ, govorile su njene oči. Sam moraš da odlučiš.
<BR>&nbsp;&nbsp;&nbsp;&nbsp;&nbsp;Holger e oklevao. "Postoje i druge opasnosti, pored onih telesnih", reče on. "Bojim se da bismo mogli naići i na crnu magiju."
<BR>&nbsp;&nbsp;&nbsp;&nbsp;&nbsp;Karahue nemarno odmahnu rukom. "Vaš mač je prav, a moj zakrivljen", osmehnu se on. "Trebalo bi da mogu da, zajednički, uklješte neprijatelja bilo kog da je oblika."
<BR>&nbsp;&nbsp;&nbsp;&nbsp;&nbsp;Holger poče da čupka bradu. Još jedan čovek bi mu sigurno dobro došao. Istovremeno, znao je da Karahue sigurno ima razloga što se nudi da pođe s njima.
<BR>&nbsp;&nbsp;&nbsp;&nbsp;&nbsp;Nije li on možda u službi Haosa? Bilo je to moguće; međutim, Holgerova polovična sećanja, na koja je počinjao da se sve više i više oslanja, govorila su mu drugačije. Zamislio je sebe na Mavrovom mestu: pošao je da ulovi nekog važnog čoveka zbog nekog važnog razloga, nije uspeo, a onda je sreo još jednog viteza lutalicu čija je priča bila krajnje prozirna. Da, sećanje mu je govorilo da Karahueov um radi upravo na taj način; njegova znatiželja išla je u svim pravcima. Pored toga, možda je i pogodio da je ser Rupert od Graustarka bio u nekakvoj vezi sa osobom za kojom je tragao. U svakom slučaju, Karahue je imao valjane razloge da se drži ser Ruperta.
<BR>&nbsp;&nbsp;&nbsp;&nbsp;&nbsp;"Veoma mi je stalo do vašeg društva", stade ga požurivati Saracen. "A još više do vašeg, najljupkija gospo. Toliko mi je do toga stalo, da ako biste bili tako dobri da pristanete, zahtevaću da budete moji gosti još od sinoć... Ne, ne, ne bunite se, neću o tome ni reč da čujem."
<BR>&nbsp;&nbsp;&nbsp;&nbsp;&nbsp;Holger i Alijanora uputiše mu pogled koji im on bezizražajno uzvrati. Mora da je bio prilično siguran da su bili bez prebijene pare, i da im smejao u sebi. Pa ipak, kako je mogao da odbije ponudu da odu iz Tarnberga, a da prethodno ne mora da uleti u spor sa vlasnikom krčme.
<BR>&nbsp;&nbsp;&nbsp;&nbsp;&nbsp;"Dogovoreno!" Holger pruži ruku, i Karahue je prihvati. "Da se zakunemo na prijateljstvo?"
<BR>&nbsp;&nbsp;&nbsp;&nbsp;&nbsp;"Aha. Tako mi moje viteške časti."
<BR>&nbsp;&nbsp;&nbsp;&nbsp;&nbsp;"I tako mi moje." Holger je osećao da je doneo ispravnu odluku. Karahue će verovatno, dok putovanje bude trajalo, poštovati zakletvu; a kada on, Holger, bude imao Kortanu u svojim rukama, Saracen teško da će predstavljati pretnju. On naglo ispali: "Gola su leđa bez brata."
<BR>&nbsp;&nbsp;&nbsp;&nbsp;&nbsp;Karahue se prenu. "Odakle vam to?" brzo upita on.
<BR>&nbsp;&nbsp;&nbsp;&nbsp;&nbsp;"Jednostavno mi je palo na pamet. Zašto pitate?"
<BR>&nbsp;&nbsp;&nbsp;&nbsp;&nbsp;"Jednom sam znao čoveka koji je upotrebljavao tu izreku... Da budem iskren, baš čovek koga tražim." Pre no što se okrenu, Karahue se na trenutak prodorno zagleda u njih. "Hajde da ručamo, a potom da se spremimo za polazak. Mislim da će biti najbolje da pođemo sutra u zoru, a?"
<BR>&nbsp;&nbsp;&nbsp;&nbsp;&nbsp;Bio je zabavno društvo za ručkom, šalio se i pevao i iznosio svoja pomalo rizična sećanja. Posle toga su on i Holger proverili opremu koju su imali. Njegov oklop bio je od čelika, ispupčen na ramenima i pomno ukrašen arabeskama; kaciga mu se završavala šiljkom, a preko ušiju mu je visila čelična mrežica; povrh čizama od obrađene kože imao je štitnike za potkolenice. Na štitu mu je bila iscrtana šestokraka srebrna zvezda na azurnoj pozadini, dok su mu rubovi bili crveni sa zlatnim ljiljanima; pored ostalog oružja imao je i luk i strele; jahao je vitku belu kobilu. Za Alijanorinog mrkog, uškopljenog konja primetio je da je dobar, ali je dodao da će biti bolje da kupe i mazgu, na kojoj će Hjudži moći da jaše sa obilnim zalihama hrane. Veći deo popodneva proveo je ugovarajući cenu za te stvari.
<BR>&nbsp;&nbsp;&nbsp;&nbsp;&nbsp;Rano su otišli na počinak, ali je Holgar još sat vremena ostao da leži budan. Uprkos svim merama predostrožnosti, znao je da će Morgana le Fej saznati kuda se uputio, ako to već nije znala... i da će preduzeti nešto u vezi sa tim.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
