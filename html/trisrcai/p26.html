<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BELEŠKA
<P>&nbsp;&nbsp;&nbsp;&nbsp;&nbsp;Dobio sam pismo od Holgera Karlsena odmah posle rata, u kome mi saopštava da je preživeo. Posle toga nisam imao vesti od njega pune dve godine, a onda je banuo u moju kancelariju.
<BR>&nbsp;&nbsp;&nbsp;&nbsp;&nbsp;Pomislio sam da se mnogo promenio. Bio je postao nekako tiši i izgledao je mnogo stariji, što i nije bilo iznenađujuće kada se ima u vidu šta sve mora da je doživeo kao član Pokreta otpora. Objasnio mi je da je ponovo dobio posao u Americi. "Samo radi novca", reče on. "Zapravo me zanima da švrljam po tvojim knjižarama. Pronašao sam neke stvari u Londonu, Parizu i Rimu, ali to nije dovoljno."
<BR>&nbsp;&nbsp;&nbsp;&nbsp;&nbsp;"Za ime sveta?" upitah ja. "Ti, bibliofil?"
<BR>&nbsp;&nbsp;&nbsp;&nbsp;&nbsp;On se muklo nasmejao. "Ne baš. Ispričaću ti neki drugi put." Potom se stao raspitivati za zajedničke prijatelje iz starih dana. Boravak u Londonu koristio je njegovom engleskom.
<BR>&nbsp;&nbsp;&nbsp;&nbsp;&nbsp;Na taj drugi put nije trebalo dugo da čekam. Pretpostavljam da je osećao neodoljivu potrebu za naklonjenom mu publikom. Pristupio je katoličkoj crkvi... što je podatak koji, poznajući ga, ističem kao važan dokaz u prilog ove priče... Međutim, ispovedaonica nije mogla da mu posluži u tu svrhu. Osećao je potrebu da sve ispriča, onako kako je on to doživao. "Ne očekujem od tebe da poveruješ i jednu reč od svega ovoga", rekao je, uz pivo i sendviče jedne noći u mom stanu. "Samo me saslušaj, hoćeš li?"
<BR>&nbsp;&nbsp;&nbsp;&nbsp;&nbsp;Završio je negde pred zoru, dok je još bio mrak, dok su pod nama ulice ležale prazne, a gradska svetla bila tako prigušena da smo mogli da vidimo nekoliko preostalih zvezda. Sipao je sebi još piva i dugo zurio u čašu pre no što je počeo da ga pije.
<BR>&nbsp;&nbsp;&nbsp;&nbsp;&nbsp;"Kako si se vratio?" upitah ga najtiše što sam mogao, kako ga ne bih uznemirio. Delovao je kao mesečar.
<BR>&nbsp;&nbsp;&nbsp;&nbsp;&nbsp;"Iznenada. Vratio sam se iznenada", odvrati on. "Izjahao sam napolje i rasterao vojsku Haosa, goneći je ispred sebe. A onda, odjednom, sve je počelo da podseća na borbu na onom žalu, jedne druge noći i u jednom drugom svetu. I ponovo sam se našao tamo; jurio sam napred, nag. Moja odeća, kao što znaš, nije bila prešla zajedno sa mnom; ležala je na gomili kod mojih nogu. Okrznuo me je metak ili dva, ali ništa strašno. Bio sam tako prokleto brz. Brži no što ljudsko telo ima pravo da se kreće. Lekari kažu da se to može dogoditi u uslovima krajnjeg stresa. Adrenalin, ili tako nešto. U svakom slučaju, našao sam se među Nemcima, oteo sam jednom od njih pušku, stao da mašem njome, i dao se na posao. Posao koji je ubrzo bio obavljen."
<BR>&nbsp;&nbsp;&nbsp;&nbsp;&nbsp;Na licu mu se javi grimasa zbog tog neprijantog sećanja, ali on tvrdokorno nastavi: "Ta dva sveta... i mnogi drugi, koliko znam... na neki način predstavljaju jedan te isti svet. Ista bitka se vodila, ovde protiv nacista, a tamo protiv Srednjeg sveta; ali na oba ta mesta Haos se borio protiv Reda, nešto staro i divlje i slepo bilo je u ratu sa čovekom i čovečjim delom. U oba sveta Danska i Francuska bile su u nevolji. I tako se Ožije javio u oba, jer je morao.
<BR>&nbsp;&nbsp;&nbsp;&nbsp;&nbsp;Ovde, u ovoj vaseljeni, pretpostavljam da su spoljašnje zamke bile mnogo manje slikovite. Čovek u čamcu beži da pomogne Saveznicima. Međutim, bilo je neophodno da on pobegne. U svetlosti onoga što se od tada poizdešavalo, možeš pogoditi zbog čega. I zato se Holger Danske pobrinuo da taj svet bude slobodan. Bio sam... nedeljama?... odsutan u tom karolinškom svetu, a vratio sam se u isti taj trenutak u ovom. Vreme je čudna stvar."
<BR>&nbsp;&nbsp;&nbsp;&nbsp;&nbsp;"Šta je posle bilo s tobom?" stadoh se raspitivati.
<BR>&nbsp;&nbsp;&nbsp;&nbsp;&nbsp;On se zakikota. "Ludački sam se provodio objašnjavajući zbog čega sam se skinuo do gola pre nego što sam jurnuo na neprijatleja. Ali, žurili smo, i otišli svako svojim putem pre nego što je napetost u mom umu postala prevelika. Od tada sam bio samo običan Holger Karlsen. Šta sam drugo i mogao?" On sleže ramenima. "Kada sam otkrio da sam Branilac, slomio sam vojsku Haosa u tom svetu. A onda, zahvaljujući čaroliji, bio sam vraćen da ovde završim svoj zadatak... E pa, ravnoteža je ponovo uspostavljena, i nije bilo nikakve neravnotežne sile koja bi me poslala preko vremeprostora. I tako sam ostao."
<BR>&nbsp;&nbsp;&nbsp;&nbsp;&nbsp;On se umorno zagleda u mene. "Razume se da znam o čemu razmišljaš", reče on. "Opsene, i tako to. Ne krivim te. Ali, hvala ti što si me saslušao."
<BR>&nbsp;&nbsp;&nbsp;&nbsp;&nbsp;"Nisam baš siguran šta bi trebalo da mislim", odvratih ja. "Reci mi, ipak, zbog čega preturaš po knjigama?"
<BR>&nbsp;&nbsp;&nbsp;&nbsp;&nbsp;"Starim knjigama", podseti me on. "Grimoires. Rasprave o magiji. Morgana me je nekada poslala ovamo." On lupi pesnicom po stolu. "Ali, sam ću pronaći način da se vratim!"
<BR>&nbsp;&nbsp;&nbsp;&nbsp;&nbsp;Godinama ga nisam video, niti bilo šta čuo o njemu. Niko drugi nije. Pa, ljudi znaju da nestanu. Možda je nestao, otišavši na mesto koje je pominjao - ne odustajući da misli da je priča koju mi je ispričao istinita. O tome ja nisam pozvan da sudim, mada, nadam se da jeste.
<BR>&nbsp;&nbsp;&nbsp;&nbsp;&nbsp;U međuvremenu su se, pak, počele dizati nove oluje. Može se desiti da nam Holger Danske ponovo bude potreban.
</P></TD></TR></TABLE>
</CENTER>
</BODY>
</HTML>
