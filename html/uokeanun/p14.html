<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Labkin je često nazivao. Najdžel je slušao, ali je malo doprinosio; ništa se novo nije saznalo o Snarku tako da je izgledalo da od razmišljanja o tome nema vajde. Labkin je bio sav ustreptao budući da ga je predsednik imenovao u Izvršni komitet, na čijem čelu se nalazio čovek po imenu Evers, koji je imao zadatak da nadzire situaciju, U Iz Kom, kako se izrazio Labkin. Taj komitet sastajao se jedanput nedeljno u LMP-u; da li bi Najdžel mogao da dođe?
<BR>&nbsp;&nbsp;&nbsp;&nbsp;&nbsp;Nevoljno je došao. Ispostavilo se da je Evers čovek atletske građe, lepo preplanuo, dobro odgojen i nekomitetskog ponašanja. Odavao je utisak čoveka koji je toliko dugo proveo na zapovedničkim mestima, da se njegovo rukovođenje podrazumevalo i predstavljalo činjenicu o kojoj nije vredelo trošiti reči. Evers je odveo Najdžela na stranu pre zvaničnog sastanka, pokušavši da iz njega izvuče procenu o tome šta Snark dalje namerava, tačnije: kuda se zaputio. Najdžel je imao neke ideje, ali je Eversu rekao da ne poseduje ključ za rešenje.
<BR>&nbsp;&nbsp;&nbsp;&nbsp;&nbsp;Sam sastanak bio je pun govorancije sa veoma malo novih podataka. Sada, posle podrobne analize susreta sa Marsom, randevu s Venerom izgledao je posve verovatan. Zbog čega bi Snark sve ovo činio - beše drugo pitanje. Otkako je devedesetih godina prošlog veka, uspostavljena mreža komunikacionih satelita, komunikacionih satelita Zemlja je bila snažan radio- i TV-predajnik. Jedna magnetska implozija indukovana duga, proizvođena u Saudijskoj Arabiji, prenošena je do Japana neposrednim emitovanjem zraka preko satelita; nikakvi signali nisu više izbijali iz atmosfere. Dalo se shvatiti zbog čega Snark nije uhvatio razumljive elektromagnetske signale sa Zemlje, sve dok se nije približio Marsu. Ali opet, zbog čega Venera? Zašto bi se uputio tamo?
<BR>&nbsp;&nbsp;&nbsp;&nbsp;&nbsp;U raspoloženju Eversa i njegovih naučnih savetnika Najdžel je osetio izvesnu nastranu prijatnost. Pritisnuti da iznesu stavove o suštinskom pitanju oni bi se povlačili i pribegavali svom neutralnom žargonu; jednostavno 'ja mislim' postojalo je 'postoje nagoveštaji da je'; mišljenja su izražavana pasivnim glasom, lišena neposrednog autorstva.
<BR>&nbsp;&nbsp;&nbsp;&nbsp;&nbsp;Kada se sastanak završio, kroz glavu mu prođe misao da bi se, kada bi morao da bira između ovog pospanog komiteta, s nečitljivim Eversom na čelu, i one zagonetke koja je sada jezdila prema Veneri i bila poznata samo po svom rascvetalom narandžastom fuzionom plamenu, opredelio bi se za ovo drugo.
<BR>&nbsp;&nbsp;&nbsp;&nbsp;&nbsp;Labkin je ponovo nazvao. Snark nije reagovao na usnopljen radio-signal niti na laserski impuls.
<BR>&nbsp;&nbsp;&nbsp;&nbsp;&nbsp;Naravno da nije, pomisli Najdžel. Ta stvar nije više naivna. Bacila je pokoji pogled na dnevni program 3D i postala oprezna. Treba joj vremena da nas prouči pre no što umoči prst u vodu.
<BR>&nbsp;&nbsp;&nbsp;&nbsp;&nbsp;I još nešto novo: Evers je povećavao budžet. U posao su uvedeni novi stručnjaci, ali nijedan od njih nije bio upoznat s kompletnom slikom, i nije mogao znati o čemu je zapravo reč. Onaj momak, Ičino, valjano je obavljao svoje zadatke. Traganje se nastavljalo. Ni senke od Snarka.
<BR>&nbsp;&nbsp;&nbsp;&nbsp;&nbsp;Najdžel je klimnuo glavom, nešto promrmljao i vratio se Aleksandriji.
<BR>&nbsp;&nbsp;&nbsp;&nbsp;&nbsp;Shvatio je da je Aleksandrija bila u pravu; njih dvoje su godinama živeli mimo sveta. U sećanju mu je iskrsao onaj dečak sa vašara kod Narandžastog vodopada. Ljudi sa decom posedovali su prirodan oslonac i svrhu. Rasli su, razvijali se: mogao si da vidiš kako se tvoj napor ugrađuje u jedno živo ljudsko biće - novi element u svekolikom ustrojstvu sveta. U svom dosadašnjem bitisanju, Aleksandrija se probijala kroz mravinjak korporacije. Njen napredak bio je posve vertikalan, lišen ljudskih dimenzija. Brazilci će kupiti onu prokletu vazduhoplovnu liniju, toliko je barem za sada bilo jasno. Ali kako je ta činjenica, uopšte, mogla da se ugradi u svrsishodnost njenog življenja.
<BR>&nbsp;&nbsp;&nbsp;&nbsp;&nbsp;Najdžel je obično smesta napuštao sastanke IZKOM-a odmah po zvaničnom zaključenju. Činilo se da nema mnogo povoda za raspravu bez pouzdanih podataka o Snarkovoj putanji. Posle jednog takvog sastanka Labkin ga je ispratio do lifta. Najdžel mu je rasejano klimnuo u znak pozdrava. Odsutno je počešao obraz, osenčan jednodnevnom bradom, što se razgovetno čulo u prostoru lifta.
<BR>&nbsp;&nbsp;&nbsp;&nbsp;&nbsp;"Znaš", reče iznenada Labkin, "ono što mi se, rekao bih, sviđa u ovakvim stvarima, gde malo ljudi udružuje napore, jeste način na koji su oni primorani da se oslanjaju jedni na druge."
<BR>&nbsp;&nbsp;&nbsp;&nbsp;&nbsp;"Ista je stvar sa džinom."
<BR>&nbsp;&nbsp;&nbsp;&nbsp;&nbsp;Labkin se nasmejao isprekidano i praskavo. "Čoveče, drago mi je što Evers nije čuo ovo. Bio bi ljut kao ris."
<BR>&nbsp;&nbsp;&nbsp;&nbsp;&nbsp;"Oh? A zbog čega?"
<BR>&nbsp;&nbsp;&nbsp;&nbsp;&nbsp;"Eh, pa, želi da bude siguran da nam je grupa kompaktna."
<BR>&nbsp;&nbsp;&nbsp;&nbsp;&nbsp;"Onda mora da gaji sumnje u pogledu mene."
<BR>&nbsp;&nbsp;&nbsp;&nbsp;&nbsp;"Nee, ne bih to rekao. Svi te mi na različit način doživljavamo."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Pa, znaš." Labkin ga oštro osmotri kao da je pokušavao da pročita nešto s Najdželovog lica. "Ti si bio tamo. Na Ikarusu. Video si neke stvari koje, dozvolićeš, nijedan pripadnik ljudske rase nikada neće videti."
<BR>&nbsp;&nbsp;&nbsp;&nbsp;&nbsp;Najdžel je zastao. Grizao je donju usnu. "Videli ste snimke koje sam napravio. Oni..."
<BR>&nbsp;&nbsp;&nbsp;&nbsp;&nbsp;"Nije to isto. Do đavola, Najdžele - ono što si ti učinio - ono tvoje ulaženje u Ikarus - moglo je da prouzrokuje dolazak Snarka."
<BR>&nbsp;&nbsp;&nbsp;&nbsp;&nbsp;"Mislite li na onu eksploziju radio-talasa?"
<BR>&nbsp;&nbsp;&nbsp;&nbsp;&nbsp;"Da. Zbog čega bi jedan napušten brod slao onako jak signal?"
<BR>&nbsp;&nbsp;&nbsp;&nbsp;&nbsp;Najdžel je slegnuo ramenima, izvivši veđe na komičan način, uzdajući se da će to odagnati Labkinovo ozbiljno raspoloženje. "Plašim se svega što je izvan mog domašaja."
<BR>&nbsp;&nbsp;&nbsp;&nbsp;&nbsp;Vrata na liftu se otvoriše, skliznuvši u stranu. "Ako je to izvan tvog damašaja, sasvim sam siguran da je izvan damašaja svih nas, Najdžele." Zastrugao je stopalima po podu kao da je zbunjen. "Slušaj, moram da požurim. Prenesi Aleksandriji moje najtoplije pozdrave, hoćeš li? I ne zaboravi na onu zabavu, a?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Napuštajući zgradu, Najdžel je osetio olakšanje što se otresao Labkina, čoveka koji mu se u osnovi nije dopadao, ali koji ga je na neki način za trenutak dirnuo u tom kratkom razgovoru. Izraz Labkinovog lica podsetio ga je na druge ljude iz Nase, koji su u prošlosti razgovarali s njim zaustavljajući ga u trpezariji ili u hodnicima; neki među njima bili su potpuni stranci za njega. Želeli su da saznaju nekoliko neobičnih stvarčica o Ikarusu, ili da postave pitanje tehničke prirode, o onome što nije na odgovarajući način bilo predstavljeno u izveštajima, ili su barem tako govorili. Neki su bili suvoparni i poslovni, drugi su dopuštali da rečenice dugo lebde u vazduhu, kao da su hteli pokazati kako su duboko svesni Najdželovog prisustva (koji je u tim prilikama balansirao s poslužavnikom punim hrane, ili je čekao da počne neki sastanak, a nije želeo da ispadne grub) tek, nisu mu davali da ode. Neki bi samo promumlali nešto, a zatim se odmah povlačili, dok bi drugi posle par sumornih rečenica o nekoj pojedinosti odjednom prešli na veseliji ton, stisnuli mu ruku i odlazili pre no što bi on uspeo da im odgovori. A u takvim susretima uvek su se čule iste reči: Bili ste tamo... Videli ste neke stvari koje... snimci nisu isti... nije onako kako je stvarno bilo... Bili ste tamo...
<BR>&nbsp;&nbsp;&nbsp;&nbsp;&nbsp;Labkin i ostali istinski su ga poštovali i izdvajali, to mu je bilo jasno. Najdžel je mogao da zaključi da su ljudi osećali nekakvu auru oko njega. Prilično uspešno se branio od toga. Povremeno bi mu iskrsla misao da se to, po svoj prilici, događalo i prvim astronautima. U sećanju mu se zadržala slika Baza Oldrina, koji se odao depresivnim alkoholičarskim pijankama, razveo se od žene, živeo sam, osiguravao prozore i vrata svog stana, isključivao telefon ponekad i na nekoliko dana, i sedeo sam, pijući, razmišljajući i pijući. Da li je i njegova vlastita ličnost zahvatila trunčicu demona koji je zarobio Oldrina? Sudeći po suptilnoj težini očekivanja koja su ljudi gajili?... Bili ste tamo... dodirivali ste to... Pa, jeste. I možda ga je to izmenilo. Kao i to što su ljudi mislili o njemu.
<BR>&nbsp;&nbsp;&nbsp;&nbsp;&nbsp;Nekoliko dana kasnije, Najdželova kućna konzola signalizirala mu je nešto iz svog memoreksa. KATEGORIJA: ASTRONOMIJA, Ib (Planetarno); periodični događaji, po zahtevu. Delimično pomračenje Sunca Mesecom biće vidljivo sa obale Južne Kalifornije u 14 časova i 46 minuta, po vremenskoj zoni pacifičke obale, kroz dva dana. Zbog toga su odložili ručak i organizovali piknik na travnjaku iza kuće. Jedna kaserola pasulja, luk, sočan biftek i začini; bledožut sir; paradajz, kriške krastavaca; gaspaćo; artičoke fritatas sa limunovim sosom; jedan valjani 'pino noar'; konačno, sladoled od makadami oraha. Aleksandrija je jela s apetitom. Stavljala je viljuškom fritatas između zuba u precizno isečenim, četvrtastim oblandama, oslanjajući se unazad na ukrućenu šaku, dok joj je druga ruka ispružena; bila do zgloba uronjena u svežu travu. Crvena suknja skliznula je niz uzdignuta kolena, izlažući naporedne beline butina milovanju sunca, čiji je rub već bio zamračen. Dok je posmatrao ovu lenju kretnju koja je otkrivala pepeljastu belinu u dubinama njenih bedara, knedla mu je zastala u grlu. Iznad njih Mesec je proždirao Sunce. Spustila je leđa na travu uz jedan uzdah i dala mu znak da stavi tamne naočare koje su poneli sa sobom. Najdžel pritisnu glavu na čvrstu i ovalnu Zemlju, osećajući njenu krivinu koja se pružala ispod njega i sve više savijala prema horizontu. Za trenutak je bio svestan da ga je gospodin Njutn odista 'pričvrstio' za ono što je u stvari bila jedna lopta, kugla, a ne varljiva ravan, kako su mislili mnogi stanovnici Zemlje (Prisetio se, takođe, da je divljak, prema dr Džonsonu, bila osoba kojoj su se priviđali duhovi, a koja nije uviđala zakon gravitacije). Memoreks mu je kazivao da su neke od najranijih zabeleški o pomračenju Sunca načinjene u drevnoj Aleksandriji. Tamo, u Ptolomejevo vreme i kasnije, postojala je velika biblioteka koja je sadržavala mešavinu grčke i rimske baštine - sve dok, u nekom malom ratnom metežu, nije izgorela. Žmirnuo je. Pomrčina je gutala Sunce. Aleksandrija je, ležeći pored njega, postavljala pitanja, a on je odgovarao; reči su mu bile jedva razgovetne kako zbog 'pino noara', tako i zbog paperjaste izmaglice od popodnevne sunčeve svetlosti. Ali toplota je čilela. Talas studeni prešao je preko travnjaka. Tamo gore, obed se nastavljao; nekakva uporna tama otkidala je Suncu središte. Posredi je bilo delimično pomračenje. Jedna zavesa polako se navukla preko te mrtve ali žestoke stvari, pretvarajući zvezdu u srp. Najdžel najednom ugleda nepotpun krug s vatrenim rogovima koji su nepovezani izbijali napolje a vrhovi bleštali od silovite energije. Nešto se u njemu preokrenulo. Umirem, Egipte, umirem, skliznulo mu je niz grlo i on stade da žmirka i trepće ne bi li bolje video tu večnu proždiruću raku koja je visila iznad njih.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
