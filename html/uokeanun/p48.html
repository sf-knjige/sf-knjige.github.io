<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Posle čitavog dana grozničavog buncanja, Grejvs se sledećeg jutra probudio sposoban da razgovetno govori. Gospodin Ičino je ispržio šnicle od sintetičkog kvasca i, dok su obedovali, Grejvs je potvrdio najveći deo zaključaka do kojih je gospodin Ičino došao proučavajući njegove mikrofilmove.
<BR>&nbsp;&nbsp;&nbsp;&nbsp;&nbsp;"Nedeljama sam im bio za petama", reče Grejvs, pridigavši se u krevetu. "Najpre sam ih sledio helikopterom, a zatim pešice. Načinio sam par snimaka iz daljine, pronašao, štaviše, ostatke povrća koje su grickali, nekoliko zečjih kostiju i slične stvarčice. Moji tragači odredili su verovatne tačke. Moj vodič i ja uočili smo neke od njih upravo kada je ovaj prokleti sneg počeo da pada. Beše đavolski teško slediti ih kroz taj haas."
<BR>&nbsp;&nbsp;&nbsp;&nbsp;&nbsp;"Zbog čega se niste zaustavili?" upita gaspodin Ičino.
<BR>&nbsp;&nbsp;&nbsp;&nbsp;&nbsp;"Oni su morali da zastanu negde za trenutak. To je na ovoj zimi ovde neminovno. Da sam istrajao, možda bih došao u priliku da im se približim dok zimuju. Da ih zarobim."
<BR>&nbsp;&nbsp;&nbsp;&nbsp;&nbsp;"Jeste li tako zaradili ovo?" Gospodin Ičino pokaza prema zavoju preko Grejvsovih rebara.
<BR>&nbsp;&nbsp;&nbsp;&nbsp;&nbsp;Grejvs načini grimasu. "Da. Možda oni uopšte i nisu nameravali da se zavuku u rupu, već samo da se nakratko zaustave. Nabasao sam na njih na jednoj od onih kružnih čistina koje su svojevremeno služile kao rasadnik crvenog drveta. Prišao sam. Sedeli su ukrug, oko neke vrste kamenog bloka, a na vrhu toga nalazilo se nešto napravljeno od metala. Svi su kao opčinjeni gledali u to, pevušili i ljuljali se napred-nazad uz povremene udarce stopalima o tlo."
<BR>&nbsp;&nbsp;&nbsp;&nbsp;&nbsp;"Spomenuli ste to kada ste prvi put došli svesti."
<BR>&nbsp;&nbsp;&nbsp;&nbsp;&nbsp;"Ah ha. Mislio sam da će me sve to pojanje, taj zvuk, prikriti. Moj vodič je krenuo okolo da bi ih video iz drugog ugla. Oni su obožavali tu stvar, tu šipku. Napravio sam snimak i odmakao se, ali baš tada me je jedan od njih iz prednjeg plana, onaj koji ih je predvodio, opazio. Uplašio sam se. Ispalio sam hitac iz puške prema njemu, s namerom da ih možda zastrašim.
<BR>&nbsp;&nbsp;&nbsp;&nbsp;&nbsp;A onda je vođa dograbio onu šipku, uperio je na mene. Pomislio sam da je posredi nekakav buzdovan, te sam ispalio još jedan metak. Mislim da sam ga pogodio. Tada je on učinio nešto na kraju te šipke i šiknuo je taj snop i to tako blizu da sam mogao da osetim vrelinu u vazduhu. Nešto slično laseru, samo sa znatno širim snopom. Pucao sam prema njemu kao lud, a on nikako da padne. Pogodio je mog vodiča, ubio je dečaka na mestu. Kada je sledeči put ispalio, zakačio me je po boku. Ali tada sam i ja potrefio tog kučkinog sina, i on je bio gotov.
<BR>&nbsp;&nbsp;&nbsp;&nbsp;&nbsp;Ostali su se razbežali. Prišao sam mu, istrgao mu tu šipku i nadao se u beg, ne razmišljajući kud sam se uputio. Pretpostavljam da su nešto kasnije otkrili moj trag - video sam neke od njih kako me slede. Ali naučili su se pameti. Držali su se podalje, izvan dometa moje puške. Verujem da su se nadali da ću se na kraju srušiti te da će se ponovo dokopati svoje proklete šipke. Sve dok nisam ugledao vaš dim mislio sam da sam gotov."
<BR>&nbsp;&nbsp;&nbsp;&nbsp;&nbsp;"Malo je falilo da budete. Taj snop je duboko prodro i mogao je da prouzrokuje infekciju. Iznenađen sam kako ste uspeli da podnesete bol."
<BR>&nbsp;&nbsp;&nbsp;&nbsp;&nbsp;Grejvs zatrepta, prisećajući se. "Da. Morao sam neprekidno da hodam gazeći kroz dubok sneg. Znao sam da bi me zgrabili ako zastanem i onesvestim se. No, vredelo je."
<BR>&nbsp;&nbsp;&nbsp;&nbsp;&nbsp;"Zašto? Šta ste dobili od svega toga?"
<BR>&nbsp;&nbsp;&nbsp;&nbsp;&nbsp;"Pa, onu šipku", odgovori Grejvs zaprepašćeno. "Zar je niste pronašli u mom rancu?"
<BR>&nbsp;&nbsp;&nbsp;&nbsp;&nbsp;Gospodin Ičino se najednom setio one metalne sive cevi koju je razgledao i odložio na stranu.
<BR>&nbsp;&nbsp;&nbsp;&nbsp;&nbsp;"Gde je?" Grejvs se pridigao u sedeći položaj i izvio telo u krevetu, osvrćući se po kolibi. Gospodin Ičino otide do čovekovog ranca. Pronašao je cev koja je ležala ispod ranca u uglu. Mora da ju je on ostavio tamo.
<BR>&nbsp;&nbsp;&nbsp;&nbsp;&nbsp;"Oh, u redu", reče Grejvs slabim glasom, spuštajući glavu na jastuk. "Samo ne dirajte nijednu od tih stvari na kraju. Odista veoma lako okida."
<BR>&nbsp;&nbsp;&nbsp;&nbsp;&nbsp;Gospodin Ičino je oprezno rukovao predmetom. Nije mogao da pronikne u njegov mehanizam. Ako je u pitanju bilo oružje, onda na njemu nije bilo kundaka da ublaži trzaj ili da se prisloni na čovekovo rame. Nije bilo ni okidača. (Bez okidača?) Jedan blago uzdignut ispust na strani koji ranije nije zapazio (Mušica?).
<BR>&nbsp;&nbsp;&nbsp;&nbsp;&nbsp;"Šta je ovo?"
<BR>&nbsp;&nbsp;&nbsp;&nbsp;&nbsp;"Ne pitajte mene", odgovori Grejvs. "Neko novo armijsko oružje. Prilično efikasno. Ne znam kako su oni došli do njega."
<BR>&nbsp;&nbsp;&nbsp;&nbsp;&nbsp;"Maločas ste rekli da su ga Velike noge obožavale?"
<BR>&nbsp;&nbsp;&nbsp;&nbsp;&nbsp;"Daaa. Bili su okupljeni oko njega. Odvijala se neka vrsta obreda. Izgledali su kao grupa Novih sinova, ili njima slični dok su onako zavijali." Hitro je pogledao gospodina Ičina. "Oh, oprostite ako sam vas uvredio. Nisam jedan od Braće, ali ih poštujem."
<BR>&nbsp;&nbsp;&nbsp;&nbsp;&nbsp;Gospodin Ičino odmahnu rukom. "Ne, ni ja nisam jedan od njih, ali ovo oružje..."
<BR>&nbsp;&nbsp;&nbsp;&nbsp;&nbsp;"Pripada armiji, sto posto. Ko bi drugi mogao da raspolaže tako teškim oružjem? Namučio sam se da dobijem potvrdu dugačku kao moja ruka za nošenje puške. Predaću ga kada se budem vratio, ne brinite. Jedino do čega mi je stalo jesu fotografije."
<BR>&nbsp;&nbsp;&nbsp;&nbsp;&nbsp;Gospodin Ičino odloži cev na kuhinjsku ploču, namrštivši se. "Fotografije?"
<BR>&nbsp;&nbsp;&nbsp;&nbsp;&nbsp;"One koje sam snimio. Mora da ima barem pune tri rolne, od čega je značajan broj načinjen sa teleskopskim sočivima. One će dokazati da je Velika noga još ovde. Pribaviće mi određen odjek u štampi."
<BR>&nbsp;&nbsp;&nbsp;&nbsp;&nbsp;"Shvatam. Mislite li da će to biti dovoljno?"
<BR>&nbsp;&nbsp;&nbsp;&nbsp;&nbsp;"Svakako. To je, moglo bi se reći, moje najveće otkriće. Čak je i značajnije no što sam mislio da će ispasti. Velika noga je pametan i mnogo hitriji od neke obične divljači. Možda i nije ona karika koja nedostaje, ali je sigurno blizu. Prokleto blizu." Glas mu je zamirao od umora, pretvarajući se u piskavi šapat.
<BR>&nbsp;&nbsp;&nbsp;&nbsp;&nbsp;"Mislim da bi trebalo da spavate."
<BR>&nbsp;&nbsp;&nbsp;&nbsp;&nbsp;"Da, svakako... svakako. Samo vas molim da se pobrinete za taj film u rancu. Nemojte dopustiti bilo šta, znate... ranac..."
<BR>&nbsp;&nbsp;&nbsp;&nbsp;&nbsp;Kroz nekoliko trenutaka već je disao duboko i pravilno.
<BR>&nbsp;&nbsp;&nbsp;&nbsp;&nbsp;Gospodin Ičino je pronašao film u bočnom džepu ranca, koji ranije nije zapazio. Bili su to jasni, valjano užiženi snimci na samorazvijajućem filmu. Poslednji, onaj na čistini, još se nalazio u aparatu. Gledano otpozadi Velike noge su izgledale samo kao tamne hrpe, ali se zato mogla jasno videti cev kako počiva na četvrtastom kamenu, do ruba čistine.
<BR>&nbsp;&nbsp;&nbsp;&nbsp;&nbsp;Ispostavljalo se, takođe, da je Velika noga znao kako da se njome koristi. Ali obožavati to? Čudan čin.
<BR>&nbsp;&nbsp;&nbsp;&nbsp;&nbsp;Gospodin Ičino se osmehnu. Grejvs je postao toliko obuzet praćenjem Velike noge da je ispustio iz vida prvobitni cilj. Događaj Vasko je, naime, u početku privukao njegovu pažnju - u kakvom odnosu je s tim mogao biti Velika noga? Grejvs nije imao vremena da to pita.
<BR>&nbsp;&nbsp;&nbsp;&nbsp;&nbsp;Koristeći ovu sivu cev, Velika noga je izvesno mogao da se sačuva od čoveka. Bilo je jao onim nesrećnim lovcima koji su nabasali na stazu Velike noge, opremljenog ovim vatrenim oružjem.
<BR>&nbsp;&nbsp;&nbsp;&nbsp;&nbsp;Pa ipak... činilo se neverovatnim da su ta bića mogla ovako da opstanu na neodređeno vreme, kada su ljudi bili svuda oko njih. Istina, oni su bili majstori skrivanja, ili su barem tako svedočili istorijski zapisi. Ali da li su se oni naprosto skrivali u gustim šumama... ili je postojalo mesto na koje su se mogli povući? Pribežište od oluje čovečanstva...
<BR>&nbsp;&nbsp;&nbsp;&nbsp;&nbsp;Neko mesto na kome su još funkcionisali životni sistemi. Odgajalište koje je zaklanjalo svoje štićenike, nemo sledeći drevna uputstva. Naređenja koja su sada bila lišena cilja, ali koja su i dalje bila sprovođena.
<BR>&nbsp;&nbsp;&nbsp;&nbsp;&nbsp;Nekakav podzemni Eden za ove primitivne ljude, koji je obilovao hranom, toplotom i prostorom za parenje. Sveto mesto koje je jednog dana isparilo u prahu nuklearne susnežice, ostavivši jednu ili dve grupe nomadskih Velikih nogu u divljini, mala plemena, koja su na neki način dolutala iz Edena i možda želela da se vrate tamo, ali su sada bila nasukana u moru drveća i svetu ljudi, progonjena mašinama koje su tutnjale u vazduhu svojim vrtećim krilima i koja su u svojoj utrobi nosila jednog fanatičnog lovca, čoveka rođenog na nekom mestu izvesno veoma udaljenom od Edena...
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
