<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Aleksandrija je zapela da odu do Labkinovih. Ta zamisao je na neki način zaokupila njenu pažnju i dala blistavu životnost njenim očima. Oduvek je u praznične atmosfere unosila više poleta nego on, pa joj se i sada tokom prvih dana decembra raspoloženje popravilo. Najdžel je to spomenuo Hafmanu. Doktor je, oslanjajući se na laboratorijske izveštaje, pretpostavio da joj se stanje stabilizovalo. Možda su lekovi počeli da deluju. Moguće je da se bolest neće dalje razvijati.
<BR>&nbsp;&nbsp;&nbsp;&nbsp;&nbsp;Kao da je prisluškivala sadržaj njihovog razgovora, Aleksandrijino stanje se još poboljšalo. Kupila je haljinu koja je na izazovan način isticala njenu levu dojku. Kupila je, takođe, košulju za Najdžela s nabranim rukavima crno-smeđe boje. Najdželu se činilo da je previše upadljiv u njoj kada su stigli na zabavu kod Labkinovih, te je u roku od pola sata sljuštio dobar deo boce čileanskog crnog vina koje je pronašao u baru. Aleksandrija je bila u staroj formi; zauzela je strateški položaj u uglu dnevne sobe, a gosti, uglavnom LMP-ovci, postepeno su se okupljali oko nje. Najdžel je stupio u razgovor s nekolicinom ljudi koje je poznavao, ali protok reči između svesti i jezika nekako nije išao. Tumarao je Labkinovom kućom zureći u večernju maglu koja je puzila uzbrdo prema njima kroz zasade žakaranda drveća. Kuća je bila sazdana u novom stilu od klesanog kamena i tankih oblica, s velikim ovalnim prozorima, s kojih se pružao pogled na maglom obavijenu Pasadenu.
<BR>&nbsp;&nbsp;&nbsp;&nbsp;&nbsp;"Slušaj, Najdžele, mislio sam da bi voleo da upoznaš gospodina Ičina."
<BR>&nbsp;&nbsp;&nbsp;&nbsp;&nbsp;Najdžel se ukrućeno okrenu. Ovo predstavljanje došlo je nenadano i Najdžel nije bio pripremljen za susret s omanjim, otresitim čovekom koji mu je pružao ruku. Oduvek je smatrao da su lica Japanaca bezizražajna i nečitljiva, no činilo se da ovaj čovek zrači nekom mirnom snagom pre no što je bilo šta prozborio.
<BR>&nbsp;&nbsp;&nbsp;&nbsp;&nbsp;"Ah, da", rukovali su se. "Shvatio sam da ćete vi biti zaduženi za telemetriju i kompjutersko izveštavanje Hjustona."
<BR>&nbsp;&nbsp;&nbsp;&nbsp;&nbsp;"Da, hoću", reče Ičino. "Do sada sam kontrolisao opšte vidove tog problema. Moram reći da je vaše programiranje tragačkog obrasca za Snark dostojno divljenja."
<BR>&nbsp;&nbsp;&nbsp;&nbsp;&nbsp;Labkin se ukrutio čuvši ovu poslednju rečenicu.
<BR>&nbsp;&nbsp;&nbsp;&nbsp;&nbsp;"Oprostite", hitro reče Ičino. "Nikada više neću javno spominjati takve nazive."
<BR>&nbsp;&nbsp;&nbsp;&nbsp;&nbsp;Labkinovo snuždeno i napeto lice neznatno se opustilo. Klimnuo je, za trenutak neodlučno odmerio dvojicu muškaraca, a onda se, promrmljavši nešto o tome kako treba da se pobrine za piće, udaljio. Ičino stisnu usne da bi sakrio osmejak. Izmenjali su brze poglede. U jednom trenu uspostavljena je potpuna veza.
<BR>&nbsp;&nbsp;&nbsp;&nbsp;&nbsp;Najdžel se prigušeno nasmeja. "Umetnost je definisana", srknuo je vino, "kao vispreno delanje unutar postavljenih ograničenja."
<BR>&nbsp;&nbsp;&nbsp;&nbsp;&nbsp;"Ako je tako, onda smo mi umetnici", reče gospodin Ičino.
<BR>&nbsp;&nbsp;&nbsp;&nbsp;&nbsp;"Samo, ne po izboru."
<BR>&nbsp;&nbsp;&nbsp;&nbsp;&nbsp;"Tačno", složio se gospodin Ičino.
<BR>&nbsp;&nbsp;&nbsp;&nbsp;&nbsp;"Jeste li već uhvatili, ah, predmet?"
<BR>&nbsp;&nbsp;&nbsp;&nbsp;&nbsp;"Uhvatili...?" Čelo gospodina Ičina, boje orahove ljuske, nabralo se u izraz namrštenosti. "Kako smo uopšte mogli?"
<BR>&nbsp;&nbsp;&nbsp;&nbsp;&nbsp;"Uz pomoć radara. Udružite arekibsku i veliku mrežu Goldstouna."
<BR>&nbsp;&nbsp;&nbsp;&nbsp;&nbsp;"Hoće li to vredeti?"
<BR>&nbsp;&nbsp;&nbsp;&nbsp;&nbsp;"Procenjujem da hoće."
<BR>&nbsp;&nbsp;&nbsp;&nbsp;&nbsp;"Ali svako zna da ne možemo slediti predmete u dubokom svemiru uz pomoć radara."
<BR>&nbsp;&nbsp;&nbsp;&nbsp;&nbsp;"Zato što su ti predmeti premali. Valja priznati da nikada nismo videli tu stvar, te ne znamo kolikih je razmera. Ali ja sam iskoristio opažljiv sjaj njene fuzione baklje i proračunao koliku masu taj izduvni pogon gura naokolo."
<BR>&nbsp;&nbsp;&nbsp;&nbsp;&nbsp;"Je li velika?"
<BR>&nbsp;&nbsp;&nbsp;&nbsp;&nbsp;"Veoma. Ne može biti manja od jednog klika u dužinu."
<BR>&nbsp;&nbsp;&nbsp;&nbsp;&nbsp;"Dva kilometra? Korišćenjem Arekiba lako bismo mogli..."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Da li ste razgovarali s doktorom Labkinom o tome?"
<BR>&nbsp;&nbsp;&nbsp;&nbsp;&nbsp;"Ne. Bio sam sklon da pomislim kako će neko to do sada već pokušati."
<BR>&nbsp;&nbsp;&nbsp;&nbsp;&nbsp;Po izrazu lica gospodina Ičina Najdžel je sasvim jasno mogao da zaključi kako je Labkinov uobičajeni stil i dalje bio na snazi; Labkin je činio ono što mu je nalagano - mani se inovacija i guraj punom parom napred.
<BR>&nbsp;&nbsp;&nbsp;&nbsp;&nbsp;Poslužavnik sa hranom minuo je pokraj njega. Najdžel je uzeo neku ljubičastu paštetu od morskih račića i razmazao je na kreker. Odjednom je osetio glad i dograbio nekoliko šniclica od soje. Zatražio je od poslužitelja da mu donese još čileanskog crnjaka. Ičino je bio usred svog tanano sročenog recitala o tome šta se događalo u poteri za Snarkom, kada je crnjak pristigao. Najdžel je dopustio da mu se čaša dobrano napuni, a onda je, uz širok izmah ruke, rekao: "Hajde da malo procunjamo. Šta mislite o tome?"
<BR>&nbsp;&nbsp;&nbsp;&nbsp;&nbsp;Ičino ga je bez reči sledio, dok je led zveckao u njegovoj čaši ispunjenoj nekom vodnjikavom tečnošću. Najdžel je odgegao niz hodnik i gurnuo nogom vrata koja već behu odškrinuta. Porodična video-arhiva. Prelazio je pogledom po uobičajenom nameštaju, stolu sa konzolom i simsenzorima.
<BR>&nbsp;&nbsp;&nbsp;&nbsp;&nbsp;Velik ekran, zar ne? Prišao je praznom ekranu 3-D, biserne boje i uključio ga.
<BR>&nbsp;&nbsp;&nbsp;&nbsp;&nbsp;- Jedan čovek u narandžasto-crnoj uniformi rasporio je neku mladu devojku dugačkim okrvavljenim mačem...
<BR>&nbsp;&nbsp;&nbsp;&nbsp;&nbsp;- Stvar sa srebrnastim leđnim perajima načinila je jasan mig, cereći se očima prikovanim za jednu tačku. Muško? Žensko? Dvopolno? Zamrmorila je bučno, uvijajući se...
<BR>&nbsp;&nbsp;&nbsp;&nbsp;&nbsp;"Prilično sočno, rekao bih", primeti Najdžel okrenuvši dugme.
<BR>&nbsp;&nbsp;&nbsp;&nbsp;&nbsp;"Možda ne bi trebalo da uhodimo njegov lični izbor kanala..." reče gospodin Ičino.
<BR>&nbsp;&nbsp;&nbsp;&nbsp;&nbsp;"Valjana primedba", uzvrati Najdžel. Okrenuo je prekidač na javne kanale. "Poodavno nisam video jedan ovako velik aparat."
<BR>&nbsp;&nbsp;&nbsp;&nbsp;&nbsp;Sjajna slika iskrsnu na ekranu. Dva muškarca posmatrala su je nekoliko časaka. "Ah, pa on je pritajeni kriminalac, zar ne vidite", reče Najdžel, "i priprema se da uništi ovaj podvodni kompleks, baš kao i ona žena tamo, ona u crvenom..." Zastao je. "Grozne stvari, zar ne?" Okrenuo je birač kanala.
<BR>&nbsp;&nbsp;&nbsp;&nbsp;&nbsp;- Nauljena tela vijugaju u dugim linijama. Ona tvore svete krugove pod bleštavim sjajem reflektora koji ne mogu da zasene lomaču što besneći plamti naviše u središtu rasprskavajućih varnica. Stopala trupkaju po goloj zemlji. Gong šupljeg zvuka održava ritam. Obrtanje. Uvijanje. Trupkanje. Pojanje.
<BR>&nbsp;&nbsp;&nbsp;&nbsp;&nbsp;"Još gore nego ono pre", reče blago gospodin Ičino. Posegnuo je rukom prema biraču. Najdžel ga je sprečio u nameri. "Ne", reče on.
<BR>&nbsp;&nbsp;&nbsp;&nbsp;&nbsp;- Pojanje, obrtanje u vrtoglavom ritmu, tela blistaju orošena znojem. Njihov odrpani hor nabujao je novom snagom.
<BR>&nbsp;&nbsp;&nbsp;&nbsp;&nbsp;Trčeći, živeći, skačući, lebdeći
<BR>&nbsp;&nbsp;&nbsp;&nbsp;&nbsp;Prelivajući se, voleći, leteći, umirući
<BR>&nbsp;&nbsp;&nbsp;&nbsp;&nbsp;Samo jednom i svi zajedno
<BR>&nbsp;&nbsp;&nbsp;&nbsp;&nbsp;Radosno pevanje o ljubavi zanavek
<BR>&nbsp;&nbsp;&nbsp;&nbsp;&nbsp;Sveti krugovi obrtali su se oko središnje vatre. Obrtanje. Uvijanje. Trupkanje. Pojanje.
<BR>&nbsp;&nbsp;&nbsp;&nbsp;&nbsp;"Sve u svemu", reče Najdžel otegnuto, "mislim da mi se opijum više dopada kao masovna religija."
<BR>&nbsp;&nbsp;&nbsp;&nbsp;&nbsp;"Ali tu grešite, gospodine", začu se jedan glas iz dovratka. Neki zdepast čovek stajao je tamo s Aleksandrijom. Oči su mu sjaktile kroz nabore sala i on se grohotom nasmeja.
<BR>&nbsp;&nbsp;&nbsp;&nbsp;&nbsp;"Potrebno nam je hleba i igara. Ne možemo da obezbedimo beskrajno mnogo hleba. Stoga..." srdačno je raširio ruke, "imamo beskrajne cirkuse."
<BR>&nbsp;&nbsp;&nbsp;&nbsp;&nbsp;Da ga predstavimo: bio je to Žak Fresnel, Francuz koji je završio dve godine studija u Sjedinjenim Američkim Državama.
<BR>&nbsp;&nbsp;&nbsp;&nbsp;&nbsp;"Ili ono što je ostalo od toga", dodade Najdžel. Fresnel neodređeno klimnu glavom. Predmet njegovog proučavanja bili su Novi sinovi, sa svim svojim granama i ograncima. Aleksandrija je zapodenula razgovor s ovim tipom i, sluteći zanimljivu raspravu, povela ga do Najdžela. (Najdžel je, uprkos činjenici da Novi sinovi nisu bili njegova omiljena tema, osetio talas zadovoljstva primetivši kod nje znake nove životnosti. Ponovo je mešala stvari i uživala u njima, opšteći uspešnije nego on s ljudima na ovoj zabavi.)
<BR>&nbsp;&nbsp;&nbsp;&nbsp;&nbsp;"Vidite, gospodine, oni su vam cement društva", reče Fresnel. Držao je čašu među masivnim šakama kao da namerava da je zdrobi i pri tom napeto zurio u Najdžela. "Oni su neophodni."
<BR>&nbsp;&nbsp;&nbsp;&nbsp;&nbsp;"Da bi povezali različita udruženja", primeti Najdžel ironično.
<BR>&nbsp;&nbsp;&nbsp;&nbsp;&nbsp;"Tačno, tačno. Samo ove nedelje ujedinili su se sa brojnim protestantskim sektama."
<BR>&nbsp;&nbsp;&nbsp;&nbsp;&nbsp;"To nisu bile verske sekte. Bile su to administrativne strukture, bez parohijana koji bi ih držali na površini."
<BR>&nbsp;&nbsp;&nbsp;&nbsp;&nbsp;"U socijalnom smislu ujedinjenje je vrhunska stvar. Nova obaveza. Prestrukturiranje grupnih odnosa."
<BR>&nbsp;&nbsp;&nbsp;&nbsp;&nbsp;"Najdžele", reče Aleksandrija, "on misli da je to povoljan nagoveštaj."
<BR>&nbsp;&nbsp;&nbsp;&nbsp;&nbsp;"Čega?"
<BR>&nbsp;&nbsp;&nbsp;&nbsp;&nbsp;"Smrti naše kulture kasne osećajnosti", reče Fresnel ozbiljnim glasom.
<BR>&nbsp;&nbsp;&nbsp;&nbsp;&nbsp;"Koja treba da se preobrati - u šta? - u fanatizam?"
<BR>&nbsp;&nbsp;&nbsp;&nbsp;&nbsp;"Ne, ne." Odmahnuo je rukom odbacujući tu pomisao. "Naša dekadentna umetnost kasne osećajnosti već je potisnuta u stranu. Nema više praznina i krajnosti. Okrećemo se harmoničnoj - uznosećoj askezi."
<BR>&nbsp;&nbsp;&nbsp;&nbsp;&nbsp;"Nema više nacista koji paraju trbuhe plavuša radi uzbuđenja na 3-D?"
<BR>&nbsp;&nbsp;&nbsp;&nbsp;&nbsp;Aleksandrija se namršti i baci pogled na Labkinov 3-D biserne boje, koji je sada bio ugašen.
<BR>&nbsp;&nbsp;&nbsp;&nbsp;&nbsp;"Naravno da ne. Imaćemo mitske teme, intuitivnu umetnost, dela vrhunskog fundamentalnog motiva. Izlišno je naglašavati da su to osećanja u kojima bolno oskudevamo, jednako u Evropi, ovde ili u Atiji."
<BR>&nbsp;&nbsp;&nbsp;&nbsp;&nbsp;Aleksandrija reče: "Zbog čega upravo to dolazi posle kulture kasne osećajnosti?"
<BR>&nbsp;&nbsp;&nbsp;&nbsp;&nbsp;"Pa postoje različita gledanja, proizašla iz strogo doslednih, shematizovanih Sorokinovih obrazaca. Mogli bismo, dakako, preći i u herojsko-prometejsku fazu..." zastao je, kružeći pogledom po njima. "Ali da li bilo ko od nas to očekuje? Niko se baš ne oseća prometejski u ova vremena, čak ni u vašoj zemlji."
<BR>&nbsp;&nbsp;&nbsp;&nbsp;&nbsp;"Mi podižemo drugi cilindrični grad", reče gospodin Ičino. "Svakako da je izgradnja drugog sveta..."
<BR>&nbsp;&nbsp;&nbsp;&nbsp;&nbsp;"Laviranje", nadoveza se Fresnel kozerski. Dotakao je vrhom prsta svoj prsluk. "Uvek sam bio blagonaklon prema takvim avanturama. Ali koliko mnogo ljudi može da se smesti u te... te ciklite?"
<BR>&nbsp;&nbsp;&nbsp;&nbsp;&nbsp;"Ako ih budemo izgrađivali dovoljno brzo, uz pomoć sirovina sa Meseca..." zausti Aleksandrija.
<BR>&nbsp;&nbsp;&nbsp;&nbsp;&nbsp;"Nije dovoljno nije dovoljno", reče Fresnel. "Uvek će biti takvih stvari i one su dobre, ali glavna struja je pogrešna. Poslednjih nekoliko decenija, sve grozote koje su nam one donele - šta smo naučili iz toga? Uvek će biti disidenata, šizmatika, izroda, uzdržanih, onih koji odustaju, podzemlja, čak i jeretika i, dakako, nevoljnih ili samo zvaničnih konformista."
<BR>&nbsp;&nbsp;&nbsp;&nbsp;&nbsp;"Oni su većina", reče gospodin Ičino.
<BR>&nbsp;&nbsp;&nbsp;&nbsp;&nbsp;"Da! Većina! Stoga, da bismo učinili bilo šta korisno s njima, da bismo kanalisali i stekli tu stravičnu energiju, mi moramo da smestimo - kako se to kaže - sve pod isti krov." Fresnel je postavio šaku u obliku tornja tako da je njegovo prstenje s dragim kamenjem podsećalo na gargojle.
<BR>&nbsp;&nbsp;&nbsp;&nbsp;&nbsp;"Novi sinovi", reče Najdžel.
<BR>&nbsp;&nbsp;&nbsp;&nbsp;&nbsp;"Istinska kulturna novina", reče Fresnel. "Veoma američka. Poput Mormona, oni svojoj veri pridodaju najrazličitije elemente, koji nedostaju tradicionalnim religijama."
<BR>&nbsp;&nbsp;&nbsp;&nbsp;&nbsp;"Hajdemo, vreme je da se zasladimo nečim", reče Najdžel.
<BR>&nbsp;&nbsp;&nbsp;&nbsp;&nbsp;"Ti odista ne daješ ni pet para na to, Najdžele", reče Aleksandrija s iznenađujućom ozbiljnošću u glasu.
<BR>&nbsp;&nbsp;&nbsp;&nbsp;&nbsp;"Krvavo si u pravu. Da li je još neko raspoložen za piće?" Najdžel uze Aleksandrijinu čašu i uputi se ka baru.
<BR>&nbsp;&nbsp;&nbsp;&nbsp;&nbsp;Izgledalo je kao da je tepih načinjen od neke sunđeraste tvari koja ga je sa svakim korakom blago uzdizala u vazduh. Krmanio je između grozdova ljudi iz LMP-a, tu i tamo mahinalno deleći osmehe, a u isti mah izbegavajući moguće kontakte sa zvanicama. Stigavši do bara, dograbio je zdelu punu girica, prženih, slanih i vruskavih. Od onog čileanskog crvenog vina ne beše ni kapi. Prešao je na neki nepoznati bordo. Gospodin Ičino se najednom stvori pored njega. "Koliko sam shvatio, gospodine Volmsli, vi ste i dalje aktivni kosmonaut?"
<BR>&nbsp;&nbsp;&nbsp;&nbsp;&nbsp;"Za sada tako stoje stvari." Iskapio je čašu bordoa i pružio je barmanu da ponovo napuni.
<BR>&nbsp;&nbsp;&nbsp;&nbsp;&nbsp;"Ne bi li valjalo da pripazite na svoju težinu?"
<BR>&nbsp;&nbsp;&nbsp;&nbsp;&nbsp;"Imate dobro oko. Odista dobro." Bocnuo je prstom svoj trbuh. "Malo se popravio."
<BR>&nbsp;&nbsp;&nbsp;&nbsp;&nbsp;"Alkohol sadrži znatnu količinu..."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ako izuzmemo materije poput cementa koje, nadam se, ne unosite u velikim količinama u svoj organizam, oštra pića - volim taj naziv - najgora su moguća stvar kada je reč o nabijanju kilograma. Ali vino - što je suvlje to je bolje - nije. U jednoj čaši jedva da ima više kalorija nego u nekoliko grama makadamija oraha. Ukoliko uopšte možete da nabavite makadamiju, htedoh reći."
<BR>&nbsp;&nbsp;&nbsp;&nbsp;&nbsp;Zamukao je svestan da po svoj prilici previše brblja. Gospodin Ičino dostojanstveno klimnu glavom prihvatajući Najdželov savet i zatraži pivo od barmena. Najdžel je gotovo požudno posmatrao kako mehurići vazduha izbijaju na površinu piva. "A sada natrag do onog sociometriste", uzviknu teatralno i njih dvojica se vratiše u sobu sa video-arhivom.
<BR>&nbsp;&nbsp;&nbsp;&nbsp;&nbsp;Manja grupa ljudi okupila se, u međuvremenu oko Fresnela. Većina njih imala je kao zift crnu kosu, pomodno podšišanu tačno do ramena. Raspravljali su o odnosu humanističkog i sekularnog. Činilo se da je suštinsko pitanje diskusije - Papina upotreba rukavica poboljšanih elektronskim putem, odnosno pitanje da li je to značilo da će se i on pridružiti Novim sinovima. Mediji su prenosili da dve strane uveliko pregovaraju o tome; kompjuterski stručnjaci predvidali su da će katolici biti apsorbovani u roku od tri godine; ova predviđanja bila su izvedena na osnovu raspoloživih sociometričkih parametara.
<BR>&nbsp;&nbsp;&nbsp;&nbsp;&nbsp;Najdžel pozva Aleksandriju i oni se udaljiše. Pojavila se konačno i Širli, s velikim zakašnjenjem. Poljubila je Aleksandriju i zamolila Najdžela da joj donese piće. Kada se on vratio, Aleksandrija je razgovarala s nekim Sovjetima, tako da ga Širli povede na stranu.
<BR>&nbsp;&nbsp;&nbsp;&nbsp;&nbsp;"Ideš li s nama?"
<BR>&nbsp;&nbsp;&nbsp;&nbsp;&nbsp;"Kuda?"
<BR>&nbsp;&nbsp;&nbsp;&nbsp;&nbsp;"Kod Sveprisutnog. Strašno nam je stalo da pođeš s nama i upoznaš ga, Najdžele."
<BR>&nbsp;&nbsp;&nbsp;&nbsp;&nbsp;Proučavao je njene oči, duboko usadene ispod visokih jagodica, ne bi li otkrio koliko je ozbiljno mislila ono što je govorila. "Aleksandrija mi je to spomenula."
<BR>&nbsp;&nbsp;&nbsp;&nbsp;&nbsp;"Znam. Rekla mi je da u tom pogledu ne ostvaruje nikakav napredak. Naprosto, ne želiš ni da razgovaraš o tome."
<BR>&nbsp;&nbsp;&nbsp;&nbsp;&nbsp;"Ne vidim nikakav smisao u ispraznim brbljarijama."
<BR>&nbsp;&nbsp;&nbsp;&nbsp;&nbsp;"Očigledno je da ti se ne dopada da razgovaraš s bilo kim od nas", reče ona sa iznenađujućom jetkošću.
<BR>&nbsp;&nbsp;&nbsp;&nbsp;&nbsp;"Šta sad to treba da znači?" reče on oštro.
<BR>&nbsp;&nbsp;&nbsp;&nbsp;&nbsp;"Ohh." Tresnula je pesnicom po zidu dramatično naglašavajući svoje uzbuđenje. Zatim je zakolutala očima i Najdžel nije uspeo da suzdrži osmeh videvši taj gest. Trebalo je da bude glumica, pomisli on.
<BR>&nbsp;&nbsp;&nbsp;&nbsp;&nbsp;"Do đavola, Najdžele, ti se ne pališ na to."
<BR>&nbsp;&nbsp;&nbsp;&nbsp;&nbsp;"Oprosti ali ne govorim šatrovački."
<BR>&nbsp;&nbsp;&nbsp;&nbsp;&nbsp;"Ohh." Ponovo je usledilo kolutanje očiju. "Ti i tvoj jezički fetišizam. U redu. Rečju, Aleksandrija i ja više ne znamo gde se ti nalaziš."
<BR>&nbsp;&nbsp;&nbsp;&nbsp;&nbsp;"Do đavola, kod kuće sam s njom najveći deo dana."
<BR>&nbsp;&nbsp;&nbsp;&nbsp;&nbsp;"Da, ali - tako ti boga čoveče - mislim u emocionalnom pogledu. Neprekidno radiš na toj stvari u LMP-u, pa ma šta to bilo. Čitaš te svoje proklete astronomske knjige a Aleksandriji si sada potrebniji više nego ikad..."
<BR>&nbsp;&nbsp;&nbsp;&nbsp;&nbsp;"Ima me dovoljno", reče on pomalo kruto.
<BR>&nbsp;&nbsp;&nbsp;&nbsp;&nbsp;"Ti si se zatvorio tamo, Najdžele. Ponešto probije iz tebe, ali..." Širli je sastavila veđe usredsredujući pažnju. "Nikada mi to nije palo na pamet, ali sada pomišljam da možda tu leži razlog zbog čega se ti uklapaš u trougao. Većina muškaraca nije u stanju, ali..."
<BR>&nbsp;&nbsp;&nbsp;&nbsp;&nbsp;"Mislio sam da trougao zahteva više, a ne manje komunikativnosti."
<BR>&nbsp;&nbsp;&nbsp;&nbsp;&nbsp;"Svojevrsnu, svakako, pretpostavljam. Ali u našem slučaju, Aleksandrija je središte. Mi se obrćemo oko nje. Nije tu posredi istinska trosmerna veza."
<BR>&nbsp;&nbsp;&nbsp;&nbsp;&nbsp;Naslonila se na tapaciran zid hodnika, povila ramena i upiljila se u tepih. Njena razgolićena leva dojka podsećala je na veliku suzu, a bradavica na mrku mrlju u brojnim senkama ove prostorije. Najdželu se ona najednom učini otvorenijom i ranjivijom nego ikad u poslednjih nekoliko meseci. Njena pastelna haljina, nabrana na kukovima i grudima stvarala je na neki način utisak da je naga, to jest da ju je taj materijal štitio, ne skrivajući je. Oblina leve dojke ličila je na oko zagledano u dublje slojeve njenog bića.
<BR>&nbsp;&nbsp;&nbsp;&nbsp;&nbsp;On uzdahnu. Bio je svestan da mu se dah pretvara u gustu alkoholnu paru, otpadnu tvar do te mere čvrstu da je, bezmalo, očekivao da ugleda oblak koji lebdi u hodniku, nepomešan s vazduhom. "Pretpostavljam da si u pravu", reče on. "Poći ću s vama da upoznam tog čoveka, ako baš želite. Ipak, to se mora dogoditi pre no što otputujemo - za nedelju dana."
<BR>&nbsp;&nbsp;&nbsp;&nbsp;&nbsp;Širli je klimnula bez reči. Poljubio ju je s čudnim osećanjem mučnine.
<BR>&nbsp;&nbsp;&nbsp;&nbsp;&nbsp;Tri osobe su čavrljajući izašle iz obližnje sobe, a raspoloženje među njima beše pomućeno.
<BR>
<BR>&nbsp;&nbsp;&nbsp;&nbsp;&nbsp;Gospodin Ičino je otišao rano. Prokleto rano, pomisli Najdžel smušeno. Uostalom, ova zabava je bila dobra, sasvim dobra. Labkinovi poslovi u prošlosti bili su sasvim sigurno u skladu s najdosadnijom u tužnom mnoštvu zabava, koje su se odvijale oko samrtničke veselosti Xmas sezone. Zadrži X u Xmas, pomisli on krenuvši još jednom prema baru. Sa bordoom beše završeno, ali je podnošljivi kalifornijski klaret dobro legao. Labkin nije cicijašio s vinom, što mu je služilo na čast. Nije bilo otrovnih kalifornijskih žestokih crvenih vina, niti tajanstvenih mešavina. Najdžel je kao kroz maglu shvatao da je duboko zabrazdio u pijanstvo. Za utehu, sve je to išlo na Labkinov račun. Bio je još dovoljno priseban da potraži Labkina i od srca mu zahvali na svemu; uz put sručio je u grlo pozamašnu količinu - u njegovom prisustvu.
<BR>&nbsp;&nbsp;&nbsp;&nbsp;&nbsp;Otisnuo se u ovu misiju i otkrio da mu nije nimalo lako da pronađe ćošak koji vodi iz ove haotične sobe. (Da li je Labkin povremeno dozvoljavao masakr u ovoj haotičnoj sobi? Samo jedno ili dva sočna odsecanja glave u punom koloru, kineske satare i sve u tom stilu? Ne, ne: to bi bilo previše i za njega.) Ugao onog ćoška beše tup, taman. Opazio je da je pod petougaon, s mestimičnim ispustima, ali mučilo ga je zapravo to kako da sačuva pristojno držanje?
<BR>&nbsp;&nbsp;&nbsp;&nbsp;&nbsp;Seo je dok mu se razbistri u glavi. Ljudi su promicali pokraj njega kao da prolaze ispod čaše.
<BR>&nbsp;&nbsp;&nbsp;&nbsp;&nbsp;Usredotočio je misli na taman ugao. Neobičnosti jezika angle uz zamenu mesta dva slova čitalo se angel. Lako, tako lako. Samo jedno premeštanje: pop! - pretvaralo je udoban euklidovski termin u ortodoksno religijski. Svega dva slova mogla su da preskoče neizmernu, beskrajnu provaliju. Apsurdno lako.
<BR>&nbsp;&nbsp;&nbsp;&nbsp;&nbsp;Ponovo je ustao i krenuo. U dnevnoj sobi ugledao je kopno u ličnostima Širli i Aleksandrije. One su predstavljale žižu uobičajenom roju LMP-a inženjera, muškaraca s kratko podšišanom kosom i jeftinim pisaljkama loptastog vrha, koje su još bile zataknute za džepove njihovih košulja. Bledunjavo su se osmehnuli kada im se približio. izgledali su kao da su se upravo trgli iz sna.
<BR>&nbsp;&nbsp;&nbsp;&nbsp;&nbsp;Najdžel je minuo pokraj ovih konstelacija, a onda je nehotice počeo da prisluškuje delove razgovora koji su se vodili u polupraznoj dnevnoj sobi:
<BR>&nbsp;&nbsp;&nbsp;&nbsp;&nbsp;- Regionalna EIB odbacila je apel društvene zajednice?
<BR>&nbsp;&nbsp;&nbsp;&nbsp;&nbsp;- Svakako. Očekivao sam to.
<BR>&nbsp;&nbsp;&nbsp;&nbsp;&nbsp;- Znači li to ponovno smanjenje naših sledovanja vode?
<BR>&nbsp;&nbsp;&nbsp;&nbsp;&nbsp;- Svakako. Činioci u uslovnom populacijskom uzorku od osamnaest hiljada ljudi. Izradićemo to na osnovu frakcionog opadanja. Sprovešće se zakoni usporene imigracije. A i federalna raspodela sredstava pomoći regionima biće otkazana. Mi... A zatim:
<BR>&nbsp;&nbsp;&nbsp;&nbsp;&nbsp;- Pretpostavimo da se teroristi zaustave na plutonijumu 240. Pa šta? Od onog incidenta s Nju Delhijem jasno nam je da ne možemo imati poverenja u proklete Azijate...
<BR>&nbsp;&nbsp;&nbsp;&nbsp;&nbsp;Potom:
<BR>&nbsp;&nbsp;&nbsp;&nbsp;&nbsp;-... i dopada mi se ona scena sa spermom svuda po pozornici; posredi je zapravo bio samo smrznuti CO2 ili kakav sličan trik, znaš ono štrckanje u auditorij...
<BR>&nbsp;&nbsp;&nbsp;&nbsp;&nbsp;Najdžel je tu i tamo zapodevao razgovor, osećajući kako mu se rečenice u celosti uobličavaju još pre no što bi ih počeo izgovarati. Skidao je poklopce s reči omogućavajući im da, onako brze i sjajne, iskoče napolje. Ljudi su piljili u njega kao u kakav ponor, to jest s visine. Reči su se pretapale jedne u druge.
<BR>&nbsp;&nbsp;&nbsp;&nbsp;&nbsp;Najdžel: "Izgovarate 'clothes' kao da je to 'close'."
<BR>&nbsp;&nbsp;&nbsp;&nbsp;&nbsp;Žena: "Pa, zar to nije isto?"
<BR>&nbsp;&nbsp;&nbsp;&nbsp;&nbsp;Najdžel: "A šta mislite o 'morning' i 'mourning'?"
<BR>&nbsp;&nbsp;&nbsp;&nbsp;&nbsp;Potom se ponovo otisnuo prema baru, gde je neki bekrija nasuo tekućinu u njegovu uzdignutu čašu. Srknuo je. Rizling? Preslatko za njega. Traminac? Moguće.
<BR>&nbsp;&nbsp;&nbsp;&nbsp;&nbsp;U sobi je bilo prevruće. Stao je da se probija kroz ustajao, vlagom zasićen vazduh. Srpovi znoja širili su mu se ispod pazuha. Uputio se k sobi s video-arhivom.
<BR>&nbsp;&nbsp;&nbsp;&nbsp;&nbsp;Bila je prazna. 3D. Pritisnu dugme. Ekran mu je pijano namignuo i pretopio se u prizor dva sveta kruga. Tela su vitlala zajedno. Jedan glas se orio povrh gomile. Hleba i vina. Ostvarite se u ispunjenosti.
<BR>&nbsp;&nbsp;&nbsp;&nbsp;&nbsp;Nije tu bilo nikakvog pričešćivanja i nafore. Nije bilo baptističkih kvašenja niti jevrejskih nemuštih fraza o faraonu na jeziku koji nisu razumeli. Nije bilo obreda. Prava religija, neposredno iz vrela. Samo jednom i svi zajedno. Radosno pojanje zanavek. Sic transit, Gloria.
<BR>&nbsp;&nbsp;&nbsp;&nbsp;&nbsp;Najdžel je odbauljao do suprotnog zida koji beše okupan u žutoj svetlosti reflektora. Ćušnuo je jedno dugme, čvrknuo drugo. Ispostavilo se da je posredi porodični muzički centar.
<BR>&nbsp;&nbsp;&nbsp;&nbsp;&nbsp;Dobro, odlično. A kako bi bilo da probamo s malo Ein Kleine Krockedmusik.
<BR>&nbsp;&nbsp;&nbsp;&nbsp;&nbsp;Okrenuo je birač. Velsbijeve horske improvizacije grmnule su sa zvučnika. Ponovo je pritisnuo dugme. Džez. Limene trube, bubnjevi. Ali gde je Bah? Šezdesete godine i jedna od njegovih omiljenih kompozicija od Bitlsa? Zar je morao da se pripremi za kakvog modernog kakofonistu.
<BR>&nbsp;&nbsp;&nbsp;&nbsp;&nbsp;Vratio se do 3D. Još jednom ga je uključio. Ponovo Novi sinovi. Dizali su radosnu galamu iz svoje horde.
<BR>&nbsp;&nbsp;&nbsp;&nbsp;&nbsp;Stao je da pritiska različitu dugmad.
<BR>&nbsp;&nbsp;&nbsp;&nbsp;&nbsp;Crna svastika treperila je na pozadini narandžaste uniforme. Svetlucavi šiljak mača dodirivao je devojčin trbuh. Ona je preklinjala, plakala. Čovek se prope i rinu mač duboko u meso. Krv šiknu iz rane. Bacila se prema njegovim nogama i zagrlila ga, no to je samo doprinelo da je mač raspori unakrst. Vrištala je. Krv joj je šikljala slivajući mu se niz noge.
<BR>&nbsp;&nbsp;&nbsp;&nbsp;&nbsp;On se otrže od ovog prizora. Znojio se; slana tekućina prodirala mu je u oči. Obrisao je obrve i izjurio napolje.
<BR>&nbsp;&nbsp;&nbsp;&nbsp;&nbsp;Zastao je u hodniku da bi se malo pribrao. Slad je činio više od Miltona u njegovom pregnuću da opravda puteve Gospodnje. Dobro došli u dvadeset prvi vek. Sic transit, Gloria. Ili je to bila Aleksandrija?
<BR>&nbsp;&nbsp;&nbsp;&nbsp;&nbsp;Pronašao je put do vrta. Zapahnuo ga je prohladan vazduh. Tamo, niz padinu, slojevi magle počivali su iznad drveća žakarande prigušujući svetla Pasadene. Najdžel je stajao duboko dišući i piljeći u tamu koja se zgušnjavala.
<BR>&nbsp;&nbsp;&nbsp;&nbsp;&nbsp;"Gospodine Volmsli? Želeo sam da nastavimo naš razgovor."
<BR>&nbsp;&nbsp;&nbsp;&nbsp;&nbsp;Fresnel mu je pristupao idući od raskriljenih baštenskih vrata, uokviren slikom mrmorećeg mnoštva zvanica iza sebe.
<BR>&nbsp;&nbsp;&nbsp;&nbsp;&nbsp;Žaba prilazi šljapkajući malim ravnim tabanima, pomisli Najdžel. Odložio je vinsku čašu i okrenuo se da se suoči s ovim čovekom.
<BR>&nbsp;&nbsp;&nbsp;&nbsp;&nbsp;"Svakako ste u stanju da razumete, zar ne, da se svi mi, ama baš svi, na kraju usaglasimo sa samima sobom. Sa svojom ograničenošću. Sa svojim malim zabavnim nastranostima. 3-D gospodina Labkina je u tom pogledu ilustrativan. Pokazuje koliko smo daleko otišli. Napredujemo. Ekonometričari..."
<BR>&nbsp;&nbsp;&nbsp;&nbsp;&nbsp;Najdžel je video kako se njegova vlastita pesnica pomalja iz vazdušnog prostora i s eliptičnom preciznošću pogađa Fresnelovo čelo. Začuo se mljeckav zvuk sudara kosti i mesa. Fresnel se zateturao. Zaneo se ali nije pao. Najdžel se koncentrisao i oštrim okom proračunao geometriju situacije. Fresnel se njihao, tako da je predstavljao tešku ali izazovnu metu. Lice ovog čoveka beše orošeno znojem koji se caklio pri srebrnastoj svetlosti. Najdžel je lansirao levu pesnicu duž jedne okomite parabole. Angle into Angel. Usledio je potres. Dva vlažna komada mesa se sudariše. Ruka mu utrnu. Liznuo je usne: slane. Fresnel je iščezao. Nozdrve su mu požudno srkale vazduh. Najdžel posrnu.
<BR>&nbsp;&nbsp;&nbsp;&nbsp;&nbsp;Opustio se. Netremično je posmatrao slojeve magle. Napredovala je. Probijala se kroz miran vazduh. Činilo se da joj je bilo potrebno mnogo vremena.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
