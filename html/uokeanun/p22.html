<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Sedeo je na prašnjavom brdu i posmatrao ljude koji su se slivali u levak kanjona. Većina je došla ovamo posle dva sata vožnje od Meksiko Sitija, noseći paketiće s ručkom. Bilo je tu grupa iz Azije koje su, međutim, vodiči brižljivo držali na okupu. Nisu nedostajali ni Evropljani, prepoznatljivi po mrkim pantalonama standardnog kroja i vunenim košuljama sa V izrezom: odvojeni potočići koji su se slivali u kanjon.
<BR>&nbsp;&nbsp;&nbsp;&nbsp;&nbsp;Jato ptica doletelo je u kanjon s juga, podižući se na veću visinu dok se približavalo. Verovatno ih je uznemirio huk gomile, pomisli Najdžel. Liznuo je usne. Jutarnji vazduh već je titrao; bilo je daleko toplije nego pre dva dana u Kanzasu. Ili je to bilo u Torontu? Teško mu je bilo da prati nizanje dana. Svako od Aleksandrijinih pojavljivanja privlačilo je sve veću masu ljudi; ovi ovde, kako je čuo, danima su ulogoreni čekali ovaj trenutak.
<BR>&nbsp;&nbsp;&nbsp;&nbsp;&nbsp;Na udaljenosti od sto metara jedan čovek se trudio da postavi nove klupe. Beše to uzaludna rabota. Ljudi su u velikom broju sedeli na izbočenim ivicama stene; bilo ih je daleko više od onog što je prostor, pripremljen u poslednji čas, mogao da primi.
<BR>&nbsp;&nbsp;&nbsp;&nbsp;&nbsp;Brda su kiptela životom; mreškanje gomile podsećalo je na pomicanje treplji neke ogromne ćelije. Na uzanom dnu doline odvijala se svojevrsna uzbudljiva predstava: žongleri, flagelanti, psi akrobate, pojci sa svojim šupljim, a gromkim glasovima, igrači. Okretala su se sveta kola. Prevazilazeći, voleći, leteći, umirući. Bacakanje. Povici. Stenjanje. Trupkanje.
<BR>&nbsp;&nbsp;&nbsp;&nbsp;&nbsp;Konačno se podigao uzbuđen žamor. Na ulazu u kanjon ukazala se jedna blistava tačka: Aleksandrija u svojoj pokretnoj stolici, umotana u sjajnu odoru. Zauzela je mesto na platformi između goletnih kamenih ispusta. Okruživale su je četiri Sveprisutnosti.
<BR>&nbsp;&nbsp;&nbsp;&nbsp;&nbsp;"Za ispunjenost", stade da kliče gomila. "Za Jedno." Leteća tačka na nebu rasprsnu se u narandžasti prah. Naspram bledoplavog pustinjskog vazduha uobličio se oblak: bela skulptura načinjena baš za ovu priliku; ogromna žena boje alabastera. Krila. Ruke uzdignute u znak pozdrava - blagoslova oproštaja - Aleksandrija.
<BR>&nbsp;&nbsp;&nbsp;&nbsp;&nbsp;Usledio je govor jednog od Sveprisutnosti. Potom muzika. Trube su ječale, a stene uzvraćale odjekom. Trupkanje. Pesma. Trčeći živeći skačući lebdeći. Spasenje u svetlucavoj, pojanjem prožetoj vrelini.
<BR>&nbsp;&nbsp;&nbsp;&nbsp;&nbsp;Ova litanija beše mu dobro poznata. Uopšte ga se nije doticala. Gotovo da je sasvim otupeo prateći Aleksandriju. Znao je da bi trebalo da ode, ali nije mogao da se pomakne dok god ga ništa nije sprečavalo da ostane u njenoj blizini dok god je mogao da je vidi u daljini. Belu tačku. Mrtvaca koji hoda i govori. Dođite i vidite. Okrepite svoje nade. Povratite svoju veru. Radostan poj ljubavi zanavek.
<BR>&nbsp;&nbsp;&nbsp;&nbsp;&nbsp;A ipak, ipak... zavideo joj je. I voleo ju je.
<BR>&nbsp;&nbsp;&nbsp;&nbsp;&nbsp;Napravio je grimasu.
<BR>&nbsp;&nbsp;&nbsp;&nbsp;&nbsp;Glas joj se odjednom razlegao kanjonom prolamajući se, stišavajući gomilu. Prozborila je o Njemu, Jednom i o tome kako On vidi kroz svakog od nas. O viziji...
<BR>&nbsp;&nbsp;&nbsp;&nbsp;&nbsp;Skljokala se. Nešto grunu u mikrofonu. Neki čovek povika hrapavim glasom. Najdžel napregnu oči, uspevao je da razazna buljuk uzmuvanih prilika u odorama, koji se rojio tamo gde je Aleksandrija do malopre stajala. Prodorni glasovi. Izvikivanje naređenja.
<BR>&nbsp;&nbsp;&nbsp;&nbsp;&nbsp;Konačno je pošla. Stajao je na drvenastim nogama i otresao prašinu s pantalona, netremično gledajući napred. Odlazila. Odlazila.
<BR>&nbsp;&nbsp;&nbsp;&nbsp;&nbsp;U svojoj sobi u Meksiko Sitiju uključio je 3D i pustio ga da radi dok se tuširao i pakovao. Omanji proćelav čovek, ružičaste puti i mesnatih obraza, saopštio je da je Aleksandrija pretrpela novi udar, ali da se još nije pridružila Suštastvenom, kao što je sama predvidela da će se uskoro desiti.
<BR>&nbsp;&nbsp;&nbsp;&nbsp;&nbsp;Zazvonio je telefon.
<BR>&nbsp;&nbsp;&nbsp;&nbsp;&nbsp;"Volmsli? Jesi li ti?" Eversov glas beše visok i hrapav. Najdžel progunđa odgovor.
<BR>&nbsp;&nbsp;&nbsp;&nbsp;&nbsp;"Slušaj. Upravo smo čuli vesti. Žao nam je, i sve u tom smislu, ali čini se da ona umire. Znamo da je pratiš. Služba bezbednosti te je sledila. Jesi li bio u stanju da otkriješ šta je rekla Novim sinovima? Mislim o J-27."
<BR>&nbsp;&nbsp;&nbsp;&nbsp;&nbsp;"Ništa. Koliko ja mogu da kažem."
<BR>&nbsp;&nbsp;&nbsp;&nbsp;&nbsp;"Ah. Dobro. Dobio sam upozorenje od onih gore da vraški dobro obezbedim da ništa ne procuri. Pogotovo ne do ušiju onih... pa, izgleda da je u redu, dakle. Mi ćemo..."
<BR>&nbsp;&nbsp;&nbsp;&nbsp;&nbsp;"Everse."
<BR>&nbsp;&nbsp;&nbsp;&nbsp;&nbsp;"Daa?"
<BR>&nbsp;&nbsp;&nbsp;&nbsp;&nbsp;"Ne prekidaj drugi kanal. Još nije mrtva. Ako to učiniš, reći ću 3D o... J-27."
<BR>&nbsp;&nbsp;&nbsp;&nbsp;&nbsp;"Ti si..." Eversov glas se prekinuo kao da je neka ruka preklopila mikrofon. No, već u sledećem trenutku, Evers reče: "U redu."
<BR>&nbsp;&nbsp;&nbsp;&nbsp;&nbsp;"Održavajte tu vezu na neodređen rok. Čak i ako čujete da je mrtva."
<BR>&nbsp;&nbsp;&nbsp;&nbsp;&nbsp;"U redu, Volmsli, ali..."
<BR>&nbsp;&nbsp;&nbsp;&nbsp;&nbsp;"Zbogom."
<BR>
<BR>&nbsp;&nbsp;&nbsp;&nbsp;&nbsp;Dugo je stajao pored hotelskog prozora i posmatrao taksije-tricikle koji su vijugali trakama Paseo de la Reforma; uglavnom je to bio svet koji se kasno vraćao iz Čapultepek parka. Slika je podsećala na pčelinje ulaženje i izlaženje iz košnice.
<BR>&nbsp;&nbsp;&nbsp;&nbsp;&nbsp;Povukao je, dakle, taj poslednji potez. Zapretio je Eversu. Verovatno joj je produžio život za još nekoliko sati ili dana. U ime čega? Znao je da je nikada više neće videti. Jedino će se Novi sinovi naslađivati tim njenim poslednjim trenucima.
<BR>&nbsp;&nbsp;&nbsp;&nbsp;&nbsp;A šta sad... vratiti se u LMP? Početi iznova? Snark je i dalje čekao.
<BR>&nbsp;&nbsp;&nbsp;&nbsp;&nbsp;Najposle, da. Bilo mu je potrebno da zna. Uvek čisto i sigurno, određeno - tome je on težio. Da zna. Ono što Širli, a možda čak ni Aleksandrija nikada nisu sasvim razumele.
<BR>&nbsp;&nbsp;&nbsp;&nbsp;&nbsp;Ili...
<BR>&nbsp;&nbsp;&nbsp;&nbsp;&nbsp;Raskrilio je prozor i ponor se otvori pred njim. Bio je dubok barem dve stotine metara. Jama puna žutih strelovitih farova. Zgušnjavajuće linije gasile su ga kao slabo zapaljenu sveću.
<BR>&nbsp;&nbsp;&nbsp;&nbsp;&nbsp;Dugo je gledao nadole.
<BR>&nbsp;&nbsp;&nbsp;&nbsp;&nbsp;A onda se okrenuo. Pokupio je torbe i spustio se liftom u prizemlje. Platio je račun, usiljeno se osmehujući dao portiru napojnicu, ostavio svoj prtljag i izašao na pločnik. Dočekao ga je blag vazduh. Gurnuo je ruke u džepove i odlučio da prošeta oko bloka, ne bi li razbistrio glavu.
<BR>&nbsp;&nbsp;&nbsp;&nbsp;&nbsp;Iz džepa je izvukao plastičnu kutijicu. Ona je sadržavala mikrominijaturnu elektroniku, izvor energije i transduktor. Usadio ju je u ležište smešteno mu iza okovratnika i pobrinuo se da ne bude vidljiva.
<BR>&nbsp;&nbsp;&nbsp;&nbsp;&nbsp;Želeo je da bude na otvorenom kada proba ovo. Zgrade su mogle da zaklone signal na ovim razdaljinama ili da ga pomute. Morao je da bude spreman na sve. Kada Aleksandrija umre, moglo bi se dogoditi da Snark nastavi da koristi taj kanal...
<BR>&nbsp;&nbsp;&nbsp;&nbsp;&nbsp;Posegnuo je rukom iza uha i pritisnuo. Signalni uređaj ožive. Parče plastike i elektronike, koje je načinio po takvu cenu, žuljalo mu je vrat. Pritisnuo je palac na njega i začuo slabašno keramičko klik.
<BR>&nbsp;&nbsp;&nbsp;&nbsp;&nbsp;Hodao je. Koračao. Osetio je masivan, bujajući nalet...
<BR>&nbsp;&nbsp;&nbsp;&nbsp;&nbsp;Koračao je...
<BR>&nbsp;&nbsp;&nbsp;&nbsp;&nbsp;Voleo je i zavideo.
<BR>&nbsp;&nbsp;&nbsp;&nbsp;&nbsp;Koračao...
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
