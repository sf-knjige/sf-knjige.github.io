<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Nika je dozvalila da je slaba Mesečeva gravitacija palako povuče naniže, kroz uzano okno. Držala je ruke iznad glave, jer nije bilo dovoljno prostora da ih drži uz bokove. Stopala su joj doticala nešto čvrsto. Pipala je čizmama unaokolo, sve dok na jednoj strani nije otkrila malu rupu koja je bila postavljena pod određenim uglom. Polako je izvijala telo sve dok nije uspela da smesti kolena u nju.
<BR>&nbsp;&nbsp;&nbsp;&nbsp;&nbsp;Podigla je pogled. Glava Viktora Sandžisa pojavila se u okviru ulaza u tunel, na nekih šest metara iznad nje. "Možeš se spustiti" reče ona. "Samo polako. Nemoj se plašiti pada. Trenje zidova dovoljno je jako da uspori spuštanje." Šmugnula je u pobočni tunel i legla na leđa; poče se kretati napred tako što je zarivala pete i odupirala se palčevima o hrapavi plastični omotač. Kroz proziran materijal mogla je da vidi metal boje bakra od koga je bio sazdan sam brod. Posedovao je nekakav tup sjaj, stran svakom drugom metalu koji je Nika poznavala. Očito da je ta stvar jednako zbunjivala i metalurgiste, budući da još nisu uspeli da odrede naziv legure. Na svakih nekoliko metara zidovi su imali neobične nizove polukružnih spirala; cev je inače bila bez ikakvih obeležja. Nika je prošla pored jedne od sjajnih belih fosfornih oznaka koje je osoblje za održavanje nalepilo na plastičnu oblogu kada je u ovom delu broda uspostavljen pritisak. To je bilo jedino vidljivo osvetljenje u ovoj cevi; možda tuđinima ni toliko nije bilo potrebno. Tunel se ovde sužavao, sledeći nekakav neodgonetljiv obrazac. Nehotice je dotakla obrazom tavanicu i osetila iznenadan nerazuman strah od preteće težine broda. Dah joj beše isprekidan, vlažan i vreo. Sve što je čula bilo je vlastito ubrzano disanje.
<BR>&nbsp;&nbsp;&nbsp;&nbsp;&nbsp;"Sandžis?" Umesto odgovora dopro je prigušen povik. Nastavila je da se probija i odjednom osetila kako joj se tlo pod petama izmaklo. Brzo se provukla kroz cev i dospela u kružnu prostoriju, koja je imala dva metra u prečniku. Hladnoća joj se uvlačila u noge i ruke dok je čekala Sandžisa. Na sebi je imala toplotno izolaciono odelo. Vazduh je valjano cirkulisao kroz tunel, ali brod se u termičkom pogledu nalazio u ravnoteži s površinom Meseca, na minus 100 Celzijusovih stepeni. Za vreme punih Mesečevih noći bilo je još hladnije, ali ih je termalna inercija broda štitila od ujeda studeni. Inženjeri nisu pristali da zagrevaju vazduh u tunelu niti da uspostave pritisak i u jednom deliću ove čudne mreže tunela izvan onoga što su smatrali apsolutno neophodnim. Niko nije mogao da zna kakve bi neželjene posledice mogao da ima vazduh na brod kao celinu, pa shodno tome i na ove plastične zidove.
<BR>&nbsp;&nbsp;&nbsp;&nbsp;&nbsp;Sandžis se polako provukao kroz mali otvor i kročio u tesnu ovalnu sobu. "Šta je ovo?" reče on. Bio je to omanji vižljast čovek, crne kose i prodornih očiju. Govorio je tiho u crvenkastom sjaju koji ih je okruživao.
<BR>&nbsp;&nbsp;&nbsp;&nbsp;&nbsp;"Stadion, u nedostatku nekog drugog imena", odgovori Nika. "Ova crvena svetlost dopire neposredno knoz zidove. Naši inženjeri ne znaju ništa o njenom poreklu. Upravo sada svetlost je u svojoj slabijoj fazi. Kasnije će se pojačati, a ceo ciklus se ponavlja u periodu od 14,3 sata."
<BR>&nbsp;&nbsp;&nbsp;&nbsp;&nbsp;"Ah." Sandžis skupi usne.
<BR>&nbsp;&nbsp;&nbsp;&nbsp;&nbsp;"Pretpostavka koja se nameće glasi da njihov dan traje 14,3 sata." Blago se osmehnula. "Ali ko će znati? Ne raspolažemo nijednim drugim pokazateljem, koji bi podupro takvo nagađanje."
<BR>&nbsp;&nbsp;&nbsp;&nbsp;&nbsp;Sandžis se namršti. "Ali... jedna prostorija, tako savršano sferična. Ničeg drugog na zidovima. Za šta im je mogla koristiti?"
<BR>&nbsp;&nbsp;&nbsp;&nbsp;&nbsp;"Prema mojoj teoriji, ovo je teren za odbojku u slobodnom padu, ili sušionica za donji veš. Možda je, ipak, posredi tuš, samo što ne znamo kako se pušta voda. Tamo gore ima jedna mrlja, koja čudno izgleda", pokazala je prstom na uglačani beleg iznad svoje glave, "ali od plastične mase koje je prekriva ne mogu da vidim šta je u pitanju."
<BR>&nbsp;&nbsp;&nbsp;&nbsp;&nbsp;"Ova prastorija je tako mala. Kako bi bilo ko mogao..."
<BR>&nbsp;&nbsp;&nbsp;&nbsp;&nbsp;"Mala za koga? Ti i ja smo ovde zato što smo doslovce minijaturni u poređenju s ostalim pripadnicima ljudske rase. Alfonzus te je angažovao specijalno za ovu priliku, zar ne? Hoću da kažem da si bio na Zemlji kada smo otkrili ovo. Uzeli su te zbog toga što si upućen u elektroniku, ali i zahvaljujući tome što možeš da gamižeš kroz ove tunele."
<BR>&nbsp;&nbsp;&nbsp;&nbsp;&nbsp;"Da", čovek potvrdno klimnu glavom. "Bilo je to prvi put da sam pomislio kako je to što sam malen prednost."
<BR>&nbsp;&nbsp;&nbsp;&nbsp;&nbsp;Nika je pokazala na rupu smeštenu na pola visine zida. "Sledeća etapa je najgori stiskavac na celom putovanju do kompjuterskog punkta. Hajdemo."
<BR>&nbsp;&nbsp;&nbsp;&nbsp;&nbsp;Šmugnula je kroz ulaz i krenula duž srazmerno komotnog otvora. Prolaz se, međutim, naglo sužavao. Nika se skupila i prošla kroz taj deo tako što je ispustila sav vazduh, odgurujući se istovremeno iz sve snage petama. Ispred nje se nalazio proširen prostor, koji ju je privremeno oslobodio pritiska, a onda su se zidovi ponovo sužavali. Batrgala se i obrtala telo, nastojeći da stalno leži pljoštimice na nagnutom padu prolaza. Tunel ne samo da je ovde bio sužen već se i naginjao pod uglom od veoma nezgodnih četrdeset pet stepeni.
<BR>&nbsp;&nbsp;&nbsp;&nbsp;&nbsp;Čula je za sobom prigušene zvuke Sandžisovog batrganja. Činilo joj se da se tunel sklapa oko nje i ona se upusti u beskrajni koloplet potiskivanja, vijuganja i ritmičnog obrtanja tela, odupirući se postojanom potezanju gravitacije i stisku zidova.
<BR>&nbsp;&nbsp;&nbsp;&nbsp;&nbsp;Prolaz je postao gotovo nepodnošljivo tesan. Počela je da sumnja da je ikada do sada prošla ovuda. Vazduh je delovao strašno ustajalo. Brod ju je pritiskao svojim pretećim prisustvom poput masivnih mengela koje su istiskivale život iz nje.
<BR>&nbsp;&nbsp;&nbsp;&nbsp;&nbsp;Zaustavila se noseći se mišlju da malo predahne, ali joj se činilo da ne može povratiti dah. Znala je da joj je preostao samo još delić puta, pa ipak...
<BR>&nbsp;&nbsp;&nbsp;&nbsp;&nbsp;Nešto ju je udarilo u pete. "Hajde. Napred." Sandžisov prigušen glas bio je veoma blizu. U njemu se osećao prizvuk panike.
<BR>&nbsp;&nbsp;&nbsp;&nbsp;&nbsp;"Polako, polako", reče Nika. Ako Sandžis izgubi živce naći će se u gadnom sosu. "Ne smemo da žurimo."
<BR>&nbsp;&nbsp;&nbsp;&nbsp;&nbsp;"Požuri." Nika se oduprla petama o zid i potisnula napred. Ruke su joj bile iznad glave. Samo još jedan zaveslaj delio ju je od prolaza iznad nje. Lagano se prebacila naviše i već u sledećem trenutku oslobodila stravičnog stiska.
<BR>&nbsp;&nbsp;&nbsp;&nbsp;&nbsp;Ovde gotovo da se moglo stajati. Komora je imala elipsast oblik, a najveći deo prostora zapremali su tamni ovalni oblici. Na njima se nisu videli nikakvi spojevi ili šavovi - posredi je očigledno bilo svojevrsno skladište. Nije bilo moguće otkriti način na koji se otvaralo. Jedna kratka staza označena trakom vijugala je između njih. Nikom nije bilo dopušteno da prekorači tu traku, ili da pokuša da istražuje uspavanu tuđinsku mašineriju koja se nalazila iza nje. To je trebalo da dođe na red kasnije, kada ljudi više saznaju o brodu i načinu na koji je funkcionisao. Ovu prostoriju osvetljavale su jadino bele fosforne trake utisnute u plastične zidove; od njih su padale dugačke senke pokraj zidova, koje su prostoriji pridavale neobičan, zlokoban izgled. Iako se ovde bezmalo moglo stajati uspravno, činilo se da se osenčena masa broda sklapa nad njom sa svih strana.
<BR>&nbsp;&nbsp;&nbsp;&nbsp;&nbsp;Sandžis se s mukom izvukao iz cevi i polako stao na noge. "Zbog čega si usporila tamo pazadi", upita je oštrim glasom.
<BR>&nbsp;&nbsp;&nbsp;&nbsp;&nbsp;"Nisam. Moraš sam da održavaš ritam."
<BR>&nbsp;&nbsp;&nbsp;&nbsp;&nbsp;"Šta bi sad to trebalo da znači?" reče on naprasito.
<BR>&nbsp;&nbsp;&nbsp;&nbsp;&nbsp;"Ništa." Pogledala ga je ispitivački. "Klaustrofobija je čudna stvar, i zato ne smeš ni u jednom trenutku da izgubiš prisustvo duha. Trebalo bi jednom da probaš ono što sam ja učinila prvi put - provukla sam se ovuda s bocom kiseonika na leđima i šlemom na glavi."
<BR>&nbsp;&nbsp;&nbsp;&nbsp;&nbsp;"To je Bog ti pomogao način da..."
<BR>&nbsp;&nbsp;&nbsp;&nbsp;&nbsp;"Tačno. Bog nije stvorio ovaj brod, no on nije ni čovekovo delo. Moramo naučiti da mu se prilagodimo. Ako te neobične stvari u toj meri zabrinjavaju zbog čega si se dobrovoljno prijavio za ovaj posao?"
<BR>&nbsp;&nbsp;&nbsp;&nbsp;&nbsp;Sandžis je čvrsto stisnuo usne i klimnuo glavom.
<BR>&nbsp;&nbsp;&nbsp;&nbsp;&nbsp;Nika se zatim okrenula i pošla duž uzane staze koja je vodila ka ogromnoj crnoj tabli, ugrađenoj u zid. Ispred nje su se nalazile dve stolice načinjene čovekovom rukom. Dala je Sandžisu znak da sedne na jednu, a sama je sela na drugu. Sandžis je zurio u impozantnu tablu s mnoštvom prekidača, koji su stajali pred njim. Okrenuo je glavu i stao da promatra tamne oblike, smeštene malo dalje. "Kako možemo biti sigurni da je pritisak ovde dobar?" upita on.
<BR>&nbsp;&nbsp;&nbsp;&nbsp;&nbsp;"Plastika je čvrsta", odgovori Nika, paleći još nekoliko fosfornih tački. "Izgleda da je tuđinska superstruktura ostala netaknuta. Koliko je nama poznato, čitav brod sastavljen je od modula. Kada se srušio, najveći deo njegovih komponenti bio je smrvljen ali ova i još dve ostale su nedirnute. Nake stvari u ostalim prolazima bile su razbacane ali u svakom drugom pogledu ovaj komad je čitav."
<BR>&nbsp;&nbsp;&nbsp;&nbsp;&nbsp;Sandžis je netremice posmatrao prostoriju, nervozno lupkajući prstima po ploči konzole.
<BR>&nbsp;&nbsp;&nbsp;&nbsp;&nbsp;"Obazrivo s tim! Sada ću da uključim konzolu, pa te molim da se ne igraš s tim prekidačima." Pritisnula je nešto nalik na uspravno postavljen papirni okvir na šta ispred nje zatreperiše dva plava svetla. Već u sledećem trenutku tamni ekran iznad konzole pretvorio se u senku svetlozelene boje.
<BR>&nbsp;&nbsp;&nbsp;&nbsp;&nbsp;"Odakle potiče energija?" upita Sandžis.
<BR>&nbsp;&nbsp;&nbsp;&nbsp;&nbsp;"Ne znamo. Generator je, po svoj prilici, u jednom od drugih modula, ali inženjeri ne žele da idu preduboko u njih sve dok ne saznamo nešto više o svemu ovome. Snaga iznosi AC, oko 370 herca - premda ovo, iz nekog razloga, varira. Skinuli smo ovu ploču i pokušali da sledimo sistem kola, ali se pokazalo da je on krajnje složen. U jednom drugom prolazu inženjeri su pronašli ogroman luk elektronskih delova mikroskopskih razmera - očito deo banke memorije. Taj luk je pretežno bio sastavljen od tankih traka magnetskih materijala na supstratu. Ceo luk je na veoma niskoj temperaturi, daleko nižoj od broda kojih nas okružuje."
<BR>&nbsp;&nbsp;&nbsp;&nbsp;&nbsp;"Superupravljajući memorijski činioci?"
<BR>&nbsp;&nbsp;&nbsp;&nbsp;&nbsp;"Mislimo da je to. Ipak, to nije moje područje tako da nemam mnogo veze s tim. Zapažene su oscilacije malih razmera u magnetskim poljima sheme elektronskih kola, tako da je verovatno da ta polja uključuju i isključuju superupravljajuće činioce. Dok god operiše u vakuumu, brod stvara veliko prekidačko kolo. Teškoća je u tome što ne znamo odakle dolazi hlađenje. Nema nikakve tečnosti koja cirkuliše; zidovi su naprosto hladni."
<BR>&nbsp;&nbsp;&nbsp;&nbsp;&nbsp;Sandžis klimnu glavom i usredsredi pažnju na stotine redova prekidača pred sobom. "Ovaj kompjuter je, dakle, živ ili se to barem odnosi na njegovu memoriju. Posle sveg ovog silnog vremena. I pored toga što je glavnina broda izvan stroja. Izuzetno!"
<BR>&nbsp;&nbsp;&nbsp;&nbsp;&nbsp;"To je razlog zbog koga smo toliko obazrivi. Posredi je neposredna spona s onim što su tuđinci smatrali vrednim uskladištavanja." Eksperimenta radi, okrenula je nekoliko prekidača. "Čini se da je energija uključena. Češće se, međutim, događa da tabla bude mrtva. Energija broda je nepostojana. No, u redu. Sada ću pozvati Najdžela Volmslija, pa da počnemo s radom. Gledaj šta činim, ali ne dodiruj tablu. Gotovo ceo postupak je već zapisan. Daću ti jednu kopiju po isteku ove smene."
<BR>&nbsp;&nbsp;&nbsp;&nbsp;&nbsp;Dohvatila je mikrofon na okovratniku i pričvrstila ga za glavu. "Ovde Nika."
<BR>&nbsp;&nbsp;&nbsp;&nbsp;&nbsp;"Volmsli, gospođo. Kada bi bezbednost sveta bila stavljena na kocku, da li biste proveli noć sa čovekom kome čak ni ime ne znate?"
<BR>&nbsp;&nbsp;&nbsp;&nbsp;&nbsp;Nika se osmehnu. "Ali ja znam vaše ime."
<BR>&nbsp;&nbsp;&nbsp;&nbsp;&nbsp;"Istina je, istina. Pa ipak, mogao sam da ga promenim."
<BR>&nbsp;&nbsp;&nbsp;&nbsp;&nbsp;"Viktor Sandžis je ovde sa mnom", promrmlja Nika službenim glasom, pre no što je Najdžel mogao još nešto da kaže. "On je čovek za unutrašnje radove iz tima broj jedan."
<BR>&nbsp;&nbsp;&nbsp;&nbsp;&nbsp;"Siguran sam da je očaran. Videćemo se kasnije u menzi, gospodine Sandžis. Nika, sasvim dobro vidim ekran, ali stalno mi zadaje muke ona uvek ista zelena izmaglica."
<BR>&nbsp;&nbsp;&nbsp;&nbsp;&nbsp;Sandžis se okrenuo i pogledao prema televizijskoj kameri postavljenoj iznad njihovih glava. "Zbog čega naprosto ne preuzmete signal s kola koje napaja ekran?" upita on Niku.
<BR>&nbsp;&nbsp;&nbsp;&nbsp;&nbsp;"Ne želimo da se poigravamo s tim kolom. A sada obrati pažnju na ovo: uvek ista uvodna sekvenca koju koristim da bih proverila da li je memorijski poredak ostao nepromenjen."
<BR>&nbsp;&nbsp;&nbsp;&nbsp;&nbsp;Svaki prekidač imao je deset različitih mogućih položaja. Promenila je nekoliko bacajući pogled na beležnicu koja joj je ležala pored lakta. Pojavio se vrtlog boja, koji se naglo zgusnuo u obrazac simbola: spirale, bleskovi, oznake koje su se komešale stvarajući nešto što je podsećalo na persijsko pismo. U sredini ekrana počivao je dijagram koji je sadržavao trouglove, međusobno isprepletane u zbunjujuću šaru.
<BR>&nbsp;&nbsp;&nbsp;&nbsp;&nbsp;"Bio je to prvi izvod koji smo uopšte dobili. Izgleda da najveći broj raspoloživih sekvenci ne daje nikakvu sliku. Možda su prazne ili izvodi odlaze na neke druge konzole. Ova slika je sama po sebi beskorisna, budući da ne znamo šta ti natpisi znače."
<BR>&nbsp;&nbsp;&nbsp;&nbsp;&nbsp;"Ima li mnogo toga?"
<BR>&nbsp;&nbsp;&nbsp;&nbsp;&nbsp;"Ne, no mislim da ne bismo mogli to da dešifrujemo čak i kada bismo imali mnoštvo štampanih simbola. Prvi egiptolozi nisu umeli da rastumače ljudski jezik, iako su raspolagali hiljadama tablica, sve dok nije pronađen Kamen rozeta. Upravo zbog toga usredsređujemo se na slike, a ne na pismo. Najposle, možda tim broj tri može da izvuče neki smisao iz ovih reči, no trenutno smo zaokupljeni posmatranjem slika i prosuđivanjem šta bi one mogle da znače."
<BR>&nbsp;&nbsp;&nbsp;&nbsp;&nbsp;Nika je dotakla neke prekidače i na ekranu se pojavi jedna druga slika. Ovo je, takođe, bilo nešto poznato. Videla su se dva kruga koja su se preklapala i linija koja je išla prečnikom jednog od njih. Nekakav opažljiv naslov tekao je niza stranu. Luis je prethodno identifikovao jednu od ovih škrabotina iz naslova kao reč linija. Uporedio ju je sa šest ili sedam drugih oblika u ovoj sekvenci i do sada je to jedina pretpostavka koju je bio u stanju da napravi. Mukotrpan je to proces.
<BR>&nbsp;&nbsp;&nbsp;&nbsp;&nbsp;Brzo je prešla preko izvesnog broja ostalih perforiranih sekvenci i zaustavila se da uživa u poslednjoj. Bio je to veličanstven snimak Zemlje viđene s neke tačke negde dalje od Sunca. Tanušan srp meseca virio je iza nje; spirale i pruge oblaka zamračivale su najveći deo tamnog tla.
<BR>&nbsp;&nbsp;&nbsp;&nbsp;&nbsp;"Boje su pogrešne", reče Sandžis. "Suviše su crvene."
<BR>&nbsp;&nbsp;&nbsp;&nbsp;&nbsp;"Ovo nije načinjeno za ljudske oči", reče Nika. "Najdžele, prelazim na novu sekvencu. Promeni 707B na 707C."
<BR>&nbsp;&nbsp;&nbsp;&nbsp;&nbsp;Sandžisu je nonšalantno rekla: "Ako je postavka na bilo koji način kobna, ako me sprži u ovoj stolici, barem će neko znati koju sekvencu da izbegava sledeći put."
<BR>&nbsp;&nbsp;&nbsp;&nbsp;&nbsp;Sandžis je iznanađeno pogleda. Pritisnula je sekvencu i dobila nekoliko linija simbola. "Ne vredi. Pribeleži Najdžele." Naredna je predstavljala red tačaka. Zatim je usledio donekle izmenjen niz. Dok su posmatrali, ustrojstvo skupine se lagano menjalo, rotirajući u pravcu kretanja kazaljke na časovniku.
<BR>&nbsp;&nbsp;&nbsp;&nbsp;&nbsp;"Najdžele, izmeri ovo. Koliko je brza rotacija?"
<BR>&nbsp;&nbsp;&nbsp;&nbsp;&nbsp;Valjalo je sačekati nekoliko trenutaka. "Izračunao sam da je nešto preko sedam časova."
<BR>&nbsp;&nbsp;&nbsp;&nbsp;&nbsp;Nika klimnu. "Polovina od 14,3 sata, ukoliko je potrebno da svetlo u Kuglaonici ispuni svoj ciklus. Odloži ovo u specijalnu arhivu."
<BR>&nbsp;&nbsp;&nbsp;&nbsp;&nbsp;Sandžis je načinio zabelešku. Nika mu je pokazala jedno ustrojstvo tačaka s kodiranom bojom, koje je jedan astrofizičar identifikovao kao kartu zvezda u rasponu od oko trideset tri svetlosne godine od Sunca. Izgleda da je prikazana veličina bila u srazmeri sa njihovom apsolutnom veličinom. Ako su međuodnosi bili tačni, to bi iziskivalo manju izmenu Hercprung-Raselovog dijagrama i u izvesnoj meri bi išlo u prilog novijim teorijama o evoluciji zvezda. Sandžis je klimao glavom bez reči.
<BR>&nbsp;&nbsp;&nbsp;&nbsp;&nbsp;Pokušala je s nekoliko novih sekvenci; još tačaka, a zatim nekoliko linija škrabotina. Jedan crtež dve presecajuće sfere bez ikakvog natpisa. Tačke. Potom se pojavilo nešto što je ličilo na fotografiju nekog mašinskog oruđa, s natpisima. "Pribeleži, Najdžele. Na šta te ovo podseća?"
<BR>&nbsp;&nbsp;&nbsp;&nbsp;&nbsp;"Na apstraktnu skulpturu? Izuzetno komplikovan šrafciger? Ne znam."
<BR>&nbsp;&nbsp;&nbsp;&nbsp;&nbsp;Sledeća sekvenca pokazivala je isto oruđe, samo iz drugog ugla. Potom još tačaka, a onda - Nika se trže unazad.
<BR>&nbsp;&nbsp;&nbsp;&nbsp;&nbsp;Divlje tamne oči zurile su u njih. Nešto nalik na ogromnog pacova s krljuštima stajalo je u prvom planu, uzdignuto na zadnje noge. Prema horizontu pružao se ružičast pesak. Njegove prednje šape držale su nešto, možda hranu, između dugih noktiju.
<BR>&nbsp;&nbsp;&nbsp;&nbsp;&nbsp;"Bože moj", reče Najdžel. "Ne izgleda nimalo prijateljski."
<BR>&nbsp;&nbsp;&nbsp;&nbsp;&nbsp;"Nema nikakvog natpisa", reče Nika. "Ali to je prvi oblik života koji smo uopšte dobili. Najbolje će biti da ovo proslediš Kardenskom."
<BR>&nbsp;&nbsp;&nbsp;&nbsp;&nbsp;"Ova stvar je zla", reče Sandžis napetim glasom. "Ne znam zbog čega bi Bog načinio jednog takvog stvora."
<BR>&nbsp;&nbsp;&nbsp;&nbsp;&nbsp;"Valjano rasuđivanje, ccc", reče Najdžel. "Možda Bog nije ni bio konsultovan, gospodine Sandžis."
<BR>&nbsp;&nbsp;&nbsp;&nbsp;&nbsp;Nika pređe na narednu sekvencu.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
