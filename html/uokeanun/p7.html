<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Probudio se osećajući sunčev narandžasti sjaj na očnim kapcima. Žuta strela svetlosti probijala se kroz akacije s one strane prozora i grejala mu rame i lice. Najdžel se mazno protegao, onako vreo i lenj. Iako je bilo rano, teška, mirisima zasićena vrelina pasadenskog leta već je ispunila spavaću sobu. Obrnuo se u krevetu i znatiželjno se zagledao u Aleksandriju koja je brižljivo proučavala sebe u ogledalu.
<BR>&nbsp;&nbsp;&nbsp;&nbsp;&nbsp;"Taština", reče on glasom omamljenim od pospanosti.
<BR>&nbsp;&nbsp;&nbsp;&nbsp;&nbsp;"Osiguranje."
<BR>&nbsp;&nbsp;&nbsp;&nbsp;&nbsp;"Zašto nisi naprosto drljava kao ja?"
<BR>&nbsp;&nbsp;&nbsp;&nbsp;&nbsp;"Posao", reče ona odsutno, razmazujući nešto ispod očiju. "Danas ću biti previše zauzeta da bih mogla da poklanjam pažnju svom izgledu."
<BR>&nbsp;&nbsp;&nbsp;&nbsp;&nbsp;"A moraš da izgledaš dopadljivo u očima javnosti."
<BR>&nbsp;&nbsp;&nbsp;&nbsp;&nbsp;"Mmmm. Mislim da ću skupiti kosu u punđu. U neredu je, a nemam vremena da..."
<BR>&nbsp;&nbsp;&nbsp;&nbsp;&nbsp;"Zbog čega nemaš? Još je rano."
<BR>&nbsp;&nbsp;&nbsp;&nbsp;&nbsp;"Želim da što pre stignem u ured i pregledam neke papire, pre no što stigne ona delegacija iz Brazila. Pored toga, moraću ranije da napustim radno mesto - imam sastanak sa dr Hafmanom."
<BR>&nbsp;&nbsp;&nbsp;&nbsp;&nbsp;"Opet?"
<BR>&nbsp;&nbsp;&nbsp;&nbsp;&nbsp;"Dobio je rezultate onih testova."
<BR>&nbsp;&nbsp;&nbsp;&nbsp;&nbsp;"I kakvi su rezultati?"
<BR>&nbsp;&nbsp;&nbsp;&nbsp;&nbsp;"To i želim da saznam."
<BR>&nbsp;&nbsp;&nbsp;&nbsp;&nbsp;Najdžel je ošamućeno škiljio u nju, pokušavajući da joj odredi raspoloženje.
<BR>&nbsp;&nbsp;&nbsp;&nbsp;&nbsp;"Mislim da to i nije posebno značajno", reče ona kao da mu pogađa misli.
<BR>&nbsp;&nbsp;&nbsp;&nbsp;&nbsp;Postelja zaškripa kada se skotrljao sa nje i zanjihao na jednoj nozi, ispruživši levu ruku iznad glave u teatralnom gestu.
<BR>&nbsp;&nbsp;&nbsp;&nbsp;&nbsp;"Kao slon u staklarskoj radnji", reče Aleksandrija s osmehom, češljajući kosu na više načina, probe radi.
<BR>&nbsp;&nbsp;&nbsp;&nbsp;&nbsp;"Nisi to rekla prošle noći."
<BR>&nbsp;&nbsp;&nbsp;&nbsp;&nbsp;"Kada si pao s kreveta?"
<BR>&nbsp;&nbsp;&nbsp;&nbsp;&nbsp;"Kada smo pali s kreveta."
<BR>&nbsp;&nbsp;&nbsp;&nbsp;&nbsp;"Oficir na komandnom mostu je zadužen za navigaciju. To je zakon moreplovstva."
<BR>&nbsp;&nbsp;&nbsp;&nbsp;&nbsp;"Mora da su mi misli nekud odlutale. Baš je to bilo blesavo sa moje strane."
<BR>&nbsp;&nbsp;&nbsp;&nbsp;&nbsp;"Mmmm. Šta je s doručkom?"
<BR>&nbsp;&nbsp;&nbsp;&nbsp;&nbsp;Onako nag, zatabanao je preko patosa. Osećaj škripavog poslušnog ugibanja, firnajzom zaštićenog i lakiranog drveta, bio je deo šarma ove stare trodelne kuće, vredan cene zakupa. Otišao je u kupatilo, podigao dasku klozetske šolje od slonovače i pošteno se izmokrio: prvo zadovoljstvo novog dana. Kada je završio s tim, spustio je dasku i poklopac, ali nije povukao ručku vodokotlića. S obzirom na to da je jedno povlačenje koštalo 35 centi, on i Aleksandrija su odlučili da to ne čine sve dok ne postane sasvim neophodno. Ovakva vrsta štednje nije im bila nužna kao ekonomska mera, ali da to ne učine - činilo im se neelegantnim.
<BR>&nbsp;&nbsp;&nbsp;&nbsp;&nbsp;Navukao je sandale na mestu gde ih je bacio prethodne večeri i odšetao kroz zasvođen ulaz od debelih hrastovih greda u kuhinju. Ova popločana prostorija čuvala je noćnu svežinu još dugo pošto bi se ostatak kuće predao danu. Klepetanje sandala odjekivalo je iza njega; okrenuo je prekidač radija i potražio najpre muziku, a potom - ne našavši ništa što bi mu se dopalo u ove rane sate - najvažnije vesti.
<BR>&nbsp;&nbsp;&nbsp;&nbsp;&nbsp;Stao je da rendiše tvrd sir, dok mu je jedan spokojan, smiren glas saopštavao da se rasplamsavao novi štrajk koji je pretio da ponovo onemogući brodsku plovidbu. Razbio je šest jaja, razmislio za trenutak, pa dodao još dva, a zatim stao da pretura po frižideru, tragajući za malim pakovanjem kremastog, mrvljenog sira, koji je kupio prethodnog dana. Predsednik je, dopiralo je iz etera, održao 'oštar, ubojit' govor uperen protiv tajnih akcionarskih programa 'trudnoće pod staklenim zvonom'; spiker ni rečcom nije spomenuo slične vladine programe. Dva hermafrodita su stupila u brak, proglašavajući prvi ljudski odnos slobodan od stereotipa. Najdžel je uzdahnuo i sručio pripremljeni materijal u mikser. Dodao je malo vodnjikavog sosa mrke boje, koji je ranije spravio samo za ovu svrhu i celu tu smesu začinio majoranom, solju i biberom. Mikser je sve ovo pretvorio u jednobojnu supu. Dohvatio je paradajz sos dok je radio-aparat mleo o novoj industrijskoj koaliciji koja se povezala s jednako masovnim snagama radničkih sindikata, da bi podržali predlog za uvođenje krajnje protekcionističkih uvoznih taksi na robu iz Brazila, Australije i Kine. Zarad raznovrsnosti i u ime čistog eksperimentisanja, dodao je smesi koriander, presuo ju je u posudu za supu i prepustio pećnici. Zapucketala je od nagle vreline.
<BR>&nbsp;&nbsp;&nbsp;&nbsp;&nbsp;Dok se on oblačio, Aleksandrija se tuširala. Napravio je red u spavaćoj sobi. Hrleći ka krevetu sinoć su razbacali lične stvarčice i donje rublje gde su stigli, tako da je izgledalo kao da je kroz sobu prohujao tajfun. Zavrnuo je rukave na košulji očekujući dnevnu žegu, baš kada se Aleksandrija pomolila iz izmaglice tuša, njišući svojim zamašnim bedrima na kojima su svetlucale kapljice vode.
<BR>&nbsp;&nbsp;&nbsp;&nbsp;&nbsp;Svukla je kapu za tuširanje sa uvezane kose i rekla: "Pročitaj mi moj horoskop, hoćeš li? Tamo je na kraju stola."
<BR>&nbsp;&nbsp;&nbsp;&nbsp;&nbsp;Najdžel je napravio grimasu. "Ja sam pre za creva. Hoćeš li da negde iščeprkam jednog malog jarca, stavim ga pod nož i dam ti prognozu za danas?"
<BR>&nbsp;&nbsp;&nbsp;&nbsp;&nbsp;"Pročitaj."
<BR>&nbsp;&nbsp;&nbsp;&nbsp;&nbsp;"Mislim da bi to bilo daleko uspešnije Crevno..."
<BR>&nbsp;&nbsp;&nbsp;&nbsp;&nbsp;"Pročitaj."
<BR>&nbsp;&nbsp;&nbsp;&nbsp;&nbsp;"Blizanci, od dvadesetog aprila do dvadesetog maja." Zastao je. "Da vidimo - hitri ste, inteligentni i valjano organizovani. Nastojte da iskoristite ove prednosti. Na nevolju, ljudi će verovatno pomisliti da ste prevashodno agresivni. Nastojte da se ne razmećete snagom i oduprite se nagonu za ugrožavanjem malih životinja - to je loša karakterna crta. Izbegavajte koštice u soku od pomorandže i patuljke. Razborit savet, rekao bih."
<BR>&nbsp;&nbsp;&nbsp;&nbsp;&nbsp;"Najdžele..."
<BR>&nbsp;&nbsp;&nbsp;&nbsp;&nbsp;"Pa, da bi savet bio dobar, mora biti konkretan? Gomila bljutavih opštih mesta neće ti reći mnogo o tome koju robu da kupiš od onih brazilskih tipova - ako uopšte još ima nekakve robe, u tome je stvar."
<BR>&nbsp;&nbsp;&nbsp;&nbsp;&nbsp;"Oni hoće da kupe nas, u tome je stvar."
<BR>&nbsp;&nbsp;&nbsp;&nbsp;&nbsp;"Celu vazdušnu liniju?"
<BR>&nbsp;&nbsp;&nbsp;&nbsp;&nbsp;"Da. Katance, skladišta i tako dalje."
<BR>&nbsp;&nbsp;&nbsp;&nbsp;&nbsp;"A tvoj posao...?"
<BR>&nbsp;&nbsp;&nbsp;&nbsp;&nbsp;"Oh, oni samo žele da postanu naši vlasnici, a ne i da rukovode kompanijom."
<BR>&nbsp;&nbsp;&nbsp;&nbsp;&nbsp;"Ah, tako..." Bacio je pogled na ručni časovnik. "Skoro će vreme za Ketnaperov sufle."
<BR>&nbsp;&nbsp;&nbsp;&nbsp;&nbsp;Otišao je u kuhinju, uzeo viljuške, tanjire i salvete i odneo ih u nišu za obedovanje. Ta niša je u staroj kući bila prostrana zatvorena soba u vreme kada je u njoj obitavala cela jedna porodica. Sada ju je, međutim, resio prozor u obliku kupe, koji je gledao na stražnje dvorište. Žakaranda drvo, koje je nagoveštavalo cvetanje u baršunasto plavoj i beloj boji, zaklanjalo je jednu stranu zelenog tepiha travnjaka.
<BR>&nbsp;&nbsp;&nbsp;&nbsp;&nbsp;Najdžel je još jednom pogledao na časovnik, koji mu je uzvratio podatkom da je u toku trideset prvi april. Da li je to bilo tako, po novom kalendaru? Zapevušio je onu staru pesmicu: "Trideset dana imade novembar, i, i..." Nikada nije uspevao da prizove u pomoć te đavolske male poštapalice sećanja onda kada su mu bile najpotrebnije. No, april je, svejedno, poznavao veoma dobro: sledeća nedelja obeležiće petnaest godina od Ikarusa.
<BR>&nbsp;&nbsp;&nbsp;&nbsp;&nbsp;Petnaest. I pored svih silnih rasprava, međunarodnih skupova i doktorske teze, iz avanture sa Ikarusom izvučena je mala korist. On i Len uspeli su da dovuku lepu količinu zanimljivih rukotvorina u komoru modula Zmaj, a još i više da uskladište spolja u superstrukturu. Ali kako je uopšte bilo moguće donositi ispravne sudove o postupanju s potpuno stranim stvarima? Ispostavilo se da je ono što je izgledalo kao složena mreža elektronike, niz besmislenih strujnih kola. Zelenkasta magla koja je provejavala prostranim šupljinama unutar Ikarusa bila je zapravo organski lanac molekula, verovatno mazivo za prostorije bez imalo vazduha.
<BR>&nbsp;&nbsp;&nbsp;&nbsp;&nbsp;Bilo je zanimljivo, to sigurno; nije, međutim, pružilo ključeve za neko fundamentalno otkriće. Iz svega toga proizašli su uglavnom pojedini, neobični tehnički trikovi - bolji supstrat za mikro elektriku, otporne legure, izvesne prefinjene hemikalije - ali im je na neki način tuđinstvo te stvari promaklo kroz prste. Ništa od čitavog tog uloga nije nosilo pečat svedočenja o poreklu Ikarusa. Sve što se unutra zateklo moglo je biti načinjeno od materijala sa Zemlje, i to još u dalekoj prošlosti. Jedna grupa naučnika, koja je radila na otkrivenim predmetima, smatrala je da je upravo to slučaj. Niko nije istupio sa ubedljivim dokazom o postojanju jedne ranije civilizacije na Zemlji, ali se činilo da već i sama običnost Ikarusa pothranjuje takve pretpostavke.
<BR>&nbsp;&nbsp;&nbsp;&nbsp;&nbsp;Što se Najdžela i Lena tiče, sve se odvijalo u stilu postepenog obelodanjivanja poraza, počevši od bure sporenja i razmirica, koja ih je čekala kada se šatl vratio iz orbite na Zemlju. Nasa im je u početku pružala zaštitu ali je previše ljudi bilo užasnuto onim Najdželovim upuštanjem u rizik. Indijci su prekinuli diplomatske odnose, i pored toga što su on i Len aktivirali Jaje i smrvili Ikarus u hrpu bezopasnog šljunka. Kongresmeni su zahtevali zatvorske kazne za obojicu. 'Njujork Tajms' je tokom mesec dana objavio tri uvodnika, zalažući se u njima za sve oštrije mere protiv Nase, Lena, a posebno Najdžela.
<BR>&nbsp;&nbsp;&nbsp;&nbsp;&nbsp;Najdžel je govorio u nekoliko prilika pred uglavnom neprijateljski raspoloženom publikom, braneći svoje ideje i sećanja, da bi, na kraju, odustao. Reči nikada nisu bile dela i nikada to neće biti. Na sreću, on je bio civilno lice. Njegov prekršaj protiv moralne ravnoteže nezgrapno je pao na područje nepokriveno zakonom. Federalni tužilac podneo je tužbu obrazlažući je ugrožavanjem građanskih prava svih stanovnika SAD, ali je ona bila odbačena. Najposle, ugroženi su bili Indijci. U celoj toj javnoj gužvi Nasa se držala vrlo povučeno i oprezno, izbegavajući da spomene činjenicu da je Dejv lagao iza onog svog mediju primerenog mačkastog osmeha. Cela priča o tome da će Ikarus poskočiti na gornjim slojevima atmosfere, poput dečjom rukom izbačenog pljosnatog kamenčića, bila je jedno ishitreno tandara-mandara-broć.
<BR>&nbsp;&nbsp;&nbsp;&nbsp;&nbsp;I tako je to prošlo.
<BR>&nbsp;&nbsp;&nbsp;&nbsp;&nbsp;Posle otprilike godinu dana i poslednjeg smalaksalog plotuna u 'Tajmsu' ('Sećanje na ponor'), ostale svetske brige stale su da nabiraju veđe javnog mnenja. Našavši se izvan središta pažnje Nasa je počela lagano da istiskuje Lena i Najdžela iz svojih redova. Paradoksalno, ali u senci su tinjale veće pretnje. Iznošenje Dejvove laži na svetlost dana koštalo bi Nasu podrške na svim stranama. No, pod pretpostavkom da se ta stvar iznese na videlo, to jest pred neki magloviti komitet par godina kasnije, šteta ne bi mogla da bude velika. Vreme leči rane. Aduti koje su on i Len držali u rukama polako su gubili vrednost, poput inflatorne valute. Stoga su najgora vremena prošla kada je konačno mogao da uđe u samoposlugu, a da ne bude zlostavljan, vređan i primoravan na prepirke u isparenjima belog luka.
<BR>&nbsp;&nbsp;&nbsp;&nbsp;&nbsp;To je, takođe, preživeo.
<BR>&nbsp;&nbsp;&nbsp;&nbsp;&nbsp;"Je li već spremno?" reče Aleksandrija, donoseći u nišu za obedovanje vrč pun soka od pomorandži. Kocke leda zveckale su u njemu.
<BR>&nbsp;&nbsp;&nbsp;&nbsp;&nbsp;"Tako je." Najdžel se trgao iz malopređašnjeg raspoloženja i posegao rukom za sufleom. Dok je servirao širokom drvenom kašikom, pokorica je pukla, oslobadajući oblak mirisa omleta. Onako gladni jeli su brzo. Navikli su da, kad god je moguće, izbegavaju večeru, pa je doručak uvek bivao obilan. Aleksandrija je smatrala da telo iskoristi doručak tokom dana, a da večeru naprosto pretvara u salo.
<BR>&nbsp;&nbsp;&nbsp;&nbsp;&nbsp;"Širli će svratiti večeras", reče Aleksandrija.
<BR>&nbsp;&nbsp;&nbsp;&nbsp;&nbsp;"Dobro. Jesi li pročitala onaj roman koji ti je dala."
<BR>&nbsp;&nbsp;&nbsp;&nbsp;&nbsp;Ljupko je šmrknula. "Jok. Posredi je uglavnam uobičajeno davljenje u postmodernističkom maniru, sa usputnim predstavama u tehnikoloru."
<BR>&nbsp;&nbsp;&nbsp;&nbsp;&nbsp;Najdžel stavi zrno bibera u usta; usne mu se skupiše od oporosti.
<BR>&nbsp;&nbsp;&nbsp;&nbsp;&nbsp;Aleksandrija takođe posegnu za zrncem i trgnu se. "Do đavola."
<BR>&nbsp;&nbsp;&nbsp;&nbsp;&nbsp;"Još te bole zglobovi?"
<BR>&nbsp;&nbsp;&nbsp;&nbsp;&nbsp;"Mislila sam da su bolje." Držala je levi zglob drugom rukom i ispitivački ga razgibavala. Za trenutak joj se lice zgrčilo, a onda je prestala. "Ma jok. Još uvek je tu, ma šta to bilo."
<BR>&nbsp;&nbsp;&nbsp;&nbsp;&nbsp;"Možda si ga iščašila."
<BR>&nbsp;&nbsp;&nbsp;&nbsp;&nbsp;"Oba zgloba istovremeno, a da to ne primetim?"
<BR>&nbsp;&nbsp;&nbsp;&nbsp;&nbsp;"Zvučl malo verovatno."
<BR>&nbsp;&nbsp;&nbsp;&nbsp;&nbsp;"Do đavola", reče najedanput Aleksandrija. "Znaš, najposle, ne verujem da želim da ti Brazilci dobiju našu kompaniju."
<BR>&nbsp;&nbsp;&nbsp;&nbsp;&nbsp;"Ma nemoj? Mislio sam..."
<BR>&nbsp;&nbsp;&nbsp;&nbsp;&nbsp;"Da, da, ja sam sve to započela. Povukla sam prve poteze. Ali, do đavola, to je naše. Mogli bismo da upotrebimo kapital, svakako..." Iskrivila je usta na stranu u poznatom gestu koji je odavao razdraženost. "...ali ja nisam shvatila...!"
<BR>&nbsp;&nbsp;&nbsp;&nbsp;&nbsp;"Ipak, to je bio deo suptilnog ubeđivanja. Oni bi dobili nešto skroz američko - Američki aero transport."
<BR>&nbsp;&nbsp;&nbsp;&nbsp;&nbsp;"U poređenju s nama, s načinom na koji mi radimo, ti šiljati dendiji ne umeju da zavežu ni pertle bez priručnog uputstva. Oni naprosto ne znaju."
<BR>&nbsp;&nbsp;&nbsp;&nbsp;&nbsp;"Ah." Uživao je posmatrajući kako rumenilo žudnje i poleta smenjuje hladan i odmeren izraz crta njenog lica. Posmatrajući je na ovaj način, ćaskajući s njom o registrima, maržama i odgovornim fondovima, raspet na pola puta između nežne i plitke noćne Aleksandrije i dnevne, precizne efikasne službenice, po ko zna koji put je shvatao zbog čega je voli.
<BR>&nbsp;&nbsp;&nbsp;&nbsp;&nbsp;Krenuo je u laboratoriju nekoliko minuta posle Aleksandrije, čim je završio s pranjem posuđa, tako da je jedva uhvatio autobus. Ovaj je krivudao duž Lepih Hrastova, polupun čak i u ovako rano jutro. Izvadio je slušalicu iz džepa i uključio je u šestokanalnu audio-kasetu. Utišao je pesmicu primerenu idiotima, zatim izveštaj sa sportskih terena, zastao na vestima - psiholozi su se zabrinuli zbog iznenadnog porasta decoubistava - i prebacio se na 'klasičan' kanal. Upravo se, kao po dogovoru, završavala jedna kraća trubačka kompozicija i započela je baršunasta Bramsova simfonija, u kojoj su dominirali gudački instrumenti. Isključio je kasetofon, gurnuo slušalicu u džep i stao da posmatra predeo, dok je autobus stenjao uz brda Pasadene. Crvenkastomrki tragovi pritiskali su tle. Navukao je nosnu masku i udahnuo slatkast prodoran miris. Neke stvari jednostavno nisu napredovale. Bio je svestan da se politička situacija pogoršavala. Ljudi su bili nervozni zbog uvozno-izvoznih problema, ali se njemu činilo: miris svežeg vazduha, koji se mogao osetiti posle noćne kiše, i malo Betovena na putu ka radnom mestu, sve u svemu, značajnije su stvari.
<BR>&nbsp;&nbsp;&nbsp;&nbsp;&nbsp;Najdžel se spontano osmehnuo. U ovim malim osećanjima prepoznao je odjek svoje majke i svog oca. Oni su se vratili u Safolk ubrzo po okončanju gužve s Ikarusom i od tada ih je redovno viđao. Igla njihovog kompasa precizno je ulegla u udobni engleski predeo: čist vazduh i gudački kvarteti. Što se više žuljao u ovom svetu, sve više je prepoznavao njih u sebi. Da, bi je tvrdoglav, baš kao i njegov otac, koji je do kraja odbijao da poveruje u neophodnost Najdželovog odlaska na Ikarus, ili da je posle svega trebalo da ostane u Americi. To je bila zapravo ista ona vrsta tvrdoglavosti koja ga je nagnala da ipak ostane ovde. Sada, kada je govorio u miljeu ovih uravnjenih američkih glasova, dešavalo mu se da čuje očeve meke samoglasnike. Angina i emfizem konačno su mu otrgli te dve osobe stopljene u jednu, ali je on ovde, u ovoj katkad tuđoj zemlji, osećao da su mu bliži nego pre.
<BR>
<BR>&nbsp;&nbsp;&nbsp;&nbsp;&nbsp;Laboratorija za mlazni pogon bila je skupina pravougaonih blokova nanizanih na padini brda umirujuće, zelene boje. Kada se autobus brekćući zaustavio, on začu nekakvo pojanje i ugleda tri Nova sina koji su pružali svoju literaturu i pritiskali zvonce na glavnoj kapiji. Uzeo je jedan od njihovih pamfleta i zgužvao ga pošto je bacio letimičan pogled. Činilo mu se da je njihov agitacioni terenski rad oslabio; ovakvi mistični apeli nisu imali nikakvog efekta na osoblje LMP-a.
<BR>&nbsp;&nbsp;&nbsp;&nbsp;&nbsp;Prošao je kroz tri kordona stražara, nevoljno pokazujući propusnicu - Laboratorija beše prvorazredna meta za bombaše, ali je sve to skupa ipak bilo zamarajuće - i krenuo niz prohladne, neonskim svetlom obeljene hodnike. Kada je stigao u svoju kancelariju, zatekao je tamo Kevina Labkina, koordinatora misije, koji ga je nestrpljivo čekao. Najdžel je sa stolice sklonio neke školske žurnale koji su sadržavali članke o Ikarusu da bi Labkin seo. Tutnuo ih je u hrpu papira na stolu; potom je podigao roletne na prozoru i omogućio bledunjavom zraku svetlosti da zaigra na suprotnom zidu. Radio je u krilu koje nije posedovalo rashladne uređaje, tako da je valjalo što pre napraviti promaju; popodne nije obećavalo ništa dobro. Zatim je, kao i svakog jutra, podesio roletne, što je takođe bio deo obreda pre početka rada. Sve je to uradio, a da sem uobičajonog 'zdravo' Labkinu, nije izustio nijednu reč.
<BR>&nbsp;&nbsp;&nbsp;&nbsp;&nbsp;"Nešto nije u redu?" upita konačno, s izveštačenim izrazom zabrinutosti.
<BR>&nbsp;&nbsp;&nbsp;&nbsp;&nbsp;Kevin Labkin, sav pometen, sklopi fasciklu koju je dotad čitao. "Jupiterov monitor", reče suvo. Bio je to dežmekast čovek rumenog lica i blagog glasa, s trbuščićem koji je odnedavno počeo da pokazuje sklonost ka spuštanju, prekrivajući šnalu njegovog kaiša.
<BR>&nbsp;&nbsp;&nbsp;&nbsp;&nbsp;"Kvar?"
<BR>&nbsp;&nbsp;&nbsp;&nbsp;&nbsp;"Ne. Neko ga je uništio."
<BR>&nbsp;&nbsp;&nbsp;&nbsp;&nbsp;Uputio je Najdželu prazan pogled pun ičekivanja.
<BR>&nbsp;&nbsp;&nbsp;&nbsp;&nbsp;Najdžel uzdiže jednu veđu. Nekakva čudna napetost odjednom je ispunila sobu. Možda je još bio opušten od doručka, ali, izvesno, nije bio u toj meri spor da bi mogao da bude uvučen u jednu takvu kancelarijsku nameštaljku. Ne reče ništa.
<BR>&nbsp;&nbsp;&nbsp;&nbsp;&nbsp;"Daaa, znam", reče Labkin uzdahnuvši. "Zvuči neverovatno, ali dogodilo se. Zvao sam te zbog toga ali..."
<BR>&nbsp;&nbsp;&nbsp;&nbsp;&nbsp;"U čemu je problem?"
<BR>&nbsp;&nbsp;&nbsp;&nbsp;&nbsp;"U dva sata jutros dobili smo dijagnostički izveštaj od Jupiterovog monitora. Noćna smena nije bila u stanju da se razabere u tome pa su pozvali mene. Izgledalo je kao da nadzorni kompjuter upozorava da glavna radio-antena ima nekakvih poteškoća." Skinuo je naoćare, s okvirom boje hroma, i spustio ih u krilo. "Shvatio sam da nije stvar u tome. Antena je u redu. Ali svaki put kada pokuša da nam prenese signal nešto ga, poput odjeka, posle dva minuta ponavlja."
<BR>&nbsp;&nbsp;&nbsp;&nbsp;&nbsp;"Odjeci?" Najdžel je nagnuo stolicu, zureći u nagib polica s knjigama, dok je u svesti proveravao shemu radio-predajnika Jupiterovog monitora. "Dva minuta je predugo da bi posredi bio neki poremećaj u elektronici - u pravu si. Osim ako se čitav program nije iscrpeo, pa sam monitor ponavlja signal. Moguće je da se zabunio i pomislio da je u pitanju nov signal."
<BR>&nbsp;&nbsp;&nbsp;&nbsp;&nbsp;Labkin nestrpljivo odmahnu rukom. "Razmišljali smo o tome."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Sama dijagnoza kaže da to nije slučaj - sve je provereno."
<BR>&nbsp;&nbsp;&nbsp;&nbsp;&nbsp;"Predajem se", reče Najdžel. "Čini mi se, međutim, da ti imaš nekakvu teoriju." Raširio je ruke bespomoćno. "Šta je onda, posredi?"
<BR>&nbsp;&nbsp;&nbsp;&nbsp;&nbsp;"Mislim da Jupiterov monitor prima normalan nov signal. On nam saopštava istinu."
<BR>&nbsp;&nbsp;&nbsp;&nbsp;&nbsp;Najdžel je šmrknuo. "Kako ti je to palo na pamet?"
<BR>&nbsp;&nbsp;&nbsp;&nbsp;&nbsp;"Pa, znam..."
<BR>&nbsp;&nbsp;&nbsp;&nbsp;&nbsp;"Radiju je patrebno skoro jedan sat da nas dosegne sa Jupitera u ovoj fazi njegove orbite. Kako bi bilo ko bio u stanju da vrati monitorove vlastite poruke u roku od dva minuta?"
<BR>&nbsp;&nbsp;&nbsp;&nbsp;&nbsp;"Postavivši predajnik u Jupiterovu orbitu - baš kao i monitor."
<BR>&nbsp;&nbsp;&nbsp;&nbsp;&nbsp;Najdžel je zažmurio. "Sovjeti? Ali oni su se saglasili..."
<BR>&nbsp;&nbsp;&nbsp;&nbsp;&nbsp;"Nisu Sovjeti. Proverili smo to preko brze veze. Oni vele da nisu. Tvrde, naime, da ništa nisu lansirali u tom pravcu, bog zna otkada. Ljudi iz naše obaveštajne službe su ubeđeni da je to istina."
<BR>&nbsp;&nbsp;&nbsp;&nbsp;&nbsp;"A Kinezi?"
<BR>&nbsp;&nbsp;&nbsp;&nbsp;&nbsp;"Oni još ne igraju u našoj ligi."
<BR>&nbsp;&nbsp;&nbsp;&nbsp;&nbsp;"Ko je, onda, u pitanju?"
<BR>&nbsp;&nbsp;&nbsp;&nbsp;&nbsp;Labkin je slegao ramenima. Opuštene, snuždene crte njegovog lica kazivale su više od njegovih reči. "Pomislio sam da bi mi ti možda mogao pomoći da otkrijem šta je to."
<BR>&nbsp;&nbsp;&nbsp;&nbsp;&nbsp;U načinu na koji je ovaj čovek izgovorio poslednje reči osećao se blag ukus poraza - Najdžel je to zapazio. Dosad nie čuo ništa slično od njega. Labkina je obično krasio stav odmerene čvrstine, hladnokrvan, superioran duh. Sada, međutim, njegovo lice nije odražavalo uobičajen nadmen izraz; izgledalo je otvoreno, čak ranjivo. Najdžel je pogadao zašto je ovaj čovek lično došao ovamo u dva sata po ponoći, a nije poslao nekog zamenika - da bi pokazao svojim ljudima, a da im ne mora obrazlagati u mnogo reči, kako je sposoban sam da završi posao, kako nije izgubio samopouzdanje, kako razume nastranosti i suptilnosti mašina kojima su oni upravljali. No, ovaj put Labkin nije uspeo da razmrsi čvor. Noćna smena se razišla u praskozorje, tako da je sada bez svedoka, bezbedno mogao da zatraži pomoć.
<BR>&nbsp;&nbsp;&nbsp;&nbsp;&nbsp;Najdžel se u sebi lukavo osmehnuo. Večito kalkulisanje, odmeravanje poteza.
<BR>&nbsp;&nbsp;&nbsp;&nbsp;&nbsp;"U redu", reče on. "Pomoći ću."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
