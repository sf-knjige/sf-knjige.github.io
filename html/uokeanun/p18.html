<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Mejn Bej je veliki srp načinjen od konzola, s tim što je svaka od njih posuta tablama kompjuterskih ulaza, nalik na bodljikavi premaz. Ljudi sede na rotacionim stolicama, postavljenim pored svake konzole, posmatrajući zeleno-žute treptaje ekrana koji prenosi metež informacija. Bej je bio potpuno zatvoren; prisutno je bilo samo osoblje koje je neposredno uključeno u projekt J-27.
<BR>&nbsp;&nbsp;&nbsp;&nbsp;&nbsp;"Arekibo ima nešto novo", reče Najdžel.
<BR>&nbsp;&nbsp;&nbsp;&nbsp;&nbsp;Roju ljudi oko njegove stolice oteo se bruj usklika. Najdžel usredsredi pažnju na slušalice na svojoj glavi. "Kažu da Dopler potvrđuje orbitu proletanja."
<BR>&nbsp;&nbsp;&nbsp;&nbsp;&nbsp;"Jesi li proverio s Arekibom?" oglasi se Evers pored Najdžela.
<BR>&nbsp;&nbsp;&nbsp;&nbsp;&nbsp;Najdžel zavrte glavom. "Naš satelit, Venerin monitor ne može da dobije radarsko uporište. Ovo je sve što imamo." Uneo je naredbe programa preko svoje tastature.
<BR>&nbsp;&nbsp;&nbsp;&nbsp;&nbsp;"Spektografsko očitavanje", objasni Labkin. Linija za linijom - na ekranu se obrazovala telemetrijska fotografija. Pri gornjoj ivici razaznavala se sićušna svetlost jedva nešto veća od nekoliko sjajnih tačaka na ekranu.
<BR>&nbsp;&nbsp;&nbsp;&nbsp;&nbsp;"Jačina spektra pokazuje da je vruće. Mora da je posredi đavolski moćna fuziona baklja." Najdžel pređe pogledom preko ljudi iz Nase, Odbrambenih snaga i Ujedinjenih Nacija. Većina među njima nije, dabome, mogla da razume dugotalasni zaplet koji se odvijao na ekranu. Mrštili su se u okrilju fluorescentnog sjaja Mejn Beja, odudarajući od ovog mesta u svojim stilizovanim zelenim odelima.
<BR>&nbsp;&nbsp;&nbsp;&nbsp;&nbsp;"Ako se nalazi na svojoj putanji proletanja, gotovo je sigurno da posle toga dolazi ovamo", reče Evers Najdželu.
<BR>&nbsp;&nbsp;&nbsp;&nbsp;&nbsp;"Moguće", odgovori Najdžel.
<BR>&nbsp;&nbsp;&nbsp;&nbsp;&nbsp;"Možda će pokušati da se spusti, donoseći sa sobom nepoznate bolesti", nastavi Evers uglađeno. "Vojska će morati da bude u stanju da spreči jednu takvu eventualnost."
<BR>&nbsp;&nbsp;&nbsp;&nbsp;&nbsp;"Na koji način?" reče Najdžel ne obazirući se na Labkinov uzdignut prst, koji mu je nedvosmisleno poručivao da ćuti.
<BR>&nbsp;&nbsp;&nbsp;&nbsp;&nbsp;"Pa, ah, možda jedan upozoravajući pucanj." Eversovo lice se malo snuždilo. "Da", reče on gledajući otresitije Najdžela. "Bojim se da ćemo o tome morati sami da odlučimo."
<BR>&nbsp;&nbsp;&nbsp;&nbsp;&nbsp;Razgovor živnu.
<BR>&nbsp;&nbsp;&nbsp;&nbsp;&nbsp;Labkin potapša Eversovu ruku. "Mislim da bi trebalo da ponovimo signal."
<BR>&nbsp;&nbsp;&nbsp;&nbsp;&nbsp;Evers klimnu. "Da, to je to. Izkom će sačiniti poruku. Ostalo nam je nekoliko sati da to razmotrimo, zar ne?" Okrenuo se Najdželu.
<BR>&nbsp;&nbsp;&nbsp;&nbsp;&nbsp;"Barem tri ili četiri sata", reče Najdžel. "Ljudima je potreban predah. Nismo mrdnuli odavde deset časova."
<BR>&nbsp;&nbsp;&nbsp;&nbsp;&nbsp;"U redu. Gospodo", reče on gromkim glasom, "ovaj prostor nije bezbedno mesto za dalju raspravu. Predlažem da se povučemo u gornje odaje."
<BR>&nbsp;&nbsp;&nbsp;&nbsp;&nbsp;Grupa poče da se razilazi pod Eversovom komandom. Labkin pozva Najdžela da im se pridruži.
<BR>&nbsp;&nbsp;&nbsp;&nbsp;&nbsp;"Ostaću još malo. Želim da utvrdim raspored osmatranja. Osim toga, želim da odem do kuće da se odmorim. Neću vam biti potreban u vašim razmatranjima."
<BR>&nbsp;&nbsp;&nbsp;&nbsp;&nbsp;"Pa, Najdžele, mogli bismo da iskoristimo tvoje znanje o..." Labkin je oklevao. "Ah, možda si u pravu. Vidimo se kasnije." Požurio je da se priključi grupi.
<BR>&nbsp;&nbsp;&nbsp;&nbsp;&nbsp;Najdžel se osmehnu. Labkinu se očito nije dopadala vizija sastanka Izkoma sa svadljivim Najdželom. Naprasiti podređeni nisu ostavljali dobar utisak na pretpostavljene.
<BR>
<BR>&nbsp;&nbsp;&nbsp;&nbsp;&nbsp;Otišao je kući skuterom LMP-a. Gume su škripale na krivinama dok se naginjao i jurio niz strme avenije, sekući suv večernji vazduh. Zvezde su mutno svetlucale iznad naslaga industrijske izmaglice. Upravljao je motorom bez zaštitnih naočara i šlema, želeći da oseti udar vetra. Znao je da će praćenje susreta Snarka i Venere biti škakljivo, pogotovo ako Evers i Labkin i njihov bezlični komitet zacrtaju neko svoje emitovanje. Najdžel će, u tom slučaju, morati nekako da umetne svoje ideje, pre no što se komitet zahukta. Mesecima je radio na toj šifri; pročitao je svu staru literaturu o radio-kontaktima sa izvanzemaljskim civilizacijama i primenio neke od tih ideja. Emitovanje je moralo da bude jednostavno, ali u isti mah nedvosmisleno upućeno Snarku. Snark bi inače verovatno mogao pretpostaviti da je uhvatio još jednu uobičajenu stanicu sa Zemlje i prenebregao bi je.
<BR>&nbsp;&nbsp;&nbsp;&nbsp;&nbsp;Ili, da li bi baš tako bilo? Zbog čega je Snark ostajao nem? Zar nije lako mogao da uhvati lokalne stanice na Zemlji?
<BR>&nbsp;&nbsp;&nbsp;&nbsp;&nbsp;Najdžel dodade gas jureći nizbrdo. Osetio je kako mu buja oduševljenje. Dočekaće Aleksandriju koja će se uskoro vratiti s posla, zatim će pričekati dok ne stigne Širli, koja treba da pravi društvo Aleksandriji dok on bude odsutan. Potom se vraća u LMP-i, Snarku i Veneri...
<BR>&nbsp;&nbsp;&nbsp;&nbsp;&nbsp;Skrenuo je na prilazni put, nogom ispravio nožice skutera, jurnuo prema ulaznim vratima. Brava je škljocnula i on potrča uz zavojite stepenice. Na odmorištu je zastao da bi ugurao ključ u bravu i nemalo se iznenadio otkrivši da mu zvoni u ušima. Previše uzbuđenja. Možda će stvarno morati da se odmori. Susret sa Venerom trajaće barem do jutra.
<BR>&nbsp;&nbsp;&nbsp;&nbsp;&nbsp;Ušao je. Lampe u dnevnoj sobi sijale su mekom belom svetlošću.
<BR>&nbsp;&nbsp;&nbsp;&nbsp;&nbsp;Sada mu je zvonilo samo jedno uvo. Bio je umorniji nego što je mislio.
<BR>&nbsp;&nbsp;&nbsp;&nbsp;&nbsp;Prošao je kroz dnevnu sobu i ušao u zasvođeno predsoblje, koje je spajalo kuhinju i nišu za obedovanje. Koraci su mu odzvanjali na mrkim meksikanskim pločicama, odjekujući na drvenim svodovima. Zvonjava u njegovoj glavi poprimila je još viši ton. Prislonio je šaku na uvo.
<BR>&nbsp;&nbsp;&nbsp;&nbsp;&nbsp;Jedna ženska cipela ležala je na pločicama. Jedna cipela. Nalazila se tačno ispod svoda koji je natkriljivao ulaz u spavaću sobu.
<BR>&nbsp;&nbsp;&nbsp;&nbsp;&nbsp;Najdžel koraknu napred. Zvonjava mu se prolamala lobanjom. Pogledao je na levu stranu.
<BR>&nbsp;&nbsp;&nbsp;&nbsp;&nbsp;Aleksandrija je nepomično ležala licem okrenuta nadole. Ruke su joj bile raširene, pesnice stisnute, a zglobovi crveni i naduveni.
<BR>
<BR>&nbsp;&nbsp;&nbsp;&nbsp;&nbsp;Ambulantna kola vijugala su mračnim ulicama; sirena je zavijala u noćnoj izmaglici. Najdžel je nemo sedeo pored Aleksandrije i posmatrao kako lekar ispituje njene životne funkcije, daje joj injekcije i brzim, odsečnim glasom govori nešto u predajnik montiran na svojoj glavi. Svetla su promicala pokraj njih. Posle izvesnog vremena Najdžel se setio svog signalnog uređaja. I dalje ga je ta stvarčica kinjila. Lekar je rekao da se Aleksandrijina baterija bezmalo ispraznila, iskoristivši najveći deo snage za prenošenje dijagnostičkih podataka u kasetu ambulantnih kola. Pokazao je Najdželu jednu tačku iza njegovog desnog uha, koju je valjalo ritmički pritiskati da bi se uređaj isključio. Najdžel je to učinio i zavijanje namah prestade. Preostalo je samo jedva čujno zuckanje; njegov signalni uređaj nastavio je da nadzire Aleksandrijinu dijagnostičku telemetriju. Napeto je osluškivao taj skičavi glas iz njenog najdubljeg središta. Lice joj beše opustošeno sivkastim bledilom. Ovde i sada njih dvoje su, spojeni česticama mikroelektronike, razgovarali. To neodgonetljivo ćaskanje beše tanka nit, ali on se čvrsto uhvati za nju. Ona se ne bi prekinula čak i ako bi Aleksandrija umrla; ipak, to je sada bio njen jedini glas.
<BR>&nbsp;&nbsp;&nbsp;&nbsp;&nbsp;Iznenada su skrenuli, prošli ispod jedne rampe i zaustavili se ispod crvenih neonskih svetala. Okružio ga je jedan mehur i Aleksandrija je krenula - krovna vrata ambulantnih kola se otklopiše i nju izvezoše prekrivenu belim ćebetom, dok su ljudi žamorili. Najdžel nespretno izađe iz kola. Lekari nisu obraćali pažnju na njega i on se uputi kroz gladak prolaz sledeći uzmuvane lekare.
<BR>&nbsp;&nbsp;&nbsp;&nbsp;&nbsp;Zaustavila ga je jedna bolničarka. Pitanja. Formalnosti. Spomenuo je Hafmanovo ime, no oni su to već znali. Kazala mu je neke učtive utešne stvari. Povela ga je do čekaonice zastrte tepihom i pokazala mu police s magazanima, 3 D, osmehnula se i otišla.
<BR>&nbsp;&nbsp;&nbsp;&nbsp;&nbsp;Dugo je tu sedeo.
<BR>&nbsp;&nbsp;&nbsp;&nbsp;&nbsp;Doneli su mu kafu. Osluškivao je udaljeni šum saobraćaja.
<BR>&nbsp;&nbsp;&nbsp;&nbsp;&nbsp;Nastojao je da ne misli ni na šta.
<BR>&nbsp;&nbsp;&nbsp;&nbsp;&nbsp;Kada je ponovo podigao pogled, Hafman je stajao pored njega svlačeći providne rukavice.
<BR>&nbsp;&nbsp;&nbsp;&nbsp;&nbsp;"Žao mi je što to moram da kažem, gospodine Volmsli, ali dogodilo se ono čega sam se plašio."
<BR>&nbsp;&nbsp;&nbsp;&nbsp;&nbsp;Najdžel ne reče ništa. Imao je utisak da mu je lice obavijeno gustim voskom i kruto i da ništa nije moglo da se probije kroza nj.
<BR>&nbsp;&nbsp;&nbsp;&nbsp;&nbsp;"Početak moždanog udara. Lupus se uravnotežio u njenim organima, kao što sam i mislio. Da je ostalo tako, ona bi bila dobro. Ali on se proširio na centralni nervni sistem. Došlo je do sloma u moždanom stubu."
<BR>&nbsp;&nbsp;&nbsp;&nbsp;&nbsp;"I?" reče Nejdžel tupo.
<BR>&nbsp;&nbsp;&nbsp;&nbsp;&nbsp;"Sada ubrizgavamo koagulante. Oni bi mogli da zaustave tromb."
<BR>&nbsp;&nbsp;&nbsp;&nbsp;&nbsp;"I šta onda?" začu se ženski glas.
<BR>&nbsp;&nbsp;&nbsp;&nbsp;&nbsp;Hafman se okrenu. Širli je stajala u dovratku. "Rekoh, šta onda?"
<BR>&nbsp;&nbsp;&nbsp;&nbsp;&nbsp;"Ako se to stabilizuje... mogla bi da ostane živa. Verovatno da još nije došlo do značajnijih oštećenja na mozgu. Jedan grč, međutim, izazvan lupusom ili našom intervencijom..."
<BR>&nbsp;&nbsp;&nbsp;&nbsp;&nbsp;"Ubio bi je", reče Širli oštro.
<BR>&nbsp;&nbsp;&nbsp;&nbsp;&nbsp;"Da", uzvrati Hafman iskrećući glavu da bi je bolje osmotrio. Videlo se da se začuđeno pita ko je ta žena.
<BR>&nbsp;&nbsp;&nbsp;&nbsp;&nbsp;Najdžel ih kolebljivo predstavi jedno drugom. Širli klimnu glavom Hafmanu sa rukama skrštenim ispod grudi, ušiljbočena od nabijene energije.
<BR>&nbsp;&nbsp;&nbsp;&nbsp;&nbsp;"Zar niste mogli da vidite kako se lupus pogoršava?" upita ona.
<BR>&nbsp;&nbsp;&nbsp;&nbsp;&nbsp;"Ovaj oblik je vrlo podmukao. Nervni sistem..."
<BR>&nbsp;&nbsp;&nbsp;&nbsp;&nbsp;"Znači li to da ste morali da čekate sve dok ne kolabira."
<BR>&nbsp;&nbsp;&nbsp;&nbsp;&nbsp;"Njena sledeća biopsija..."
<BR>&nbsp;&nbsp;&nbsp;&nbsp;&nbsp;"Možda neće biti sledeće..."
<BR>&nbsp;&nbsp;&nbsp;&nbsp;&nbsp;"Širli!" prekide je Najdžel oštrim tonom.
<BR>&nbsp;&nbsp;&nbsp;&nbsp;&nbsp;"Moram da idem", reče Hafman stegnuto. Udaljio se odlučnim korakom.
<BR>&nbsp;&nbsp;&nbsp;&nbsp;&nbsp;"Sada si dobro zakuvala stvar", reče Najdžel. "Iznervirala si čoveka od čije procene zavisi da li će Aleksandrija ostati živa."
<BR>&nbsp;&nbsp;&nbsp;&nbsp;&nbsp;"Zajebi to. Želela sam da saznam..."
<BR>&nbsp;&nbsp;&nbsp;&nbsp;&nbsp;"Onda pitaj."
<BR>&nbsp;&nbsp;&nbsp;&nbsp;&nbsp;"...jer sam naprosto dojurila ovamo. Nisam ni sa kim razgovarala i..."
<BR>&nbsp;&nbsp;&nbsp;&nbsp;&nbsp;"Kako si znala da je Aleksandrija kolabirala?"
<BR>&nbsp;&nbsp;&nbsp;&nbsp;&nbsp;Najdžel je pomislio da bi mogao postepeno da skrene razgovor i umiri je. Iznenadio se videvši kako ga je Širli ošinula pogledom i zamukla, nervozno pribijajući ruke uz bokove. Lice joj beše pepeljaste boje. Brada joj je blago podrhtavala sve dok nije postala svesna te činjenice i stegla mišiće vilice. U daljini je mogao da čuje rad neke mašine u stakato ritmu.
<BR>&nbsp;&nbsp;&nbsp;&nbsp;&nbsp;"Širli..." zausti on da bi razbio nepodnošljivu tišinu koja se isprečila između njih.
<BR>&nbsp;&nbsp;&nbsp;&nbsp;&nbsp;"Videla sam kako ambulantna kola kreću kada sam se vraćala iz šetnje."
<BR>&nbsp;&nbsp;&nbsp;&nbsp;&nbsp;"Šetnje?"
<BR>&nbsp;&nbsp;&nbsp;&nbsp;&nbsp;"Rano sam stigla u stan. Aleksandrija i ja smo razgovarale. Bolje reći, svađale smo se. Zbog tebe i tvog predugog zadržavanja na radnom mestu. Pala sam u vatru i Aleksandrija je vikala na mene. Zakrvile smo se, uistinu zakrvile, kao nikada do tada. Zato sam, pre nego što je postalo još gore, otišla."
<BR>&nbsp;&nbsp;&nbsp;&nbsp;&nbsp;"I ostavila si je tamo. Izmrcvarenu. Samu. I pored toga što si znala da je Hafman rekao da ne može da podnese stres u stanju u kome se nalazi."
<BR>&nbsp;&nbsp;&nbsp;&nbsp;&nbsp;"Ne moraš da..."
<BR>&nbsp;&nbsp;&nbsp;&nbsp;&nbsp;"Da te učim pameti? Ne činim to. Ali bih želeo da znam zbog čega si se okomila na to što provodim dosta vremena u LMP-u. I sama radiš."
<BR>&nbsp;&nbsp;&nbsp;&nbsp;&nbsp;"Ali ti si njen. Hoću da kažem da se ona oslanja više na tebe nego na mene. Kada sam došla u stan i zatekla je onako slabu, bledu, kako te čeka, a ti kasniš, ja sam..."
<BR>&nbsp;&nbsp;&nbsp;&nbsp;&nbsp;"Može ona da se osloni i na tebe. To i jeste smisao našeg trougla. Produženo deljenje - je li to pravilan žargonski izraz?"
<BR>&nbsp;&nbsp;&nbsp;&nbsp;&nbsp;"Najdžele..."
<BR>&nbsp;&nbsp;&nbsp;&nbsp;&nbsp;"Znaš li šta mislim? Ne želiš da se suočiš sa činjenicom da gubiš Aleksandriju, pa okrivljuješ mene na jedan skotski način."
<BR>&nbsp;&nbsp;&nbsp;&nbsp;&nbsp;"Ti si tako prokleto nezavistan. Ti ne deliš, Najdžele, ti..."
<BR>&nbsp;&nbsp;&nbsp;&nbsp;&nbsp;"Ne seri." Grozničavo i mahinalno krenuo je prema njoj ali se ipak obuzdao. "To je, to je tvoja iluzija."
<BR>&nbsp;&nbsp;&nbsp;&nbsp;&nbsp;"Poprilično ubedljiva."
<BR>&nbsp;&nbsp;&nbsp;&nbsp;&nbsp;"Pokušao sam..."
<BR>&nbsp;&nbsp;&nbsp;&nbsp;&nbsp;"Kada i pokušaš to ispadne nekako divljačno. Kao kada si se napio one noći."
<BR>&nbsp;&nbsp;&nbsp;&nbsp;&nbsp;Najdžel je za trenutak zadržao dah da bi ga zatim, uz šištav zvuk ispustio. "Možda. Sve se svalilo na mene. U vezi s Aleksandrijom hoću da kažem. A i oni Novi sinovi. Nisam mogao..." Gledao je Širli pravo u oči. U beličastoj svetlosti kosa joj je izgledala prozirno i tanko, kao da je bila razapeta preko kostiju lica. "Nikada nismo podržavali jedno drugo. Zar ne? Nikad."
<BR>&nbsp;&nbsp;&nbsp;&nbsp;&nbsp;Netremice ga je posmatrala. "Ne. Sada više nisam sigurna da li to uopšte želim."
<BR>&nbsp;&nbsp;&nbsp;&nbsp;&nbsp;Muk. Zveket staklarije iz dubine hodnika.
<BR>&nbsp;&nbsp;&nbsp;&nbsp;&nbsp;"Ni ja", reče on glasom koji je preleteo tišteće prostranstvo što se raskrililo između njih.
<BR>&nbsp;&nbsp;&nbsp;&nbsp;&nbsp;"Ne bi trebalo da bude tako."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Nismo, nismo rasli zajedno. Nikada."
<BR>&nbsp;&nbsp;&nbsp;&nbsp;&nbsp;"Nismo."
<BR>&nbsp;&nbsp;&nbsp;&nbsp;&nbsp;"Ako je tako... bez obzira na to šta će se desiti s Aleksandrijom, mislim da..."
<BR>&nbsp;&nbsp;&nbsp;&nbsp;&nbsp;"Gotovo je. Nas dvoje smo završili."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Sa svakom izmenom rečenica osećao je kao da se jedna staklena ploča uvlači u prostor između njih. Odavde više nije bilo povratka.
<BR>&nbsp;&nbsp;&nbsp;&nbsp;&nbsp;"Postoji neki, neki čvor u tebi, Najdžele. Ja nisam mogla da ga dosegnem. Aleksandrija je uspela."
<BR>&nbsp;&nbsp;&nbsp;&nbsp;&nbsp;Zatvorila je oči dok su suze nahrupljivale ispod kapaka. Počela je bezglasno da plače.
<BR>&nbsp;&nbsp;&nbsp;&nbsp;&nbsp;Najdžel je pružio ruku prema njoj, no baš tada mu je jedan mek, šuštav zvuk koraka privukao pažnju. Nekoliko ljudi se primicalo s kraja hodnika.
<BR>&nbsp;&nbsp;&nbsp;&nbsp;&nbsp;"Oh", reče Širli. Ova reč joj se otela poput kakvog krupnog mehura. "Oh." Okrenula se pruživši ruke niz bokove i krenula prema vratima.
<BR>&nbsp;&nbsp;&nbsp;&nbsp;&nbsp;Ušla su dva čoveka u odorama. Svaki je pridržavao po jednu ruku njegove Sveprisutnosti. Sićušni, mrki čovečuljak između njih koračao je sa sporošću atrtističara, ali su mu žute oči hitro preletale od Širli do Najdžela, procenjujući situaciju.
<BR>&nbsp;&nbsp;&nbsp;&nbsp;&nbsp;"Možda će Aleksandrija poželeti da ga još jednom vidi", obrati se Širli Najdželu. "Pozvala sam ga iz stana i zamolila da dođe."
<BR>&nbsp;&nbsp;&nbsp;&nbsp;&nbsp;"Možeš, slobodno da mu poručiš da se čisti odavde", reče Najdžel stisnutih usana.
<BR>&nbsp;&nbsp;&nbsp;&nbsp;&nbsp;"Ne", pobuni se Širli. "On joj je potrebniji nego ti."
<BR>&nbsp;&nbsp;&nbsp;&nbsp;&nbsp;"Ne seri. Ja..." Nešto mu je zapelo u grlu, blokirajući reči. Svest mu se vrtela ukrug. Nejasno je osećao kako Aleksandrija leži tu negde u blizini, nadomak smrti, a ovde je opet bila Širli, ovi ljudi, jezivo opušteno meso tog starca. Sve to ga je pritiskalo. Tištalo. Okrenuo se ispruživši ruku da bi se primirio. Seo je. Opustio se.
<BR>&nbsp;&nbsp;&nbsp;&nbsp;&nbsp;Znao je, međutim, da će ga oni izbaciti iz igre ukoliko bude samo pitomo sedeo i slušao njihove brbljarije. Prostorija mu se odjednom učini tesnom i bez vazduha, zasićena onim slatkastim mirisom, koji su Novi sinovi prenosili na sve i svašta. Ustao je boreći se za dah. Nešto mu se vrzmalo po sećanju. Snark. Venera. Ona šuplja zavojnica koju je snovao sada se pomaljala iz tame svesti. Vreme je isticalo, Snark...
<BR>&nbsp;&nbsp;&nbsp;&nbsp;&nbsp;"Ne." Uzdigao je ruke s dlanovima okrenutim od sebe. Bolnički vazduh ga je pritiskao. Pohitao je prema Širli i onim ljudima, koji su sada nestajali u vodnjikavoj svetlosti. Zaobišao ih je i pojurio prema izlaznim vratima. Odredište se uobličilo u njegovoj svesti.
<BR>&nbsp;&nbsp;&nbsp;&nbsp;&nbsp;Sjajni, plastikom obloženi zidovi promicali su pokraj njega. Gust, antiseptičan bolnički vazduh razmicao se pred njim, tako da mu je vlastito kretanje izgledalo slično širenju talasića.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
