<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Zamislite tanke metalne table postavljene uspravno i razdvojene milimetrima. U prigušenoj svetlosti izgledaju kao linije metalizirane bele boje. Jedan projektil koji se sporo kreće u svom obrtanju, sličan obojenom dimu, pogađa prvu tablu. Tanak metal počinje da se gužva. Kako se film dalje odvija, tabla biva potisnuta ka sledećem, drugom omotaču. Iako se kreće teško i sporo, ništa se ne da učiniti. Druga ploča se savija. Na tački udara zrno se topi pretvarajući se u tečnost. Ali nastavlja put. Treća, srebrnasta linija zgušnjava se i stapa sa sledećom. Linije tvore jednu porodicu parabola, uzburkanih talasa okupljenih oko glave kotrljajućeg kuršuma koji se topi. A ne možete da ga zaustavite. Svaka ploča biva pritisnuta na narednu. Svaki čin...
<BR>&nbsp;&nbsp;&nbsp;&nbsp;&nbsp;Najdžel je viđao ovaj san, proživljavao ga je svake noći, a nije mogao ništa da učini. Događaji su ga pritiskali. Svaki momenat ovih dana obrušavao se na sledeći, noseći ga napred u bujici trenutaka.
<BR>
<BR>&nbsp;&nbsp;&nbsp;&nbsp;&nbsp;U bolnici. Hafman je govorio nešto kroz stisnute zube. Advokatov blagi glas odisao je sigurnošću. Najdžel nije imao nikakvih zakonskih prava u odnosu na Aleksandriju. Nije joj bio suprug. Uz to, Aleksandrija je sama izjavila da želi da izađe. Zakon, one tanke stisnute table, beše jasan. Želela je da živi... ili umre... među Novim sinovima. Oni su je razumeli. Želeli su da ona sledi Sveprisutnost.
<BR>
<BR>&nbsp;&nbsp;&nbsp;&nbsp;&nbsp;Pokretna stolica. Žmirkanje brzih svetala mernih instrumenata, nezainteresovano predenje. Novi sinovi u sarijima odgurali su je u pokretnoj stolici iz ambulante do baptističke crkve. Onaj starac, Sveprisutnost. Njegovo lice, boje plavičastog srebra, osvetljeno lampama usađenim u svodove, kao da je ispunjavalo celu crkvu. Sklopio je ruke i klimnuo u pravcu Širli. Aleksandrija se nalazila između njih - žiža okupljene gomile. Širli se sa strahopoštovanjem obratila njuškavoj guravoj Sveprisutnosti. U pokretnim senkama Najdželu se učinilo da je uhvatio pogled tih žućkastih očiju. Pogled koji je odmeravao, prosuđivao, procenjivao. Starac učini pokret rukom. Plima tela, koja se otvarala ispred Aleksandrijine pokretne stolice, sada se sklapala iza nje. Blokirala ju je. Širli se nalazila na ivici, a Sveprisutnost, sjajnog opuštenog lica, u središtu. Išli su prema crkvi. Čuo se uzbuđeni žamor, mrmljanje. I ta vijugava gomila minu između Najdžela i ostalih. Odsekli su ga od nje. Usporili ga. Širli, zavapi on. Aleksandrija! Širli se penjala uza stepenice koje su vodile u crkvu. Okrenuvši se, pogledala je preko uskomešanog mora lica. Uzviknula je nešto, nešto o ljubavi, a zatim iščezla. U senkama. Sledeći svetlucavu pokretnu stolicu.
<BR>
<BR>&nbsp;&nbsp;&nbsp;&nbsp;&nbsp;Na 3D.
<BR>
<BR>&nbsp;&nbsp;&nbsp;&nbsp;&nbsp;Bila je ista - mirna, sabrana, zračeći nekom unutrašnjom sigurnošću. Zainteresovanost gomile, koja je rasla oko nje, nije doticala to jezgro. Oči su joj bile odsutne, ne reagujući na pitanja koja su joj postavljali ispitivači; gledale su unaokolo, proučavale. Najdžel ju je posmatrao u njihovom zamračenom stanu, osvetljenom jedino ekranom 3-D. Zapazio je Širli među gomilom u pozadini. Lice joj je odavalo zanesenost mislima, baš kao i lica ostalih oko nje. Tri Sveprisutnosti Novih sinova ispratile su Aleksandriju niz svečanu rampu. Sve su to bili visoki, dostojanstveni, upalih lica, s dlanovima okrenutim od sebe u obrednom stavu; askete; mršavi. Bili su veoma pažljivi prema njoj, budući da je ona predstavljala njihovo prvo osvedočeno čudo. Program je zakratko prekinut, da bi prikazali razgovor s Hafmanom, čija se srdžba odražavala u stiskanju mišića vilice. Pod paljbom neposrednih pitanja on je priznao da je Aleksandrija u jednom času bila mrtva. Da je bila otpisana, ostavljena na stranu. A onda je ustala iz mrtvih.
<BR>&nbsp;&nbsp;&nbsp;&nbsp;&nbsp;"Da li je ona imala neko objašnjenje za to?" upitao je spiker.
<BR>&nbsp;&nbsp;&nbsp;&nbsp;&nbsp;Hafmanovo umorno lice izblede s ekrana da bi se umesto njega pomolilo Aleksandrijino.
<BR>&nbsp;&nbsp;&nbsp;&nbsp;&nbsp;Osmehnula se, zavrtela glavom - ne. A nešto se pomerilo u udaljenim dubinama njenih očiju.
<BR>
<BR>&nbsp;&nbsp;&nbsp;&nbsp;&nbsp;Nisu hteli da ga puste u crkvu. Za Najdžela su sva vrata bila zatvorena.
<BR>&nbsp;&nbsp;&nbsp;&nbsp;&nbsp;Kada je njegova priča došla do ušiju ljudi iz 3-D, oni su odmah zatražili razgovor s njim, poklonili mu pažnju, obećali rezultate. Ali kada je razgovor emitovan, ostao je utisak da je Najdžel jedan ogorčen, neprijateljski raspoložen čovek. Da li je on odista izgovorio sve te stvari, pitao se posmatrajući sebe, ili su oni preudesili njegove reči? Nije mogao da se seti. One metalne linije stiskale su se, spajale.
<BR>&nbsp;&nbsp;&nbsp;&nbsp;&nbsp;U LMP-u nasamo s Eversom i Labkinom. Napolju je sunčeva svetlost blistala na kamionima koji su dovlačili novu opremu. Nove pogodnosti behu obezbeđene.
<BR>&nbsp;&nbsp;&nbsp;&nbsp;&nbsp;Labkin: "Čuli smo za Aleksandrijin oporavak, Najdžele. To su velike vesti. Unekoliko smo se pitali, pa..."
<BR>&nbsp;&nbsp;&nbsp;&nbsp;&nbsp;Evers: "J-27 emituje na dva kanala, Volmsli. Koristi kolo koje si ti umetnuo u kontrolnu tablu. Ičino radi na glavnom signalu. Mi se, međutim, bojimo da se pozabavimo onim drugim. Šta god da prima te poruke..."
<BR>&nbsp;&nbsp;&nbsp;&nbsp;&nbsp;Najdžel: "Prima ih moj signalni uređaj. Znali ste to, zar ne?"
<BR>&nbsp;&nbsp;&nbsp;&nbsp;&nbsp;Evers: "Da. Samo smo želeli da ti pružimo priliku da to priznaš."
<BR>&nbsp;&nbsp;&nbsp;&nbsp;&nbsp;Labkin: "Imaš li prijem od J-27? Direktan?"
<BR>&nbsp;&nbsp;&nbsp;&nbsp;&nbsp;Najdžel: "Ne. Pronašao je način da me zaobiđe."
<BR>&nbsp;&nbsp;&nbsp;&nbsp;&nbsp;Evers: "Onda ćemo ga isključiti."
<BR>&nbsp;&nbsp;&nbsp;&nbsp;&nbsp;I tako je bio primoran da im kaže za Aleksandriju. I da ih zamoli da dozvole prenos preko LMP-a. Inače će ona umreti.
<BR>&nbsp;&nbsp;&nbsp;&nbsp;&nbsp;Evers je potvrdno klimnuo glavom, očito iznenađen. Dopustiće da se nit života sazdana od radio-talasa produži. Čak će je nadzirati, prisluškivati, pokušati da dešifruju onoliko koliko mogu. Kod je gust preplet složenosti.
<BR>&nbsp;&nbsp;&nbsp;&nbsp;&nbsp;Nakon odlaska iz Eversove kancelarije Najdžel jedva da se sećao o čemu su još razgovarali. Događaji su postali toliko zgusnuti i zbijeni da je brkao ljude i trenutke. Ali zapamtio je Eversov proračunat, prazan izraz lica, njegove isturene usne i nagoveštaj snaga koje su došle u novu ravnotežu.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
