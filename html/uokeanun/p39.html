<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Gosgodin Ičino je stajao pored malog slivnika i polako prao sudove posle večere. Ukus konzerviranog čilija peckao ga je u ustima. Bila je to prava stvar, bez soje, jedini luksuz koji je sebi dopuštao tih dana. Nikada se nije sasvim navikao da, kupujući novine, pruža nekom dolarsku novčanicu, a da zauzvrat ne dobije nikakav sitniš. I pored toga, bio je spreman da plati bilo koji iznos da bi povremeno dobio obrok s pravim mesom. Nije to značilo da je imao ozbiljnih zamerki na račun vegetarijanstva, premda nikad nije razumeo zbog čega je bilo bolje ubijati biljke nego životinje. Naprosto, voleo je ukus mesa.
<BR>&nbsp;&nbsp;&nbsp;&nbsp;&nbsp;Okolinu je počeo da osvaja sumrak dugog dana. Nije više mogao da razazna obrise grebena udaljenog nekoliko milja. Gusti beli oblaci plovili su iz pravca okeana; noćas će verovatno pasti sneg.
<BR>&nbsp;&nbsp;&nbsp;&nbsp;&nbsp;Oko mu iznenada uhvati titraj jedne kretnje.
<BR>&nbsp;&nbsp;&nbsp;&nbsp;&nbsp;Prozor iznad slivnika beše delimično zamagljen i on posegnu rukom da bi ga izbrisao. Jedan čovek je teturajući se izlazio iz šume udaljene stotinu metara. Načinio je nekoliko mukotrpnih koraka i srušio se u snežni smet.
<BR>&nbsp;&nbsp;&nbsp;&nbsp;&nbsp;Gospodin Ičino obrisa ruke i jurnu prema vratima. Izlazeći ogrnuo je svoj drvodeljski kaput i stisnuo očne kapke kada mu je iznenadna studen zapahnula nezaštićeno lice. Čovek se jedva nazirao u snegu. Gospodin Ičino je savladao razdaljinu ravnomernim koracima, tek malo dahćući. Posao koji je obavljao oko brvnare stesao mu je telo i ojačao mišiće. Kada je gospodin Ičino prišao čoveku, bilo je jasno zbog čega se ovaj srušio. Na boku je imao opekotinu. Oganj je prošao kroz slojeve parke, košulju i još jedan dodatni izolacioni materijal. Površina široka jednu stopu beše zgužvana i natopljena krvlju. Čovekovo crveno lice bilo je zgrčeno i ukrućeno. Kada je gospodin Ičino dotakao mesto blizu rane čovek slabašno jauknu i trže se.
<BR>&nbsp;&nbsp;&nbsp;&nbsp;&nbsp;Bilo je očito da se ništa nije moglo uraditi dok ga ne unese unutra. Gospodin Ičino beše iznenađen težinom ovog tela, ali je uspeo da namakne njegove ruke oko svojih ramena i da ga ponese. Posrćući prešao je put do brvnare a da se nijednom nije spotakao ili ispustio telo u sneg. Položio je čoveka na pod i počeo da ga svlači. Skidanje odeće zadalo mu je muke, zato što su se trake od ruksaka zamrsile u predelu rane. Gospodin Ičino je upotrebio nož da bi rasekao košulju i potkošulju.
<BR>&nbsp;&nbsp;&nbsp;&nbsp;&nbsp;Čišćenje, lečenje i povijanje rane oduzelo mu je više od sat vremena. Prljavština i borove iglice behu prionule uz pocrnelu mehurastu kožu, a kada je toplota brvnare počela da deluje na nju, kapilari su se otvorili i počeli da krvare.
<BR>&nbsp;&nbsp;&nbsp;&nbsp;&nbsp;Ponovo je podigao čoveka i odneo ga do drugog kreveta u brvnari. Čovek nikako nije dolazio svesti. Gospodin Ičino je stajao posmatrajući mu lice, sada opušteno u dužim intervalima. Nije mogao da razume kako je neko mogao da zadobije ovakvu ranu, tamo napolju, usred puste šume. Štaviše, šta bi neko uopšte tražio ovde? Prva pomisao gospodina Ičina bila je da se domogne stanice za hitnu pomoć, koja se nalazila petnaest kilometara odavde. Najbliži vatrogasni put bio je udaljen svega četiri kilometra, a rendžeri su ga do sada možda već oslobodili od snega. Gospodin Ičino je tamo držao mali džip.
<BR>&nbsp;&nbsp;&nbsp;&nbsp;&nbsp;Stao je da se oblači za pešačenje. Put je vodio uglavnom uzbrdo i verovatno bi mu bilo potrebno nekoliko časova da ga pređe. Dok je pripremao termos s kafom, bacio je pogled kroz prozor i primetio da je sneg ponovo počeo da pada, ovog puta nošen oštrim, hladnim vetrom, koji je povijao vrhove borova, u naletima zavijajući oko uglova brvnare.
<BR>&nbsp;&nbsp;&nbsp;&nbsp;&nbsp;U njegovim godinama takav marš predstavljao je prevelik rizik. Za trenutak se kolebao, a onda je odlučio da ostane. Umesto kafe, zgotovio je goveđu supu za svog pacijenta i naterao čoveka da posrče nekoliko kašika. Potom je čekao. Razmišljao je o čudnoj prirodi rane koja je svojim jasnim obrisima delovala kao usečena. Ali nesumnjivo je reč bila o opekotini i to gadnoj. Možda je na njega pala neka zapaljena greda.
<BR>&nbsp;&nbsp;&nbsp;&nbsp;&nbsp;Proteklo je dosta vremena pre no što mu se pogled zaustavio na ruksaku, koji je ležao tamo gde ga je on prethodno odbacio. Bio je to veliki ranac s aluminijumskim okvirom, mnogo džepova i izolacionim materijalom; skupocen. Garnji poklopac beše otkopčan. Iz otvora je štrčala, kao da je bila strpana u žurbi, siva metalna cev.
<BR>&nbsp;&nbsp;&nbsp;&nbsp;&nbsp;Gospodin Ičino je izvadi. Cev je pri dnu imala zadebljanje, a male metalne kuke, nalik na hvatače za prste, nizale su se duž njene strane. Bila je dugačka jedan metar i posedovala je više ispusta sličnih polužnim prekidačima.
<BR>&nbsp;&nbsp;&nbsp;&nbsp;&nbsp;Nikada nije video ništa slično ovome. Stvar je izgledala krajnje nezgrapno. Nije bilo nikakvog znaka koji bi kazivao šta je posredi. Oprezno ju je vratio u ruksak.
<BR>&nbsp;&nbsp;&nbsp;&nbsp;&nbsp;Proverio je stanje pacijenta, koji je očigledno utonuo u dubok san. Puls mu je bio normalan; oči nisu odavale ništa neobično. Gospodin Ičino je zažalio što nema više medicinske opreme. Na rancu je pronašao ime upisano matricom: Piter Grejvs.
<BR>&nbsp;&nbsp;&nbsp;&nbsp;&nbsp;Shvatio je da mu ne preostaje ništa drugo do da čeka. Skuvao je sebi malo kafe. Oluja je napolju uzimala maha.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
