<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG - 2019.
<P>&nbsp;&nbsp;&nbsp;&nbsp;&nbsp;Stigli su u vreme doručka.
<BR>&nbsp;&nbsp;&nbsp;&nbsp;&nbsp;Snegomobil se zakašljao i brundajući zaustavio, a gospodin Ičino se pomoli u dovratku kolibe. Iznenađen, pokušavao je da žmirkanjem odagna sanjivost, jer on ih je očekivao znatno kasnije tog dana. Skinuli su tovar s priključnih saonica i poneli ga unutra, unoseći uzgred i oblak živahne zaposlenosti koja je, činilo se, otvarala kabinu i omogućavala pristup jutarnjem sjaju.
<BR>&nbsp;&nbsp;&nbsp;&nbsp;&nbsp;Obedovali su za uzanim stolom. Izbor je bio bogat: govedina, dobro pečena, vruskavi tost, voćni sok. Gospodin Ičino se zanimao za izveštaje o brzom napretku na Margirisu, a oni su mu opisali dešifrovanje zvezdane karte, sada već sistematizovane sekvence podataka koji su ukazivali na starost olupine, razvijanje astronomskih podataka koje je upravo bilo u toku. Pa ipak, uprkos svoj toj silnoj aktivnosti, njih dvoje su odlučili da uzmu kraći odmor i spuste se u Zemljinu zimu, koja je bila na izmaku.
<BR>&nbsp;&nbsp;&nbsp;&nbsp;&nbsp;Nika se majala oko kuvanja kafe. Nejdžel je skupio tanjire, očistio ih i vratio se stolu. Bio je žedan, te je stao da spravlja sok od pomorandže, razmišljajući.
<BR>&nbsp;&nbsp;&nbsp;&nbsp;&nbsp;Nekoliko puta je obrnuo drvenu kašičicu čangrljajući njome po ivici čaše i posmatrajući kako se u soku stvara vrtlog, jedna parabolična rupa u centru. Izvadio je kašičicu. Vrtlog glatkih stranica se otupio i počeo da se ispunjava. Razmišljao je o ugaonom momentu koji je klizeći izlazio iz soka, pa preko pukotine prelazio na zidove čaše, šireći se zatim na sto od tvrdog drveta, razilazeći se gore i dole, spuštajući se u samu zemlju. Žuti vrtlog se mreškao i usporavao. Čestice kore obrtale su se u kovitlacu. Dole na samom dnu, u središtu orbitujućeg soka ukazala se bela pena. Sjajna parabola i ugaoni momentum umrli su zajedno, kao dinamički blizanci. Penušava skrama raširila se u jedan šupalj disk.
<BR>&nbsp;&nbsp;&nbsp;&nbsp;&nbsp;Može nam se dogoditi da vidimo duhove, pomisli Najdžel, ali nikad ne vidimo ugaoni momentum. Ili prošlost.
<BR>&nbsp;&nbsp;&nbsp;&nbsp;&nbsp;"Bojim se da je ovde pomalo hladno", reče gospodin Ičino.
<BR>&nbsp;&nbsp;&nbsp;&nbsp;&nbsp;"Hm." Nika je klimnula glavom srkućući kafu. Jaš je bila u svom kaputu.
<BR>&nbsp;&nbsp;&nbsp;&nbsp;&nbsp;"Sinoć sam upotrebio poslednja drva, a vatra nije potrajala do mog buđenja. Idem napolje da nacepam još."
<BR>&nbsp;&nbsp;&nbsp;&nbsp;&nbsp;"Ne." Najdžel mu mahnu rukom da ne ustaje. "Ja ću to učiniti. Potrebno mi je da se razmrdam."
<BR>&nbsp;&nbsp;&nbsp;&nbsp;&nbsp;"Jesi li siguran?" Nika ga je posmatrala sa ozbiljnim izrazom na licu.
<BR>&nbsp;&nbsp;&nbsp;&nbsp;&nbsp;"Svakako." reče Najdžel otežući glasom. "Gde je to?"
<BR>&nbsp;&nbsp;&nbsp;&nbsp;&nbsp;"Okolo na južnoj strani. Ispod drveća."
<BR>&nbsp;&nbsp;&nbsp;&nbsp;&nbsp;"Ako je tako, mislim da ću mlatnuti par puta sekirom."
<BR>
<BR>&nbsp;&nbsp;&nbsp;&nbsp;&nbsp;Kada su se vrata zalupila za njim, gospodin Ičino je dugo ćutao pre no što je rekao: "Vaša poruka je bila štura."
<BR>&nbsp;&nbsp;&nbsp;&nbsp;&nbsp;"Žao mi je zbog toga", reče Nika. Okrenula se prateći pogledom Najdžela kroz prozor, sve dok se nije izgubio iz vida zašavši među drveće.
<BR>&nbsp;&nbsp;&nbsp;&nbsp;&nbsp;Položila je laktove na sto i uprla oči u gospodina Ičina. "I dalje nam ne dozvoljavaju da šaljemo razvrstane informacije, hoću reći, podatke. Ali oni ne mogu da spreče Najdžela ili mene da govorimo o onome što se dogodilo. Barem ne sada kada smo na Zemljinom tlu."
<BR>&nbsp;&nbsp;&nbsp;&nbsp;&nbsp;"A šta se dogodilo? Vaš telegram..."
<BR>&nbsp;&nbsp;&nbsp;&nbsp;&nbsp;"Znam. Žao mi je. Najdžel je zahtevao da ga pošaljem. Pretpostavljam da je mislio da je to jedino što može da saopšti. Verovatno je bio u pravu."
<BR>&nbsp;&nbsp;&nbsp;&nbsp;&nbsp;"Imajući u vidu da se ne poznajemo, mogu da razumem što niste raspoloženi..."
<BR>&nbsp;&nbsp;&nbsp;&nbsp;&nbsp;"Oh, nije to u pitanju. Oprostite. Sigurno mislite da se suzdržavam, zar ne?"
<BR>&nbsp;&nbsp;&nbsp;&nbsp;&nbsp;"Ako ne možete..."
<BR>&nbsp;&nbsp;&nbsp;&nbsp;&nbsp;"Oh, mogu da govorim. Ali ne mogu vam mnogo reći, zbog toga što zapravo ne znam. Niko ne zna. Niko izuzev Najdžela."
<BR>&nbsp;&nbsp;&nbsp;&nbsp;&nbsp;"Šta on zna?"
<BR>&nbsp;&nbsp;&nbsp;&nbsp;&nbsp;"Pa kakvo je bilo tuđinsko programiranje."
<BR>&nbsp;&nbsp;&nbsp;&nbsp;&nbsp;"Programiranje? Ili novi podaci?"
<BR>&nbsp;&nbsp;&nbsp;&nbsp;&nbsp;"Pa, ja to tako zovem. Najdžel veli da to nije najbolji način sagledavanja problema; ni po čemu bolji od tvrdnje da planine pokušavaju da vas programiraju da vidite nebo, kaže on."
<BR>&nbsp;&nbsp;&nbsp;&nbsp;&nbsp;"Ali vaš tekst... čitali ste ono što sam napisao Najdželu o Velikoj nozi?" Gospodin Ičino se naže napred, očiju usredsređenih na nju, pokušavajući da tačno odredi njeno raspoloženje.
<BR>&nbsp;&nbsp;&nbsp;&nbsp;&nbsp;"Da. Posao sa onim druškanom Grejvsom je završen?"
<BR>&nbsp;&nbsp;&nbsp;&nbsp;&nbsp;"Nadam se da je tako." Uzdržano se osmehnuo.
<BR>&nbsp;&nbsp;&nbsp;&nbsp;&nbsp;"Rekli ste da su njegovi ljudi dolazili."
<BR>&nbsp;&nbsp;&nbsp;&nbsp;&nbsp;"Da. Ovde nije bilo ničega što bi mogli da pronađu."
<BR>&nbsp;&nbsp;&nbsp;&nbsp;&nbsp;"Pretili su vam?"
<BR>&nbsp;&nbsp;&nbsp;&nbsp;&nbsp;"Naravno." Gospodin Ičino blago uzdiže ruke s dlanovima okrenutim prema tavanici. "Morali su. No, potom su otišli."
<BR>&nbsp;&nbsp;&nbsp;&nbsp;&nbsp;"Grejvs bi se mogao vratiti."
<BR>&nbsp;&nbsp;&nbsp;&nbsp;&nbsp;"Nije isključeno."
<BR>&nbsp;&nbsp;&nbsp;&nbsp;&nbsp;"Helikopteri i infracrveni zraci, sonici - Grejvs bi mogao ponovo da krene u poteru za Velikom nogom."
<BR>&nbsp;&nbsp;&nbsp;&nbsp;&nbsp;"Moguće je."
<BR>&nbsp;&nbsp;&nbsp;&nbsp;&nbsp;"Vi mislite da on to neće učiniti."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Nešto je izgubio. Njegov oporavak u bolnici dugo je trajao. On stari. Ona opekotina ispumpala je iz njega lažnu hrabrost. Pa ipak ostaje..."
<BR>&nbsp;&nbsp;&nbsp;&nbsp;&nbsp;"Mislite li da se on sada boji Velike noge?"
<BR>&nbsp;&nbsp;&nbsp;&nbsp;&nbsp;"On zna da oni poseduju ono isto oružje."
<BR>&nbsp;&nbsp;&nbsp;&nbsp;&nbsp;"I da će biti bojažljivi i predostrožni."
<BR>&nbsp;&nbsp;&nbsp;&nbsp;&nbsp;"Susreo sam se samo jednom s njim odonda. Stekao sam tada takav utisak. Da je sačuvao sav onaj dokazni materijal, to bi bila druga stvar - ali da se tek tako još jedanput suoči s tim? To ne."
<BR>&nbsp;&nbsp;&nbsp;&nbsp;&nbsp;Začulo se prigušeno lupkanje oko praga. Nika je skočila kao oparena i širom otvorila vrata. Najdžel je zastao u pola koraka, balansirajući na jednoj nozi s naramkom isečenih drva u naručju. Trupkajući nogama ušao je u sobu i blago se izvio unatrag da bi doveo telo u ravnotežu s tovarom koji je prtio.
<BR>&nbsp;&nbsp;&nbsp;&nbsp;&nbsp;"Dobro je što si prebacio mušemu preko debala", promumla. "Sneg je počeo da se topi. Bila bi šteta da se ovo staro drvo nakvasilo - suvo je kao kost."
<BR>&nbsp;&nbsp;&nbsp;&nbsp;&nbsp;"Skinuo sam je s obližnjih napuštenih koliba u šumi", reče gospodin Ičino. "Ovde je bilo sklonište u kriznim vremenima."
<BR>&nbsp;&nbsp;&nbsp;&nbsp;&nbsp;"Ah."
<BR>&nbsp;&nbsp;&nbsp;&nbsp;&nbsp;Najdžel je spustio drva u grot i očistio rukave od piljevine. Nika ga je znatiželjno posmatrala, a zatim se okrenula prema stolu, gde je bila raširila mapu ove oblasti, koja im je pomogla da pronađu kolibu. Izvadila je pisaljku i stala da proučava teritoriju koja se pružala na sever prema Vaskou. "Verujete da su došli u ovu dolinu zbog toga što je to bila prirodna putanja uzmicanja od eksplozije?" obrati se ona Ičinu, koji potvrdno klimnu glavom.
<BR>&nbsp;&nbsp;&nbsp;&nbsp;&nbsp;Najdžel se osmehnu.
<BR>&nbsp;&nbsp;&nbsp;&nbsp;&nbsp;Odviše nehatno se zanimala za geografske pojedinosti. Posmatrao ju je u tišini koja je rasla. Zabacila je pramen svoje lakirane crne kose, stvarajući nov sloj u toj uglačanoj kapici koja je bila pričvršćena na zatiljku. Jednim elegantnim dodirom srednjeg prsta potisnula je pisaljku duboku u punđu, maskirajući rasejanost. Na ovaj gest koji je otkrivao odsustvo duha, Najdželovo srce zaigra i pomače se na novo mesto.
<BR>&nbsp;&nbsp;&nbsp;&nbsp;&nbsp;Upitno je izvio obrvu upravivši pogled prema gospodinu Ičinu, koji je sedeo za stolom skrštenih ruku.
<BR>&nbsp;&nbsp;&nbsp;&nbsp;&nbsp;"Možeš i s njom razgovarati o tome", reče Najdžel glasom koji je odavao dobro raspoloženje.
<BR>&nbsp;&nbsp;&nbsp;&nbsp;&nbsp;Gospodin Ičino poče neodređeno: "Ah... ja..."
<BR>&nbsp;&nbsp;&nbsp;&nbsp;&nbsp;"O tome šta se desilo htedoh reći."
<BR>&nbsp;&nbsp;&nbsp;&nbsp;&nbsp;"Ništa nisam čuo o tome u vestima."
<BR>&nbsp;&nbsp;&nbsp;&nbsp;&nbsp;"I nisi imao velike šanse."
<BR>&nbsp;&nbsp;&nbsp;&nbsp;&nbsp;"NNF nije odlučio kako će s tim postupiti", reče Nika. Smotala je kartu i odložila je na stranu.
<BR>&nbsp;&nbsp;&nbsp;&nbsp;&nbsp;"Jasno sam im stavio do znanja da mogu razmišljati o tome kako će postupati s podacima, ali da ne mogu upravljati mnome", reče Najdžel. Položio je jednu čizmu na prečagu od stola i preneo težinu na nju, oslonivši lakat na uzdignuto koleno.
<BR>&nbsp;&nbsp;&nbsp;&nbsp;&nbsp;"Možda zbog toga što je sve tako nejasno", reče gospodin Ičino rafinirano.
<BR>&nbsp;&nbsp;&nbsp;&nbsp;&nbsp;"Upravo tako." Osmehnu se Najdžel.
<BR>&nbsp;&nbsp;&nbsp;&nbsp;&nbsp;"Kakav je to..."
<BR>&nbsp;&nbsp;&nbsp;&nbsp;&nbsp;"Osećaj?"
<BR>&nbsp;&nbsp;&nbsp;&nbsp;&nbsp;"Da. Pretpostavljam da to želim da saznam."
<BR>&nbsp;&nbsp;&nbsp;&nbsp;&nbsp;"Iz početka sam imao jedan osećaj, osećaj da odlazim."
<BR>&nbsp;&nbsp;&nbsp;&nbsp;&nbsp;"Ka nečem novom."
<BR>&nbsp;&nbsp;&nbsp;&nbsp;&nbsp;"U izvesnom smislu."
<BR>&nbsp;&nbsp;&nbsp;&nbsp;&nbsp;"Ali sada si se vratio."
<BR>&nbsp;&nbsp;&nbsp;&nbsp;&nbsp;"Ne. Nikada se više nisam vratio."
<BR>&nbsp;&nbsp;&nbsp;&nbsp;&nbsp;"Onda si ti..." Gospodin Ičino je zastao, zbunjen.
<BR>&nbsp;&nbsp;&nbsp;&nbsp;&nbsp;"Ono što znam, smućeno je; ili makar ono što sam mislio da znam."
<BR>&nbsp;&nbsp;&nbsp;&nbsp;&nbsp;"I..." Gospodin Ičino borio se s nekakvom unutrašnjom osujećenošću, "Šta se iz toga iznedrilo što..." žurno je dodao... "što možeš da nam saopštiš."
<BR>&nbsp;&nbsp;&nbsp;&nbsp;&nbsp;"Oh. Misliš na činjenice?" Obrisao je ruke o svoje grube čakšire i stao uspravno, nagnuvši se malo unatrag i piljeći u krovne grede i zasvođeni prostor između njih, zapravo u senke koje su tamo obitavale. "Tanane činjenice."
<BR>&nbsp;&nbsp;&nbsp;&nbsp;&nbsp;"Pričaj mu o tuđinima", reče Nika. Sedela je savršeno mirno za stolom i u njenom potpunom odsustvu pokreta on prepoznade napetost koju je morala da prevaziđe. Bio je to lični koloplet briga koji je njemu sada bio potpuno proziran, ali što se nje tiče, posve neophodan. U pitanju je bila zabrinutost za njega, koja je, kao mreža, široko razapeta, obuhvatala više no što je bilo neophodno i više no što je ona mogla razumeti. Ali i to će vremenom ispariti i ostaviti je ogoljenu, njegovu staru Niku, onako žustru i učtivu, s njenim govorom sazdanim od mudrog čegrtanja o uvrnutim uvidima, unutrašnjeg žargona i ponekog epigrama. Glatka i elastična Nika, kakva mu se povremeno javljala u svesti, stojeći u nemoj fosfornoj svetlosti, isturenog boka, s izbočenom kolevkom stomaka, nadasve umiljata.
<BR>&nbsp;&nbsp;&nbsp;&nbsp;&nbsp;"Tuđini", reče Najdžel kao da želi da osveži sećanje, da se vrati u ovaj pravolinijski svet.
<BR>&nbsp;&nbsp;&nbsp;&nbsp;&nbsp;"Shvatio sam da si naciljao njihovo poreklo", reče gospodin Ičino, podstrekujući ga, dok je Najdžel razmišljao o njegovom izboru. Naciljao? Takva reč? Za stvar koja je iščezla, mrtva i prazna? Setio se Eversa i onog druškana, Luisa s njihovim frazama kao: 'borbena misija', i njihovog krajnje apsurdnog shvatanja realnosti stvari; tank lansirnog projektila, čudno bezvučno kramp kada se ukazalo narandžasto rascvetavanje iza sirotog zbunjenog Snarka koji se nadao u beg.
<BR>&nbsp;&nbsp;&nbsp;&nbsp;&nbsp;Naciljao?
<BR>&nbsp;&nbsp;&nbsp;&nbsp;&nbsp;Tuđinski. Tako tuđinski.
<BR>&nbsp;&nbsp;&nbsp;&nbsp;&nbsp;"Otkrio sam njihovu zavičajnu zvezdu", reče on. "Izračunavši njihov koordinantni sistem?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako su nas pronašli?"
<BR>&nbsp;&nbsp;&nbsp;&nbsp;&nbsp;"Pomoću izviđačke letelice, pretpostavljam. Automatizovane. Tragali su nasumice unaokolo."
<BR>&nbsp;&nbsp;&nbsp;&nbsp;&nbsp;"Nisu ništa mogli da otkriju u radio-spektru."
<BR>&nbsp;&nbsp;&nbsp;&nbsp;&nbsp;"Isti slučaj kao i s nama?"
<BR>&nbsp;&nbsp;&nbsp;&nbsp;&nbsp;"Da... To je u saglasnosti s onim što je Snark rekao."
<BR>&nbsp;&nbsp;&nbsp;&nbsp;&nbsp;"Nije bilo nikakvih drugih živih, organskih vrsta u to vreme."
<BR>&nbsp;&nbsp;&nbsp;&nbsp;&nbsp;"Ne s tehnologijom. Stoga su ti tipovi odlučili da pronađu ono što su mogli - možda radi kolonizacije, ko zna? Ali to nije išlo i tako su nabasali na nas."
<BR>&nbsp;&nbsp;&nbsp;&nbsp;&nbsp;"Stvorili su Veliku nogu?"
<BR>&nbsp;&nbsp;&nbsp;&nbsp;&nbsp;"Ne. Samo su je iskoristili. Ali pretpostavljam da ni to nije išlo kako valja."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Ne znam. No, Velika noga je, u svakom slučaju, preteča."
<BR>&nbsp;&nbsp;&nbsp;&nbsp;&nbsp;"Čiji preteča?"
<BR>&nbsp;&nbsp;&nbsp;&nbsp;&nbsp;"Naš", odgovori Najdžel iznenađeno. "Mi smo cilj, shvataš li?"
<BR>&nbsp;&nbsp;&nbsp;&nbsp;&nbsp;"Programiranja..."
<BR>&nbsp;&nbsp;&nbsp;&nbsp;&nbsp;"Ah." Najdžel se zakikotao, nagnuo se napred i rukom obujmio Niku. "Vidim da si čavrljao s mojom malom prijateljicom. Programiranje - u tome je tajna čitavog promašaja."
<BR>&nbsp;&nbsp;&nbsp;&nbsp;&nbsp;"Zbog čega su to učinili?" Gospodin Ičino je suzio očne kapke kao da se nalazi u zabuni.
<BR>&nbsp;&nbsp;&nbsp;&nbsp;&nbsp;"Uni... Šta je Snark ono rekao - univerzum suština. Organski život može da ga ima, a mašinski ne može. Tuđini su došli da bi se uverili da ćemo ga mi imati na vreme za - pa, onu stvar iz Akvile. Za ono što se kreće prema nama - pa ma šta to bilo."
<BR>&nbsp;&nbsp;&nbsp;&nbsp;&nbsp;"Oni su, dakle, znali za to!" Gospodin Ičino je kucnuo prstom po ivici stola. "Kada si mi poslao onu zvezdanu kartu, pomislio sam da si potpuno sišao s uma."
<BR>&nbsp;&nbsp;&nbsp;&nbsp;&nbsp;Najdžel zaškilji, raširivši usta u luckast osmejak. "Jesi li siguran da nisam?"
<BR>&nbsp;&nbsp;&nbsp;&nbsp;&nbsp;Reagujući na trenutan izraz zabrinutosti na licu gospodina Ičina, Najdžel se gromoglasno nasmeja. "Ne, ne, stari prijatelju, nisam. Ne umem, međutim, sasvim da objasnim šta mi se dogodilo."
<BR>&nbsp;&nbsp;&nbsp;&nbsp;&nbsp;"Izgledaš drugačiji."
<BR>&nbsp;&nbsp;&nbsp;&nbsp;&nbsp;"I jesam drugačiji."
<BR>&nbsp;&nbsp;&nbsp;&nbsp;&nbsp;"A šta je sa olupinom na Marginisu? Došli su da nam je predaju u ruke? Radi odbrane?"
<BR>&nbsp;&nbsp;&nbsp;&nbsp;&nbsp;"Ne znam", reče Najdžel. "Ne smeš misliti da ja sve razumem. Došli su da bi uspostavili vezu, znajući za Akvilu. Znali su da je sav organski svet krhak. Nadali su se, ipak, da postoji određeno srodstvo."
<BR>&nbsp;&nbsp;&nbsp;&nbsp;&nbsp;"I nešto ih je zaustavilo."
<BR>&nbsp;&nbsp;&nbsp;&nbsp;&nbsp;"Verujem da su sami sebe zaustavili." Najdžel uzdahnu i prenese težinu tela na drugu nogu, stojeći s rukama u džepovima. "Rat. Vasko je imao oružje. Verovatno je u njihovim redovima izbio sukob koji je prouzrokovao sve to. Zbog čega bi neko doneo nuklearnu smrt iz dalekih zvezdanih prostranstava?"
<BR>&nbsp;&nbsp;&nbsp;&nbsp;&nbsp;"Odbrana od Akvile?"
<BR>&nbsp;&nbsp;&nbsp;&nbsp;&nbsp;"Možda. Ili protiv neke druge njihove grupacije."
<BR>&nbsp;&nbsp;&nbsp;&nbsp;&nbsp;"Možda bismo to mogli da otkrijemo."
<BR>&nbsp;&nbsp;&nbsp;&nbsp;&nbsp;"Da li bismo mogli? Pitam se i sam. I u svakom slučaju - zašto bismo marili za to. Uzroci su mrtvi - imamo samo posledice."
<BR>&nbsp;&nbsp;&nbsp;&nbsp;&nbsp;"Posledice?"
<BR>&nbsp;&nbsp;&nbsp;&nbsp;&nbsp;Gospodin Ičino se namršti, a Nika sa zanimanjem podiže ruku. Studen u prostoriji je čilela dok je difuzni sjaj sunca odašiljao pruge svetlosti kroz dva južna prozora. Najdžel se opustio. Sada je osećao potrebu da bude izvan ovog mesta, izvan ovog nezadovoljavajućeg kruga objašnjenja, pa je pokušao da zgusne svoje tumačenje.
<BR>&nbsp;&nbsp;&nbsp;&nbsp;&nbsp;"Naša prošlost odista jeste hrpa naučenih trikova. Naučili smo da se vezujemo u parove, društvene mehanizme. Zatim je došao na red lov na krupnu divljač. Kada je i to minulo - sve planete su konačne - započela je zemljoradnja. Iz toga su se razvili tehnologija, kompjuteri, napredak u informisanju nužno praćen napretkom u uskladištavanju znanja i podataka - to je apsurd na koji se kompjuterske civilizacije redovno nasuču. Oni su u redu, doista - mi smo nepouzdani. To je zato što u nama postoji napetost koja proishodi iz načina na koji smo se razvijali. Kompjuteri se ne razvijaju, oni su razvijeni. Planirani su da budu određeni, bezbedni, sigurni. Takvi i ostaju, ukoliko prežive samoubistvo svojih praotaca. Ali ta stvar u Akvili jeste jedno kompjutersko društvo koje se opredelilo za preventivan udar - da bi zaustavilo organske oblike pre nego što se ovi rašire među zvezdama, da bi otkrilo odomaćene kompjuterske svetove i neizbežno ih uništilo."
<BR>&nbsp;&nbsp;&nbsp;&nbsp;&nbsp;Najdžel zastade. U kolibi se osećalo bezvazdušno iščekivanje.
<BR>&nbsp;&nbsp;&nbsp;&nbsp;&nbsp;"Onda mi..." zausti gospodin Ičino.
<BR>&nbsp;&nbsp;&nbsp;&nbsp;&nbsp;"Mi moramo postati bolji no što jesmo", reče Najdžel. "Ali, do đavola, zaista nije u tome stvar. Mi možemo imati više snage od te nastrane bande robota iz Akvile. Ulaženjem u..." Najdžel se nasmeja, sležući ramenima. "Shvatićete to, hoćete. Univerzum suština. Mesto gde se subjekt i objekt rastvaraju."
<BR>&nbsp;&nbsp;&nbsp;&nbsp;&nbsp;"Novi sinovi..." započe Nika. "Oni govore o..."
<BR>&nbsp;&nbsp;&nbsp;&nbsp;&nbsp;Najdžel uzdiže ruke kikoćući se. "Oni su pohabana strana jedne stare ploče - strah od smrti plus gomilanje stvari."
<BR>&nbsp;&nbsp;&nbsp;&nbsp;&nbsp;Okrenuo se i pogledao prema zjapećem ognjištu.
<BR>&nbsp;&nbsp;&nbsp;&nbsp;&nbsp;"Treba nam još drva", reče on.
<BR>&nbsp;&nbsp;&nbsp;&nbsp;&nbsp;Dok je preturao po džepovima tražeći rukavice, pronašao je jedan novčić. Ushićen, bacio ga je uvis zaparavši njime vazduh. Vešto ga je uhvatio prstima i podigao ga. Držan prema žućkastom Suncu, novčić ga je pomračivao; oko njega se video svetao krug. Perspektiva je poricala prirodni red. Čovekova rukotvorina oslepljivala je čak i tu strahotnu pećnicu koja je visila na nebu.
<BR>
<BR>&nbsp;&nbsp;&nbsp;&nbsp;&nbsp;Kada su se vrata kolibe zatvorila za njim, Nika reče: "Šta mislite o ovome?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Znali ste ga odranije. Da li se promenio?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Veli da zapravo ne može opštiti sa tim u sebi."
<BR>&nbsp;&nbsp;&nbsp;&nbsp;&nbsp;"Niko nikada to nije bio u stanju."
<BR>&nbsp;&nbsp;&nbsp;&nbsp;&nbsp;Ona se namršti. "Ne razuzmem vas."
<BR>&nbsp;&nbsp;&nbsp;&nbsp;&nbsp;"Kod njega je ranije postojala napetost. Sada je ona iščezla", reče gospodin Ičino. "Pre je stalno tragao za nečim. Nekakvim odgovorom."
<BR>&nbsp;&nbsp;&nbsp;&nbsp;&nbsp;"Da li ga je pronašao?"
<BR>&nbsp;&nbsp;&nbsp;&nbsp;&nbsp;Lice gospodina Ičina se opustilo postajući glatko i oko očiju.
<BR>&nbsp;&nbsp;&nbsp;&nbsp;&nbsp;"Mislim da je otkrio da je traganje bolje od nalaženja", reče on.
<BR>
<BR>&nbsp;&nbsp;&nbsp;&nbsp;&nbsp;Ispred njega pružalo se zaleđeno tle nalik na čist opran tepih. Ispustio je oblak dima u tom pravcu. Sneg je škripao, svež vazduh se usecao u grlo, radosno pevanje ljubav zauvek, skakanje kruženje, letenje umiranje, provaljivao je zakoreli sneg pri svakom koraku, tonući u pamučni zagrljaj pod sobom, taj omekšani svet uslužno mu se podastirao sa završetkom svakog koraka, njemu koji je hrlio zavičaju, prema središtu praštajuće Zemlje.
<BR>&nbsp;&nbsp;&nbsp;&nbsp;&nbsp;Kapljice ljute vreline orosile su mu naborani vrat
<BR>&nbsp;&nbsp;&nbsp;&nbsp;&nbsp;Sunce je plamsalo iza zastrtog neba
<BR>&nbsp;&nbsp;&nbsp;&nbsp;&nbsp;neizmeran plavi okean oživeo je lepršanjem
<BR>&nbsp;&nbsp;&nbsp;&nbsp;&nbsp;ptičjeg života - točeći se iznad i kroz njega -
<BR>
<BR>&nbsp;&nbsp;&nbsp;&nbsp;&nbsp;"Zabrinuta sam za njega", reče Nika. Sklopila je drhtave ruke na stolu.
<BR>&nbsp;&nbsp;&nbsp;&nbsp;&nbsp;"Nemojte", reče gospodin Ičino. "Već ste mi rekli da je Najdžel učinio stvari koje niko drugi ne bi mogao da pronikne. Dešifrovao je zvezdanu kartu. U stanju je da prepozna obrasce koje drugi..."
<BR>&nbsp;&nbsp;&nbsp;&nbsp;&nbsp;"Da, da. Kada bih samo mogla da budem sigurna da je s njim sve u redu."
<BR>&nbsp;&nbsp;&nbsp;&nbsp;&nbsp;"Znate, Nika, kada sam ja bio dečak, imao sam jedan dvotaktni skuter. Poklonili su mi ga moji roditelji. Bio mi je potreban da bih njime putovao u školu."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ima u toj priči jedna pouka." Dodirnuo ju je rukom tešeći je. Kroz zamagljen prozor mogao je videti kako Najdžel prti sekiru i probija se kroz duboki sneg kasne jeseni prema drvljaniku. Četvrtasti prozor uokviravao je tu scenu nalik na sumerske otiske na drvenim pločama.
<BR>&nbsp;&nbsp;&nbsp;&nbsp;&nbsp;"Čekao sam nedelju dana pre no što sam ga upotrebio", nastavi on. "Toliko sam se bojao te stvarčice. Imao je 150 kubika i bio sam veoma iznenađen kada sam prvi put skočio na nožni starter a on začangrljao u život. Uzjahao sam ga i stao ponosno da krstarim mojom ulicom, mašući roditeljima, pozdravljajući susede. A onda je mašina crkla. Nikako više nisam uspevao da je upalim. Morao sam da odguram skuter kući."
<BR>
<BR>&nbsp;&nbsp;&nbsp;&nbsp;&nbsp;Uzdigao je sekiru i uz jasno čujno svek zario je u nareckan panj. Drvo se cepalo, pucalo, a Najdžel je osećao kako njegovi zategnuti mišići dostižu ispunjenost u ovom činu, kako se slučuju u donjem prevoju njegovih leđa dok on obavlja posao i sečivo duboko prodire prema raspevanoj zemlji, pribijajući ga zaljubljeno uz ovaj dan.
<BR>&nbsp;&nbsp;&nbsp;&nbsp;&nbsp;To se topilo.
<BR>&nbsp;&nbsp;&nbsp;&nbsp;&nbsp;A on stoji na visokom grebenu, na ispustu slojevite i hrapave stene. Posmatra skakutavu igru kosmatih stvorenja dole u dolini dok gromka kadenca vijuga naviše prema njemu obujmljujući ga i on odjednom počinje da igra, cepajući drvo svetlucavom oštrom sekirom, prijanjajući uz ritmičko dobovanje skakanja, kruženja, letenja, umiranja, u činu parapočetnog sečenja drveta, osećajući u tom prolaznom trenu vezu između čina i porekla tog rasprostirućeg zadovoljstva od čistog fizičkog rada, tu radost pokreta...
<BR>&nbsp;&nbsp;&nbsp;&nbsp;&nbsp;...uzdiže sekiru, tank popustljivog drveta još je u njegovim ušima i on je u jednom drugom trenu...
<BR>&nbsp;&nbsp;&nbsp;&nbsp;&nbsp;To se topi.
<BR>
<BR>&nbsp;&nbsp;&nbsp;&nbsp;&nbsp;"A onda sam proverio da li gorivo dospeva u karburator, pošto sam uzput utvrdio da svećica radi ispravno. Očistio sam mlaznice, okinuo starter i motor se upalio ugodno predući. Očigledno da je komadić tkanine, od krpe za čišćenje ili nečeg sličnog, zapao u uzanu cev za dovod goriva."
<BR>&nbsp;&nbsp;&nbsp;&nbsp;&nbsp;Nika je klimnula glavom.
<BR>&nbsp;&nbsp;&nbsp;&nbsp;&nbsp;"Tada sam ga ponovo izneo na ulicu i posle otprilike dva minuta zabrundao je, zakašljao se i još jednom stao."
<BR>
<BR>&nbsp;&nbsp;&nbsp;&nbsp;&nbsp;...a ipak, a ipak on vidi da su ova vilovita igra i klizajuća ekstaza mišića samo deo ali ne i sve ono što on jeste i, oslanjajući se na sekiru, osećajući je kako visoko lebdi u gravitacionom potencijalnom zdencu proždiruće Zemlje, on se seća rada iz davnih vremena u dalekoj sivoj Engleskoj, na tom prekrasnom ostrvu gipkih ritmova, grupa ugljara koji su tovarili mrke džakove za hladnih turobnih jutara i vejavice sitnog snega po neizmernim hrpama uglja koje su raznosili ljudi i kamioni, Najdžel je radio samo za novac, kako bi omogućio sebi retke trenutke vedrine u kući - toplota i čitanje, uz žućkastu svetlost, dok se tanana matematika razvija pred njim, jedan svež jezik, koji je obećavao da će ga uzdići do novog kontinenta euklidske radosti, transendentalno venčanje ekonomske i čiste misli do podzemnih nevidljivih ritmova sveta, cedeći red iz razbarušene džungle života, mešajući se ipak u tom vrtoglavom trenu sa životom, ne deleći svet na subjekt i objekt već ih skopčavajući, mešajući ih, ta sekira hiperbolično gonjena napred atomima kože njegovih ruku dok su one tonule u molekularnu rešetku drvene drške, sva suštastva izdvojena iz iste fino uvrćuće tvari, bez ikakvih interfejsa, stari dualiteti koji besciljno zapljuskuju granitnu masu uistinu jednog jedinog samosvojnog matematičkog rešenja, koje rađa univerzum, radosno pevanje, ljubav zanavek, i kroz ta sočiva on vidi pustinju, Snark promiče iza njegovih iskolačenih očiju i otvara mu svest za delić toga, ali siroti mutni mrtvi Snark ne meša se s tim, ne struji u to, ne, samo krhotine, iveri se probijaju kroz more kategorija koje je predstavljao budžum Snark i pričvršćuju ga zanavek za ućuškani svet subjektobjekt življenjeumiranje.
<BR>
<BR>&nbsp;&nbsp;&nbsp;&nbsp;&nbsp;"Jednom sam imala sličan problem", reče Nika. "Jeste li proverili da li ima vode u gorivu?"
<BR>&nbsp;&nbsp;&nbsp;&nbsp;&nbsp;Gospodin Ičino klimnu glavom i podiže svoju ohlađenu šolju u kojoj se kafa njihala poput velikog crnog kovanog novca. "Još jednom sam sve proverio, prislonio ga uza zid, na ulici i ponovo ga upalio. Čekao sam neko vreme i on je dobro radio. Tada sam ga uzjahao, projezdio dva bloka da bi se on opet zagrcnuo i ugasio."
<BR>&nbsp;&nbsp;&nbsp;&nbsp;&nbsp;"Izluđujuće."
<BR>&nbsp;&nbsp;&nbsp;&nbsp;&nbsp;"Da. Postoji jedna stara šala: 'Sklop japanskog bicikla zahteva veliki duševni mir'. Stoga je neophodno postići to."
<BR>&nbsp;&nbsp;&nbsp;&nbsp;&nbsp;"I stoga ste potražili grešku u naizmeničnoj struji?"
<BR>&nbsp;&nbsp;&nbsp;&nbsp;&nbsp;"Da. Prošao sam čitavu uobičajenu dijagnostiku."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Nije bilo ništa od toga."
<BR>
<BR>&nbsp;&nbsp;&nbsp;&nbsp;&nbsp;...pa ipak Snark je posedovao deo toga, svi oni su imali ivere pojedinosti, kao u priči o sedam slepih ljudi, i rastapajući slon Snark zasigurno je bio poznat ferit jezgru, koje je on/to/ono proishodilo iz kompjuterske civilizacije što je zbrisala Ikarusov brod, razbila ljusku jajeta, koja je sada ležala na Marginisu, sprečila pokušaje da se prenese znanje bićima koja su mogla (trebalo je) da postanu ljudi. Ta drevna živa bića, koja su stvorila olupinu na Marginisu, i Ikarus - leteće slike reptila, bleskajuće čeljusti koje su se sklapale kao ruke - jesu li ona pala tako nisko da bi se upustila u rat? Da li je njihove zavičajne svetove uništila mašinska inteligencija? Život je vrveo u galaksiji. Kompjuterska civilizacija nije mogla izbrisati sve biosfere, neminovno je morala povući okidač unutrašnje nestabilnosti, nešto što je doseglo do ove predstraže koja se njihala oko Sunca i ubila Ikarus, neizmerno velik zvezdani brod, glomazan a siguran i olupinu na Marginisu, sve to kada su reptili bili tako blizu i u nekoj vezi s Velikom nogom. I tako su mašinska društva primila poziv drevnih reptila. Osetila drhtaj koji je Ikarusova gromada izbljuvala, njihov ropac, koji je Najdžel prouzrokovao, Snark streljajući u elektromagnetski krik, njegova naponska kola samo se tupo sećajući onoga što traže, možda s mutnim priželjkivanjem da unište Ikarus i olupinu na Mesecu ali Snark je bio duboko smućen unutar sebe, cvileći u dubokoj noći koja ga je obuhvatala, jedan vuk pušten iz hladnog njihanja, da bi prošao pored Meseca i spustio fuzionu kapsulu, učinio je da se sveže sunce rascveta nad Marginisom ukoliko olupina reaguje, ali onda nesposoban da priđe, Najdžel komarac u njegovom oku. Najdžel tup za večnost ispiranja koje more izvodi na Mesečevoj obali...
<BR>&nbsp;&nbsp;&nbsp;&nbsp;&nbsp;Zastao je. Zariva sečivo u panj spokojstva i okreće se, hoda do obližnjeg goletnog brda, s plućima koja šišteći ispuštaju suv vazduh, s nogama koje sabijaju sneg što oštro škripi i istiskuje miris bora prema njegovom nosu kao emajlirani laki treptaj kroz visoku zimzeleno drveće što se ispružilo zahvaljujući ljutoj konkurenciji, jedva čujan šapat lahora koji ih talasa i mreška sićušan vrtlog udaljen nekoliko metara, kružno prisustvo ocrtano svojim teretom uskovitlanih čestica, prašine, ljuspica, kovitlac leda. To se usisalo u tle i on je ušao u to, osetio metenje njegovog vetra i time odmeravao njegov sićušni svet koji je uništio, ustalasao to zauvek u majušna strujanja, krug koji je bivao progutan i ponovo rođen.
<BR>&nbsp;&nbsp;&nbsp;&nbsp;&nbsp;Na ispustu brda osetio je studeno šibanje vetra i odjednom je preko kristalnog jaza doline uočio mikroskopsku kretnju na udaljenoj čistini, jednu tamnu tačku uokvirenu elipsom od drveća, mrlju koja se smrzavala dok ju je posmatrao, okretanje glava, njih dvoje slepljeni duž vidika, kao da ih je milenijumima jedno večno ispiranje svetlosti zarobljavalo u izmičuće tačke opažanja koje su se rasprskavale iznad njega, nizovi svežih grumena na šumskom tlu, himni pevanih na rubu čovekovih slušnih mogućnosti između gorostasnog drveća, sveobuhvatni groktavi život proizišao iz okriljujuće šume, a kroz to krivina Meseca govori o drugim podzemnim osećajima, onaj isti uokvireni red koji juriša da oživi duž okomitih paraboličnih linija bačenog kamena, treperavo pomaljajućih struktura koje, viđene za tren, bole iznutra i podgurkuju Veliku nogu ka čoveku i dok ta varnica promiče između njih kosmata uznemirena mrlja uzdiže ruku, kolebljivo pipajući naviše u slojevitom vazduhu i zastaje, stidljivi strahovi vraćaju se u taj gest, ruka se spušta i staro biće izmiče, zamičući za skrovitu ivicu drveća, Najdželove zamagljene oči slede senku i znaju da ono novo lišce i lice sveta...
<BR>&nbsp;&nbsp;&nbsp;&nbsp;&nbsp;- koje je sada upijeno i menja ga...
<BR>&nbsp;&nbsp;&nbsp;&nbsp;&nbsp;- smešano...
<BR>
<BR>&nbsp;&nbsp;&nbsp;&nbsp;&nbsp;"Na kraju sam shvatio o čemu je reč", reče gospodin Ičino. "Ispod sedišta nalazile su se opruge koje služe kao podloga sedištu. Te opruge bile su suviše meke. Dozvoljavale su da sedište predaleko sklizne. Ispod toga nalazila se cev sa gorivom, na samom vrhu karburatora. Sedeći na tom sedištu pritiskao sam cev i tako prekidao dovod goriva..."
<BR>&nbsp;&nbsp;&nbsp;&nbsp;&nbsp;"A da se, sam po sebi, ciklus kretanja goriva nije zaustavljao", zaključi Nika.
<BR>&nbsp;&nbsp;&nbsp;&nbsp;&nbsp;"Tako je. Nije bilo nikakve greške u samom ciklusu, nego samo u mom odnosu prema tome."
<BR>&nbsp;&nbsp;&nbsp;&nbsp;&nbsp;Nika nabra veđe.
<BR>&nbsp;&nbsp;&nbsp;&nbsp;&nbsp;"Na isti način većina nas gleda na ovaj svet", produži gospodin Ičino. "Ne možemo da rešimo probleme zato što smo uvek iskopčani iz sveta, stalno u pokušaju da njime manipulišemo, kao kada bi neko poželeo da upotrebi klešta za raspirivanje vatre."
<BR>&nbsp;&nbsp;&nbsp;&nbsp;&nbsp;"I vi mislite da je ovo što se dogodilo s Nejdželom..."
<BR>&nbsp;&nbsp;&nbsp;&nbsp;&nbsp;"Nije slučajno da je on obavio tako mnogo originalnog rada na olupini na Marginisu. Naučio je da se pomeša s ciklusom."
<BR>
<BR>&nbsp;&nbsp;&nbsp;&nbsp;&nbsp;...probio se do drvljanika, gruba tkanina njegovog radnog odela trla se i grebla mu o kožu i prosuđivala da je bio u pravu u pogledu cvokotanja na nebu, to se kidišući primicalo spuštajući se sada strmo niz padinu prema dolini gde je štrčalo nakostrešeno vižljasto drveće i sada kada je on okrenuo glavu pomolilo se iznad ivice grebena, blago nagnuto napred u punoj brzini koja je trebalo da priredi iznenađenje, punačak nasićen oblik u petljastom spuštajućem luku koji se sada naginje u glatki cikloid, dok Nejdžel stupa kroz prianjajući sneg prema čistini koja teskobno pritiska posle disanja na oštrom vazduhu koji povezuje i prepliće, zatim šišti, napolje, olabavljuje i dovršava.
<BR>
<BR>&nbsp;&nbsp;&nbsp;&nbsp;&nbsp;Zvuk dobovanja koji je dopro odozgo prekinuo je njihov razgovor. Nika je poskočila kao oparena i stala da se obazire unaokolo tražeći izvor zvuka. Gospodin Ičino je prvi priskočio prozoru. U kvadratnom okviru opazio je pokretnu tačkicu, mrlju koja je podsećala na ljutitu muvu, uhvaćenu u tegli, priliku koja se spuštala niz padinu i zamicala za ivicu drveća.
<BR>&nbsp;&nbsp;&nbsp;&nbsp;&nbsp;"Grejvs", reče on. "Vratio se. Sa njim je još jedan čovek."
<BR>&nbsp;&nbsp;&nbsp;&nbsp;&nbsp;Nika se ugrize za usnu. Počeli su grozničavo da oblače kapute.
<BR>
<BR>&nbsp;&nbsp;&nbsp;&nbsp;&nbsp;Najdžel stupa na čistinu u tunel koji se uzdiže do prelivajućeg mora drveća, stupa iz večnog zelenog skloništa u otvorenu cev vazduha koja povezuje Zemlju s čavrljajućim glasovima gore, ispruža mu vrat natrag i zamišlja kako je Velika noga to video, ludačko klepetanje krila koja se obrću, Grejvs nišani iz lebdeće furije, ostatak grupe raštrkan je u panici, raširenih očiju, Grejvs i mašine melju u poteri za njima iznad gusto poređanog drveća sve dok ih konačno on ne gubi iz vida, a onda Grejvs nastavlja pešice, da, i Najdžel oseća da ga nešto gusto preplavljuje iznutra, poput zvuka zujećih rotora u neposrednoj blizini i sjajna koža metala razdvaja se da bi pokazala svoje ždrelo, neki čovek pojavljuje se u tim ustima i skače jednim klizećim pokretom u sneg, ruka se kruto uzdiže dok savijena kolena sačekuju sudar s tlom, ruka i puška njišu se zajedno levo i desno, hvataju Najdžela u puškomet, prilika koja zaobilazi, čovek koji pogureno trči napred ispod istupljenih oštrica čije senke brišu, brišu iznad njega i Najdžel zastaje osećajući još nešto, baš kada se iz sjaja helikoptera pojavljuje još jedna figura, neki stariji čovek, sav ušuškan u debelu odeću zbog velike studeni, ulazi u vidokrug, dok mlađi čovek stupa napred lagano držeći pušku, njegove blage crte usredsređene su na liniju koja povezuje otvor cevi s Najdželovim grudima, guste crne obrve nakostrešene u grču koncentracije, čizme škripe u zbijenom snegu "Drži ga na nišanu!" dok se stariji čovek približava "On nije taj ali... ne znam..." sedo lice se krivi u izraz začuđenosti, zaustavlja se i s rukama na bokovima posmatra Najdžela, "Čini mi se da ovog druškana odnekud poznajem", dok Najdžel strelja očima ka nebu u punoj pripravnosti, stopala ukopanih u tle, povlačeći nit kroz prozor između njih, "Možda ga je Ičino pozvao upomoć", kundak puške opisuje spore krugove, a lice mlađeg čoveka se raspaljuje i osipa mrljama uzbuđene rasrđenosti, ruka pritiska čeličnoplavi metal da bi istisnula grmljavinu života iz toga "Pomozi mu", rotori se meljući zaustavljaju. "Slušaj druškane, nisi li pomalo star da bi se motao ovuda, ti i tvoj prijatelj Ičino. Bilo bi lepo sa tvoje strane ako bi", Najdžel hvata prvi slog udaljenog uzvika, Nikin tanušan visok glas, on veli: "Star? Već sam nadživeo Mocarta i Anu Frank, to da, no, ovde smo svi stari", dok gleda kako će ga mladi čovek već u sledećem koraku uzeti na nišan, ali sada trigonometrijski proračunava položaj srebrnastog glasa iza sebe i oseća da će, ako puška progovori, dok on pokušava da je zgrabi, metak otići u tom pravcu, prema kolibi, stoga tone u disanje, disanje i Grejvs, bivajući udahnut, vrti glavom i sa grimasom na licu govori: "Nemaš nameru da pričaš ti - hej..."
<BR>&nbsp;&nbsp;&nbsp;&nbsp;&nbsp;Nika i gospodin Ičino zajedno su zaobišli platformu od zimzeleni i Grejvs ih očuva. Zaustavili su se ispuštajući oblačiće pare iz usta, nadgledajući čistinu. Kada je gospodin Ičino ugledao pušku nagonski je hteo da odskoči natrag u zaklon, ali baš u tom trenu Grejvs osorno viknu: "Hej vas dvoje. Dođite ovamo." Zavladao je tajac. "Nemojte da se igrate sa životom." Osmotrio je Niku, i ona njega. Polako su prešli poslednjih pedeset metara koji su ih razdvajali od mesta na kome su, suočeni s Najdželom, stajali Grejvs i onaj čovek žućkaste boje lica. Mlađi čovek je delovao opasno, ipak nije napravio nijedan nagao pokret. Ravnomerno je njahao puškom od Najdžela do Nike i Ičina i natrag. Ičino je ovo tumačio kao loš znak za sve njih, ukoliko bi bilo ko načinio neki neočekivan pokret dok je puška uperena na drugu stranu; refleksno potezanje obarača bi...
<BR>&nbsp;&nbsp;&nbsp;&nbsp;&nbsp;"Poslednji put kada sam bio ovde nisam dobio veliku zadovoljštinu", reče Grejvs i dalje s rukama na bokovima. "Stoga sam došao s malim sredstvom ubeđivanja. Znam da imate onaj moj film."
<BR>&nbsp;&nbsp;&nbsp;&nbsp;&nbsp;"Nemam... " poče Ičino.
<BR>&nbsp;&nbsp;&nbsp;&nbsp;&nbsp;"Nećemo da se lažemo."
<BR>&nbsp;&nbsp;&nbsp;&nbsp;&nbsp;"Uništio sam ga kako sam vam već rekao."
<BR>&nbsp;&nbsp;&nbsp;&nbsp;&nbsp;"Tek ćeš reći istinu."
<BR>&nbsp;&nbsp;&nbsp;&nbsp;&nbsp;"Nema ničega..."
<BR>
<BR>&nbsp;&nbsp;&nbsp;&nbsp;&nbsp;...kao da su nikla ni iz čega osećanja i želje uračvale su se poput letnje munje preko nepomičnog svoda njegovog bića i, da bi ih rasejao, kao sveža zrna kukuruza, pomešao se s njima, usisao ih u sebe, da bi video čemu valjaju i integrisao je to treperenje tako da je postalo troma magla koja se rasplinula u neprestani mrmor sveta, jedno potpuno prazno mesto koje je čekalo u svakom trenutku da bude ispunjeno, vreme poput vode koja se sama uobličavala u pripremi dogadaja '... ništa...' kada Grejvs učini korak napred i ruka mu se podiže, šaka preteći naraste u letu stremeći nadlanicom ka licu gospodina Ičina, mali čovek se trza unatrag u poslednji čas i, dobivši pljoštimice po levom obrazu, stopalo gubi oslonac a telo se okreće dok pada, da bi ublažilo udar, beli kristali odskaču tamo gde je provalilo zakoreli sneg i Grejvs koji polazi napred, okrenute glave, koja posmatra Ičinov pad, mladić čvrsto drži pušku uperenu u Najdžela; dok taj trenutak protiče, Nika dahće, Najdžel vidi kako se čovek s puškom samopouzdano i pripravno okreće ne ostavljajući prostor za akciju...
<BR>
<BR>&nbsp;&nbsp;&nbsp;&nbsp;&nbsp;Gospodin Ičino je škiljeći pogledao Grejvsa i osetio ukus krvi u ustima.
<BR>&nbsp;&nbsp;&nbsp;&nbsp;&nbsp;"Ma slušaj, valjda ne misliš da sam toliko glup da ne vidim šta se ovde zbiva. Ti i tvoji", nehatno je mahnuo rukom, "prijatelji nameravate da napravite senzaciju od toga. To vam je namera, zar ne? Ili, pak, procenjujete da te proklete spodobe koje su me zamalo lišile života zaslužuju da žive." Činilo se kao da Grejvsovo iskrivljeno lice ispunjava nebo iznad njega.
<BR>&nbsp;&nbsp;&nbsp;&nbsp;&nbsp;"Oni zaslužuju. Molim vas pokušajte da shvatite. Jednostavno ne želim da ih uništite pažnjom koju biste izazvali. Kucnuće čas kada će moći da budu proučeni. Ali ne metodima koje biste im vi nametnuli."
<BR>&nbsp;&nbsp;&nbsp;&nbsp;&nbsp;Grejvsov glas se stegao u škrgut. "Ponovo lažete."
<BR>
<BR>&nbsp;&nbsp;&nbsp;&nbsp;&nbsp;...vreme se stiska u beskrajne sleđene trenutke, puška se pomiče nadesno dole se Ičino bori da stane na noge, pobadajući jednu ruku u sneg iza sebe, taj pokret je pokriven, a Grejvs uzmičući i puckajući prstom daje znak drugom čoveku, mušica puške podiže se, dok se oči usredsređuju na Ičinovo levo koleno, a čistina se zaogrće omotačima ispunjene tišine, čekajući, čekajući... "Mislim da ste se našli u pogrešnoj bajci", kaže Najdžel da bi skrenuo pažnju, prava reč počinje da koči prst na okidaču, koji se blago grči u jasnoj svetlosti, onaj čovek učvršćuje rad svojih kostiju kao rešetku od kalcijumovih šipki, svaki mišić se zateže dok Najdžel munjevito upućuje svoje desno stopalo naviše, prema čovekovom laktu, osećajući kako peta njegove čizme pogađa cilj, a Najdželovo telo kreće napred, čovekova ruka grčevito vapije za svetim metalom, no momentum joj oduzima oblik, dah zviždeći izlazi iz njega kroz suve cevi dok puška odleće u rasipanju svetlosti. Najdželova peta klizi s lakta i spušta se na sjajni mrki drveni kundak puške dok se čovekov vrat trza u stranu i njegove ruke grabe poslednji izbavljiv tren sa okidačem koji se naginje unatrag ispod klizavih prstiju, a grlo cevi bljuje prasak sjajne buke u kristalizovan prostor izdišući plavi oblak u pravcu ugaženog snega, pokopavši olovnu kuglu u prijemčivu zemlju...
<BR>
<BR>&nbsp;&nbsp;&nbsp;&nbsp;&nbsp;Do trenutka kada se gospodin Ičino podigao na noge, Najdžel je imao pušku u rukama, a Grejvs se povlačio, žmirkajući, s rukama sklopljenim prema Najdželu.
<BR>&nbsp;&nbsp;&nbsp;&nbsp;&nbsp;Onaj mladić još je ležao s licem u snegu, gde je pao pošto ga je Nika saplela. Da se nije bacila na njega, možda Najdžel ne bi imao vremena da dograbi pušku. Najdžel ju je sada čvrsto držao. Repetirao je zatvarač i postavio oroz na gotovs. Čovek se, pomažući se rukama i kolenima, podigao iz snega i stao unezvereno da gleda oko sebe. Delovao je ošamućeno i kao da još nije bio u stanju da shvati šta se dogodilo. Niko nije progovarao.
<BR>&nbsp;&nbsp;&nbsp;&nbsp;&nbsp;"Hteo bih da porazgovaram s vama", obrati se Najdžel Grejvsu. Uzeo je čoveka pod ruku i poveo ga nekoliko metara dalje.
<BR>&nbsp;&nbsp;&nbsp;&nbsp;&nbsp;Razgovarali su tako tiho da ostali nisu čuli ni reč. U Najdželu nije bilo ni nagoveštaja napetosti, a u njegovom opuštenom držanju počivala je suština njegove moći. Kada se Grejvs okrenuo po završetku razgovora, Ičino je doživeo šok videvši promenu izraza na njegovom licu. U tim očima s teškim kapcima nazirao se neki novi mir a u isti mah to lice je nosilo neku udaljenu tugu, kao da je Grejvs upravo saznao nešto što radije ne bi želeo da zna. Gospodin Ičino je bio svestan da se njih dvojica više neće sresti. Najdžel potapša čoveka po leđima. Grejvs se, zastajkujući u govoru, obrati svom pratiocu i oni se uputiše prema helikopteru. Popeli su se u kabinu i za nekoliko trenutaka elise su počele da se okreću.
<BR>
<BR>&nbsp;&nbsp;&nbsp;&nbsp;&nbsp;...voleo je taj uzdižući kovitlac dok se magla snežne prašine vijorila ispod mašine kao zvonki kristali koji pokušavaju da iznova polete - zbogom - tu neumornu energiju uma voleo je najviše kada je svako čulo zauzvrat hrlilo da dograbi masno prase koje je predstavljalo ovaj svet čak i sada kada maše gore ka zastrtim licima što se udaljavaju, njegov gest sličan crti izgrebanoj preko prostora između njih, Ičino počinje da govori, ali ga Najdžel prekide rekavši: ne; treba da završi posao, predviđajući da će docnije prežvakavati ovaj trenutak pored pucketavog kamina, vruskajući kokice, pijuckajući podgrejanu jabukovaču, u ovom času to bi bilo kao da stomak zavija od ispijenog viskija, ne, kasnije je bilo dovoljno skoro, a i sve u dobro rastapajuće vreme koje zaglađuje ivice događaja izvija se unatrag u okrepljujući vazduh i hvata pušku za njenu dugačku i glupu njušku, baca je uvis, mušica seče dragoceni vodonik, uleće među drveće gde, tank, udara u panj obložen korom, koji prigušuje zvuk, ova kretnja oslobađa sjaj radosti koji se širi preko Nikinog lica, i Ičino se propinje na prste da bi ispratio glupu cev duž njene parabole, njen lom obeležava kraj njihovoj brizi, Ičino se okreće da bi osmotrio iščezavajući helikopter, koji prede kroz sve svetliji vazduh, Najdžel mrmlja kako svet tonući nestaje dok napola sluša zvuk koji se gubi, i posmatra maglovite oblike povezivanja, šum shvatanja što uskrsava, on oseća da ga rečenica napušta, izgovarajući je zna to po prvi put: "Grejvs je sazdao svoju budućnost pre no što je došao ovamo", jer odista, taj čovek je bio slobodan, odranije slobodan svota je bila njegova...
<BR>
<BR>&nbsp;&nbsp;&nbsp;&nbsp;&nbsp;"...pre no što sam došao ovamo", okrete se gospodin Ičino, usred uobličavanja izraza svoje zahvalnosti, okrete se i opazi treperavu tačku koja je klizila iznad vrhova drveća prema grebenu. Paperjasti oblaci su se podigli i sunčeva svetlost ćudljivo je prodirala kroz njih. Kada se helikopter približio grebenu, zašao je u oštricu sunčeve svetlosti. Dok se naginjao, jedna strana njegove glatke kože uhvatila je svetlost, što je izazvalo neobičan optički efekat, sjajnožuto svetlucanje. Gospodin Ičino vide kako je jedna plamteća iskra ikočila iz drveća i pretvorila helihopter u pucketavu narandžastu loptu. Žmirnuo je i vizije nestade; ostao je samo treperav odraz slike na njegovoj mrežnjači. Od helikoptera ne beše ni traga ni glasa. Osluškivao je ne bi li uhvatio njegovo tupo čegrtanje. Ništa se nije dalo čuti na zvučnoj pozadini disanja vetra u vrhovima drveća. Da li je helikopter tako brzo zamakao za rub grebena? Nije umeo da kaže. Okrenuo se da priupita Najdžela no ovaj se već bio uputio prema drvljaniku.
<BR>
<BR>&nbsp;&nbsp;&nbsp;&nbsp;&nbsp;...iznad svih Grejvsovih monomanskih nastojanja, čitavog tog smešnog posla s puškom, Grejvsov poslednji susret s Velikom nogom pre večnog trena, prizivao je u sećanje sirotu dragu civilizaciju računara, koja je cvokotala u tami između zvezda, plašeći se da upotrebi radio, da ih mlade organske rase ne otkriju i ne rastrgnu ih zarad parčeta žice, pa ipak, jedan računar mogao je postati zao kada se nađe pritešnjen u ćošak, budući spreman da uništi životinjske kulture u povoju, pre no što se razviju, oh kakva je ovo stara kurva od galaksije bila kada je rasipala energiju kilobak za nano sekundu kao siroti iščezli Grejvs, sa svojim delimično ispravnim akcijama ali pogrešnim osećajem za povezanost stvari, bez osećaja za radosnu uznesenu pesmu koja je sve ovo značila, toliko sličan starom maglovito zapamćenom Najdželu, vezanom za događaje konopcima brižnosti, od kojih ga je svaki povlačio, potezao ispod talasa, Aleksandrija Snark dragi dragi Tata, da Najdžel vidi kako se osećao nekad, ali sada on prevrće džepove s osećanjem šaljivog iznenađenja, širi ruke prema svetu, prazne ruke, njegova prošlost je ukradena, oslobođen je prtljaga onoga što je nekada bio, to se topi, on se smeje, slobodan i ispran u ovom univerzumu suština i spreman za Akvilu, da on se smeje...
<BR>
<BR>&nbsp;&nbsp;&nbsp;&nbsp;&nbsp;Kada su njih dvoje stupili u toplu kolibu i, trupkajući čizmama, skinuli nahvatali sneg, Nika reče: "Sumnjam da ćete ikada više videti onog tipa."
<BR>&nbsp;&nbsp;&nbsp;&nbsp;&nbsp;"Ne. Svako izvlači pouku iz svog iskustva", odgovara gospodin Ičino razmišljajući o Velikoj nozi. Prišao je prozoru i video Najdžela kroz kvadratni okvir. U jednom trenutku ivice prozora uhvatile su ga u žižu. Iza Najdžela otvarala se nebeska zdela i sunce koje se još skrivalo iza poderotina magle. Najdžel se, njišući svoju sekiru, pomerao ka središtu jednog kružnog univerzuma.
<BR>
<BR>&nbsp;&nbsp;&nbsp;&nbsp;&nbsp;...dok su mu pluća dahtala od napora on zastaje i gleda nazad prema užiženom prozoru i vidi ga kao nešto što ga ispaljuje, obrtanje olovnog pucnja onog mladića, ispaljuje napolje u talasavo svek, sečivo se zariva u natrulu raspuklinu, komadići drveta rasprskavaju se oko njega tumbajući se svojim ravnim površinama, lom kristala koji se obrću oko asteroida zasecajući hladno, mišićima stegnuto topljenje, pete koje se zarivaju u zgusnuti sneg dok ga Zemlja drži u svom žestokom bezvremenom zagrljaju, on je njezin deo, on poseduje vlastito gravitaciono polje, a misli jure poput letnje munje kroz strujeće brisanje osećanja na kome pluta preko svakog trenutka, topeći se. Gore se nalazila galaksija, roj belih pčela, svaka od njih jedna beskrajna struktura sama po sebi, disk koji se obrće i preseca prostor prema vlastitim zakonitostima. Najdžel nije u stanju da spozna ko je bacio disk i ne mareći mnogo za to, jer toga je bilo dovoljno i ovde, pri krhkim Zemljinim osama, svaka nova istina stapa se sa starom, dok njihovi delići sveta protiču kroz njega, hajde da sva trojica kidnemo odatle jedne od ovih noći kada su se kontinenti dodirnuli među sobom i da pribavimo opremu pa da odemo i odamo se krvavim pustolovinama među Indijancima seča drveća, cepanje Andromede na tri dela na teritoriji od Oregona do Akvile na dve-tri nedelje ili više svi trenuci nestajali su kada bi ih dodirnuo da bi se rasprsnuli i raštrkali a ja ću na to, dobro, može, što se mene tiče...
<BR>&nbsp;&nbsp;&nbsp;&nbsp;&nbsp;I to se topi...
<BR>&nbsp;&nbsp;&nbsp;&nbsp;&nbsp;"Najdžele", začu se Nikin glas. "Hoćeš li još malo kafe."
<BR>&nbsp;&nbsp;&nbsp;&nbsp;&nbsp;...dim kolibe mešao se sa obnavljanjem...
<BR>&nbsp;&nbsp;&nbsp;&nbsp;&nbsp;"Svakako", doviknu Najdžel. "Evo me za koji tren."
<BR>&nbsp;&nbsp;&nbsp;&nbsp;&nbsp;...večno, to se topi da on se okreće i da to se topi i on pada kroz to topljenje i okrećući se da i da večno to se topi...
</P></TD></TR></TABLE>
</CENTER>
</BODY>
</HTML>
