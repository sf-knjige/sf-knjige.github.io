<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Gospodin Ičino je zastao na ulazu u Jamu. Tihi žamor razgovora tehničara mešao se sa dingom i mrmorenjem kompjuterskih učitavanja. Jama je bila tamna, a vazduh u njoj ustajao. Natkriljene kanzole bacale su istačkane krugove svetlosti u okviru kojih su sedeli ljudi proveravajući, proizvodeći reku informacija, koja je tekla iz ove prostorije napolje, u razigranom ritmu elektrona, leteći na elektromagnetskim krilima do Snarka.
<BR>&nbsp;&nbsp;&nbsp;&nbsp;&nbsp;Opazio je zidni časovnik; dvadeset minuta do sastanka. Gospodin Ičino uzdahnu, primoravajući sebe da ne misli o onome što je prodstojalo. Skrstio je ruke na leđima na njemu svojstven način i polako ušetao u Jamu, dopuštajući da mu se oči naviknu na tamu. Zastao je kod svoje lične konzole, zaustavio mali segment emitovanja i pročitao:
<BR>
<BR>&nbsp;&nbsp;&nbsp;&nbsp;&nbsp;Služeći Cara, boreći se protiv varvara i pretvarajući ih u potčinjene, on je otkrio vrednost života. Kada mu je Car to naredio, borio se protiv neobičnih i demonskih stvorenja, pokoravajući i njih. Ubijao je zmajeve i gigante. Bio je voljan da se upusti u bitku sa svim neprijateljima u zemlji, smrtnim bićima, životinjama ili stvorovima sa nekog drugog sveta. I uvek je izlazio kao pobednik.
<BR>
<BR>&nbsp;&nbsp;&nbsp;&nbsp;&nbsp;Prepoznao je odlomak iz japanske legende o Kintaru, čak i u njenom vesternizovanom obliku. Pre nekoliko dana Snark je od gospodina Ičina zatražio još drevne literature i ovaj je doneo sve tekstove i prevode koje je mogao da pronađe u svojoj biblioteci. Sada su oni bili emitovani kada je vreme to dozvoljavalo. Gospodin Ičino se dokono pitao da li je programer hotimično odabrao ovaj odlomak zato što su se u njemu spominjali 'stvorovi sa drugog sveta'. Takav čin bio bi žalosno tipičan; većina ljudi ovde nije ništa znala o tome šta je Snark želeo da sazna.
<BR>&nbsp;&nbsp;&nbsp;&nbsp;&nbsp;Gospodin Ičino je kucnuo prstom po svojim prednjim zubima, razmišljajući. Četvrtasti, stilizovani žuti tip stajao je poguren naspram zelene svetlosti cevi - posve neodgovarajući medij za tananu nit bajke. Pitao se na koji način će to pročitati - na koji način je to pročitala do sada - ona stvar od bakra i germanijuma, koja je kružila oko Venere. Sve ovo - tiha napetost koja je vladala u Jami, zgusnuti minuti u kojima je mesecima živeo, osećaj neuravnoteženosti zbog onoga što je radio - ličilo je na delove zbrkane zagonetke. Kada bi imao samo nekoliko slobodnih dana da to razluči, da proceni ono što je onaj stvor mogao videti tako brzo, do srži njegovog ličnog iskustva, i izdvojiti...
<BR>&nbsp;&nbsp;&nbsp;&nbsp;&nbsp;Krenuo je dalje. Jedan tehničar mu klimnu glavom, a jedan inženjer ga nemo pozdravi. Sada će se raširiti glas da je Stari u Jami na svom dnevnom obilasku; ljudi će za nijansu postati predostrožniji.
<BR>&nbsp;&nbsp;&nbsp;&nbsp;&nbsp;Gospodin Ičino stiže do velikog tanka s grafikama i stade da promatra složeni rad koji je izveo kompjuter. Smesta je prepoznao otisak: 'Kupačice', Renoar, naslikano od 1875. do 1876. godine. Gospodin Ičino je odabrao ovu sliku pre samo dva dana.
<BR>&nbsp;&nbsp;&nbsp;&nbsp;&nbsp;Svetlost filtrirana do plavo-zelenih nijansi bacala je pruge preko grudi i ruku nage devojke, menjajući na neobičan način zračeći crvenkasti sjaj kože koji je predstavljao Renoarov nepogrešiv potpis. Devojka je zamišljeno zurila naniže uhvaćena u trenutku kada je posezala za nekom nejasno prikazanom odećom. Gospodin Ičino ju je dugo posmatrao, upijajući dvosmislenost njenog izraza s čežnjivim romantizmom koji mu ne beše stran; celog života ostao je neženja.
<BR>&nbsp;&nbsp;&nbsp;&nbsp;&nbsp;Šta li će Snark misliti u uvome? Gospodin Ičino se nije usuđivao da nagađa. Snark je povoljno reagovao na 'Doručak na travi' i zatražio još. Možda je tu sliku pogrešno protumačio, kao neku vrstu fotografije, uprkos njegovom objašnjenju značaja koji je za ljude imala jedna umetnička slika.
<BR>&nbsp;&nbsp;&nbsp;&nbsp;&nbsp;Zavrteo je glavom posmatrajući kako kompjuter pažljivo razlaže sliku u sićušne kvadrate boje. Snark je veoma malo govorio. Najveći deo predstava koje je gospodin Ičino stekao o njemu bile su zapravo izvedene pretpostavke. Pa ipak, bilo je nečeg u obrascu zahteva koje je Snark postavljao...
<BR>&nbsp;&nbsp;&nbsp;&nbsp;&nbsp;"Da li biste nešto posebno želeli da vidite, gospodine?" upita jedan tehničar sa strane.
<BR>&nbsp;&nbsp;&nbsp;&nbsp;&nbsp;"Ne, ne. Izgleda da sve ide kako treba", reče blago gospodin Ičino, trgnuvši se iz kontemplacije. Rukom je odmahnuo ovom čoveku.
<BR>&nbsp;&nbsp;&nbsp;&nbsp;&nbsp;Ostale konzole treperile su dok su ljudi iz Jame prenosili podatke Snarku. Setio se da su u ovom času prebirali po svežem izdanju jedne enciklopedije. Prosto emitovanje materijala bilo bi najjednostavnije, ali ljudi koje je on nadzirao behu zaduženi da provere svaki redak, koji se kasnije preobražavao u kod. Predsednik je prihvatio preporuku Izvršnog komiteta da se nijedna podrobna naučna ili tehnička informacija ne sme dati Snarku - Jama je bila izgrađena po hitnom postupku da bi se to obezbedilo.
<BR>&nbsp;&nbsp;&nbsp;&nbsp;&nbsp;Većina konzola operisala je na temelju Ičinovog vlastitog koda 4, jednog specijalno komponovanog rečnika s matricom simbola, koji je omogućavao visoku gustinu informacija pri svakom emitovanju u pravcu Snarka. Izvršni komitet otkrio je gospodina Ičina u danima koji su usledili posle prvog kontakta, dok je očajnički pokušavao da pronađe kriptologa s dovoljno iskustva u slanju signala visokog fluksa. Bilo je srazmerno lako sačiniti kod 4, budući da se on zasnivao na kodovima koje je gospodin Ičino već razvio za potrebe šifrovanog emitovanja bazi Hiparhus na Mesecu. Bio je to jednostavan, elastičan kod, prilično dobro zaštićen od Rusa, Kineza ili bilo kog drugog ko bi hteo da ga prisluškuje ali, naravno, ograničenog raspona. Ubrzo je postao neodgovarajući za pitanja koja je Snark postavljao; iza te granice samo su fotografije i jedan širi rečnik mogli biti dovoljni.
<BR>&nbsp;&nbsp;&nbsp;&nbsp;&nbsp;Iz razloga stroge poverljivosti, mnogi učitavači i tehničari nisu ništa znali o Snarku. Oni su mislili da rade na nečemu što je vezano za bazu na Hiparhusu. Tako je gospodinu Ičinu palo u deo da razgovara sa Snarkom. Jedan drugi kriptolog, Džon Vilijams, uveden je u posao da bi ga donekle rasteretio. Gospodin Ičino imao je malo dodira s njim, budući da je ovaj rukovodio smenama tokom druge polovine dvadesetčetvoročasovnog radnog vremena. Snark nikada nije spavao.
<BR>&nbsp;&nbsp;&nbsp;&nbsp;&nbsp;Ali Vilijams će biti na sastanku, seti se Ičino. Zaustavio se usred prijatnog brujanja Jame i izvršio brzu kontrolu preostalih konzola. Tamo su treptale slike: skica jedne škune sa tri jarbola; krute prilike prikazivale su odeću iz šesnaestog veka; slojevi oblaka navlačili su se na uzburkani okean. Reka informacija tekla je prema Snarku, udovoljavajući njegovim potrebama.
<BR>&nbsp;&nbsp;&nbsp;&nbsp;&nbsp;Okrenuo se i uputio pored niza stolica na obrtanje do jednog prolaza, gde ga je propustio čuvar. Stupivši u sjajan hodnik nevoljko je gurnuo ruku u džep na sakou i izvukao jednu grudvu: kamen za trljanje. Stao je da ga gnječi desnom šakom, osećajući glatke hladne ivice. Usredsredio se na njih; bila je to navika duga gotovo koliko i njegov život, navika koja ga je smirivala.
<BR>&nbsp;&nbsp;&nbsp;&nbsp;&nbsp;Hodao je. Gospodin Ičino se osećao kao strano telo u ovim drečećim svežim hodnicima. Sputavali su ga plastificirani zidovi, malene pregrade, tandrkanje pisaćih mašina, šum rashladnih uređaja. Kroz glavu mu prođe da je do sada trebalo da bude na nekom univerzitetu, gde bi provodio mirne časove u zabačenom kutku senovite biblioteke, tragajući za nijansama teorije informacije. Stario je. Što se više uspinjao u hijerarhiji svoje struke, suočavao se sa sve grubljim Ijudima, naoružanim sve podmuklijim metodama borbe. Nije bio stvoren za ovu igru.
<BR>&nbsp;&nbsp;&nbsp;&nbsp;&nbsp;Ali učestvovao je u njoj; oduvek. Jer ljubav prema kristalinskim matematičkim zagonetkama, koju je otkrio u kriptografiji, prema jednoj aveniji, jednom bekstvu - odvela ga je konačno iz jedne imigrantske porodice u malom gradu u Oregonu u Berkli, zatim u Vašington i sada konačno u Pasadenu; da se susretne sa Snarkom. Već samo zbog toga, vredelo je preći čitav taj put.
<BR>&nbsp;&nbsp;&nbsp;&nbsp;&nbsp;Prošao je pored još jednog stražara u sivom i zakoračio u salu za sastanke. Tamo nije bilo nikoga. Poranio je. Nečujno je pregazio debeli tepih, stigao do stola i seo. Zabeleške gospodina Ičina bejahu sređene, ali on ih je ipak pregledao, ne usredsređujući se na pojedine reči. Sekretarice su dolazile i odlazile, postavljajući žute blokove i pisaljke ispred svake stolice. Jedna posuda puna kafe, smeštena na kolicima, dovezena je unutra i ostavljena u uglu. Jedva čujan šupalj zvuk poremetio je tok misli gospodina Ičina. Bila je to provera mikrofona postavljenih u pravilnim razmacima oko stola.
<BR>&nbsp;&nbsp;&nbsp;&nbsp;&nbsp;Jedna sekretarica donese mu list sa dnevnim redom i on ga prouči. Bio je to samo spisak pozvanih, bez i najmanjeg nagoveštaja svrhe sastanka. Gospodin Ičino skupi usne, dok je očima prelazio preko imena. Ovde je trebalo da se pojave ljudi koje je poznavao jedino kao maglovite likove iz časopisa.
<BR>&nbsp;&nbsp;&nbsp;&nbsp;&nbsp;I sva ova gužva zbog jednog broda udaljenog milionima kilometara. Delovalo je to pomalo ironično, ako se imaju u vidu hitni i ozbiljni problemi sa administracijom u Vašingtonu. Ali gospodina Ičina nije zanimala politika. Njegov otac je savladao strogu lekciju o nemešanju još u Japanu i pobrinuo se da mu sin sledi taj primer. Iz najranijih, adolescentskih znanja gospodin Ičino je pamtio svoj otpor prema učlanjivanju u poetske i jezičke kružoke više škole, jer je osećao da tanane emocije, koje su mu te delatnosti duha izazivale i nijanse koje su prizivale, ne mogu da budu javna stvar. Pisati o njima - pa, to se već dalo činiti. Ali kako opisati haiku - osim uz pomoć neke druge pesme? Upotrebiti bilo šta više od toga - bujice reči, rečenice objašnjenja bez ljupkosti i lakoće dodira - činilo mu se da je isto što i smrviti leptira blatnjavom čizmom.
<BR>&nbsp;&nbsp;&nbsp;&nbsp;&nbsp;Na kraju je skupio hrabrost da se pridruži poetskom klubu - ne i praučavanju francuskog jezika, što je bila druga mogućnost - i otkrio da u tome nema ničeg zastrašujućeg. Devojke bi pročitale svoje pompezne stihove, visokim usplahirenim glasovima, a zatim bi sele smešeći se i očekujući odobravanje. Posle toga usledio bi blag kritički prikaz nastavnika-sponzora. U klubu su se zatekla samo tri momka, ali se njih uopšte nije sećao, a i devojke su se do sada, kako mu se činilo, smešale u jednu složenicu: tanku, vižljastu, večno hladnu čak i u onoj kašmirskoj haljini, sa bledoplavom senkom na nozdrvama.
<BR>&nbsp;&nbsp;&nbsp;&nbsp;&nbsp;Na tom mestu nije bilo sudara volja, tako da je klub za njega označio prekretnicu. Naučio je da govori pred grupom svojim nesigurnim engleskim jezikom, da utvrđuje, objašnjava i konačno da se ne slaže.
<BR>&nbsp;&nbsp;&nbsp;&nbsp;&nbsp;Bilo je to pre matematike, pre dugih godina koncentracije na univerzitetu, pre Vašingtona i stotina mašinskih kodova koje je izmislio, monografija o kriptografiji koje su mu progutale tolike dane i noći. One vižljaste devojke postale su - podigao je pogled - sekretarice u pomodnim kratkim suknjama, kafe-kuvarice i slično. A šta je ispalo od njega, od onog stidljivog japano-američkog dečaka? Pedeset jednu godinu star, dobro plaćen, odgovoran, neženja opsednut radom i hobijima. Sve jasno i u preciznim merama ali ipak nikako nije bio siguran u ono što je postojalo izvan toga.
<BR>&nbsp;&nbsp;&nbsp;&nbsp;&nbsp;"Gospodine Ičino,ja sam Džordž Evers", prenu ga jedan dubok glas.
<BR>&nbsp;&nbsp;&nbsp;&nbsp;&nbsp;Gospodin Ičino hitro ustade, uz naglo oslobađanje neočekivane nervozne energije, promrmlja pozdrav i rukova se s pridošlicom.
<BR>&nbsp;&nbsp;&nbsp;&nbsp;&nbsp;Evers se škrto osmehnu i osmotri ga pogledom diskretnog odmeravanja. "Nadam se da vam danas nećemo oduzeti mnogo vremena. Vi i gospodin Vilijams", klimnuo je glavom baš kada se Vilijams pojavio koračajući prema posudi s kafom, nezgrapno zaplićući svojim dugačkim nogama, "ste stručnjaci za svakodnevno opštenje sa Snarkom, pa smo zaključili - valjalo bi da čujemo šta imate da kažete, pre no što nastavimo sa sastankom."
<BR>&nbsp;&nbsp;&nbsp;&nbsp;&nbsp;"Shvatam", reče gospodin Ičino, iznenađen činjenicom da mu se glas pretvorio bezmalo u šapat. "U pismu koje sam juče primio nije bilo nikakvih pojedinosti, tako..."
<BR>&nbsp;&nbsp;&nbsp;&nbsp;&nbsp;"Namerno", reče Evers vedro, zadenuvši palčeve za pojas. "Naprosto, želeli smo da steknemo nezvaničnu predstavu o tome šta vi mislite da ta stvar namerava da učini. Ovaj komitet - Izvršni komitet je zapravo naziv koji mu je nadenuo predsednik - suočen je s krajnjim rokom i bojim se da ćemo morati smesta da donesemo odluku, ranije nego što smo mislili."
<BR>&nbsp;&nbsp;&nbsp;&nbsp;&nbsp;"Zbog čega?" reče Ičino, uznemiren. "Imao sam utisak da nije reč o nečemu hitnom."
<BR>&nbsp;&nbsp;&nbsp;&nbsp;&nbsp;Gospodin Evers je zastao i okrenuo se da bi mahnuo jednom drugom čoveku, koji je upravo ulazio u dugačku prostoriju. Gospodinu Ičinu se učini da je taj čovek nestrpljiv i da neće više da čeka, kao da je Evers unapred znao odluku, a onaj opet želeo da je što pre saopšti, kako bi što pre prešao u akciju. Opazio je da je Eversova leva ruka, naizgled nehatno prebačena preko naslona stolice, blago podrhtavala.
<BR>&nbsp;&nbsp;&nbsp;&nbsp;&nbsp;"Ta mašina nije voljna da čeka više ni trenutka", reče Evers ponovo se okrenuvši prema Ičinu. "Pre dva dana nam je uputila poruku."
<BR>&nbsp;&nbsp;&nbsp;&nbsp;&nbsp;Pre no što je Ičino mogao da mu odgovori, Evers je klimnuo glavom, ustao i otišao da se rukuje s ljudima u odelima i pastelnim sportskim sakoima, koji su navirali u sobu. Vilijams, koji je sedeo tačno preko puta njega, uputi mu ispitivački pogled.
<BR>&nbsp;&nbsp;&nbsp;&nbsp;&nbsp;Gospodin Ičino neodređeno slegnu ramenima u znak odgovora, zadovoljan što mu je pošlo za rukom da se ponaša tako neobavezno. Obazreo se oko sebe. Prepoznao je neka lica. Nijedno nije bilo u toj meri značajno kao Eversovo, koji je imao dvosmislenu titulu predsednikovog savetnika. Evers krenu ka čelu stola i dalje razgovarajući s ljudima pokraj sebe i konačno zauze svoje mesto. Ostali, koji su do tada stajali, takođe, sedoše; sekretarice ostaviše posudu s kafom i napustiše prostoriju.
<BR>&nbsp;&nbsp;&nbsp;&nbsp;&nbsp;"Gospodo", prozbori Evers, zatraživši pažnju prisutnih. "Moraćemo da ubrzamo tok stvari, kao što vam je poznato, s ciljem da se uklopimo u novi krajnji rok, koji je predsednik odredio. Jutros sam razgovarao s njim. Veoma je zabrinut i očekuje s nestrpljenjem da čuje preporuke ovog komiteta."
<BR>&nbsp;&nbsp;&nbsp;&nbsp;&nbsp;Evers je sedeo s rukama skrštenim pred sobom na stolu, dok su mu oči šarale između dva reda ljudi. "Videli ste svi - oprostite, svi izuzev ovde prisutnih, gospodina Vilijamsa i gospodina Ičina, poruke koje smo primili od Snarka, a u kojima se zahteva promena mesta susreta." Zastao je tek toliko da bi se uljudno nasmešio. "Okupili smo se ovde da bismo sagledali scenario koji bi mogao da bude primenjen u slučaju Snarkovog dolaska u orbitu blizu Zemlje."
<BR>&nbsp;&nbsp;&nbsp;&nbsp;&nbsp;Pokazao je rukom na gospodina Ičina. "Ova dva gospodina su danas gosti Komiteta i ovde su isključivo zbog toga da nas upoznaju s manje važnim informacijama koje se upućuju Snarku. Oni, dabome, nisu članovi Izvršnog komiteta." U beličastoj svetlosti njegova koža poprimila je izgled sjajne uglačanosti dok je oštrim pogledom prelazio preko dva reda ljudi, ispred kojih su ležali raštrkani blokovi. Nekolicina je već pravila zabeleške.
<BR>&nbsp;&nbsp;&nbsp;&nbsp;&nbsp;Evers se zavali u stolicu, opustivši se. "Snark se nalazi u Venerinoj orbiti, povezan s nama jakim kanalom preko našeg satelita. No sada smo, on i mi preneli naš, hm, dijalog na kanale visokog fluksa. Komuniciramo direktno, mimo satelita. Sada Snark želi da dođe blizu Zemlji."
<BR>&nbsp;&nbsp;&nbsp;&nbsp;&nbsp;"Da pobliže osmotri našu biosferu", reče jedar mršav čovek s Eversove leve strane. "U šta ne verujem."
<BR>&nbsp;&nbsp;&nbsp;&nbsp;&nbsp;Evers se obrnu k njemu. Gospodin Ičino je prepoznao čoveka: bio je to vodeći teoretičar igara sa Hadson instituta. Na sebi je imao rđavo skrojeno odelo od tvida; iz jedne urešene lule ispuštao je plavičaste kolutove dima.
<BR>&nbsp;&nbsp;&nbsp;&nbsp;&nbsp;"Verujem da nas Snark - Volmslijev naziv, zar ne? - sasvim dobro proučava i sa Venere", reče on. "Pogledajte samo šta on traži - hrpu kulturnih informacija, fotografije, umetnost. Ništa sa područja nauke ili inžinjeringa. O tome verovatno može sam da izvede zaključke, ako su mu uopšte potrebni, prateći radio ili programe Tri-D."
<BR>&nbsp;&nbsp;&nbsp;&nbsp;&nbsp;"Potpuno ispravno", reče jedan čovek od donjeg dela stola. Začulo se još nekoliko izraza odobravanja.
<BR>&nbsp;&nbsp;&nbsp;&nbsp;&nbsp;"Zašto bi onda dolazio na Zemlju?" upita Evers.
<BR>&nbsp;&nbsp;&nbsp;&nbsp;&nbsp;"Da valjano osmotri naš odbrambeni sistem?" oglasi se neko s polovine dugačkog stola.
<BR>&nbsp;&nbsp;&nbsp;&nbsp;&nbsp;"Možda, možda", uzvrati Evers. "Vojska veruje da Snark najverovatnije ne mari za nivo naše tehnologije. Baš kao što se mi ne bismo zabrinuli zbog kopalja urođenika na Južnom moru, ako bismo poželeli da upotrebimo njihovo ostrvo za bazu."
<BR>&nbsp;&nbsp;&nbsp;&nbsp;&nbsp;"Ja bih se zabrinuo", reče jedan tamnoputi čovek. "Ta koplja su oštra."
<BR>&nbsp;&nbsp;&nbsp;&nbsp;&nbsp;Evers je, s osećanjem mere, odložio osmeh, a onda ga široko razvio, samouvereno pokazujući niz belih zuba. "Upravo tako. Ne može da bude siguran bez pogleda izbliza."
<BR>&nbsp;&nbsp;&nbsp;&nbsp;&nbsp;"Snark je već bacio taj pogled", promrlja čovek sa Hadsonovog instituta. "Preko one Volmslijeve žene."
<BR>&nbsp;&nbsp;&nbsp;&nbsp;&nbsp;Po sobi se raširio žamor odobravajućih komentara. Gospodin Ičino je već čuo da kruže glasine o tome, a ovo je bila potvrda.
<BR>&nbsp;&nbsp;&nbsp;&nbsp;&nbsp;"Gospodo", reče Evers, "videli smo tekst Snarkovog zahteva. Prilično je žestok. U skladu s vašom ranijom sugestijom", klimnuo je glavom u pravcu čoveka s Hadsonovog instituta koji je ponovo pripaljivao lulu, "razgovarao sam s predsednikom. On me je ovlastio da Snarku poručim da može da priđe. Lično sam sastavio poruku - nije bilo vremena da se konsultujem s ovim komitetom oko izbora reči - i ubrzo sam saznao da je naš satelit blizu Venere otkrio ponovno paljenje Snarkove fuzione baklje."
<BR>&nbsp;&nbsp;&nbsp;&nbsp;&nbsp;Sto je zazujao od komentara. Gospodin Ičino se zavalio u stolicu razmišljajući.
<BR>&nbsp;&nbsp;&nbsp;&nbsp;&nbsp;"Objasnio sam tom... biću... da, u početku, nismo znali da li je prijateljski raspoloženo. Nisam spomenuo da to i dalje ne znamo."
<BR>&nbsp;&nbsp;&nbsp;&nbsp;&nbsp;"Šta je ono reklo?" upita čovek s Hadsonovog instituta.
<BR>&nbsp;&nbsp;&nbsp;&nbsp;&nbsp;"Odgovorilo je zahtevom da uđe u orbitu oko Zemlje. U skladu s mojim savetom, predsednik je izneo protivpredlog da Snark uđe zakratko u orbitu oko Meseca, kako bi naši ljudi tamo - i oni koji se nalaze u blizini - mogli da ga osmotre. Neka vrsta uzajamnog uhođenja, zapravo."
<BR>&nbsp;&nbsp;&nbsp;&nbsp;&nbsp;Čovek u odelu od tvida energično je odbio nekoliko dimova i rekao: "Bolje bismo obavili taj posao iz orbite blizu Zemlje."
<BR>&nbsp;&nbsp;&nbsp;&nbsp;&nbsp;"Istina", reče Evers. "Pretpostavljam da mogu naprosto da svedem naše ranije sumnje..." nagnuvši se napred, nabrao je čelo, "...o razlozima zbog kojih on nije prvi pokušao da stupi u vezu s nama? Izvršni komitet je morao da načini prvi korak. Tek tada, i samo tada, on je odgovorio."
<BR>&nbsp;&nbsp;&nbsp;&nbsp;&nbsp;"Izvesno je da je nadziranje neobičnih sunčevih sistema škakljiv posao", reče blagim glasom čovek u odelu od tvida.
<BR>&nbsp;&nbsp;&nbsp;&nbsp;&nbsp;"Za obe strane", uzvrati Evers uz prazan, izveštačen smeh. Gospodin Ičino je razmišljao o tome kako sa uspehom uvek ide i ugled mudraca. "No, možda bi trebalo da objasnim. Na Mesečevu orbitu pao je izbor zbog jednog alternativnog plana, koji Udruženi šefovi imaju na umu. Pretpostavljam da nije nužno da napomenem kako ovo nismo izneli pred Ujedinjene Nacije." Prostorijom je prostrujao prigušen kikot. "Pa, taj plan najbolje funkcioniše ako se Snark zaustavi blizu Meseca. To će ga izolovati, fiksirati unutar zone naše operativnosti."
<BR>&nbsp;&nbsp;&nbsp;&nbsp;&nbsp;"I?" izusti pušač lule razočarano isturivši usne.
<BR>&nbsp;&nbsp;&nbsp;&nbsp;&nbsp;"Šefovi - i njihova ekipa tehničara - smatraju da je izrazito sumnjivo to što Snark veli da ne zna ništa - ništa - o svom poreklu. Saopšteno mi je da analiza minimaks faktora kazuje da Snark možda naprosto želi da sazna sve o nama ne rizikujući da oda ijednu potencijalno korisnu informaciju. U ovom času ne mogu ništa više da kažem..." Okrznuo je pogledom Vilijamsa i gospodina Ičina, a onda je, svestan da je napravio omašku, hitro skrenuo pogled, "...ali to ću izneti u daljem toku sastanka. Jedino što želim da kažem jeste da predsednik smatra da to ima izvesnog značaja."
<BR>&nbsp;&nbsp;&nbsp;&nbsp;&nbsp;Gospodin Ičino se namršti. Udruženi šefovi? prođe mu kroz glavu. Nastojao je da shvati šta to podrazumeva, izgubivši pri tom nit Eversovih reči, sve dok nije začuo:
<BR>&nbsp;&nbsp;&nbsp;&nbsp;&nbsp;"...prvo ćemo čuti gospodina Ičina, koji je sudelovao u kodiranju i selekciji informacija za Snark. Gospodine Ičino?"
<BR>&nbsp;&nbsp;&nbsp;&nbsp;&nbsp;Misli su mu bile zbrkane. Počeo je veoma oprezno: "Ima toliko mnogo toga što Snark želi da sazna. Tek sam počeo da mu govorim o nama. Sigurno da nisam najpozvaniji da..."
<BR>&nbsp;&nbsp;&nbsp;&nbsp;&nbsp;Gospodin Ičino je zamukao. Prešao je pogledom po okupljenima duž stola. Kroz glavu mu prođe da je uvek morao da se suspreže pred ovakvim ljudima, osobama zakopčanih lica. Nije umeo da razgovara s njima, onako iskreno, od srca.
<BR>&nbsp;&nbsp;&nbsp;&nbsp;&nbsp;"Otkrio sam", reče on kolebljivo, dok su mu kroz svest proletali impulsi i slike, "...otkrio sam nešto što nikad ne bih očekivao." Piljio je u njihove isprazne oči i izveštačena lica. Svi odreda su ćutali.
<BR>&nbsp;&nbsp;&nbsp;&nbsp;&nbsp;"Počeo sam s prostim kodom, zasnovanim na aritmetičkim podudarnostima s rečima. Mašina je to smesta shvatila. Krenuo je razgovor. Nisam ništa saznao o njoj - to i nije bio moj zadatak. Verujem da ni drugi to misu uspeli.
<BR>&nbsp;&nbsp;&nbsp;&nbsp;&nbsp;Ali ono što me je prenerazilo..." reči, nije mogao da pronađe prave reči, "...bila je munjevita brzina njenog razmišljanja. Razgovarali smo o elementarnoj matematici, fizici, teoriji brojeva. Pružila mi je ono za šta verujem da je dokaz Fermatove poslednje teoreme. Njen um je skakao s jednog predmeta na drugi i svuda se savršeno nalazio kod kuće. Kada je govorila o matematici, bila je hladna i efikasna, nikada ne traćeći ni reč. Potom je zatražila poeziju."
<BR>&nbsp;&nbsp;&nbsp;&nbsp;&nbsp;Čovek u odelu od tvida napeto je posmatrao gospodina Ičina, sisajući lulu koja se beše ugasila.
<BR>&nbsp;&nbsp;&nbsp;&nbsp;&nbsp;"Ne znam kako je otkrila poeziju. Verovatno preko talasa komercijalnog radija. Saopštio sam joj ono što sam znao i pružio primere. Čini se da razume. Štaviše, Snark je počeo da traži proizvode umetnosti. Zanimalo ga je sve: od slikarstva do skulpture. Upustio sam se u rešavanje proizašlih problema kodiranja, idući tako daleko da sam utvrđivao odgovarajući deo elektromagnetskog spektra, neophodnog za gledanje slika koje smo slali."
<BR>&nbsp;&nbsp;&nbsp;&nbsp;&nbsp;Raširio je ruke i nastavio bržim tempom. "To je isto kao da sedite u nekoj sobi i razgovarate s nekim koga ne možete da vidite. Jedan neminovno proverava ličnost drugog. Razgavaram sa Snarkom svaki dan. On želi sve da zna. A kada smo razgovarali o promenljivim predmetima, imao sam osećaj nekakve različitosti kao, kao..."
<BR>&nbsp;&nbsp;&nbsp;&nbsp;&nbsp;Gospodin Ičino je opazio Eversove prodorne oči i odmah pohitao, brzajući:
<BR>&nbsp;&nbsp;&nbsp;&nbsp;&nbsp;"kao da svaki put razgovaram sa različitim ličnostima. Matematičarem, pesnikom - jednog dana čak je napisao sonete, i to dobre - naučnikom i umetnikom... On je tako veliki, ja..."
<BR>&nbsp;&nbsp;&nbsp;&nbsp;&nbsp;Gospodinu Ičinu je zastala knedla u grlu, jer je osetio kako napetost raste oko njega, kako se ljudi oko stola nemo ograđuju od njegovih reči. Govorio je stvari koje su bile izvan njegove kompetencije; on je bio samo kriptograf, a ne i pozvan da...
<BR>&nbsp;&nbsp;&nbsp;&nbsp;&nbsp;Usne onog čoveka u odelu od tvida stisnuše se i blago se izviše u ciničan, neodobravajući, nadmen osmeh.
<BR>&nbsp;&nbsp;&nbsp;&nbsp;&nbsp;S druge strane stola od gospodina Ičina, Vilijams, koji je rasejano zurio u prostor između njih, polako reče: "Shvatam, shvatam, da. Upravo liči na to. Nikada do sada nisam razmišljao na taj načim, ali..."
<BR>&nbsp;&nbsp;&nbsp;&nbsp;&nbsp;Vilijams položi oba dlana na sto, kao da je nameravao da ustane, i stade da šara pogledom punim neke neočekivane žestine uzduž i popreko po stolu. "U pravu je. Snark je takav. To su mnoge ličnosti, koje deluju gotovo nezavisno."
<BR>&nbsp;&nbsp;&nbsp;&nbsp;&nbsp;Gospodin Ičino nije skidao oči s ovog čoveka koji je delio posao s njim i prvi put opazi da se i Vilijams izmenio u kontaktu sa Snarkom. Ova misao mu je obodrila duh.
<BR>&nbsp;&nbsp;&nbsp;&nbsp;&nbsp;"Nezavisno", reče gospodin Ičino. "To je to. Naslutio sam mnoge vidove njegove ličnosti, s tim što je svaka odvojeno lice, a iza njih postoji nešto... veće. Nešto što nisam u stanju da vizuelno predstavim..."
<BR>&nbsp;&nbsp;&nbsp;&nbsp;&nbsp;"To je veće", upade Vilijams. "Mi vidimo samo delove Snarka i to je sve." Oba čoveka zurila su jedan u drugog, nemoćni da pretoče u reči ono što su osećali.
<BR>&nbsp;&nbsp;&nbsp;&nbsp;&nbsp;Evers prozbori.
<BR>&nbsp;&nbsp;&nbsp;&nbsp;&nbsp;"Odista, mislim da ste vi, gospodo, skrenuli s glavnog predmeta našeg razgovora. Zatražio sam od vas da nam opišete opseg učitavanja koje je Snark zahtevao, a ne vaše lične metafizičke reakcije na to."
<BR>&nbsp;&nbsp;&nbsp;&nbsp;&nbsp;Začu se nekoliko nervoznih kikota. Oko dugačkog stola gospodin Ičino je video umove koji su počivali zaštićeni iza suženih očiju, procenjujući, odmeravajući, odbijajući da osećaju.
<BR>&nbsp;&nbsp;&nbsp;&nbsp;&nbsp;"Ali ovo je važno..." započe Vilijams. Evers podiže ruku da bi ga ućutkao. U tom gestu gospodin Ičino je video konačan dokaz razloga zbog koga je Evers, a ne on bio predsednikov savetnik.
<BR>&nbsp;&nbsp;&nbsp;&nbsp;&nbsp;"Zamoliću vas, gospodine Vilijamse, da prepustite Izvršnom komitetu pravo na odlučivanje o tome šta je važno a šta nije."
<BR>&nbsp;&nbsp;&nbsp;&nbsp;&nbsp;Vilijamsovo lice se uozbiljilo. Bacio je pogled preko stola. Gospodin Ičino je uvukao dubok umirujući dah, i stresao sa sebe zbunjenost.
<BR>&nbsp;&nbsp;&nbsp;&nbsp;&nbsp;"Vi ste već odlučili, zar ne?" obrati se on Eversu. Piljio je u lice ovog čoveka, čija je bela košulja izbeljivala sopstvene senke i učinilo mu se da je video kako se nešto pomerilo duboko iza tih očiju. "Ovo je farsa", reče on ubeđeno.
<BR>&nbsp;&nbsp;&nbsp;&nbsp;&nbsp;"Ne znam šta mislite da ste..."
<BR>&nbsp;&nbsp;&nbsp;&nbsp;&nbsp;"To bi mogla biti istina, gospodine Evers - vi ne znate. Možda to još sebi niste priznali. Ali vi planirate nešto čudovišno, gospodine Evers, inače biste nas saslušali."
<BR>&nbsp;&nbsp;&nbsp;&nbsp;&nbsp;"Saslušao..."
<BR>&nbsp;&nbsp;&nbsp;&nbsp;&nbsp;"Vi ne želite da znate ono što vam govorimo."
<BR>&nbsp;&nbsp;&nbsp;&nbsp;&nbsp;Prostorijom se raširilo nelagodno šumorenje. Gospodin Ičino je gledao Eversa pravo u oči, ne dopuštajući mu da vrdne. Muk se produžio u nedogled. Evers je zažmirkao, skrenuo pogled i odviše nehatno podigao ruku, da bi dotakao bradu i sakrio usta.
<BR>&nbsp;&nbsp;&nbsp;&nbsp;&nbsp;"Mislim da će biti najbolje ako vas dvojica sada odete", reče Evers neobično mirnim glasom.
<BR>&nbsp;&nbsp;&nbsp;&nbsp;&nbsp;Nije se čuo nijedan drugi zvuk. Gospodin Ičino, sa sklopljenim rukama čvrsto pritisnutim na beležnicu pred sobom, iznenada je osetio čudnu prisnost sa Eversom, jedno prepoznavanje. U crtama oko čovekovih usana pročitao je jedan izraz koji je viđao i ranije: dovitljivi funkcioner, inteligentan, koji je sa sigurnim instinktom znao da poseduje neophodnu čvrstinu, koja mu omogućuje da odlučuje kada to drugi ne mogu. Evers je voleo da balansira između dva slučaja, da govori o izboru, verovatnoćama i planovima. On je živeo da bi stvarao situacije u kojima je bilo teško načiniti izbor.
<BR>&nbsp;&nbsp;&nbsp;&nbsp;&nbsp;Gospodin Ičino ustade. Bilo je nemoguće da takav čovek ništa ne čini čak i kada je to za njega najbolje. Moć je zahtevala akciju. Iz akcije je proizlazila drama, a drama... je bila slava.
<BR>&nbsp;&nbsp;&nbsp;&nbsp;&nbsp;Sada mi je to izmaklo iz ruku, pomisli on.
<BR>&nbsp;&nbsp;&nbsp;&nbsp;&nbsp;Vilijams ga je sledio pri odlasku, ali gospodin Ičino ga ne sačeka da bi razgovarao s njim. Načas je poželeo da napusti zgradu i reši se pretećeg tereta koji je osećao.
<BR>&nbsp;&nbsp;&nbsp;&nbsp;&nbsp;Ima oluja koje se mogu naslutiti pre no što ih vidite. Sumnjao je da će mu biti dopušteno da se vrati u Jamu i ponovo razgovara sa Snarkom. On je sada predstavljao opasnost. Ova misao ga je tištala, ali je on potisnu u stranu. Prošao je kroz proveru na najbližem izlazu i izašao kroz staklena vrata na svež, prolećni vazduh Pasadene. Bilo je skoro podne.
<BR>&nbsp;&nbsp;&nbsp;&nbsp;&nbsp;Još je nosio žuti blok i svoje zabeleške, stranice zgužvane u šaci. Leptiri ispod čizme. Silazeći stepenicama osetio je bujanje nekakve plime; ispustivši na tlo stranice, ispustivši sve to, on potrča. Trčao je.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
