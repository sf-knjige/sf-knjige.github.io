<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Nevil se sagao i uzeo malo zemlje u desnu ruku. Protrljao ju je između prstiju, drobeći krupnije grumenje. Koliko li ih samo počiva u zemlji, upita se.
<BR>&nbsp;&nbsp;&nbsp;&nbsp;&nbsp;Zatresao je glavom. Sigurno malo.
<BR>&nbsp;&nbsp;&nbsp;&nbsp;&nbsp;Šta je onda sa legendom?
<BR>&nbsp;&nbsp;&nbsp;&nbsp;&nbsp;Zatvorio je oči dok mu je tamni prah polako curio kroz prste. Da li je uopšte bilo odgovora? Kada bi se samo setio da li su ti koji počivaju u zemlji upravo oni koji se vraćaju iz mrtvih. Onda bi bar imao polaznu tačku u razmišljanju. Ali nije mogao da se seti. Znači, još jedno pitanje bez odgovora. Svrstajmo ga u isti red sa pitanjem koje nije rešio prošle noći.
<BR>&nbsp;&nbsp;&nbsp;&nbsp;&nbsp;Šta bi se dogodilo sa islamskim vampirom kada bi mu prineo krst?
<BR>&nbsp;&nbsp;&nbsp;&nbsp;&nbsp;Iznenadio ga je sopstveni zvonak smeh koji se razlegao u mirnom jutarnjem vazduhu. Blagi bože, pomisli, ne pamtim kada sam se poslednji put nasmejao. Zvuči mi kao kašalj bolesnog psa. Konačno, ja i jesam nešto slično, zar ne? I to veoma bolestan pas.
<BR>&nbsp;&nbsp;&nbsp;&nbsp;&nbsp;Oko četiri sata izjutra podigla se velika peščana oluja. Čudno kako je ona obnavljala sećanja. Virdžinija, Keti, svi oni užasni dani...
<BR>&nbsp;&nbsp;&nbsp;&nbsp;&nbsp;Ponovo se ugrizao za usnu. Ne, bilo je to odveć opasno. Razmišljanje o prošlosti obično bi ga navodilo na bocu. Jednostavno je morao da se saživi sa sadašnjošću. A onda mu pade na um još jedno pitanje: zbog čega je nastavio da živi? Možda za to nemam pravog razloga. Možda sam, naprosto, neodlučan da sve to okončam. Pa onda nevoljno pljesnu rukama - a šta sad? Kružio je pogledom okolo kao da se nešto naročito moglo videti u utihnuloj ulici Kimaron.
<BR>&nbsp;&nbsp;&nbsp;&nbsp;&nbsp;U redu, odluči naglo, da vidimo da li voda ima nekog uticaja.
<BR>&nbsp;&nbsp;&nbsp;&nbsp;&nbsp;Zakopao je cev u zemlju i povezao je sa malim koritom napravljenim od drveta.
<BR>&nbsp;&nbsp;&nbsp;&nbsp;&nbsp;Voda je doticala preko korita i slivala se u cev koju je vodila u tle.
<BR>&nbsp;&nbsp;&nbsp;&nbsp;&nbsp;Kada je završio, otišao je u kuću, istuširao se, obrijao i promenio zavoj na ruci. Rana je već bila zalečena. Ali u to nije trebalo da bude suviše siguran. Tek će vreme pokazati da li je imun na njihove ujede.
<BR>&nbsp;&nbsp;&nbsp;&nbsp;&nbsp;U šest i dvadeset ušao je u trpezariju i stao pored špijunke. Malo se protegao, odagnavajući bol u mišicama. Pošto se još ništa nije dogodilo, on ode i napravi piće. Kada se vratio do špijunke, ugledao je Bena Kortmana kako dolazi preko travnjaka.
<BR>&nbsp;&nbsp;&nbsp;&nbsp;&nbsp;"Iziđi, Nevile", promrmlja Robert Nevil, a Kortman ponovi reči sa otegnutim krikom.
<BR>&nbsp;&nbsp;&nbsp;&nbsp;&nbsp;Nevil je stajao nepokretan, posmatrajući Bena Kortmana.
<BR>&nbsp;&nbsp;&nbsp;&nbsp;&nbsp;Ben se nije mnogo promenio. Kosa mu je i dalje bila crna, a telo sklono gojaznosti. Lice je sada postalo još bleđe i bilo je zaraslo u bradu. Najviše ju je imao ispod nosa, dok je na bradi, obrazima i ispod vrata izgledala proređena. Ovo je bila jedina prava razlika. Ben je ranije poklanjao veoma mnogo pažnje brijanju, i neizostavno bi mirisao na svežu kolonjsku vodu svakog jutra kada bi povezao Nevila na posao.
<BR>&nbsp;&nbsp;&nbsp;&nbsp;&nbsp;Bilo je čudno gledati ovako Bena Kortmana; Bena koji mu je sada bio potpuno stran. Nekada je razgovarao sa ovim čovekom, zajedno radio sa njim, pričao o automobilima, bezbolu i politici, a kasnije o bolesti, o tome kako se osećaju Virdžinija i Keti, kako je Fredi Kortman, o...
<BR>&nbsp;&nbsp;&nbsp;&nbsp;&nbsp;Nevil odmahnu glavom. Nije imalo smisla razmišljati o tome. Prošlost je bila mrtva isto kao i Kortman.
<BR>&nbsp;&nbsp;&nbsp;&nbsp;&nbsp;Ponovo je zatresao glavom. Ovaj svet je poludeo, pomisli. Smrt se šeta unaokolo, a ja sam nemoćan. Povratak iz mrtvih postala je za mene sasvim obična stvar. Kako čovek brzo prihvati neverovatne stvari kada se samo jednom osvedoči u njih. Polako je ispijao viski, razmišljajući o tome na koga ga Ben podseća. Odnedavno mu se javio utisak da ga Kortman podseća na nekoga, ali nije uspeo da shvati ko bi to mogao da bude iz ranijeg života. Slegnuo je ramenima. Uostalom, zar je to važno?
<BR>&nbsp;&nbsp;&nbsp;&nbsp;&nbsp;Odložio je čašu na ivicu prozora i ušao u kuhinju. Tu je otvorio slavinu i vratio se u trpezariju. Kada je pogledao kroz špijunku, na travnjaku su se nalazili još jedan čovek i žena. Troje pred kućom nisu razgovarali međusobno. To nikada nisu činili. Neprekidno su hodali unaokolo, neumornim korakom, kružeći besciljno kao čopor vukova; uopšte nisu obraćali pažnju na same sebe, već su požudnim pogledima gutali kuću i željeni plen koji se nalazio unutra.
<BR>&nbsp;&nbsp;&nbsp;&nbsp;&nbsp;A onda Kortman ugleda vodu kako curi kroz korito i priđe da vidi u čemu je stvar. Trenutak kasnije on podiže svoje bledo lice i isceri se.
<BR>&nbsp;&nbsp;&nbsp;&nbsp;&nbsp;Nevil se trže.
<BR>&nbsp;&nbsp;&nbsp;&nbsp;&nbsp;Kortman je počeo da preskače korito. U Nevilovom grlu nešto se skupilo. Prokletnik mi se ruga!
<BR>&nbsp;&nbsp;&nbsp;&nbsp;&nbsp;Munjevito se okrenuvši, on jurnu u spavaću sobu, i drhtavim rukama izvuče jedan od pištolja iz pisaćeg stola.
<BR>&nbsp;&nbsp;&nbsp;&nbsp;&nbsp;Kortman je upravo doskočio sa jedne strane korita, kada ga metak pogodi u levo rame.
<BR>&nbsp;&nbsp;&nbsp;&nbsp;&nbsp;On se zatetura sa krikom i sruči se na pločnik, dok su mu se noge trzale u grčevima. Nevil opali ponovo i kuršum se odbi od asfalta nekoliko centimetara od Kortmanovog tela koje se izvijalo. Sa krikom na usnama Kortman skoči na noge; ali ga treći metak pogodi pravo u grudi.
<BR>&nbsp;&nbsp;&nbsp;&nbsp;&nbsp;Nevil je netremice zurio napolje, dok su mu nozdrve zapahnjivale opori mirisi baruta. Trenutak potom, između njega i Kortmana postavi se žena i poče da se svlači.
<BR>&nbsp;&nbsp;&nbsp;&nbsp;&nbsp;Nevil se povuče korak nazad i navuče poklopac preko špijunke. Nije smeo da dozvoli da i dalje gleda taj prizor. Već u prvom trenutku je osetio kako ga neki užasan plamen podilazi od bedara nagore i besomučno mu proždire celo telo. Posle izvesnog vremena ponovo je pogledao napolje i spazio Bena Kortmana kako korača unaokolo, pozivajući ga da iziđe.
<BR>&nbsp;&nbsp;&nbsp;&nbsp;&nbsp;I tog trenutka, pri bledoj svetlosti mesečine, Nevil iznenada shvati na koga ga Kortman podseća. Otkriće je bilo tako neobično da se gotovo zacenio od smeha; odmakao se od špijunke dok mu se celo telo nekontrolisano treslo.
<BR>&nbsp;&nbsp;&nbsp;&nbsp;&nbsp;Blagi bože - Oliver Hardi! Stari, dragi filmovi koje je često gledao! Kortman je izgledao kao stvoren za neme hurleske. Možda je bio samo nešto malo mršaviji; sada je čak imao i brkove.
<BR>&nbsp;&nbsp;&nbsp;&nbsp;&nbsp;Oliver Hardi bi se preturio na leđa kada bi ga stigla kiša metaka. Ali se zato uvek podizao, bez obzira na to šta se prethodno dogodilo. Izrešetan mecima, iskasapljen noževima izgažen kolima, smrvljen pod parnim valjkom, bačen u duboku vodu, proteran kroz dimnjak - uvek se vraćao, ugruvan ali sa veselim izrazom lica. Takav je sada bio i Ben Kortman - zlobna i opaka verzija Olivera Hardija, agresivan i veoma strpljiv.
<BR>&nbsp;&nbsp;&nbsp;&nbsp;&nbsp;Blagi bože, to je baš veselo!
<BR>&nbsp;&nbsp;&nbsp;&nbsp;&nbsp;Nije mogao da obuzda kikotanje zato što je sve to predstavljalo više nego običan smeh; bila je to u isti mah i neka vrsta opuštanja koja mu je odavno bila potrebna. Suze su mu tekle niz obraze. Čaša mu se tresla u ruci, od čega se tečnost razlivala na sve strane, što ga je navodilo na još jači smeh. U trenutku kada je njegov smeh prešao u histeričnu razuzdanost od koje je odjekivala cela kuća, čaša mu ispade iz ruke i pade na ćilim.
<BR>&nbsp;&nbsp;&nbsp;&nbsp;&nbsp;A onda je zaplakao.
<BR>&nbsp;&nbsp;&nbsp;&nbsp;&nbsp;Zabijao je kočeve u stomak i rame. U vrat, samo jednim udarcem drvenog malja. U noge i ruke - ishod je uvek bio isti: krv bi šiknula, gusta i crvena, po bledom mesu.
<BR>&nbsp;&nbsp;&nbsp;&nbsp;&nbsp;Učinilo mu se da je pronašao odgovor. Stvar je bila u gubljenju krvi od koje su živeli; morali su sasvim da iskrvare. A onda je otkrio ženu u maloj zelenobeloj kući; kada je zabio kolac, raspadanje se odigralo tako munjevito da ga je to nagnalo da brzo okrene glavu. Tog jutra nije mogao da doručkuje.
<BR>&nbsp;&nbsp;&nbsp;&nbsp;&nbsp;Kada se malo povratio i smogao snage da ponovo baci pogled, ugledao je na posteljini nešto što je ličilo na smešu soli i bibera; smeša je imala oblik i veličinu žene koja je tu do malopre ležala. Bilo je to prvi put da vidi tako nešto.
<BR>&nbsp;&nbsp;&nbsp;&nbsp;&nbsp;Potresen prizorom, izašao je iz kuće klecavim nogama i presedeo u kolima nekoliko časova, ispivši do dna bocu viskija. Ali čak ni piće nije moglo da mu odagna iz svesti užasnu viziju.
<BR>&nbsp;&nbsp;&nbsp;&nbsp;&nbsp;Sve se zbilo veoma brzo. Odjek tupog udarca malja još je odzvanjao u ušima, kada se ona bukvalno raspala pred njegovim očima.
<BR>&nbsp;&nbsp;&nbsp;&nbsp;&nbsp;Setio se razgovora sa nekim Crncem na poslu. On je izučavao tehniku balsamovanja i jednom prilikom ispričao je Nevilu o mauzolejima gde se leševi nalaze u bezvazdušnim komorama, ne menjajući se uopšte.
<BR>&nbsp;&nbsp;&nbsp;&nbsp;&nbsp;"Ali pustite samo malo vazduha unutra", kazao je Crnac "i puh! Pretvoriće se u smešu soli i bibera. Upravo ovako!" Crnac pucnu prstima.
<BR>&nbsp;&nbsp;&nbsp;&nbsp;&nbsp;Žena onda mora da je bila odavno mrtva. Možda je ona bila jedan od prvih vampira koji su započeli pomor. Sam Bog zna koliko je godina ona izvrdavala smrt.
<BR>&nbsp;&nbsp;&nbsp;&nbsp;&nbsp;Tog i narednih dana bio je odveć izbačen iz ravnoteže da bi bilo šta radio. Ostao je kod kuće i pitao se kako da zaboravi na sve. Nije čak ni uklanjao leševe sa travnjaka, niti opravljao razvaljene delove kuće.
<BR>&nbsp;&nbsp;&nbsp;&nbsp;&nbsp;Danima je ostao u stolici sa čašom u ruci i razmišljao o ženi. Ma koliko pokušavao da to ne čini, i bez obzira na količine popijenog alkohola, misli su mu se uvek vraćale na Virdžiniju. Pred očima mu je stalno promicao prizor kako ulazi u kapelu i podiže poklopac kovčega.
<BR>&nbsp;&nbsp;&nbsp;&nbsp;&nbsp;Osećao je hladnoću i malaksalost, a nervi su mu već bili na granici kidanja, tako da mu se jednog trenutka učinilo da je i sam zaražen.
<BR>&nbsp;&nbsp;&nbsp;&nbsp;&nbsp;Da li bi i ona tako izgledala?
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
