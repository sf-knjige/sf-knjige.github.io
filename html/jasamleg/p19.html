<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Žena je ležala nepokretno na postelji i spavala. Bilo je pozno popodne. Najmanje dvadeset puta Nevil je ulazio u spavaću sobu, da vidi da li se ona probudila. Sada je sedeo u kuhinji i razmišljao uz šolju kafe.
<BR>&nbsp;&nbsp;&nbsp;&nbsp;&nbsp;Šta ako je i ona zaražena? - stalno je ponavljao u sebi.
<BR>&nbsp;&nbsp;&nbsp;&nbsp;&nbsp;To mu je prvi put palo na pamet pre nekoliko časova kada je Rut zaspala. Pa ipak, ova pomisao više mu nije izgledala smešna. O čemu god da je počeo da razmišlja, sve se svodilo na isto. U redu, sunce joj nije škodilo i on ju je našao na otvorenom po danu. Ali sunčevi zraci nisu smetali ni psu.
<BR>&nbsp;&nbsp;&nbsp;&nbsp;&nbsp;Nevil je nervozno dobovao prstima po stolu. Jednostavnosti je nestalo; san se rastočio u uznemirujuću složenost. Nije bilo strasnih zagrljaja niti su čarobne reči bile izgovorene. Osim svog imena ona nije imala ništa drugo. Morao je da vodi pravu borbu sa njom da bi je doveo do kuće. Ali i to je bilo bezazleno prema ratu koji je nastupio kada je trebalo da je uvede unutra. Ona je plakala i molila ga da je ne ubije. Ma šta joj govorio, ona je samo ridala i preklinjala ga. Nevolja je bila u tome što je ovaj trenutak zamišljao po uzoru na romantične holivudske filmove; oči im se cakle od sreće dok ulaze u kuću držeći se za ruke. Ali od svega toga nije bilo ništa. Umesto toga on je bio prinuđen da je vuče, da joj laska, da je ubeđuje, i da se prepire sa njom, dok se ona uporno opirala. Ulazak je bio sve drugo samo ne romantičan. Morao je da je ugura u kuću.
<BR>&nbsp;&nbsp;&nbsp;&nbsp;&nbsp;Ona je, međutim, i unutra ostala preplašena. Pokušala je malo da se opusti, ali se ubrzo šćućurila u jednom uglu kao i pas. Nije htela da okusi ništa od onoga što joj je on ponudio. Konačno mu je preostalo samo da je odvede u spavaću sobu i tu zaključa. A onda je zaspala. Duboko je uzdahnuo i nervoznim prstima uhvatio šolju za dršku.
<BR>&nbsp;&nbsp;&nbsp;&nbsp;&nbsp;Sve ove godine sanjao je o tome kako bi bilo lepo imati društvo. A onda, kada je konačno sreo nekoga počele su da ga razjedaju sumnje i ponašao se okrutno i nestrpljivo.
<BR>&nbsp;&nbsp;&nbsp;&nbsp;&nbsp;Pa ipak, to je bilo jedino što mu je preostalo. Odavno se navikao na činjenicu da je on jedino normalno ljudsko biće na svetu. Nije bilo važno što i ona izgleda normalno. Video je mnogo njih u komi koji su izgledali podjednako kao i ona. Ali oni to ipak nisu bili, on je to znao. Jednostavna činjenica da ju je zatekao napolju po danu nije bila dovoljna da u njemu prituli nepoverenje. Odveć je dugo živeo u sumnji. Njegova slika sveta počivala je na veoma čvrstim temeljima. Gotovo da više nije mogao da poveruje kako postoji još neko sličan njemu. I sada kada je prvi šok prošao, stare dogme iz svih ovih godina usamljenosti ponovo su počele da upravljaju njegovim mislima.
<BR>&nbsp;&nbsp;&nbsp;&nbsp;&nbsp;Duboko uzdahnuvši, ustao je i otišao u spavaću sobu. Ona je i dalje bila u istom položaju. Možda je, pade mu na um, ponovo pala u komu. Stajao je iznad postelje netremice je posmatrajući. Rut. Postojalo je mnogo stvari koje je želeo da zna o njoj. Ali istovremeno, on se gotovo plašio takvog saznanja. Jer, ako je ona bila kao i drugi, onda mu je preostajalo samo jedno rešenje. A na izvestan način je najbolje ne znati ništa o onima koje ubijate.
<BR>&nbsp;&nbsp;&nbsp;&nbsp;&nbsp;Ruke mu se zgrčiše uz telo, dok su mu plave oči bile prikovane za njeno telo. Šta ako je sve ovo samo neverovatna podudarnost. Možda je ona samo za trenutak izašla iz kome. To nije moguće. Pa ipak, koliko je njemu bilo poznato klice nisu mogle da podnesu sunčevu svetlost. Zbog čega to nije dovoljno da ga ubedi kako ona nije nenormalna?
<BR>&nbsp;&nbsp;&nbsp;&nbsp;&nbsp;U svakom slučaju postoji samo jedan način da se uveri.
<BR>&nbsp;&nbsp;&nbsp;&nbsp;&nbsp;On se nagao i približio ruke na njena ramena.
<BR>&nbsp;&nbsp;&nbsp;&nbsp;&nbsp;"Probudi se", reče.
<BR>&nbsp;&nbsp;&nbsp;&nbsp;&nbsp;Ona je ostala nepomična. Stisnuo je usne, a prsti pritisnuše čvršće njena ramena.
<BR>&nbsp;&nbsp;&nbsp;&nbsp;&nbsp;A onda je primetio zlatni lančić oko njenog vrata. Pažljivo ga je uhvatio prstima i izvukao iz bluze.
<BR>&nbsp;&nbsp;&nbsp;&nbsp;&nbsp;Posmatrao je mali zlatni krst kada se ona probudila i uplašena trgla glavu na jastuk. Nije, dakle, u komi, pomisli on zadovoljno.
<BR>&nbsp;&nbsp;&nbsp;&nbsp;&nbsp;"Šta to ra... diš?" upita ga ona slabim glasom. Bilo je teško ne verovati joj kada bi progovorila. Zvuk ljudskog glasa bio mu je tako neobičan i imao je moć nad njim kao nikada ranije.
<BR>&nbsp;&nbsp;&nbsp;&nbsp;&nbsp;"Ja, ovaj... ništa", reče on.
<BR>&nbsp;&nbsp;&nbsp;&nbsp;&nbsp;Zbunjeno se trgao i oslonio o zid. Posmatrao ju je nekoliko dugih trenutaka pre no što ju je upitao:
<BR>&nbsp;&nbsp;&nbsp;&nbsp;&nbsp;"Odakle si?"
<BR>&nbsp;&nbsp;&nbsp;&nbsp;&nbsp;Ona je ležala gledajući ga praznim pogledom.
<BR>&nbsp;&nbsp;&nbsp;&nbsp;&nbsp;"Pitao sam te, odakle si", reče.
<BR>&nbsp;&nbsp;&nbsp;&nbsp;&nbsp;Ponovo nije rekla ništa. On se odmače od zida prodorno je posmatrajući.
<BR>&nbsp;&nbsp;&nbsp;&nbsp;&nbsp;"Ing... Inglvud", reče ona brzo.
<BR>&nbsp;&nbsp;&nbsp;&nbsp;&nbsp;Gledao ju je hladno nekoliko trenutaka, a zatim se ponovo naže ka zidu.
<BR>&nbsp;&nbsp;&nbsp;&nbsp;&nbsp;"Tako", reče on. "Jesi li živela sama?"
<BR>&nbsp;&nbsp;&nbsp;&nbsp;&nbsp;"Bila sam udata."
<BR>&nbsp;&nbsp;&nbsp;&nbsp;&nbsp;"Gde ti je muž?"
<BR>&nbsp;&nbsp;&nbsp;&nbsp;&nbsp;Knedla joj zaigra u grlu. "Umro je."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Prošle nedelje."
<BR>&nbsp;&nbsp;&nbsp;&nbsp;&nbsp;"Šta si radila nakon njegove smrti?"
<BR>&nbsp;&nbsp;&nbsp;&nbsp;&nbsp;"Pobegla sam." Ugrizla se za donju usnu. "Počela sam da bežim."
<BR>&nbsp;&nbsp;&nbsp;&nbsp;&nbsp;"Hoćeš da kažeš da si sve ovo vreme bežala?"
<BR>&nbsp;&nbsp;&nbsp;&nbsp;&nbsp;"D... da."
<BR>&nbsp;&nbsp;&nbsp;&nbsp;&nbsp;Posmatrao ju je bez reči. A onda se naglo okrenu i bat njegovih čizama muklo zabubnja dok je koračao prema kuhinji. Otvorio je vratanca na kredencu i izvadio nekoliko glavica belog luka. Stavio ih je u jedan tanjir, razdvojio na kriške i izgnječio. Oštar miris zapahnuo mu je nozdrve.
<BR>&nbsp;&nbsp;&nbsp;&nbsp;&nbsp;Ona je ležala oslonjena na lakat kada se on vratio u sobu. Bez oklevanja, Nevil joj podnese tanjir pod lice. Ona trže glavu u stranu uz prigušen krik.
<BR>&nbsp;&nbsp;&nbsp;&nbsp;&nbsp;"Šta to radiš?" upita ga, nakašljavši se.
<BR>&nbsp;&nbsp;&nbsp;&nbsp;&nbsp;"Zbog čega okrećeš glavu?"
<BR>&nbsp;&nbsp;&nbsp;&nbsp;&nbsp;"Molim te..."
<BR>&nbsp;&nbsp;&nbsp;&nbsp;&nbsp;"Zbog čega okrećeš glavu?"
<BR>&nbsp;&nbsp;&nbsp;&nbsp;&nbsp;"Pa to smrdi!" glas joj je postao jecav. "Nemoj, muka mi je od toga."
<BR>&nbsp;&nbsp;&nbsp;&nbsp;&nbsp;On joj prinese tanjir još bliže. Žena ispusti hrapav krik i pribi se uza zid oduprevši se nogama o postelju.
<BR>&nbsp;&nbsp;&nbsp;&nbsp;&nbsp;"Prekini! Molim te!" zavapila je.
<BR>&nbsp;&nbsp;&nbsp;&nbsp;&nbsp;On odmače tanjir, posmatrajući je kako se grči i drži za trbuh.
<BR>&nbsp;&nbsp;&nbsp;&nbsp;&nbsp;"Ti si jedna od njih", reče joj on zlobnim glasom.
<BR>&nbsp;&nbsp;&nbsp;&nbsp;&nbsp;Ona naglo ustade i protrča pored njega u kupatilo. Vrata se zalupiše iza nje i on začu kako ona povraća nad lavaboom.
<BR>&nbsp;&nbsp;&nbsp;&nbsp;&nbsp;Skupivši usne on odloži tanjir na natkasnu pored postelje. Osećao je kako mu se nešto skuplja u grlu. Zaražena. Bio je to siguran znak. Pre više od godinu dana otkrio je da beli luk izaziva alergiju u svakom organizmu koji je zaražen bacilom Vampiris. Kada se organizam izloži uticaju belog luka, dolazi do prenadraživanja ćelija što izaziva abnormalnu reakciju na svaki dalji kontakt sa belim lukom. Upravo zbog toga je ubrizgavanje alil sulfida imalo tako slab uticaj. Oni su morali da budu izloženi mirisu.
<BR>&nbsp;&nbsp;&nbsp;&nbsp;&nbsp;Zagnjurio je glavu u šake. Žena je reagovala na pogrešan način.
<BR>&nbsp;&nbsp;&nbsp;&nbsp;&nbsp;Trenutak kasnije, Robert Nevil se namršti. Ako je ono što je rekla tačno, onda je sigurno besciljno lutala već nedelju dana. Od toga je bez sumnje bila iscrpljena i slaba, tako da je miris belog luka i zbog toga mogao da je nagna na povraćanje.
<BR>&nbsp;&nbsp;&nbsp;&nbsp;&nbsp;Počeo je polako da udara pesnicama po madracu. To znači da još ništa ne zna, bar ne zasigurno. A objektivnost mu je nalagala da ne donosi zaključke na osnovu nepouzdanih činjenica. Bilo je to nešto što je naučio uz dosta muke, nešto što je znao i u šta je apsolutno verovao.
<BR>&nbsp;&nbsp;&nbsp;&nbsp;&nbsp;Još je sedeo na postelji kada je ona otključala vrata kupatila i izašla. Za trenutak je stajala u hodniku i posmatrala ga, a zatim je pošla u trpezariju. On ustade i krenu za njom. Kada je ušao u trpezariju, ona je sedela na kauču.
<BR>&nbsp;&nbsp;&nbsp;&nbsp;&nbsp;"Jesi li zadovoljan?" upita ga.
<BR>&nbsp;&nbsp;&nbsp;&nbsp;&nbsp;"Nije važno", reče. "Ti si u nevolji, a ne ja." Pogledala ga je ljutito, zaustivši da nešto kaže. Ali onda sleže ramenima i odmahnu glavom. Za trenutak je osetio neku vrstu naklonosti prema njoj. Izgledala je tako bespomoćno, sa tankim rukama prekrštenim u krilu. Izgledalo je da više uopšte ne obraća pažnju na pocepanu haljinu. On pogleda zavodljive obline njenih grudi. Imala je vitak stas, gotovo uopšte bez suvišnih izbočina. Pa ipak nije nimalo ličila na ženu koju je on stalno imao pred očima. Nema veze, pomisli on u sebi, to uopšte nije važno.
<BR>&nbsp;&nbsp;&nbsp;&nbsp;&nbsp;Seo je na stolicu naspram nje i pogledao je u oči. Ona nije skrenula pogled.
<BR>&nbsp;&nbsp;&nbsp;&nbsp;&nbsp;"Slušaj me pažljivo", reče on. "Imam puno razloga da smatram da si zaražena. Posebno sada kada si ovako reagovala na beli luk."
<BR>&nbsp;&nbsp;&nbsp;&nbsp;&nbsp;Ona nije ništa odgovorila.
<BR>&nbsp;&nbsp;&nbsp;&nbsp;&nbsp;"Imaš li nešto da kažeš?" upita je.
<BR>&nbsp;&nbsp;&nbsp;&nbsp;&nbsp;Ona podiže pogled.
<BR>&nbsp;&nbsp;&nbsp;&nbsp;&nbsp;"Ti misliš da sam ja jedna od njih", reče.
<BR>&nbsp;&nbsp;&nbsp;&nbsp;&nbsp;"Možda si."
<BR>&nbsp;&nbsp;&nbsp;&nbsp;&nbsp;"Pa šta?" upita ona, počevši da se poigrava krstom.
<BR>&nbsp;&nbsp;&nbsp;&nbsp;&nbsp;"To ne znači ništa", reče on.
<BR>&nbsp;&nbsp;&nbsp;&nbsp;&nbsp;"Meni je dobro", reče ona. "Nisam u komi." Nevil nije odgovorio ništa. Sa ovom činjenicom je morao da se složi iako ona nije odagnavala sumnje.
<BR>&nbsp;&nbsp;&nbsp;&nbsp;&nbsp;"Prošao sam kroz Inglvud više puta", reče on konačno. "Kako to da niste čuli moj automobil."
<BR>&nbsp;&nbsp;&nbsp;&nbsp;&nbsp;"Inglvud je veliko mesto", reče ona.
<BR>&nbsp;&nbsp;&nbsp;&nbsp;&nbsp;Pažljivo ju je posmatrao dok su mu prsti dobovali po naslonu stolice.
<BR>&nbsp;&nbsp;&nbsp;&nbsp;&nbsp;"Voleo bih... da ti verujem", reče.
<BR>&nbsp;&nbsp;&nbsp;&nbsp;&nbsp;"Stvarno?" upita ga ona. A onda je ponovo dobila grčeve u stomaku i savila se preko pojasa stisnuvši zube. Robert Nevil se upita zbog čega ne oseća više naklonosti prema ovoj ženi. Doduše teško je bilo probuditi osećanja u nekome ko je mrtav. On ih je odavno sve istrošio i sada je potpuno prazan od svih emocija.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije ona podiže pogled. U njenim očima videla se odlučnost.
<BR>&nbsp;&nbsp;&nbsp;&nbsp;&nbsp;"Oduvek sam imala slab stomak", reče. "Videla sam kako mi je muž ubijen prošle nedelje. Bio je doslovce raskomadan. I to upravo pred mojim očima. Zaraza mi je odnela dvoje dece. Proteklu sedmicu provela sam u paničnom lutanju. Noću sam se krila, a jela sam tek svaki drugi dan. Od straha nisam mogla da spavam više od nekoliko časova dnevno. A onda sam čula kako me neko zove. Progonio si me preko polja, uhvatio me i doveo u tvoju kuću. A onda kada mi je pripala muka zato što si mi poturio pun tanjir belog luka pod nos, palo ti je na pamet da me optužiš kako sam zaražena!"
<BR>&nbsp;&nbsp;&nbsp;&nbsp;&nbsp;Ruke joj se zgrčiše u krilu.
<BR>&nbsp;&nbsp;&nbsp;&nbsp;&nbsp;"Šta si mislio, kako ću da reagujem?" upita ona ljutito.
<BR>&nbsp;&nbsp;&nbsp;&nbsp;&nbsp;Zavalila se ponovo na kauč i zaklopila oči. Prstima je nervozno čupkala po suknji. Za trenutak je pokušala da dotera pocepanu haljinu ali joj bluza ponovo skliznu, i ona tužno zajeca. Nevil se nagao napred u stolici. Počinjao je da oseća grižu savesti bez obzira na podozrenja i sumnje. Nije mogao da joj pomogne. Zaboravio je kako se teše žene. Podigao je polako ruku do brade i počeo odsutno da je mrsi, netremice posmatrajući ženu.
<BR>&nbsp;&nbsp;&nbsp;&nbsp;&nbsp;"Da li bi...", započe on, ali mu nešto zastade u grlu. "Da li bi mi dezvolila da ti uzmem uzorak krvi?" upita tihim glasom. "Mogao bih..."
<BR>&nbsp;&nbsp;&nbsp;&nbsp;&nbsp;Ona naglo ustade i krenu prema izlaznim vratima. Nevil brzo skoči.
<BR>&nbsp;&nbsp;&nbsp;&nbsp;&nbsp;"Kuda ćeš?" upita je.
<BR>&nbsp;&nbsp;&nbsp;&nbsp;&nbsp;Nije odgovorila. Ruke joj nestrpljivo posegnuše prema bravi.
<BR>&nbsp;&nbsp;&nbsp;&nbsp;&nbsp;"Ne možeš napolje", reče, iznenađen. "Ulice će ubrzo biti pune vampira."
<BR>&nbsp;&nbsp;&nbsp;&nbsp;&nbsp;"Ne želim da ostanem ovde", zajeca ona ponovo. "Kakva je razlika ako me oni ubiju?" Obavio joj je ruke oko ramena. Ona pokuša da se oslobodi.
<BR>&nbsp;&nbsp;&nbsp;&nbsp;&nbsp;"Ostavi me na miru", viknu. "Nisam tražila da dođem ovamo. Ti si me dovukao. Zbog čega me ne pustiš na miru?"
<BR>&nbsp;&nbsp;&nbsp;&nbsp;&nbsp;Nevil je stajao pored nje nesposoban da bilo šta kaže.
<BR>&nbsp;&nbsp;&nbsp;&nbsp;&nbsp;"Ne možeš napolje", prošaputa najzad.
<BR>&nbsp;&nbsp;&nbsp;&nbsp;&nbsp;Odveo ju je natrag do kauča, a zatim je otišao do bara i uzeo novu bocu viskija. Svejedno da li si zaražena ili ne, pomisli on, sasvim svejedno. Pružio joj je veliku čašu ali ona odmahnu glavom.
<BR>&nbsp;&nbsp;&nbsp;&nbsp;&nbsp;"Uzmi ovo", reče on. "Činiće ti dobro."
<BR>&nbsp;&nbsp;&nbsp;&nbsp;&nbsp;Ona ga pogleda ljutito. "A onda ćeš moći da mi ponovo podmetneš beli luk pod nos."
<BR>&nbsp;&nbsp;&nbsp;&nbsp;&nbsp;Nevil zatrese glavom.
<BR>&nbsp;&nbsp;&nbsp;&nbsp;&nbsp;"Popij ovo", reče tihim glasom.
<BR>&nbsp;&nbsp;&nbsp;&nbsp;&nbsp;Posle nekoliko trenutaka žena uze čašu i ispi jedan gutljaj viskija. I to je bilo dovoljno da se zagrcne. Odložila je čašu na naslon kauča, a duboki uzdah joj potrese celo telo.
<BR>&nbsp;&nbsp;&nbsp;&nbsp;&nbsp;"Zbog čega želiš da ostanem?" upita ona rezignirano.
<BR>&nbsp;&nbsp;&nbsp;&nbsp;&nbsp;U njegovom pogledu nije se nazirao nikakav određen odgovor.
<BR>&nbsp;&nbsp;&nbsp;&nbsp;&nbsp;"Čak i ako si zaražena, ne smem da te pustim napolje. Ti i ne slutiš šta bi ti učinili."
<BR>&nbsp;&nbsp;&nbsp;&nbsp;&nbsp;Žena zatvori oči.
<BR>&nbsp;&nbsp;&nbsp;&nbsp;&nbsp;"Svejedno mi je", reče kratko.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
