<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Nije se više predavao alkoholnom razvratu. Daleko od toga. Naprotiv, pio je sve manje. Nešto se promenilo. Analizirajući situaciju, došao je do zaključka da ga je poslednja pijanka gurnula na dno, u sam ponor beznadnog očaja. Pošto se dublje više nije moglo, preostalo mu je samo da krene nagore.
<BR>&nbsp;&nbsp;&nbsp;&nbsp;&nbsp;Nakon nekoliko prvih nedelja u kojima je u njemu raslo uzdanje u psa, polako mu je postajalo jasno da nada nije, zapravo, ni bila, niti može da bude odgovor. U svetu jednoličnih užasa nije se moglo naći utočište u nesputanim sanjarenjima. Sa užasom je još nekako izlazi na kraj. Ali jednoličnost je predstavljala nepremostivu prepreku, i to mu je najzad postalo jasno, shvatio je jednom za svagda. A već sam čin razumevanja ispunjavao ga je izvesnim mirom; bilo je to osećanje da je podelio sve karte na svom mentalnom stolu, dobro ih pogledao, i izabrao one koje mu najviše odgovaraju.
<BR>&nbsp;&nbsp;&nbsp;&nbsp;&nbsp;Sahrana psa nije mu pala onako teško kao što je pretpostavljao. Na izvestan način bilo je to kao da sahranjuje iznevereve nade i lažna oduševljenja. Od tog dana shvatio je da mora da se pomiri sa tamnicom u kojoj je živeo; nikakva bekstva u nestvarno nisu pomagala, kao ni besomučno udaranje glavom u zid.
<BR>&nbsp;&nbsp;&nbsp;&nbsp;&nbsp;Kad mu je to najzad postalo jasno mogao je da se vrati na posao.
<BR>
<BR>&nbsp;&nbsp;&nbsp;&nbsp;&nbsp;Dogodilo se to pre godinu dana; nepunu sedmicu nakon što je odneo Virdžiniju na njeno drugo večno počivalište.
<BR>&nbsp;&nbsp;&nbsp;&nbsp;&nbsp;Isprazan i turoban, ispunjen jedino osećanjem potpunog ništavila, besciljno je lutao ulicama jednog poznog popodneva, sa rukama opuštenim niz telo i koracima koji su odzvanjali ritmom očaja. Na licu mu se uopšte nije ogledala beznadežna agonija koju je osećao. Lice mu je bilo sasvim bezizražajno.
<BR>&nbsp;&nbsp;&nbsp;&nbsp;&nbsp;Tumarao je ulicama satima, ne znajući niti vodeći računa o tome kuda ide. Sve što je znao bilo je da ne može se vrati u prazne prostorije kuće, niti da vidi oko sebe sve one stvari koje su one dodirivale, i gledale zajedno sa njim. Nije bio u stanju da baci pogled na Ketinu praznu postelju, na njene haljinice koje su nepomično i beskorisno visile u ormanu, na krevet u kome su on i Virdžinija spavali, na Virdžinijine stvari, njen nakit i pribor za šminkanje. Jednostavno, nije mogao da bude u blizini svega toga. I tako je izišao napolje i dugo besciljno tumarao, ne znajući uopšte gde se nalazi, sve dok ljudi nisu počeli da vrve oko njega i dok ga jedan čovek nije uhvatio za ruku, dok mu se neprijatan zadah belog luka širio iz usta.
<BR>&nbsp;&nbsp;&nbsp;&nbsp;&nbsp;"Hodi, brate, hodi", reče čovek hrapavim i grubim glasom. Jabučica na vratu nepoznatog, neobično je podsećala na krestu ćurana, imao je zarumenjene obraze, grozničave oči, tamno odelo, neopeglano i prljavo. "Dođi i bićeš spasen, brate, spasen!"
<BR>&nbsp;&nbsp;&nbsp;&nbsp;&nbsp;Robert Nevil se zabuljio u čoveka. Uopšte ga nije razumeo. Nepoznati uhvati Nevila za ruku svojim dugačkim koščatim prstima.
<BR>&nbsp;&nbsp;&nbsp;&nbsp;&nbsp;"Nikada nije kasno, brate", reče. "Spasenje će doći svima koji..."
<BR>&nbsp;&nbsp;&nbsp;&nbsp;&nbsp;Poslednje reči se izgubiše u sve jačem žamoru koji je dopirao iz velike šatre kojoj su se približavali. Zvučalo je kao more koje, bučno šumeći, pokušava da se izbavi ispod velikog platna. Robert Nevil je pokušao da oslobodi ruku.
<BR>&nbsp;&nbsp;&nbsp;&nbsp;&nbsp;"Ne želim..."
<BR>&nbsp;&nbsp;&nbsp;&nbsp;&nbsp;Čovek ga nije čuo. Uhvatio je Nevila ispod mišice i poveo ga prema vodopadu urlika i žamora. Nije ga puštao od sebe. Robert Nevil je imao osećaj kao da ide u susret velikom talasu plime.
<BR>&nbsp;&nbsp;&nbsp;&nbsp;&nbsp;"Ali ja neću..."
<BR>&nbsp;&nbsp;&nbsp;&nbsp;&nbsp;A onda ga je šator progutao i on je uronio u okean dovikivanja, žamorenja i tapšanja. Instinktivno se trgao, dok mu je srce brže zakucalo u grudima. Okruživala ga je velika masa sveta koja se stiskala i gurala oko njega poput bure koja se upravo podiže. Ljudi su se njihali, tapšali i uzvikivali reči koje Robert Nevil nije razumeo.
<BR>&nbsp;&nbsp;&nbsp;&nbsp;&nbsp;Zatim se buka utišala i on je začuo glas koji je dopirao kroz polutamu kao prst sudbine - glas koji se prelamao i umnožavao kroz mnogo zvučnika.
<BR>&nbsp;&nbsp;&nbsp;&nbsp;&nbsp;"Želiš li da osećaš strah pred svetim krstom Gospodnjim? Hoćeš li da se pogledaš u ogledalo i da ne vidiš lice koji ti je dao Svemogući? Želiš li da se vratiš iz groba kao čudovište koje izlazi iz pakla?"
<BR>&nbsp;&nbsp;&nbsp;&nbsp;&nbsp;Glas je postajao napetiji, hrapaviji i prodorniji. "Želiš li da se pretvoriš u mračnu, neznabožačku životinju? Hoćeš li da ukaljaš nevino večernje nebo paklenim krilima slepog miša? Pitam te: želiš li da se pretvoriš u bezbožničku ljušturu iz najdubljih tmina, u jadno stvorenje večnog prokletstva?"
<BR>&nbsp;&nbsp;&nbsp;&nbsp;&nbsp;"NE!" Zaurla masa, zahvaćena užasom. "Ne, spasi nas?"
<BR>&nbsp;&nbsp;&nbsp;&nbsp;&nbsp;Robert Nevil poče da se povlači nazad, kroz pomahnitalu gomilu vernika, sa visoko uzdignutim rukama i penom oko usana, koji su vapili za pomoć sa visokih nebesa.
<BR>&nbsp;&nbsp;&nbsp;&nbsp;&nbsp;"U redu, reći ću vam. Reći ću vam, i zato čujte reči Gospodnje. Neka se zna da će zlo ići od naroda do naroda i da će bič božiji tog dana pucati sa jednog kraja zemlje na drugi! Da li je to laž, da li je to laž?"
<BR>&nbsp;&nbsp;&nbsp;&nbsp;&nbsp;"Ne! Ne!"
<BR>&nbsp;&nbsp;&nbsp;&nbsp;&nbsp;"Kažem vam da sve dok ponovo ne budemo postali deca, nevina i čista u očima Gospodnjim, sve dok se ne podignemo i ne zapevamo u slavu svemogućeg boga i njegovog voljenog sina Isusa Hrista, našeg spasitelja, sve dok ne padnemo na kolena i ne zamolimo za oproštaj naših teških greha - bićemo prokleti! Kažem vam ponovo, i zato dobro čujte! Bićemo prokleti, bićemo prokleti, bićemo prokleti!"
<BR>&nbsp;&nbsp;&nbsp;&nbsp;&nbsp;"Amin!"
<BR>&nbsp;&nbsp;&nbsp;&nbsp;&nbsp;"Spasi nas!"
<BR>&nbsp;&nbsp;&nbsp;&nbsp;&nbsp;Masa poče da se izvija, da jeca, i da se udara u glavu, urlajući u samrtnom strahu i zapevajući užasne halucinacije.
<BR>&nbsp;&nbsp;&nbsp;&nbsp;&nbsp;Robert Nevil je krčio put kroz gomilu, posrćući i saplićući se u moru izneverenih nada, u unakrsnoj vatri mahnitih prizivanja boga.
<BR>&nbsp;&nbsp;&nbsp;&nbsp;&nbsp;"Bog nas je kaznio za naš veliki greh! Bog je upravio na nas užasnu silu svog svemoćnog gneva! Bog je poslao na nas drugi potop - potop bujicu, poplavu bića iz pakla koja su progutala čitav svet. On je otvorio grobove. Skinuo je poklopce sa kripti, vratio je smrt iz crne rake - i bacio je na nas. A smrt i pakao oslobađaju nove smrti i nove legije prokletih! To je glas Gospodnji! O bože, ti si nas kaznio, o bože, ti si video užasno lice našeg sagrešenja. O bože, ti si nas satro silinom tvog gneva!"
<BR>&nbsp;&nbsp;&nbsp;&nbsp;&nbsp;Tapšući rukama poput neusaglašenog plotuna streljačkog voda, telesa su se povijala kao stabljike na oluji: odasvud su se razlegali jecaji zbog sveprisutne smrti, krici živih koji su se još borili. Robert Nevil se konačno probio kroz uzavrelu masu; lice mu je bilo bledo, a ruke je držao ispred sebe kao slepac koji traži zaklon.
<BR>&nbsp;&nbsp;&nbsp;&nbsp;&nbsp;Utekao je odatle, pometen i uzdrhtao, bežeći što dalje od njih. Pod šatrom ljudi su i dalje vrištali. Ali noć je već bila pala.
<BR>
<BR>&nbsp;&nbsp;&nbsp;&nbsp;&nbsp;Razmišljao je o svemu tome sada dok je sedeo u trpezariji sa nekim psihološkim priručnikom u krilu i čašom viskija u ruci.
<BR>&nbsp;&nbsp;&nbsp;&nbsp;&nbsp;Jedan citat pokrenuo je lanac misli, vrativši ga u ono veče od pre deset meseci, kada se iznenada obreo usred mahnitalog skupa onih koji su želeli da žive.
<BR>&nbsp;&nbsp;&nbsp;&nbsp;&nbsp;"Ovakvo stanje, poznato kao histerično slepilo, može da bude delimično ili potpuno i da obuhvati jednu, nekoliko ili sve osobe."
<BR>&nbsp;&nbsp;&nbsp;&nbsp;&nbsp;Bio je to pasus koji je pročitao. On ga je ponovo usredsredio na stari problem.
<BR>&nbsp;&nbsp;&nbsp;&nbsp;&nbsp;Ali ovoga puta bio je nov pristup. Prethodno je poklanjao potpuno poverenje hipotezi da se fenomen vampira može objasniti klicama. Ako su i postojali neki izuzeci koji se nisu uklapali u pretpostavku o bakcilima, on je bio sklon da njihovo postojanje pripiše sujeverju. Istina, bio je nejasno svestan i mogućnosti čisto psihološkog objašnjenja, ali mu nikada nije poklanjao odveć poverenja. Sad, međutim, oslobođen konačno ranijih predrasuda, uzeo je u obzir i ovu hipotezu.
<BR>&nbsp;&nbsp;&nbsp;&nbsp;&nbsp;Znao je da ne postoji razlog zašto neki slučajevi ne bi imali fizičko, a drugi psihološko objašnjenje. Kada mu je to najzad postalo jasno, najednom su mu blesnuli pred očima odgovori koje je samo slepac mogao da ne vidi. Tja, izgleda da sam ja oduvek spadao u tu vrstu ljudi, pomisli on sa pritajenim zadovoljstvom.
<BR>&nbsp;&nbsp;&nbsp;&nbsp;&nbsp;Na um mu je najpre pao šok koji su pretrpele pojedine žrtve zaraze.
<BR>&nbsp;&nbsp;&nbsp;&nbsp;&nbsp;Kako se pomor sve više širio, bulevarska štampa posvećivala je srazmernu pažnju natpisima o vampirima koji su konačno uvrežili užasan strah i u najzabitije delove zemlje. Sećao se gomile pseudonaučnih članaka koji su naširoko pisali o ovom problemu, a sve sa ciljem da novine imaju bolju prođu.
<BR>&nbsp;&nbsp;&nbsp;&nbsp;&nbsp;Postojalo je nešto groteskno u svemu tome; grozničava nastojanja da se novine što bolje prodaju u trenucima kada je svet neumitno klizio ka propasti. Pa ipak, nisu sve novine podlegle toj atmosferi. One novinske kuće koje su živele na častan i pošten način, i umrle su tako. Bulevarska štampa je sasvim pomahnitala tokom poslednjih dana. Uporedo sa tim uzimao je maha veliki polet kulta života. U tipičnom grozničavom traženju brzih odgovora, lako shvatljivih, ljudi su ponovo potražili spas u primitivnim religijskim transovima. Ali uspeha nije bilo. Oni ne samo da su umirali podjedanko brzo kao i ostali svet, već su kopnili sa užasom u srcima i sa samrtnim strahom koji im je tekao u venama.
<BR>&nbsp;&nbsp;&nbsp;&nbsp;&nbsp;Pa ipak, Robert Nevil je nalazio opravdanje za taj paničan strah. Bila je užasna i sama pomisao da će se svest ponovo roditi ispod toplog, teškog sloja zemlje, kao i saznanje da smrt nije konačna. Takođe je postojalo nešto morbidno u činjenici da će nakon umiranja uslediti povratak kroz zemlju i to u telima koje sada pokreće čudovišna, užasna potreba.
<BR>&nbsp;&nbsp;&nbsp;&nbsp;&nbsp;Ovaj traumatski šok sigurno je dorkajčio i ono malo zdravog razuma što je preostalo. A takav šok je mogao mnogo toga da objasni.
<BR>&nbsp;&nbsp;&nbsp;&nbsp;&nbsp;Krst, pre svega.
<BR>&nbsp;&nbsp;&nbsp;&nbsp;&nbsp;Kada su jednom bili prinuđeni da se suoče sa užasom koji je donosilo ponovno vraćanje u paklenom, demonskom obličju, razum ih je naprosto izdao. I upravo se tada pojavio mahniti strah od krsta. A kada se taj užas jednom čvrsto ukorenio, svest budućih vampira najednom je postala opterećena snažnim komleksom koji se manifestovao kao mržnja prema vlastitom biću, pa je išao čak dotle da oni budu potpuno slepi za svoj užasno izmenjeni lik. To ih je učinilo usamljenim, bezdušnim robovima noći, punim straha da se približe nekome; najčešće su živeli sasvim sami, tražeći utehu na tlu gde su i ranije živeli i uzaludno nastojeći da uspostave vezu sa nekim, bilo kim.
<BR>&nbsp;&nbsp;&nbsp;&nbsp;&nbsp;Voda? Pre ju je prihvatao kao sujeverje, kao deo nasleđa iz tradicionalnih legendi u kojima su veštice bile nesposobne da pređu preko tekuće vode, kako je to lepo bilo opisano u pričama Tama O' Šantera. Veštice, vampiri - u svim tim prestravljenim stvorenjima postojalo je mnogo srodnih osobina. Legende i sujeverja su sve to obuhvatali.
<BR>&nbsp;&nbsp;&nbsp;&nbsp;&nbsp;A živi vampiri? Sada je i taj problem postao jednostavan. Oni su u životu bili poremećeni, bolesni, a takvi su ostali i kao vampiri. Sada je bio siguran da svi živi koji mu pohode kuću preko noći predstavljaju, zapravo, bolesna stvorenja, koja uobražavaju da su pravi vampiri, iako su samo bezumni paćenici. Ovo je u isti mah objašnjavalo i činjenicu da oni nikada nisu preduzeli najočigledniji taktički potez i zapalili mu kuću. Njima je jednostavno, zatajila sposobnost logičkog razmišljanja.
<BR>&nbsp;&nbsp;&nbsp;&nbsp;&nbsp;Na um mu je pao čovek koji se jedne noći popeo na vrh bandere sa druge strane ulice i dok ga je Robert Nevil posmatrao kroz špijunku, skočio uvis, mahnito uzmahujući rukama. Tada mu nije pošlo za rukom da objasni ovaj događaj, ali odgovor mu je sada bio sasvim jasan. Čovek je uobrazio da je slepi miš.
<BR>&nbsp;&nbsp;&nbsp;&nbsp;&nbsp;Nevil je sedeo i posmatrao poluispijenu čašu dok mu je na usnama poigravao laki osmeh. Tako, dakle, pomisli on, najzad smo otkrili u čemu je stvar. Konačno smo ustanovili da oni nisu nepobedivi. Daleko od toga; oni su predstavljali rasu koja je brzo iščezavala i kojoj su bili potrebni krajnje specifični fizički uslovi za procvat njihove bezbožničke civilizacije.
<BR>&nbsp;&nbsp;&nbsp;&nbsp;&nbsp;Odložio je piće na sto.
<BR>&nbsp;&nbsp;&nbsp;&nbsp;&nbsp;Nije mi potrebno, misli. Moja osećanja mogu i bez toga. Ne želim više viski da bih zaboravio ili pobegao iz ovog sveta. Uopšte više ne moram da bežim. Sada više ne.
<BR>&nbsp;&nbsp;&nbsp;&nbsp;&nbsp;Po prvi put otkako je pas umro on se osmehnuo sa osećanjem blagog, pritajenog zadovoljstva. Postojalo je još mnogo stvari koje je morao da nauči, ali ne više tako mnogo kao pre. Čudno, ali život je postao gotovo podnošljiv. Mogu bez roptanja da odenem haljetak pustinjaka, pomisli u sebi.
<BR>&nbsp;&nbsp;&nbsp;&nbsp;&nbsp;Sa gramofona je dopirala mirna i spokojna muzika.
<BR>&nbsp;&nbsp;&nbsp;&nbsp;&nbsp;Napolju su čekali vampiri.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
