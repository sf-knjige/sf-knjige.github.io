<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Bila je noć kada su došli. Dovezli su se u zamračenim automobilima na kojima su goreli veliki farovi, sa puškama, sekirama i čakljama. Pojavili su se iz tame, praćeni snažnom bukom motora, dok su duge bele ruke njihovih farova skliznule iza ugla bulevara i razlile se po ulici Kimaron.
<BR>&nbsp;&nbsp;&nbsp;&nbsp;&nbsp;Robert Nevil je sedeo pored špijunke kada su oni došli. Odložio je knjigu i dokono zurio napolje kada su se beli zraci zarili u beskrvna lica vampira; oni su počeli da se zbunjeno komešaju, dok su im divlje crne oči kao paralizovane počivale na zaslepljujućoj svetlosti.
<BR>&nbsp;&nbsp;&nbsp;&nbsp;&nbsp;Nevil odskoči od špijunke, a srce poče mahnito da mu bije u grudima. Za trenutak je stajao drhteći u mračnoj sobi, nesposoban bilo šta da preduzme. Nešto mu se skupilo u grlu kada je začuo zvuk automobilskih motora čak i kroz debele izolacione zidove. Na um mu padoše pištolji u pisaćem stolu i mašinka na tezgi. Bilo je to jedino oružje kojim je mogao da brani kuću. Čvrsto je stisnuo prste sve dok mu se nokti nisu zarili u dlanove. Ne, već je doneo odluku; pažljivo ju je razradio tokom poslednjih meseci. Neće se boriti.
<BR>&nbsp;&nbsp;&nbsp;&nbsp;&nbsp;Osećajući tešku i neprijatnu mučninu u stomaku, ponovo je prišao špijunki i pogledao napolje.
<BR>&nbsp;&nbsp;&nbsp;&nbsp;&nbsp;Ulica je predstavljala poprište brzog i nasilnog delanja, koje se odvijalo pod snažnim svetlom farova. Ljudi su navalili na ljude, a tupi bat čizama odjekivao je sa pločnika. Zatim se razleže jedan pucanj, šuplje odjeknuvši, a onda poče paljba.
<BR>&nbsp;&nbsp;&nbsp;&nbsp;&nbsp;Muški vampiri padali su pokošeni hicima. Četiri čoveka hvatali su ih za ruke i pridržavali ih, dok su druga dvojica zabijala sjajne kopljaste vrhove svojih čaklji u grudi vampira. Nevilovo lice se zgrči kada krici počeše da ispunjavaju noć. Gledajući ovaj prizor, osećao je kako mu dah zastaje u grudima.
<BR>&nbsp;&nbsp;&nbsp;&nbsp;&nbsp;Ljudi u tamnim odelima znali su tačno šta rade. Napolju se videlo sedam vampira, šest muškaraca i jedna žena. Pridošlice su opkolile ovu grupu, sputali im ruke i zabadali im britke čaklje duboko u tela. Krv bi zašikllala po tamnom pločniku, i vampiri su nestajali jedan za drugim. Nevil je sve više drhtao. Da li je to novo društvo? - odjeknu mu u svesti. Želeo je da veruje da su oni prisiljeni na ovo što rade, ali stravičnost prizora prizvala je najcrnje slutnje. Moraju li to odista ovako da čine? Je li ovo nemilosrdno i okrutno klanje odista neophodno? Zbog čega su ubijali noću kada su vampiri danju mogli da budu bezbolno umoreni?
<BR>&nbsp;&nbsp;&nbsp;&nbsp;&nbsp;Robert Nevil je osetio kako mu zgrčene pesnice podrhtavaju. Nimalo mu se nije dopadao ovaj prizor koji ga je neobično podsećao na metodično klanje. Znatno su više ličili na gangstere nego na ljude koje je nužda naterala da to preduzmu. Na njihovim licima očitovali su se izrazi zlokobnog trijumfa pod bledom i snažnom svetlošću farova. Ta lica bila su okrutna i bezosećajna.
<BR>&nbsp;&nbsp;&nbsp;&nbsp;&nbsp;Iznanada, jedna misao prože Nevila jezom. Gde je Ben Kortman?
<BR>&nbsp;&nbsp;&nbsp;&nbsp;&nbsp;Brzo je pogledom pretražio ulicu, ali nije video Kortmana. Sasvim se pripio uz špijunku kako bi imao što bolji pogled. Najednom mu je postalo jasno da ne želi da se oni dočepaju Kortmana i da ga unište na ovaj način. U njemu se najednom pojavilo osećanje čijeg porekla nije bilo svestan - osećanje veće naklonosti prema vampirima nego prema njihovim dželatima.
<BR>&nbsp;&nbsp;&nbsp;&nbsp;&nbsp;Sedam vampira ležalo je zgrčeno na tlu u lokvama krvi. Svetlost farova poče ponovo da klizi preko ulice, osvetljavajući noć. Nevil okrenu glavu u stranu kada je snažan snop skliznuo preko prednjeg dela njegove kuće. A onda, kada je trenutna zaslepljenost prošla, on ponovo pogleda napolje.
<BR>&nbsp;&nbsp;&nbsp;&nbsp;&nbsp;Pucanj. Nevilove oči se upraviše prema mestu koje su osvetljavali farovi.
<BR>&nbsp;&nbsp;&nbsp;&nbsp;&nbsp;Zgrčio se. Kortman se nalazio na krovu kuće sa druge strane ulice. Uspinjao se prema dimnjaku, muklo bubnjajući po crepovima.
<BR>&nbsp;&nbsp;&nbsp;&nbsp;&nbsp;Najednom Nevil shvati da se Ben Kortman, zapravo, sve vreme krio u dimnjaku, i pri pomisli na to obuze ga plima očaja. Usne su mu bile čvrsto stisnute. Zašto nije pažljivije pretraživao susedstvo. Nije mogao da odagna mučninu koja se javila pri pomisli da će Kortmana ubiti ovi okrutni stranci. Iako to objektivno nije imalo nikakvog značaja, osetio je kako ga obuzima mržnja. Ako je već neko trebalo da svrši sa Kortmanom, onda je to bio samo on.
<BR>&nbsp;&nbsp;&nbsp;&nbsp;&nbsp;Ali više se ništa nije moglo učiniti. Praznim i tupim pogledom posmatrao je snopove farova na Kortmanovu telu koje se nemoćno izvijalo. Duge bele ruke lagano su posezale za nekakvim uporištem na krovu. Polako, sasvim polako, kao da Kortman pred sobom ima sve vreme ovog sveta. Požuri! zaurla Nevil u sebi. Osećao je kako se sve u njemu napreže do granice kidanja, dok je posmatrao spore pokrete Kortmanove agonije.
<BR>&nbsp;&nbsp;&nbsp;&nbsp;&nbsp;Ljudi se nisu dovikivali niti su se čule komande. Jednostavno su podigli puške i kroz noć se zaori rezak odjek plotuna.
<BR>&nbsp;&nbsp;&nbsp;&nbsp;&nbsp;Nevil je gotovo osetio kako se meci zabijaju u njegovo vlastito telo. Počeo je da drhti kao prut kada je video Kortmanovo telo kako se trza pod kišom metaka. Ben je i dalje puzio, i Nevil ugleda njegovo belo lice i čvrsto stisnute zube. Kraj Olivera Hardija, pomisli; smrt svih komedija i prestanak smeha. Nije više čuo neprekidne plotune pušaka. Nije čak ni osetio kako mu suze klize niz obraze. Pogled mu je bio upravljen u nezgrapno obličje svog starog prijatelja koji je još pokušavao da se uspentra uz jarko osvetljen krov.
<BR>&nbsp;&nbsp;&nbsp;&nbsp;&nbsp;Kortmanu je konačno pošlo za rukom da se uspravi na kolena i da se grčevitim prstima uhvati za dimnjak. Telo mu se izvijalo pod kišom metaka. Crne oči netremice su zurile u zaslepljujuće farove dok su mu se usne krivile u bešumne krike.
<BR>&nbsp;&nbsp;&nbsp;&nbsp;&nbsp;A onda mu je uspelo da se uspravi pored dimnjaka: Nevilovo lice izobličila je grimasa videvši Kortmana kako počinje da podiže desnu nogu. Ali bučne mašinke nisu prestajale da ga zasipaju vrućim olovom. Za trenutak Kortman je stajao uspravljen pod usijanom kišom, dok su mu ukočene ruke bile visoko dignute iznad glave, a drzak prkos poigravao na bledom licu.
<BR>&nbsp;&nbsp;&nbsp;&nbsp;&nbsp;"Bene", promrmlja Nevil, gotovo nerazgovetnim šapatom.
<BR>&nbsp;&nbsp;&nbsp;&nbsp;&nbsp;Telo Bena Kortmana se zgrči, naže napred i pade. Počelo je da klizi i da se polako kotrlja niz crepove, a zatim polete preko ruba krova. U iznenadnoj tišini Nevil začu tup udarac sa druge strane ulice. Sa gađenjem je okrenuo glavu kada je ugledao ljude kako trče prema telu koje se koprcalo sa svojim oštrim čakljama. Zatvorio je oči i ponovo zario duge nokte u dlanove.
<BR>&nbsp;&nbsp;&nbsp;&nbsp;&nbsp;A onda se začuo bat čizama. Nevil ustuknu u tamu. Stajao je na sredini sobe, čekajući da ga pozovu ili da mu kažu da izađe napolje. Osećao se ukočeno. Neću da se borim, ponavljao je neprestano u sebi. Bez obzira na to što je to želeo i bez obzira na to što je već mrzeo crne prilike sa njihovim revolverima i krvožednim čakljama.
<BR>&nbsp;&nbsp;&nbsp;&nbsp;&nbsp;Pa ipak, neće se upustiti u borbu. Doneo je tu odluku nakon veoma pomnog razmišljanja. Oni će učiniti ono što budu morali, makar i uz suvišno nasilje i neshvatljivo uživanje. On je ubijao pripadnike njihovog naroda, tako da im preostaje samo da ga uhvate kako bi se spasli. Neće se boriti. Prepustiće se pravdi njihovog novog društva. Kada ga budu pozvali on će izići i predati se; bila je to čvrsta odluka.
<BR>&nbsp;&nbsp;&nbsp;&nbsp;&nbsp;Ali oni ga nisu pozvali. Nevil se zbunjeno trgao kada se oštrica sekire duboko zarila u ulazna vrata. Stajao je drhteći u tami trpezarije. Šta će učiniti? Zašto ga nisu pozvali da se preda? On nije bio vampir već čovek kao i oni. Šta će učiniti?
<BR>&nbsp;&nbsp;&nbsp;&nbsp;&nbsp;Munjevito se okrenuo i pogledao prema kuhinji. Udarci sekire začuli su se i na zapretenim zadnjim vratima. Nervozno je krenuo prema hodniku. Uplašen pogled klizio mu je od prednjih do zadnjih vrata. Srce mu je besomučno udaralo u grudima. Više ništa nije shvatao, ništa. Sa uzvikom zbunjenog iznenađenja on utrča u hodnik kada se opkoljenom kućom razleže pucanj puške. Oni su pucali u bravu na prednjim vratima. Od drugog pucnja uši mu se sasvim zaglušiše.
<BR>&nbsp;&nbsp;&nbsp;&nbsp;&nbsp;A onda mu je, najednom, sinulo. Oni nisu došli da ga izvedu na sud i pred pravdu. Oni su došli da ga pogube.
<BR>&nbsp;&nbsp;&nbsp;&nbsp;&nbsp;Zaplašeno mrmljajući pojurio je prema spavaćoj sobi. Prsti počeše grčevito da mu preturaju po fijokama stola.
<BR>&nbsp;&nbsp;&nbsp;&nbsp;&nbsp;Konačno se uspravio na drhtavim nogama, držeći dva pištolja. Ali šta ako oni ipak dolaze da ga odvedu u zatvor? Ravnao se jedino prema činjenici da ga nisu pozvali da iziđe. Ali u kući nije bilo svetla, možda su pomislili da je već otišao.
<BR>&nbsp;&nbsp;&nbsp;&nbsp;&nbsp;Stajao je drhteći u tami spavaće sobe, nesvestan šta da preduzme, dok mu je užas ispunjavao grudi. Zašto nije pobegao? Zašto je nije poslušao i pobegao? Budalo!
<BR>&nbsp;&nbsp;&nbsp;&nbsp;&nbsp;Jedan od pištolja mu ispade iz drhtavih prstiju kada su prednja vrata bila probijena. Teški koraci zabubnjaše trpezarijom i Robert Nevil se brzo baci na pod, čvrsto stežući preostali pištolj ukočenim beskrvnim prstima. Neće ga ubiti bez borbe.
<BR>&nbsp;&nbsp;&nbsp;&nbsp;&nbsp;Promrmljao je neku kletvu kada se u mraku sudario sa tezgom. A onda se ukoči, napregnuto iščekujući. U susednoj sobi jedan čovek je nešto rekao što on nije razumeo, a onda hodnikom počeše da klize snopovi baterijskih lampi. Nevil zadrža disanje. Osećao je kako soba počinje da se vrti oko njega. To je, dakle, kraj. Bila je to jedina stvar koja mu je pala na um. To je, dakle, bio kraj.
<BR>&nbsp;&nbsp;&nbsp;&nbsp;&nbsp;Teške cipele odjeknuše u hodniku. Nevilovi prsti se još čvršće obaviše oko pištolja, dok su mu preplašene oči nepomično počivale na vratima. Dva čoveka uđoše.
<BR>&nbsp;&nbsp;&nbsp;&nbsp;&nbsp;Snopovi njihovih baterijskih lampi počeli su da šaraju po sobi, a onda jedan skliznu na njegovo lice. Dvojica munjevito odskočiše ustranu.
<BR>&nbsp;&nbsp;&nbsp;&nbsp;&nbsp;"Pazi, ima revolver!" viknu jedan i poče da puca.
<BR>&nbsp;&nbsp;&nbsp;&nbsp;&nbsp;Nevil začu kako se meci zabijaju u zid iznad njegove glave. A onda poče da laje i pištolj u njegovoj ruci, obasjavajući mu lice kratkotrajnim blescima. Nije gađao nijednog od njih; automatski je pritiskao obarač. Jedan čovek bolno kriknu.
<BR>&nbsp;&nbsp;&nbsp;&nbsp;&nbsp;A onda Nevil oseti kako mu se reska jara munjevito razliva po grudima. Ustuknuo je korak unazad i zateturao se dok mu se celo telo zgrčilo u bolu. Opalio je još jedanput, a onda se sručio na kolena i pištolj mu je ispao iz prstiju.
<BR>&nbsp;&nbsp;&nbsp;&nbsp;&nbsp;"Pogodio si ga!" začu on nekoga da viče iz neposredne blizine. Pokušavao je da uhvati pištolj ali mu se iz mraka spusti na ruku jedna teška čizma i slomi je. Nevil sa krikom povuče ruku i sruči se na pod, osećajući kako mu se plima bola rasprskava po celom telu.
<BR>&nbsp;&nbsp;&nbsp;&nbsp;&nbsp;Grube ruke ga uhvatiše ispod miški i podigoše. Pitao se kada će ga dokrajčiti. Virdži, pomisli iznenada; Virdži, evo me, dolazim. Bol u njegovim grudima izgledao je poput rastopljenog olova koje neko sipa po njemu sa velike visine. Osećao je i čuo vrhove svojih čizama kako se vuku po podu i bio je pripravan da svakog trenutka umre. Neka se to dogodi u mojoj kući, sinu mu najednom u svesti. Pokušao je da pruži slab otpor, ali ih to nije zaustavilo. Imao je utisak kao da mu se neke oštre kandže zarivaju u grudi dok su ga vukli kroz trpezariju.
<BR>&nbsp;&nbsp;&nbsp;&nbsp;&nbsp;"Ne", zavapi. "Ne!"
<BR>&nbsp;&nbsp;&nbsp;&nbsp;&nbsp;Bol se uspuzao od grudi do mozga i počeo da biva nesnosan. Sve je počinjalo da se rastače u tamu.
<BR>&nbsp;&nbsp;&nbsp;&nbsp;&nbsp;"Virdži", promrmlja on hrapavim šapatom.
<BR>&nbsp;&nbsp;&nbsp;&nbsp;&nbsp;Crne prilike izvukoše njegovo mlitavo telo iz kuće i povedoše ga u noć. U svet koji je od sada pripadao njima, a ne više njemu.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
