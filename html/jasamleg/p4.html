<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;"Snaga vampira je u tome što niko ne veruje u njih."
<BR>&nbsp;&nbsp;&nbsp;&nbsp;&nbsp;Hvala, doktore Van Helsing, reče on u sebi, odlažući primerak Drakule. Sedeo je zamišljen i gledao u policu sa knjigama, slušajući Bramsov Drugi klavirski koncert. U desnoj ruci držao je čašu viskija, dok mu je među usnama visila cigareta.
<BR>&nbsp;&nbsp;&nbsp;&nbsp;&nbsp;Bila je to istina. Sama knjiga predstavljala je koještariju sujeverja, napravljenu po klišeu najobičnijeg šunda, ali je ova rečenica bila tačna; niko nije verovao u njih, a kako se može boriti protiv nekoga u čije se postojanje ne veruje?
<BR>&nbsp;&nbsp;&nbsp;&nbsp;&nbsp;Situacija je bila upravo takva. Nešto tamno i mračno dopuzalo je iz srednjeg veka. Nešto što nije imalo nikakvog smisla i u šta se nije verovalo, što je u potpunosti bilo pripisivano fantastičnoj literaturi. Vampiri su predstavljali stvar prošlosti: nastali su sa Samersovim idilama i Stokerovim melodramama. Postojali su još samo kao kratki pasusi u enciklopedijama, kao građa za petparačke romane ili kao sirov materijal za jevtine filmove. Sve rasplinutija legenda provlačila se iz stoleća u stoleće.
<BR>&nbsp;&nbsp;&nbsp;&nbsp;&nbsp;Eto, to je bila istina.
<BR>&nbsp;&nbsp;&nbsp;&nbsp;&nbsp;On otpi dobar gutljaj viskija i zatvori oči, dok mu je hladna tečnost klizila niz grlo i grejala utrobu. Da, bila je to istina, ali niko nikada nije imao prilike da je proveri. Nagađalo se da tu ima nečega, ali je sve bilo odveć neodređeno. Neko je to smatrao uobraziljom, neko sujeverjem, ali niko nije verovao da vampiri stvarno postoje.
<BR>&nbsp;&nbsp;&nbsp;&nbsp;&nbsp;Međutim, pre no što je nauka uspela da izađe na kraj sa legendom, legenda je progutala nauku i sve ostalo.
<BR>&nbsp;&nbsp;&nbsp;&nbsp;&nbsp;Tog dana nije pronašao nijedan klin. Nije ispitao generator. Nije uklonio komadiće razbijenog ogledala. Nije večerao; sasvim je izgubio apetit. To ga nije odveć brinulo. Često se događalo da uopšte nije osećao potrebu da jede. Nije bio u stanju da sa zadovoljstvom obeduje nakon svih ovih stvari koje bi uradio tokom popodneva. Čak ni posle pet meseci. Na um mu padoše jedanaestoro - ne, dvanaestoro dece tog dana, i on otpi preostali deo pića u dva gutljaja. Zamutio je pogled i soba se malo zalelujala pred njim. Počinješ da lapiš, oče, pomisli u sebi. Pa šta? Kao da je neko drugi u pravu. Nevil zavrljači knjigu preko sobe. Neka idu do đavola Van Helsing, Mina, Džonatan, krvooki grof i svi ostali! Sve te izmišljotine, sva baljezganja na jadnu staru temu.
<BR>&nbsp;&nbsp;&nbsp;&nbsp;&nbsp;On se zagrcnu, a zatim se dugo iskašljavao. Ben Kortman ga je spolja zvao da iziđe. Evo me odmah, Beni, pomisli. Samo da obučem smoking.
<BR>&nbsp;&nbsp;&nbsp;&nbsp;&nbsp;Zaškrguta zubima i čvrsto ih stisnu. Evo me odmah! Uostalom, što da ne? Zašto ne izići? To bi bio siguran način da ih se oslobodim. Da postanem jedan od njih.
<BR>&nbsp;&nbsp;&nbsp;&nbsp;&nbsp;On se osmehnu u sebi zbog jednostavnosti ovog rešenja, a zatim se podiže i mrzovoljno ode do bara. Zašto da ne? Osećao je kako mu se u glavi sve komeša. Zašto nastavljati sve ovo mučenje kada bi poluotvorena vrata i nekoliko koraka napolje okončali celu stvar? Ovako, nije znao šta ga još čeka u životu. Postojala je, doduše, slaba nada da negde još ima živih ljudi, koji pružaju otpor u nadi da će jadnoga dana ponovo biti među sebi sličnima. Ali, kako da ih nađe ako se ne nalaze u krugu koji on može da obiđe za jedan dan vožnje?
<BR>&nbsp;&nbsp;&nbsp;&nbsp;&nbsp;Slegnuo je ramenima i ponovo nasuo viski u čašu; već mesecima nije pravio koktele. Beli luk iznad prozora, mreža nad staklenom baštom, spaljivanje tela, raščišćavanje kamenja i postepeno satiranje njihove proklete rase. Zašto se zavarava? Nikada neće uspeti da pronađe žive ljude.
<BR>&nbsp;&nbsp;&nbsp;&nbsp;&nbsp;Nevil se svom težinom sruči u stolicu. Sedim ovde šćućuren kao miš u rupi, opkoljen četom krvopija koje žele samo da isisaju sav hemoglobin iz mojih vena. Izgleda da je još jedino piće stvarno.
<BR>&nbsp;&nbsp;&nbsp;&nbsp;&nbsp;Lice mu izobliči izraz mračne, neobuzdane mržnje. Kopilad! Pomlatiću vas sve pre no što me se dočepate! Desna šaka mu se skupi poput klešta i čaša se rasprsnu u pesnici.
<BR>&nbsp;&nbsp;&nbsp;&nbsp;&nbsp;On obori pogled na komadiće srče rasute po podu, na ostatke čaše u ruci i na mešavinu krvi i viskija koja mu je curila niz dlan.
<BR>&nbsp;&nbsp;&nbsp;&nbsp;&nbsp;Da li bi im se dopao ovaj koktel, pomisli. Za trenutak mu se javi nedoljiva želja da jurne i otvori vrata. Dao bi sve kada bi sada mogao da ih raspali po njuški i da uživa u njihovom bolnom urlanju.
<BR>&nbsp;&nbsp;&nbsp;&nbsp;&nbsp;A onda zatvori oči i jeza mu prože celo telo. Smiri se, momče, reče u sebi. Treba zaviti ruku.
<BR>&nbsp;&nbsp;&nbsp;&nbsp;&nbsp;Oteturao se do kupatila i pažljivo oprao šaku, trgnuvši se kada mu je jod dotakao živu ranu. Zatim je nespretno obmotao zavoj, dok su mu se široke grudi dizale i spuštale u isprekidanim pokretima, a znoj kapao sa čela. Potrebna mi je cigareta, pomisli.
<BR>&nbsp;&nbsp;&nbsp;&nbsp;&nbsp;Kada se vratio u trpezariju, pustio je Bernštajna umesto Bramsa i pripalio cigaretu. Šta bih radio kada bih ostao bez duvana, upita se, posmatrajući plavičasti dim koji se dizao uvis. Doduše, to je bilo malo verovatno. Imao je još najmanje hiljadu paklica u Ketinoj... Zubi mu se stisnuše. U ostavi, u ostavi, u ostavi!
<BR>&nbsp;&nbsp;&nbsp;&nbsp;&nbsp;Zurio je bezizražajnim pogledom u tapiseriju na zidu dok su mu u ušima odjekivali zvuci kompozicije 'Doba briga'. Doba briga, promrmlja on. Mislio si da si imao pravih briga, Leni? Leni i Beni; baš bi bilo lepo da se upoznate. Kompozitore, da vas upoznam sa lešom. Mama, kad porastem voleo bih da budem vampir kao tata. Ali dušo, sigurno da ćeš da budeš kao tata. Viski zaklokota u čaši. Na licu mu zaigra nekoliko mišića od bola u šaci i on premesti bocu u levu ruku.
<BR>&nbsp;&nbsp;&nbsp;&nbsp;&nbsp;Seo je i srknuo jedan gutljaj. Neka se oštra ivica razboritosti malo istupi, pomisli on. Neka zdrav razum malo ode do đavola. I on mi se smučio.
<BR>&nbsp;&nbsp;&nbsp;&nbsp;&nbsp;Postepeno, soba poče da se okreće oko svog žiroskopskog središta, da se povija i leluja oko njegove stolice. Prijatna izmaglica, pahuljasta na rubovima, spustila se odasvud. Posmatrao je čašu i gramofon. Pustio je da mu se glava klati sa jedne strane na drugu. Napolju, oni su urlali, mumlali i čekali.
<BR>&nbsp;&nbsp;&nbsp;&nbsp;&nbsp;Jadni vampirići, pomisli on; jadni mali leševi što se šunjaju oko moje kuće, tako žedni i napušteni.
<BR>&nbsp;&nbsp;&nbsp;&nbsp;&nbsp;Kakva ideja! On podiže kažiprst i poče da ga miče pred očima.
<BR>&nbsp;&nbsp;&nbsp;&nbsp;&nbsp;Prijatelji, ovde sam da bih govorio o vampirima; o tim ništarijama, ako ih je uopšte bilo, a bilo ih je.
<BR>&nbsp;&nbsp;&nbsp;&nbsp;&nbsp;Ali da ne dužimo: sada ću vam izneti osnovni stav moje teze koja glasi: vampir nije predrasuda.
<BR>&nbsp;&nbsp;&nbsp;&nbsp;&nbsp;Ključna tačka ove beznačajne predrasude sastoji se u sledećem: oni su omraženi zato što ih se ljudi plaše.
<BR>&nbsp;&nbsp;&nbsp;&nbsp;&nbsp;Ponovo je nasuo piće. Ovoga puta veliko.
<BR>&nbsp;&nbsp;&nbsp;&nbsp;&nbsp;Postojalo je jedno doba, mračni srednji vek, kada je moć vampira bila velika, a strah od njih ogroman. Tada su bili anatemisani i to su ostali do danas. Društvo ih mrzi, a uopšte ne zna zašto. Ali zar su njihove potrebe neobičnije od potreba ostalih životinja, uključujući tu i čoveka? Da li su njihova dela užasnije od postupaka roditelja koji pogrešno vaspitavaju svoju decu? Zbog vampira srce počinje brže da lupa i kosa se nakostreši. Ali da li je to gore od roditelja koji društvu poklanjaju neurotično dete da jednoga dana postane političar? Jesu li oni gori od kapitaliste koji osniva fondacije pred kraj života novcem koji je zaradio trgujući puškama i bombama među samoubilački raspoloženim nacijama? Da li su oni gori od vlasnika destilacija koji prodaju alkohol među Indijancima nesposobnim da mu se odupru? (Žao mi je što sam napao piće u kome uživam.) Jesu li gori od izdavača koji objavljuju petparačka dela puna požudnih i ubilačkih nagona? Hajde sad, dragi moji, budite iskreni: da li su vampiri stvarno rđavi? Oni jedino piju krv.
<BR>&nbsp;&nbsp;&nbsp;&nbsp;&nbsp;Otkud, onda, ta neprilična predrasuda, ta besmislena predubeđenja? Zašto vampiri ne bi mogli slobodno da žive tamo gde im se svidi? Zašto moraju stalno da tragaju za skrovitim mestima gde ih niko neće pronaći? Zašto želite da ih uništite? Vi ste pretvorili ta bezazlena nevinašca u progonjene zveri. Oni nemaju načina da vam se odupru, nemaju mogućnosti da steknu obrazovanje, nemaju pravo glasa. Nije nimalo čudo što onda pribegavaju noćnom razbojničkom bivstvovanju. Robert Nevil otpi dobar gutljaj. Naravno, naravno, pomisli on, ali da li bi ti svoju sestru udao za vampira?
<BR>&nbsp;&nbsp;&nbsp;&nbsp;&nbsp;Prože ga jeza. Tu si me uhvatio, momče, tu si me uhvatio.
<BR>&nbsp;&nbsp;&nbsp;&nbsp;&nbsp;Muzika se okončala. Gramofonska igla grebala ja napred-nazad po ploči. Sedeo je nepomično, osećajući kako mu hladni žmarci gamižu nogama. Upravo zbog ovoga nije trebalo preterivati u piću. Čovek na kraju prestane da uživa u alkoholu. Viski više ne donosi utehu. Pre no što dostigneš stanje sreće, obuzme te muka. Soba je sada ponovo izgledala normalno, a spoljašnji zvuci opet počeše da mu drobe ušne školjke.
<BR>&nbsp;&nbsp;&nbsp;&nbsp;&nbsp;"Iziđi, Nevile!"
<BR>&nbsp;&nbsp;&nbsp;&nbsp;&nbsp;On proguta knedlu i sa usana mu skliznu drhtavi uzdah. Iziđi. Napolju su stajale žene, razgolićene ili sasvim nage; njihovo telo čekalo je njegov dodir, a njihove usne njegove...
<BR>&nbsp;&nbsp;&nbsp;&nbsp;&nbsp;Moju krv, moju krv!
<BR>&nbsp;&nbsp;&nbsp;&nbsp;&nbsp;Kao da je u pitanju bila ruka nekog drugog čoveka, on je posmatrao svoju bledu pesnicu kako se polako podiže, drhteći, da bi mu zatim tromo pala na nogu. Bol ga nagna da duboko udahne ustajao, smrdljiv vazduh. Beli luk. Svuda se osećao miris belog luka. U odeći, nameštaju, hrani, pa čak i u piću. Hoćete li beli luk sa sodom - pade mu na um neumesna šala.
<BR>&nbsp;&nbsp;&nbsp;&nbsp;&nbsp;Ustao je i počeo da korača. Šta sada da radim? Da li da počnem uobičajene stvari? Tako ću se sačuvati od neprilika. Čitanje piće, zvučna izolacija kuće - žene. Žene, požudne, krvožedne, nage žene koje ga mame svojim toplim telima. Ne, ne toplim.
<BR>&nbsp;&nbsp;&nbsp;&nbsp;&nbsp;Iz dna grudi razli mu se bolan jecaj. Prokleti bili. Zašto čekaju toliko dugo? Zar misle da će on stvarno izići napolje i predati im se?
<BR>&nbsp;&nbsp;&nbsp;&nbsp;&nbsp;Možda i hoću, možda i hoću. U tom trenutku postao je svestan da skida veliku gredu koja je podupirala vrata. Evo me, devojke, evo me. Ovlažite usne.
<BR>&nbsp;&nbsp;&nbsp;&nbsp;&nbsp;Spolja su čuli kako se greda pomiče i u noći se razleže pomamni urlik iščekivanja.
<BR>&nbsp;&nbsp;&nbsp;&nbsp;&nbsp;Drhteći celim telom, on poče da udara pesnicama po zidu sve dok malter nije otpao i dok mu koža nija bila sasvim oguljena. Ostao je nepomično da stoji, tresući se bespomoćno i cvokoćući zubima. Posle nekog vremena pošlo mu je za rukom da se pribere. Vratio je gredu na mesto i otišao u spavaću sobu. Sručio se na postelju i zario glavu u jastuk, prigušeno krkljajući. Leva ruka mu lagano klonu na ivicu kreveta. Oh, bože, pomisli on, dokle će sve ovo da traje?
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
