<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Prsti su mu drhtali dok je okretao kontaktni ključ. Grčevito je ščepao rukama volan i oštro zaokrenuo u mestu, a zatim što je brže mogao bez zastajanja krenuo prema Gardeni.
<BR>&nbsp;&nbsp;&nbsp;&nbsp;&nbsp;Kakva je budala bio! Sigurno je utrošio čitav sat dok je stigao do groblja. Zatim je nekoliko časova proveo u kapeli. A onda je otišao po ženu, svratio u samoposlugu, ispio sok od paradajza i ponovo se vratio po ženu. Koliko li ima sati?
<BR>&nbsp;&nbsp;&nbsp;&nbsp;&nbsp;Budalo! Žmarci mu podiđoše uz kičmu pri pomisli na ono što ga možda čeka kod kuće. Oh, bože, pa i vrata garaže su ostala otvorena! Benzin, oprema, generator!
<BR>&nbsp;&nbsp;&nbsp;&nbsp;&nbsp;Knedla mu zastade u grlu i on naleže na papučicu za gas do poda. Mali kamion poskoči, igla na bezinometru zatitra, a zatim poče brzo da se uspinje od šezdeset pet, preko sedamdeset, sve do sedamdeset pet. Šta ako ga već čekaju? Kako onda da uđe u kuću.
<BR>&nbsp;&nbsp;&nbsp;&nbsp;&nbsp;Pokušao je da se pribere. Ne sme da dozvoli da ga obuzme panika. Treba da sačuva hladnokrvnost. U kuću mora da svaki način. Ne brini, ući ćeš već nekako, poče da govori sam sebi. Ali i dalje nije shvatao kako.
<BR>&nbsp;&nbsp;&nbsp;&nbsp;&nbsp;Provukao je nervozno rukom kroz kosu. Baš sam se u lep sos uvalio, pomisli zlovoljno. Sve ovo radiš da bi spasao život, a onda, jednoga dana, jednostavno se ne vratiš na vreme. Dosta! Iznenada je osetio plimu samoprekora. Bio je u stanju da se ubije zato što je zaboravio sinoć da navije sat. Uostalom, zašto bih to ja učinio, pade mu na um, kada će njima i onako biti drago da to urade za mene. A onda je shvatio da je veoma gladan. Ono malo konzerviranog mesa koje je pojeo sa sokom od paradajza samo mu je još povećala apetit.
<BR>&nbsp;&nbsp;&nbsp;&nbsp;&nbsp;Utihle ulice promicale su sa obe strane, a on se neprestano osvrtao ne bi li opazio nekog od njih kako se pojavljuje na vratima kuće. Izgledalo je kao da se već spušta sumrak, ali je to isto tako mogla da bude i uobrazilja. Nemoguće da je toliko kasno.
<BR>&nbsp;&nbsp;&nbsp;&nbsp;&nbsp;Upravo je stigao do raskrsnice Vestern i Kompton bulevara kada je primetio čoveka kako istrčava iz jedne zgrade i viče za njim. Srce mu je gotovo stalo u grudima kada je čuo stravičan urlik koji se prodorno razlegao pustim bulevarom.
<BR>&nbsp;&nbsp;&nbsp;&nbsp;&nbsp;Kamion nije mogao da ide brže. Najednom mu se učini kako će svakog trenutka otpasti jedan točak na kolima, koja će se zatim zaneti, preleteti preko trotoara i tresnuti o kuću. Usne počeše da mu podrhtavaju i on ih čvrsto stisnu kako bih ih ukrotio. Osetio je kako ruke za volanom počinju da mu se koče.
<BR>&nbsp;&nbsp;&nbsp;&nbsp;&nbsp;Kada je došao do ugla ulice Kilmaron morao je da uspori. Krajičkom oka primetio je jednog čoveka kako izleće iz kuće i ustremljunje se ka kolima.
<BR>&nbsp;&nbsp;&nbsp;&nbsp;&nbsp;Kada je uz škripu točkova zaokrenuo za ugao, više nije mogao da obuzda jezu. Svi su ga već čekali pred kućom.
<BR>&nbsp;&nbsp;&nbsp;&nbsp;&nbsp;Uzvik nemoćnog užasa ote mu se iz grla. Nije želeo da umre. Možda je razmišljao o tome, ali nipošto nije hteo da se dogodi na ovakav način.
<BR>&nbsp;&nbsp;&nbsp;&nbsp;&nbsp;Video je kako okreću svoja beskrvna lica prema zvuku motora. Nekoliko njih istrčalo je iz otvorene garaže; zubi mu se stisnuče u nemoćnom besu. Kako je to bio glup i bezuman način da se umre. A onda su u širokom frontu potrčali preko ulice u pravcu kamioneta. Najednom postade jasno da nema govora o zaustavljanju. Pritisnuo je papučicu za gas i trenutak kasnije auto ulete među njih, odbacivši trojicu uvis kao kegle. Osetio je kako se kola zatresoše od tupog udarca u tela. Njihova iskežena bleda lica promaknuše pored prozora, dok su mu jezivi krici ledili krv.
<BR>&nbsp;&nbsp;&nbsp;&nbsp;&nbsp;A onda ih je video u retrovizoru kako neumorno kreću za njim u poteru. Iznenada mu na um pade jedna ideja i istog trenutka on poče da usporava sve dok brzina nije pala na dvadeset milja na čas.
<BR>&nbsp;&nbsp;&nbsp;&nbsp;&nbsp;Bacio je pogled unazad i ugledao ih kako jure; spazio je njihova avetinjski bela lica kako se brzo približavaju sa očima uprtim u kamionet, u njega.
<BR>&nbsp;&nbsp;&nbsp;&nbsp;&nbsp;A onda se iznenada trže kada se u neposrednoj blizini razleže jedan prodoran urlik; okrenuvši munjevito glavu primetio je izbezumljeno lice Bena Kortmana tik uz kamionet.
<BR>&nbsp;&nbsp;&nbsp;&nbsp;&nbsp;Noga mu instiktivno naleže na papučicu za gas, ali mu druga skliznu sa kvačila i uz nagli trzaj kola poskočiše i motor se ugasi.
<BR>&nbsp;&nbsp;&nbsp;&nbsp;&nbsp;Počeo je da ga obliva hladan znoj dok je grozničavo pokušavao da pritisne starter. Kandže Bena Kortmana ustremiše se ka njemu.
<BR>&nbsp;&nbsp;&nbsp;&nbsp;&nbsp;Sa krikom užasa on odgurnu bledu ruku.
<BR>&nbsp;&nbsp;&nbsp;&nbsp;&nbsp;"Nevile, Nevile!"
<BR>&nbsp;&nbsp;&nbsp;&nbsp;&nbsp;Ben Kortman posegnu još jednom za njegovim vratom. Nevil odgurnu ruke hladne poput ledenih klešta i ponovo pokuša da upali motor, dok mu se čitavo telo bespomoćno treslo. Spolja je dopirala unezverena vika ostalih koji su se brzo primicali kamionetu.
<BR>&nbsp;&nbsp;&nbsp;&nbsp;&nbsp;U trenutku kada su ga dugi nokti Bena Kortmana zagrebali po obrazima, motor poče ponovo da prede.
<BR>&nbsp;&nbsp;&nbsp;&nbsp;&nbsp;"Nevile!"
<BR>&nbsp;&nbsp;&nbsp;&nbsp;&nbsp;Bol ga nagna da stisne prste u pesnicu i on silovito tresnu Bena Kortmana u lice. Kortman se kao pokošen sruči na pločnik; istog trenutka kola krenuše, povećavajući naglo brzinu. Jedan drugi je uspeo da ga sustigne i da se uhvati za zadnji deo kola. Za trenutak je visio pozadi i Robert Nevil ugleda njegovo pepeljasto lice kako se požudno ceri kroz stražnji prozor. On potera kamionet preko ivice pločnika, napravivši nekoliko oštrih zaokreta, i čovek otpade. Poleteo je preko travnjaka, sa rukama ispred sebe, i žestoko tresnuo o zid kuće.
<BR>&nbsp;&nbsp;&nbsp;&nbsp;&nbsp;Srce Roberta Nevila kucalo je tako brzo da je izgledalo da će mu izleteti iz grudi. Osećao je kako gubi dah dok mu je telo bilo obamrlo i hladno. Na licu je imao krvave ogrebotine, ali nije bilo bola. Mahinalnim pokretom ruke on obrisa obraz.
<BR>&nbsp;&nbsp;&nbsp;&nbsp;&nbsp;Na uglu ulice brzo je skrenuo desno. Nije skidao pogled sa retrovizora, ali je pažljivo motrio i napred. Prošao je kratak blok do ulice Hejs, a zatim opet skrenuo desno. Šta ako su oni pošli prečicom i preprečili mu put?
<BR>&nbsp;&nbsp;&nbsp;&nbsp;&nbsp;Malo je usporio dok ih nije ugledao kako se, urlajući pomaljaju iza ugla ulice kao čopor vukova. Zatim ponovo pritisnu papučicu za gas. Uzdao se u to da ga svi prate. Da li je neko možda prozreo njegovu nameru?
<BR>&nbsp;&nbsp;&nbsp;&nbsp;&nbsp;Više nije skidao nogu sa papučice za gas i blokovi počeše munjevito da promiču jedan za drugim. Zaokrenuo je za ugao brzinom od pedeset milja na sat, a kada je ugledao ulicu Kimaron ponovo skrenuo desno.
<BR>&nbsp;&nbsp;&nbsp;&nbsp;&nbsp;Dah mu zastade u grudima. Na travnjaku pred njegovom kućom nije bilo nikoga. Još nije sve izgubljeno. Moraću da žrtvujem kamionet, pomisli; nije bilo vremena da ga smesti u garažu.
<BR>&nbsp;&nbsp;&nbsp;&nbsp;&nbsp;Priterao je kamionet uz trotoar i otvorio vrata. Kada je obišao kola, začuo je graju koja se približavala iza ugla ulice. Nadao se da će imati vremena da zaključa garažu. Ako mu to ne bude pošlo za rukom, oni bi mogli da unište generator; očigledno je da još nisu stigli da to učine. Zakoračio je žurno prema garaži.
<BR>&nbsp;&nbsp;&nbsp;&nbsp;&nbsp;"Nevile!"
<BR>&nbsp;&nbsp;&nbsp;&nbsp;&nbsp;Sa užasom se trgao natrag, ugledavši Kortmana kako se pomalja iz mraka garaže.
<BR>&nbsp;&nbsp;&nbsp;&nbsp;&nbsp;Kortman se svom žestinom baci na njega i gotovo ga obori na zemlju. Osetio je kako mu se hladne snažne ruke obavijaju oko vrata i neprijatan smrad zapahnu mu lice. Gušajući se, polako su se primicali pločniku, dok su se beli kutnjaci ustremljivali prema vratu Roberta Nevila. On munjevito oslobodi svoju desnu pesnicu i tresnu Kortmana po grlu. Čuo je kako nešto pucketa u vratu vampira. Na uglu bloka potera je počela da se pojavljuje, besno vičući.
<BR>&nbsp;&nbsp;&nbsp;&nbsp;&nbsp;Žestokim pokretom Robert Nevil zgrabi Kortmana za dugu masnu kosu i poče da ga vuče prema ulici. Obnevideo od besa i straha stade da mu udara glavu o ivicu kamioneta.
<BR>&nbsp;&nbsp;&nbsp;&nbsp;&nbsp;A onda se trže i baci brz pogled niz ulicu. Kasno je za garažu! Pojurio je iza kuće i stigao do trema.
<BR>&nbsp;&nbsp;&nbsp;&nbsp;&nbsp;Pred vratima preneraženo zastade. Oh, Bože, ključevi!
<BR>&nbsp;&nbsp;&nbsp;&nbsp;&nbsp;Unezvereno se okrenuvši, on pojuri natrag prema kolima. Kortman se krkljajući pridizao i Nevil ga u prolazu šutnu vrhom cipele u bledo lice. Vampir se ponovo sruči na trotoar. Uleteo je u kola i izvukao ključeve iz motora.
<BR>&nbsp;&nbsp;&nbsp;&nbsp;&nbsp;U trenutku kada je izlazio iz kamioneta najbrži progonitelj ga sustiže i baci se na njega.
<BR>&nbsp;&nbsp;&nbsp;&nbsp;&nbsp;On se trže natrag na sedište; saplevši mu se o noge, vampir izgubi ravnotežu i svom težinom tresnu na asfalt. Nevil hitro iskoči, pojuri preko travnjaka i zadihano stiže do trema.
<BR>&nbsp;&nbsp;&nbsp;&nbsp;&nbsp;Morao je da zastane za trenutak kako bi pronašao odgovarajući ključ, što je bilo dovoljno da ga sustigne drugi progonitelj. Vampir se baci na Nevila i obojica udariše o zid kuće. Ponovo je osetio na sebi vreo, krvožedni dah, dok su razjapljena usta posezala za njegovim vratom. Zario je koleno u vampirove mošnice, a zatim; oslonivši se o kuću, visoko podiže nogu i udari ga u lice; vampir se zanese i pade na drugoga koji je upravo pristizao preko travnjaka.
<BR>&nbsp;&nbsp;&nbsp;&nbsp;&nbsp;Nevil grčevito uvuče ključ i otvori vrata. Munjevito je skliznuo unutra i okrenuo se da ih zatvori. Međutim, pre no što mu je uspelo, jedna ruka se promoli kroz otvor. On naleže na vrata svom snagom sve dok nije čuo kako kosti prskaju; zatim ih odškrinu, izbaci slomljenu ruku napolje i žestoko ih zatvori. Drhtavim rukama uglavio je drveni podupirač.
<BR>&nbsp;&nbsp;&nbsp;&nbsp;&nbsp;Lagano je skliznuo na pod i legao na leđa. ostao je nepomičan u mraku, dok su mu se grudi dizale i spuštale, a ruke i noge nemoćno počivale na tepihu. Oni su napolje urlali i gruvali o vrata, uzvikujući njegovo ime na vrhuncu mahnitog besa. Sa svih strana su na kuću letele cigle i kamenice propraćene jezivim kricima i kletvama. On je ležao zatvorenih očiju i odsutno slušao svu ovu graju.
<BR>&nbsp;&nbsp;&nbsp;&nbsp;&nbsp;Posle nekog vremena podigao se i krenuo prema baru. Sipajući viski, obilato ga je razlivao po tepihu. Drhteći kao prut ispio je na dušak celu čašu, pridržavajući se jednom rukom za ivicu šanka kako bi olakšao teret svojim nesigurnim nogama. Osećao je kako mu je duša gotovo u nosu, dok su mu se ruke nekontrolisano tresle.
<BR>&nbsp;&nbsp;&nbsp;&nbsp;&nbsp;Toplina viskija uskoro mu se razlila po utrobi i preplavila celo telo. Disanje mu je polako postajalo normalno, a pluća su prestala da se nadimaju.
<BR>&nbsp;&nbsp;&nbsp;&nbsp;&nbsp;Trgao se kada je spolja začuo tresak velike lomljave.
<BR>&nbsp;&nbsp;&nbsp;&nbsp;&nbsp;Prišao je špijunki i pogledao kroz nju. Zubi mu se stisnuše i obuze ga plima besa kada je video kamionet prevrnut na bok i šoferšajbnu razbijenu u paramparčad. Jedni su otvorili poklopac motora i počeli kamenicama da uništavaju mašinu, dok su ostali razvaljivali karoseriju mahnitim udarcima. Posmatrajući ovaj prizor, Nevil oseti kako ga obuzima talas očajanja i preplavljuje poput neke tople kiseline; nemušte kletve počeše da mu se slivaju iz grla, dok su mu se prsti skupljali u blede pesnice.
<BR>&nbsp;&nbsp;&nbsp;&nbsp;&nbsp;Naglo se okrenuvši, on priđe lampi i pokuša da je uključi. Ali svetla nije bilo. Opsovavši, on odjuri u kuhinju. Ni štednjak nije radio. Počeo je da trči iz jedne mračne prostorije u drugu. Frižider je bio isključen, tako da je sva hrana mogla da se pokvari. Njegov dom je sada bio mrtva kuća.
<BR>&nbsp;&nbsp;&nbsp;&nbsp;&nbsp;Bes prasnu u njemu. Dosta!
<BR>&nbsp;&nbsp;&nbsp;&nbsp;&nbsp;Grozničavim prstima počeo je da pretura po pisaćem stolu sve dok nije napipao napunjene pištolje.
<BR>&nbsp;&nbsp;&nbsp;&nbsp;&nbsp;Prošavši kroz mračnu dnevnu sobu, on ukloni gredu sa vrata koja uz tup zvuk pade na pod. Napolju se graja pojačala kada su čuli kako se vrata otvaraju. "Dolazim, žgadijo!" vikao je u sebi.
<BR>&nbsp;&nbsp;&nbsp;&nbsp;&nbsp;Naglo je povukao vrata i najbližem ispalio metak u lice. Vampir se zatetura preko trema; u istom trenutku, dve žene sa blatnjavim, pohabanim haljinama ustremiše svoje bele ruke ka njegovom vratu. Video je kako im se tela povijaju i grče pogodena hicima, a zatim ih odgurnu i otvori paljbu tamo gde je masa bila najbrojnija. Osećao je kako mu se krv ponovo vraća u lice.
<BR>&nbsp;&nbsp;&nbsp;&nbsp;&nbsp;Pucao je dok nije ispraznio oba pištolja. Zatim je mahnito počeo da ih udara rukama i nogama, sve dok jedan od onih koje je pogodio nije ustao i krenuo prema njemu. Kada su mu istrgli pištolje iz ruku, on pređe na udarce pesnicama i laktovima, koristeći pri tom glavu i teške cipele kad god bi se za to ukazala prilika.
<BR>&nbsp;&nbsp;&nbsp;&nbsp;&nbsp;Tek kada je osetio užasan bol od uboda u rame nekim oštrim predmetom, shvatio je sve ovo što radi nerazumno i beznadežno. Odgurnuvši od sebe dve žene, on se povuče prema vratima. Nečije ruke mu se sklopiše oko vrata. On se naglo naže napred, zgrabi čoveka oko pasa i baci ga preko glave među ostale. Zatim stade na prag, osloni se rukama na dovratak i poče da deli udarce nogama, odbacujući napadače na sve strane.
<BR>&nbsp;&nbsp;&nbsp;&nbsp;&nbsp;A onda, pre no što su uspeli da ga ponovo ščepaju, on im zalupi vrata pred nosem, zaključa ih, stavi rezu i vrati tešku gredu na svoje mesto.
<BR>&nbsp;&nbsp;&nbsp;&nbsp;&nbsp;Ostao je nepomično neko vreme u hladnoj tami kuće slušajući besomučnu vrisku vampira.
<BR>&nbsp;&nbsp;&nbsp;&nbsp;&nbsp;Stajao je naspram zida, udarajući polako i slabašno o tapiseriju, dok su mu se suze slivale niz neobrijane obraze, a krvave ruke podrhtavale u bolu. Sve je propalo, sve.
<BR>&nbsp;&nbsp;&nbsp;&nbsp;&nbsp;"Virdžinija!" zajecao je kao izgubljeno, zastrašeno dete. "Virdžinija! Virdžinija!"
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
