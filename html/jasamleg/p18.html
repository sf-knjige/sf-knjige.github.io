<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Počeo je da odlazi u lov na Bena Kortmana. Ovaj posao mu je pričinjavao prijatno zadovoljstvo: jedno od malog broja koja su mu preostala. Onih dana kada nije imao potrebe da izlazi iz kvarta i kada ga nije čekalo mnogo poslova oko kuće, obično bi krenuo u potragu. Zavirivao bi svuda: ispod automobila, iza žbunja, pod kućama, iznad ognjišta, u ormanima, pod krevetima, u frižiderima; na svim mestima gde se jedno prilično krupno muško telo moglo sakriti.
<BR>&nbsp;&nbsp;&nbsp;&nbsp;&nbsp;Ben Kortman je mogao da bude svaki put na drugom mestu. Bilo je verovatno da je neprestano menjao skrovišta. Nevil je bio siguran da Kortman zna kako se on dao u potragu za njim. Takođe je osećao da Kortman na izvestan način uživa u toj opasnosti. Kada to ne bi bio očigledan anahronizam, Nevil bi rekao da se Ben Kortman predaje slastima života. Ponekad mu se činilo da je Kortman sada srećniji nego ikada ranije.
<BR>&nbsp;&nbsp;&nbsp;&nbsp;&nbsp;Nevil je polako koračao Kompton bulevarom prema novoj kući koju je nameravao da pretraži. Bilo je to jednog jutra sasvim lišenog bilo kakvih događaja. Još mu nije pošlo za rukom da pronađe Kortmana iako je znao da se on krije negde u susedstvu. Bio je siguran u to, pošto se Kortman uvek pojavljivao prvi pred njegovom kućom u sumrak. Gotovo svi drugi bili su svaki put novi. Očigledno je da su bili veoma pokretljivi, pošto su morali da dolaze iz susedstva, a Nevil ih je svakog dana nemilice uništavao. Sa izuzetkom Kortmana.
<BR>&nbsp;&nbsp;&nbsp;&nbsp;&nbsp;Dok je koračao, Nevil je razmišljao o tome šta da uradi ako pronađe Kortmana. U prvom trenutku mu se učinilo da tu nema nikakve dileme: odmah će ga se otarasiti. Međutim, sada je shvatio da to nije ono što želi. Znao je da stvar neće ići tako lako. Oh, nije to bilo zbog toga što je osećao nešto prema Kortmanu. Niti zato što je on predstavljao deo prošlosti. Prošlost je sada bila mrtva i on se već pomirio sa tim. Ne, nije bilo ništa od svega toga. Najzad mu je postalo jasno da bi ubistvom Kortmana on izgubio jednu od svojih retkih rekreacionih razonoda. Svi ostali su bili samo bezlična bića slična robotima. Ako ništa drugo, Ben je imao bar malo mašte. Iz nekog nepoznatog razloga, njegov um nije sasvim propao kao kod drugih. Možda je to zbog toga, palo mu je jednom na pamet, što je Ben bio rođen za mrtvaca. Živi mrtvac, zapravo, pomisli on uz setan osmeh. Više se nije događalo da je Kortman bio u prilici da ga ubije. Bila je to sasvim zanemarljiva mogućnost.
<BR>&nbsp;&nbsp;&nbsp;&nbsp;&nbsp;Nevil je stupio na nov trem i nakašljao se. Zatim je tromim pokretom ruke posegao u džep i izvadio lulu. Polako je palcem grunuo hrpicu duvana u prostranu cev. Nekoliko trenutaka kasnije koluti dima lagano su se rasplinjavali oko njegove glave u toplom i mirnom vazduhu. Gledajući prema drugoj strani prostranog bulevara, Nevil se osetio staloženiji i odmorniji. Iako je vodio neuzbudljivi život pustinjaka, težina mu se povećala na 230 funti. Lice mu je bilo zaokrugljeno, a telo podgojeno i nabreklo pod poširokim radničkim kombinezonom. Odavno je prestao da se brije. Samo bi retko potkresao svoju gustu plavu bradu, a i tada bi je skratio samo na dužinu od tri inča. Kosa mu je bila proređena, duga i neuredna. Gotovo izgubljene na širokom licu, njegove plave oči bile su mirne i spokojne. Za trenutak je stajao nagnut nad ogradom trema, ispuštajući male oblake dima. Negde daleko napred na velikom polju nalazila se rupa u zemlji u kojoj je sahranio Virdžiniju i odakle se ona vratila iz mrtvih. Međutim, pomisao na ovo nije u njemu više budila stari bol. Umesto da se prepusti patnji, on se radije podvrgavao samoposmatranju. Vreme je izgubilo višedimenzionalnu strukturu. Za Roberta Nevila sada je postojala samo sadašnjost; sadašnjost koja se zasnivala na svakodnevnoj borbi za opstanak i koju nisu krasile ni ekstaze radosti, ni ponori očaja. Polako se pretvaram u biljku, često je govorio u sebi. Uostalom bilo je to upravo ono što je želeo.
<BR>&nbsp;&nbsp;&nbsp;&nbsp;&nbsp;Robert Nevil je posmatrao belu mrlju na polju čitavih nekoliko minuta pre no što je shvatio da se ona kreće.
<BR>&nbsp;&nbsp;&nbsp;&nbsp;&nbsp;Zenice mu se skupiše, a koža nabra oko očiju. Iz grla mu se razleglo nerazgovetno mrmljanje kao izraz neverice i čuđenja. A zatim, ustajući, on podiže desnu ruku u visini očiju kako bi ih zaštitio od jakih sunčevih zraka.
<BR>&nbsp;&nbsp;&nbsp;&nbsp;&nbsp;Zubi mu čvršće zagrizoše rub lule.
<BR>&nbsp;&nbsp;&nbsp;&nbsp;&nbsp;Žena.
<BR>&nbsp;&nbsp;&nbsp;&nbsp;&nbsp;Nije čak ni pokušao da dohvati lulu koja mu je ispala iz ustiju kada su mu se vilice širom otvorile. Nekoliko dugih, nepomičnih trenutaka stajao je na tremu, zureći u daljinu.
<BR>&nbsp;&nbsp;&nbsp;&nbsp;&nbsp;Zatim je zatvorio oči, pa ih ponovo otvorio. I dalje je bila tamo. Robert Nevil je osetio kako mu nešto potmulo bubnja u grudima dok je posmatrao ženu.
<BR>&nbsp;&nbsp;&nbsp;&nbsp;&nbsp;Ona ga nije videla. Glava joj je bila pognuta dok je koračala dugim poljem. Njena crvenkasta kosa lepršala se na povetarcu, dok su joj se ruke lagano njihale uz telo. Nešto mu se skupi u grlu. Prizor koji je gledao bio je tako neverovatan posle tri godine usamljenosti, da ga je on samo s naporom mogao da primi. Stojeći u senci kuće neprestano je žmirkao i ponovo otvarao oči.
<BR>&nbsp;&nbsp;&nbsp;&nbsp;&nbsp;Žena. Živa. Po danu! Stajao je poluotvorenih ustiju i buljio u ženu. Kako se približavala, primetio je da je mlada; teško da je mogla da ima više od dvadeset godina. Nosila je izgužvanu i prljavu belu haljinu. Bila je veoma preplanula od sunca, a kosa joj je imala crvenu boju. U mukloj tišini popodneva Nevilu se činilo da čuje šuštanje njenih cipela u visokoj travi.
<BR>&nbsp;&nbsp;&nbsp;&nbsp;&nbsp;Mora da sam sišao sa uma, prođe mu munjevito kroz svest. Manje ga je šokirala mogućnost da je on poludeo nego to da je jedna žena bila stvarno pred njim. On je, zapravo, bio na izvestan način pripremljen za ovakve opsene. One su bile sasvim moguće. Čoveku koji u pustinji umire od žedi priviđaju se raskošna jezera bogata vodom. Zbog čega, onda, nekome ko vapije za društvom ne bi mogla da se priviđa žena koja korača pod suncem?
<BR>&nbsp;&nbsp;&nbsp;&nbsp;&nbsp;A onda mu sinu. Ne, nije to bilo po sredi. Njegova opsena nije se samo videla već i čula, pošto su sada do njega sasvim razgovetno dopirali koraci kroz travu. Više nije bilo nikakve sumnje. Talasanje njene kose i njihanje ruku bili su više nego stvarni. I dalje je držala oboren pogled. Ko je ona? Kuda ide? Gde je bila?
<BR>&nbsp;&nbsp;&nbsp;&nbsp;&nbsp;Nešto je počelo da ključa u njemu. Dogodilo se odveć brzo da bi shvatio šta je po sredi: bio je to instinkt koji je u trenu savladao sve prepreke što ih je vreme postavilo.
<BR>&nbsp;&nbsp;&nbsp;&nbsp;&nbsp;Podigao je desnu ruku.
<BR>&nbsp;&nbsp;&nbsp;&nbsp;&nbsp;"Hej!" uzviknu. Jednim skokom našao se na pločniku. "Hej, vi!"
<BR>&nbsp;&nbsp;&nbsp;&nbsp;&nbsp;Za trenutak je zavladala potpuna, sveobuhvatna tišina. A onda žena podiže glavu i njih dvoje se pogledaše u lice. Živa, pomisli on. Živa!
<BR>&nbsp;&nbsp;&nbsp;&nbsp;&nbsp;Hteo je da to vikne glasno ali mu je iznenada nešto zamrlo u grlu. Jezik mu je bio kao okamenjen, a mozak prestao da radi Živa. Jedino je ova reč odjekivala u njegovom umu. Živa, živa, živa...
<BR>&nbsp;&nbsp;&nbsp;&nbsp;&nbsp;Munjevito se okrenuvši mlada žena poče mahnito da beži preko polja. Za trenutak, Nevil je stajao zabezeknut, ne shvatajući šta treba da uradi. A onda mu srce zakuca žestoko u grudima i on pojuri preko pločnika. Bat njegovih čizama muklo je odzvanjao ulicom.
<BR>&nbsp;&nbsp;&nbsp;&nbsp;&nbsp;"Čekajte!" povika.
<BR>&nbsp;&nbsp;&nbsp;&nbsp;&nbsp;Ali žena ga nije poslušala. Gledao je njene bronzane noge kako trče preko talasaste površine polja. Najednom mu postade jasno da je njegove reči neće zaustaviti. Palo mu je na um koliko ga je izbacilo iz koloseka to što ju je video. Kako li je tek na nju delovalo kada je začula iznenadan uzvik koji je rasparao dugu tišinu i ugledala krupnog čoveka sa bradom kako joj maše!
<BR>&nbsp;&nbsp;&nbsp;&nbsp;&nbsp;Dotrčao je do kraja pločnika i ušao u polje. Srce mu je žestoko udaralo u grudima Ona je živa! - neprestano mu je odzvanjalo u svesti. Živa. Živa žena!
<BR>&nbsp;&nbsp;&nbsp;&nbsp;&nbsp;Bila je sporija od njega. Nevil ju je brzo pristizao. Ona se osvrnu i baci užasnut pogled unazad.
<BR>&nbsp;&nbsp;&nbsp;&nbsp;&nbsp;"Neću vam ništa!" viknu on, ali ona ipak nije prestajala da trči.
<BR>&nbsp;&nbsp;&nbsp;&nbsp;&nbsp;A onda se iznenada spotakla o jedan busen i pala na kolena. Lice joj se ponovo okrenu unatrag - lice koje je izobličio strah.
<BR>&nbsp;&nbsp;&nbsp;&nbsp;&nbsp;"Neću ti ništa!" doviknu on ponovo.
<BR>&nbsp;&nbsp;&nbsp;&nbsp;&nbsp;Očajničkim trzajem ona se podiže i potrča ponovo.
<BR>&nbsp;&nbsp;&nbsp;&nbsp;&nbsp;Izvesno vreme čuo se samo bat njenih cipela i njegovih čizama kroz gustu travu. On je počeo da skače preko trave kako se ne bi spoplitao i zaglibljivao u mekanu zemlju. Donji deo njene haljine uplitao se oko visokih bodljičastih stabljika trave i ometao je u kretanju.
<BR>&nbsp;&nbsp;&nbsp;&nbsp;&nbsp;"Stani!" viknu on ponovo, ali više instiktivno nego što je odista verovao da će je njegov glas zaustaviti.
<BR>&nbsp;&nbsp;&nbsp;&nbsp;&nbsp;Ona nije prestajala da beži. Trčala je sve brže, tako da je i on morao da ubrza gonjenje. Stisnuvši zube, trčao je za njom u pravoj liniji, dok je ona povremeno krivudala kroz polje; svetlocrvenkasta kosa vijorila se iza nje.
<BR>&nbsp;&nbsp;&nbsp;&nbsp;&nbsp;Bio je već toliko blizu nje da je mogao da čuje njeno isprekidano disanje. Nije želeo da je zaplaši, ali više nije imao kud. Najednom mu sve drugo na svetu nije bilo toliko važno kao ona. Morao je da je uhvati.
<BR>&nbsp;&nbsp;&nbsp;&nbsp;&nbsp;Njegove duge snažne noge potrčaše još brže, a čizme mu zabubnjaše po tlu.
<BR>&nbsp;&nbsp;&nbsp;&nbsp;&nbsp;Pred njima se pružalo novo polje. Dvoje ljudi je trčalo, teško dišući. Ona se još jednom osvrnula da bi videla koliko joj se primakao. On uopšte nije bio svestan u kojoj meri zastrašujuće izgleda; visok i krupan čovek sa bradom, unezverenog pogleda.
<BR>&nbsp;&nbsp;&nbsp;&nbsp;&nbsp;Kada joj je prišao na nekoliko koraka ispružio je desnu ruku i ščepao je za rame.
<BR>&nbsp;&nbsp;&nbsp;&nbsp;&nbsp;Sa užasnutim krikom, mlada žena se izvi i zatetura. Izgubivši ravnotežu, ona pade na jednu kamenu izbočinu. Nevil priskoči da joj pomogne da ustane. Ona poče da odstupa po zemlji, pokušavajući da ustane, ali se ponovo okliznula i pala ovoga puta na leđa. Donji deo haljine skliznuo joj iznad kolena. Konačno je uspela da se pridigne; bila je gotovo bez daha i imala je ukočen užasnut pogled.
<BR>&nbsp;&nbsp;&nbsp;&nbsp;&nbsp;"Ne bojte se", promrmlja on zadihano, pružajući ruku prema njoj.
<BR>&nbsp;&nbsp;&nbsp;&nbsp;&nbsp;Ona je odgurnu sa zaplašenim krikom i ponovo skoči na noge. On joj opet priđe i uhvati je za ruku: žena savi slobodnu šaku u kandžu i zagreba ga po čelu i desnoj slepoočnici, ostavivši krvavi trag.
<BR>&nbsp;&nbsp;&nbsp;&nbsp;&nbsp;Nevil trže glavu i čvrsto je ščepa za ramena.
<BR>&nbsp;&nbsp;&nbsp;&nbsp;&nbsp;"Čega se bojite..."
<BR>&nbsp;&nbsp;&nbsp;&nbsp;&nbsp;Nije završio. Njena ruka ga pljoštimice udari po ustima. A onda se neko vreme čuo samo zvuk dahtanja i gušanja, nadjačavan škripanjem i krckanjem suvih vlati trave pod njihovim nogama.
<BR>&nbsp;&nbsp;&nbsp;&nbsp;&nbsp;"Prekini već jednom!" povika on, ali ona se i dalje borila.
<BR>&nbsp;&nbsp;&nbsp;&nbsp;&nbsp;Naglo je odskočila unazad i u njegovim prstima ostade komadić njene haljine. Pustio ga je da padne i materijal skliznu na njena prsa. Pred očima mu se ukaza leva polovina njenog prslučeta pod kojim su se grudi nadimale.
<BR>&nbsp;&nbsp;&nbsp;&nbsp;&nbsp;Ona se ponovo ustremi noktima na njega, ali on joj ovoga puta čvrsto steže zglavke na rukama. A onda žena naglo podiže desnu nogu i snažno ga udari u kolenicu.
<BR>&nbsp;&nbsp;&nbsp;&nbsp;&nbsp;"Prokletnice!"
<BR>&nbsp;&nbsp;&nbsp;&nbsp;&nbsp;Sa uzvikom besa, on joj opali zvonak šamar. Ona se zatetura i pogleda ga ošamućena. A onda, najednom, poče bespomoćno da plače. Pala je na kolena pred njim, podigavši ruke iznad glave kao da pokušava da se odbrani od novih udaraca.
<BR>&nbsp;&nbsp;&nbsp;&nbsp;&nbsp;Nevil je stajao iznad nje, teško dišući, i posmatrao je kako isprekidano jeca. Za trenutak je zatvorio oči, a onda duboko uzdahnuo.
<BR>&nbsp;&nbsp;&nbsp;&nbsp;&nbsp;"Ustani", reče. "Neću ti ništa."
<BR>&nbsp;&nbsp;&nbsp;&nbsp;&nbsp;Ona nije podizala glavu. Nevil je zbunjeno pogleda, ne znajući šta da kaže.
<BR>&nbsp;&nbsp;&nbsp;&nbsp;&nbsp;"Rekoh da ti neću ništa", ponovi on.
<BR>&nbsp;&nbsp;&nbsp;&nbsp;&nbsp;Žena podiže pogled. Ali njegovo lice i dalje je izgledalo zastrašujuće, tako da ona ponovo sagnu glavu. Posle nekoliko trenutaka opet ju je podigla i počela prestrašeno da ga posmatra.
<BR>&nbsp;&nbsp;&nbsp;&nbsp;&nbsp;"Čega se bojiš?" upita on.
<BR>&nbsp;&nbsp;&nbsp;&nbsp;&nbsp;Nije mu bilo jasno da je njegov glas sasvim lišen topline, da predstavlja samo opor i sterilan zvuk jednog bića koje je sasvim izgubilo kontakt sa ljudima.
<BR>&nbsp;&nbsp;&nbsp;&nbsp;&nbsp;On joj pride korak bliže, ali žena ponovo uplašeno ustuknu. Nevil pruži ruku.
<BR>&nbsp;&nbsp;&nbsp;&nbsp;&nbsp;"Hajde", reče. "Ustani."
<BR>&nbsp;&nbsp;&nbsp;&nbsp;&nbsp;Ona se pridigla polako, ali bez njegove pomoći.
<BR>&nbsp;&nbsp;&nbsp;&nbsp;&nbsp;Primetivši iznenada da su joj grudi razgolićene, ona se saže i brzo podiže otrgnuto parče haljine. Stajali su neko vreme teško dišući i netremice posmatrajući jedno drugo. Međutim, kada je prvi šok prošao, Nevil shvati da ne zna kako da započne razgovor. Godinama je sanjao o ovom trenutku. U njegovim snovima sve je to izgledalo mnogo drugačije.
<BR>&nbsp;&nbsp;&nbsp;&nbsp;&nbsp;"Kako... kako se zoveš?" upita najzad.
<BR>&nbsp;&nbsp;&nbsp;&nbsp;&nbsp;Žena nije odgovorila. I dalje ga je netremice posmatrala, dok su joj usne podrhtavale.
<BR>&nbsp;&nbsp;&nbsp;&nbsp;&nbsp;"Kako?" upita on glasnije, na šta se ona trže.
<BR>&nbsp;&nbsp;&nbsp;&nbsp;&nbsp;"R-Rut." Glas joj je treperio. Robert Nevil oseti kako ga podilaze žmarci. Zvuk njenog glasa kao da je rastočio sve u njemu. Najednom, iščezoše sva pitanja. Osećao je kako mu srce besomučno kuca. Gotovo mu se činilo kao da će da zaplače.
<BR>&nbsp;&nbsp;&nbsp;&nbsp;&nbsp;Ruka mu sama krenu napred, skoro nesvesno. Njeno rame mu zadrhta pod dlanom.
<BR>&nbsp;&nbsp;&nbsp;&nbsp;&nbsp;"Rut", ponovi on ravnim, beživotnim glasom. Nešto je počelo da mu se skuplja u grlu dok ju je posmatrao.
<BR>&nbsp;&nbsp;&nbsp;&nbsp;&nbsp;"Rut", reče on opet. Dvoje ljudi, čovek i žena, stajali su jedno naspram drugog na velikom toplom polju.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
