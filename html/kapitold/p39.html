<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39.
<P>&nbsp;&nbsp;&nbsp;&nbsp;&nbsp;Delotvorni izbori uvek proishode iz lanca informativnih grešaka. Na taj način inteligencija prihvata netačnosli. A kada put do apsolutnih (tačnih) izbora nije poznat, inteligencija sa ograničenim podacima ulazi u rizik u jednoj areni u kojoj pogreške ne samo da su moguće već su i neophodne.
<BR>
<BR>&nbsp;&nbsp;&nbsp;&nbsp;&nbsp;Darvi Odrade
<BR>
<BR>&nbsp;&nbsp;&nbsp;&nbsp;&nbsp;Vrhovna majka se nije jednostavno samo ukrcala na neki redovni svetlosni brod i prebacila na bilo koji pogodni ne-brod. Postojali su planovi, pripreme, strategije - nepredviđenosti za nepredviđenostima.
<BR>&nbsp;&nbsp;&nbsp;&nbsp;&nbsp;Bilo im je potrebno osam grozničavih dana. Usklađivanje vremena sa Tegom moralo je biti krajnje precizno. Na konsultacije sa Murbelom otišli su sati i sati. Murbela je morala da bude upoznata sa svim šta je čeka.
<BR>&nbsp;&nbsp;&nbsp;&nbsp;&nbsp;Otkrij njihovu Ahilovu petu, Murbela, i imaćeš ih. Ostani na osmatračkom brodu kada Teg napadne, ali pažljivo gledaj.
<BR>&nbsp;&nbsp;&nbsp;&nbsp;&nbsp;Odrade je pokupila iscrpne savete od svih koji su mogli da pomognu. Zatim su na red došli bitni znaci uneseni šifrom za emitovanje njenih tajnih opažanja. Jedan ne-brod i jedan dalekodometni svetlosni brod trebalo je da budu preuređeni, a posada odabrana po Tegovom izboru.
<BR>&nbsp;&nbsp;&nbsp;&nbsp;&nbsp;Belonda je mrmljala i gunđala dok se Odrade konačno nije umešala.
<BR>&nbsp;&nbsp;&nbsp;&nbsp;&nbsp;"Ometaš me! Je li ti to stvarna namera? Da me oslabiš?" Bilo je kasno jutro, četiri dana pre odlaska, i njih dve su trenutno bile same u radnoj sobi. Vreme je bilo vedro, ali neobično hladno za to doba godine, a vazduh boje okera od olujne prašine koja je nanesena preko Centrale tokom noći.
<BR>&nbsp;&nbsp;&nbsp;&nbsp;&nbsp;"Skupština je bila greška!" Belondi je bilo potrebno da ispali svoj rafal na odlasku.
<BR>&nbsp;&nbsp;&nbsp;&nbsp;&nbsp;Odrade zateče sebe kako sikće na Belondu, koja je postala malo previše jetka. "Bila je potrebna!"
<BR>&nbsp;&nbsp;&nbsp;&nbsp;&nbsp;"Za tebe, možda! Da se pozdraviš sa svojom porodicom. Sada nas ostavljaš ovde da prebiremo po tuđem rublju."
<BR>&nbsp;&nbsp;&nbsp;&nbsp;&nbsp;"Da li si se ti to popela ovamo samo zato da bi se žalila na skupštinu?"
<BR>&nbsp;&nbsp;&nbsp;&nbsp;&nbsp;"Ne dopadaju mi se tvoji najnoviji komentari o Uvaženim Naložnicama. Trebalo je da se posavetuješ sa nama pre no što si raširila..."
<BR>&nbsp;&nbsp;&nbsp;&nbsp;&nbsp;"One su paraziti, Bel! Vreme je da to raščistimo: poznata slabost. A šta telo čini kada ga napadnu paraziti?" Odrade izreče ovo uz jedan široki osmeh.
<BR>&nbsp;&nbsp;&nbsp;&nbsp;&nbsp;"Dar, kada zauzmeš tu... tu pseudo-humorističku pozu, dobijam želju da te zadavim!"
<BR>&nbsp;&nbsp;&nbsp;&nbsp;&nbsp;"Da li bi se smejala da to i učiniš, Bel?"
<BR>&nbsp;&nbsp;&nbsp;&nbsp;&nbsp;"Prokleta da si, Dar! Jednog od ovih dana..."
<BR>&nbsp;&nbsp;&nbsp;&nbsp;&nbsp;"Nije nam preostalo još mnogo dana koje ćemo provesti zajedno, Bel, i to je ono što te izjeda. Odgovori na moje pitanje." "Odgovori sama!"
<BR>&nbsp;&nbsp;&nbsp;&nbsp;&nbsp;"Telu dobro dođe povremeno trebljenje od vašiju. Čak i zavisnici sanjaju o slobodi."
<BR>&nbsp;&nbsp;&nbsp;&nbsp;&nbsp;"Ahhh." Iz Belondinih očiju zurio je mentat. "Misliš da se zavisnost od Uvaženih Naložnica može učiniti bolnijom?"
<BR>&nbsp;&nbsp;&nbsp;&nbsp;&nbsp;"Uprkos tvojoj groznoj nesposobnosti da shvatiš šalu, još možeš da funkcionišeš."
<BR>&nbsp;&nbsp;&nbsp;&nbsp;&nbsp;Jedan opaki osmeh izvi Belondina usta.
<BR>&nbsp;&nbsp;&nbsp;&nbsp;&nbsp;"Uspela sam da te zabavim", dobaci joj Odrade.
<BR>&nbsp;&nbsp;&nbsp;&nbsp;&nbsp;"Dozvoli da o tome porazgovaram sa Tam. Ona je bolji strateg. Mada... deljenje ju je omekšalo."
<BR>&nbsp;&nbsp;&nbsp;&nbsp;&nbsp;Kada se Belonda udaljila, Odrade se zavali u stolicu i stade tiho da se smeje. "Omekšala! "Nemoj sutra da smekšaš, Dar, kada ti budeš delila." Mentat se sapliće o logiku i izmiče mu suština. Ona shvata proces i brine zbog pogreške. Šta ćemo ako... Otvorićemo prozore, Bel i pustiti unutra zdrav razum. Čak i bučan smeh. To omogućava da se ozbiljnije stvari sagledaju u pravom odnosu. Jadna Bel, moja sestro puna mana. Uvek nešto mora da pothranjuje tvoju nervozu.
<BR>&nbsp;&nbsp;&nbsp;&nbsp;&nbsp;Kada je osvanulo jutro polaska, Odrade je napustila Centralu zadubljena u svoje misli - u introspektivnom raspoloženju, zabrinuta zbog onoga što je saznala deleći sa Murbelom i Šeanom.
<BR>&nbsp;&nbsp;&nbsp;&nbsp;&nbsp;Sama sebi praštam.
<BR>&nbsp;&nbsp;&nbsp;&nbsp;&nbsp;To joj nije donelo olakšanje. Njene misli oblikovali su Druga sećanja i gotovo ciničan fatalizam.
<BR>&nbsp;&nbsp;&nbsp;&nbsp;&nbsp;Matice se roje?
<BR>&nbsp;&nbsp;&nbsp;&nbsp;&nbsp;To je nagovešteno u vezi sa Uvaženim Naložnicama.
<BR>&nbsp;&nbsp;&nbsp;&nbsp;&nbsp;Ali Šeana? A Tam to odobrava?
<BR>&nbsp;&nbsp;&nbsp;&nbsp;&nbsp;To je u sebi sadržalo više od Raštrkavanja.
<BR>&nbsp;&nbsp;&nbsp;&nbsp;&nbsp;Ne mogu da te sledim do tvog divljeg mesta, Šeana. Moj zadatak je da izdam naređenje. Ne smem da se odvažim na ono na šta si se ti usudila. Postoje različite vrste umetničkih delatnosti. Tvoja me odbija.
<BR>&nbsp;&nbsp;&nbsp;&nbsp;&nbsp;Upijanje života iz Murbelinih Drugih sećanja joj je pomoglo. Murbelino znanje predstavljalo je moćnu polugu protiv Uvaženih Naložnica, ali bilo je puno uznemirujućih nijansi.
<BR>&nbsp;&nbsp;&nbsp;&nbsp;&nbsp;Nije u pitanju hipnotrans. One koriste ćelijsku indukciju, nusproizvod njihovih prokletih T-sondi! Nesvesna prinuda! Prosto je mamila da je i sami iskoristimo. Upravo u tome su Uvažene Naložnice bile najranjivije - u toj neizmernoj količini nesvesnog pohranjenoj na osnovu njihovih sopstvenih odluka. Murbelin ključ samo pojačava tu opasnost po nas.
<BR>&nbsp;&nbsp;&nbsp;&nbsp;&nbsp;Na poletište su stigli usred oluje koja ih je gotovo oborila kada su izišle iz kola. Odrade je zabranila šetnje po ostacima voćnjaka i vinograda.
<BR>&nbsp;&nbsp;&nbsp;&nbsp;&nbsp;Odlaziš po poslednji put? bilo je pitanje koje se naziralo u Belondinim očima dok se pozdravljala. Šeana se zabrinuto mrštila. Da li Vrhovna majka prihvata moju odluku?
<BR>&nbsp;&nbsp;&nbsp;&nbsp;&nbsp;Privremeno, Šeana. Privremeno. Nisam upozorila Murbelu. Znači... možda i delim Tamin sud.
<BR>&nbsp;&nbsp;&nbsp;&nbsp;&nbsp;Dortujla, koja se nalazila u prednjoj liniji Odradine skupine, bila je povučena.
<BR>&nbsp;&nbsp;&nbsp;&nbsp;&nbsp;To je i razumljivo. Ona je već bila tamo... i posmatrala je kako joj proždiru sestre. Samo hrabro, sestro! Još nismo poražene.
<BR>&nbsp;&nbsp;&nbsp;&nbsp;&nbsp;Izgledalo je da samo Murbela ovo lako podnosi ali ona je razmišljala o predstojećem Odradinom sastanku sa kraljicom paukom.
<BR>&nbsp;&nbsp;&nbsp;&nbsp;&nbsp;Da li sam dovoljno dobro naoružala Vrhovnu majku? Da li je ona uopšte svesna u kakvu se opasnost upušta?
<BR>&nbsp;&nbsp;&nbsp;&nbsp;&nbsp;Odrade je takve misli potisnula u stranu. Bilo je još stvari koje je trebalo uraditi tokom putovanja. Nijedna nije bila važnija od prikupljanja energije. Uvažene Naložnice je bilo moguće proučavati gotovo van stvarnosti, ali do stvarnog sučeljavanja će doći kada bude došlo - kao kod izvođenja džeza. Dopadala joj se ideja o džezu, mada ju je muzika rastrojavala svojim drevnim aromama i uranjanjem u podivljalost. Džez je, ipak, govorio o životu. Izvođenja nikada nisu bila ista. Izvođači su reagovali na ono što su primali od ostalih: džez.
<BR>&nbsp;&nbsp;&nbsp;&nbsp;&nbsp;Hranite nas džezom.
<BR>&nbsp;&nbsp;&nbsp;&nbsp;&nbsp;Vreme često nije bilo od važnosti za vazdušna i svemirska putovanja. Probijte se kroz prolazne smetnje. Oslonite se na kontrolu vremena, koja će osigurati prolaz kroz oluje i oblake. Izuzetak su predstavljale planete-pustinje, i to treba što pre uneti u jednačine Kapitola. Na pomolu su mnoge promene, uključujući i povratak na slobodnjačke pogrebne običaje. Potpuno predavanje tela zbog vode i potaše.
<BR>&nbsp;&nbsp;&nbsp;&nbsp;&nbsp;Odrade je pričala o ovome dok su čekale da im stigne prevozno sredstvo koje će ih prebaciti na brod. Uskoro će taj široki pojas vrele, suve zemlje koji se širi oko ekvatora planete početi da stvara opasne vetrove. Jednog dana ovde će vladati koriolis-oluja: visoka peć sa središtem u unutrašnjosti pustinje koja će se kretati brzinom od nekoliko stotina kilometara na čas. Dina je doživljavala vetrove koji su se kretali brzinom većom od sedam stotina kilometara na čas. Čak i svemirske letelice koje se kreću svetlosnom brzinom osećale su tu snagu. Vazdušno putovanje bilo bi zavisno od neprestanih, hirovitih uslova na površini. A krhko ljudsko telo mora da pronađe bilo kakav zaklon.
<BR>&nbsp;&nbsp;&nbsp;&nbsp;&nbsp;Kao što smo uvek i činili.
<BR>&nbsp;&nbsp;&nbsp;&nbsp;&nbsp;Predvorje poletišta bilo je staro. I spolja i iznutra kamen; to je bio njihov prvi ovdašnji glavni materijal. Spartanske viseće stolice i niski stolovi od istopljenog plaza bili su skorašnjeg datuma. O štedljivosti se moralo voditi računa, čak i kada je bila u pitanju Vrhovna majka.
<BR>&nbsp;&nbsp;&nbsp;&nbsp;&nbsp;Svetlosni brod stigao je u vrtlogu prašine. Nije bilo ni pomena o nekim glupostima, kao što su suspenzorski jastuci. Ovo će biti brz let, propraćen neprijatnim uzdasima, ali ne u toj meri da bi telo pretrpelo neko oštećenje.
<BR>&nbsp;&nbsp;&nbsp;&nbsp;&nbsp;Odrade preplavi osećanje kao da se odrekla tela kada je rekla svoje poslednje zbogom i predala Kapitol trijumviratu koji su sačinjavale Šeana, Murbela i Belonda. Samo još nešto: "Ne mešajte se u Tegove poslove. I ne želim da se Dankanu dogodi bilo šta ružno. Čuješ li me, Bel?"
<BR>&nbsp;&nbsp;&nbsp;&nbsp;&nbsp;Bile su u stanju da izvedu divne tehnološke stvari, ali ipak još nisu bile u stanju da spreče snažnu peščanu oluju koja ih je gotovo zaslepila dok su se uzdizali. Odrade sklopi oči i pomiri se sa činjenicom da neće imati priliku da po poslednji put sa male visine razgleda svoju voljenu planetu. Probudio ju je udar pri pristajanju. Cirkularni auto čekao ih je u hodniku, tik s druge strane pretkomore. Do njihovih odaja dopre blago zujanje. Tamalane, Dortujla i akilota-služavka ćutale su poštujući želju Vrhovne majke da ostane zadubljena u svoje misli.
<BR>&nbsp;&nbsp;&nbsp;&nbsp;&nbsp;Bar su im odaje bile poznate, onakve kakve su se uglavnom sretale na benegeseritskim brodovima: mala soba koja je ujedno služila i kao dnevna i kao trpezarija, u prirodnom plazu jednoobrazne svetlozelene boje; odaja za spavanje bila je manja, sa zidovima u istoj boji i jednim jedinim tvrdim poljskim krevetom. Znali su šta Vrhovna majka voli. Odrade zaviri u jusiform-kupatilo i WC. Uobičajene pogodnosti. Granične odaje za Tam i Dortujlu bile su slične. Kasnije će pregledati prepravke izvršene na brodu.
<BR>&nbsp;&nbsp;&nbsp;&nbsp;&nbsp;Bili su snabdeveni svime što je bilo neophodno. Uključujući i nenametljive elemente psihološke podrške: prigušene boje, poznat nameštaj, ambijent koji neće ometati njene mentalne procese. Pre no što se vratila u svoju kombinovanu sobu izdala je naređenje za polazak.
<BR>&nbsp;&nbsp;&nbsp;&nbsp;&nbsp;Na niskom stolu čekala ju je hrana - plavo voće, slatko i mesnato, pikantan žuti namaz na hlebu spravljenom prema njenim energetskim potrebama. Vrlo dobro. Posmatrala je dodeljenu joj akilotu kako nenametljivo sređuje papire Vrhovne majke. Na trenutak Odrade nije mogla da se seti njenog imena, ali joj se ubrzo sećanje razbistri: Suipol. Tamnoputa i niska, sa okruglim, staloženim licem i pokretima koji su joj odgovarali. Nije neka od naših najbistrijih, ali je pouzdano efikasna.
<BR>&nbsp;&nbsp;&nbsp;&nbsp;&nbsp;Odradi iznenada pada na um da ova naimenovanja poseduju u sebi elemenat bešćutnosti. Mala pratnja, kako ne bismo uvredile Uvažene Naložnice. I kako bismo svoje gubitke svele na minimum.
<BR>&nbsp;&nbsp;&nbsp;&nbsp;&nbsp;"Da li si raspakovala sve moje stvari, Suipol?"
<BR>&nbsp;&nbsp;&nbsp;&nbsp;&nbsp;"Da, Vrhovna majko." Bila je vrlo ponosna što je izabrana za ovaj zadatak. To joj se očitavalo i u hodu dok se udaljavala.
<BR>&nbsp;&nbsp;&nbsp;&nbsp;&nbsp;Postoje stvari koje ne možeš raspakovati umesto mene, Suipol. Njih nosim u glavi.
<BR>&nbsp;&nbsp;&nbsp;&nbsp;&nbsp;Nijedna pripadnica Bene Geserita sa Kapitola nikada nije napustila planetu a da sa sobom nije ponela izvesnu količinu šovinizma. Ostala mesta nikada nisu bila onako lepa, onako mirna, onako prijatna kao dom.
<BR>&nbsp;&nbsp;&nbsp;&nbsp;&nbsp;To se odnosilo na Kapitol koga više nema.
<BR>&nbsp;&nbsp;&nbsp;&nbsp;&nbsp;Bio je to vid pretvaranja jedne planete u pustinju koji nikada ranije nije na taj način doživela. Kapitol se sklanjao. Nestajao da se nikada ne vrati, bar ne za života onih koji ga sada znaju. To je podsećalo na dete koje je ostavio voljeni roditelj - oholo i zlonamerno.
<BR>&nbsp;&nbsp;&nbsp;&nbsp;&nbsp;Više mi ništa ne značiš, dete.
<BR>&nbsp;&nbsp;&nbsp;&nbsp;&nbsp;Još na samom početku, dok uče za časne majke, govori im se da putovanje može da obezbedi mirnu prečicu za odmor. Odrade je nameravala da to iskoristi u punoj meri, tako da je svojim saputnicama odmah posle jela rekla: "Poštedite me pojedinosti."
<BR>&nbsp;&nbsp;&nbsp;&nbsp;&nbsp;Suipol su poslale po Tamalane. Odrade im se obrati Taminim vlastitim sažetim jezikom: "Proverite izvršene prepravke i kažite mi šta bi trebalo da pogledam. Povedite Dortujlu."
<BR>&nbsp;&nbsp;&nbsp;&nbsp;&nbsp;"Ta ume da misli". Značajna pohvala - kada dolazi od Tam.
<BR>&nbsp;&nbsp;&nbsp;&nbsp;&nbsp;"Kada s tim završimo, izdvojte me što je više moguće."
<BR>&nbsp;&nbsp;&nbsp;&nbsp;&nbsp;Tokom jednog dela putovanja Odrade se opasa paučinom svoje kolibe i pozabavi se nečim što je smatrala da je njena poslednja želja i testament.
<BR>&nbsp;&nbsp;&nbsp;&nbsp;&nbsp;Ko će biti izvršilac?
<BR>&nbsp;&nbsp;&nbsp;&nbsp;&nbsp;Ona je, lično, bila za Murbelu, naročito posle deljenja sa Šeanom. Ipak... nahoče sa Dine i dalje je bilo jak kandidat, u slučaju da ova pustolovina na Raskršću ne uspe.
<BR>&nbsp;&nbsp;&nbsp;&nbsp;&nbsp;Neki su pretpostavljali da bi svaka časna majka mogla da se prihvati dužnosti, ako bi odgovornost pala na nju. Ali ne u ovim vremenima. Ne sada, kada je bila postavljena jedna ovakva zamka. Malo je bilo verovatno da će Uvažene Naložnice izbeći klopku.
<BR>&nbsp;&nbsp;&nbsp;&nbsp;&nbsp;Ako smo ih pravilno procenile. Prema Murbelinim podacima, učinile smo najbolje što smo mogle. Stvoren je prolaz kroz koji očekujemo da Uvažene Naložnice uđu, i, oh, kako će im on samo primamljivo izgledati. Neće nazreti ćorsokak sve dok dobrano ne odmaknu. Dok ne bude suviše kasno!
<BR>&nbsp;&nbsp;&nbsp;&nbsp;&nbsp;Šta ako ne uspemo?
<BR>&nbsp;&nbsp;&nbsp;&nbsp;&nbsp;Preživeli (ako ih bude) preziraće Odrade.
<BR>&nbsp;&nbsp;&nbsp;&nbsp;&nbsp;Često sam se osećala poniženom, ali nikada prezrenom. Pa ipak, odluke koje sam donela moje sestre možda nikada neće prihvatiti. Bar se ne izvinjavam... čak ni onima sa kojima sam delila. One znaju da moj odgovor potiče iz tame koja je prethodila ljudskoj zori. Svako od nas može učiniti nešto beskorisno, čak i glupo. Moj plan nam može doneti pobedu. Mi nećemo 'samo preživeti'. Naš gral zahteva od nas da i dalje ostanemo zajedno. Potrebne smo Ijudima! Ponekad im je potrebna religija. Ponekad im je potrebno samo da znaju da su njihova uverenja isprazna u istoj meri u kojoj i njihove nade za plemenitost. Mi smo njihov izvor. Kada se maske skinu, to je ono što ostaje: naša niša.
<BR>&nbsp;&nbsp;&nbsp;&nbsp;&nbsp;Osetila je, u tom času, da je ovaj brod nosi u pravi bezdan. Sve bliže i bliže užasnoj pretnji.
<BR>&nbsp;&nbsp;&nbsp;&nbsp;&nbsp;Sama guram glavu pod sekiru.
<BR>&nbsp;&nbsp;&nbsp;&nbsp;&nbsp;Nije razmišljala o tome kako da se istrebi ovaj neprijatelj. To nije bilo moguće učiniti, naročito od kada je Raštrkavanje uvećalo ljudsko stanovništvo. U tome je bila omaška u shemama Uvaženih Naložnica.
<BR>&nbsp;&nbsp;&nbsp;&nbsp;&nbsp;Iz odmaranja ju je trglo prodorno zujanje i blesak narandžaste svetlosti, što je nagoveštavalo da su stigle. Iskobeljala se iz visećih traka i sa Tam, Dortujlom i Suipol, koje su se kretale odmah iza nje, pošla za vodičem do transportne pretkomore gde je jedan dalekometni svetlosni brod bio pričvršćen za brodski trup. Odrade pogleda prema svetlosnom brodu koji se video na pregradnim skenerima. Bio je neverovatno mali!
<BR>&nbsp;&nbsp;&nbsp;&nbsp;&nbsp;"Potrajaće samo devetnaest časova", rekaoje Dankan. "To je najbliže što se usuđujemo da približimo ne-brod. Nema gotovo nikakve sumnje da u blizini Raskršća raspolažu senzorima za pretragu svemirskih prečica."
<BR>&nbsp;&nbsp;&nbsp;&nbsp;&nbsp;Bel se za promenu tog puta, složila. Nemojte rizikovati brod. Njegovo je da pravi planove o spoljašnjoj odbrani i prima tvoje poruke, ne samo da isporuči Vrhovnu majku. Svetlosni brod predstavljao je istureni senzor ne-broda, zadužen da skrene pažnju na sve na šta naiđe.
<BR>&nbsp;&nbsp;&nbsp;&nbsp;&nbsp;A najistaknutiji senzor sam ja, jedno krhko telo sa tananim instrumentima.
<BR>&nbsp;&nbsp;&nbsp;&nbsp;&nbsp;U pretkomori su postojale strelice vodilje. Odrade je išla na čelu. Prošle su, u slobodnom padu, kroz malu cev. Našla se u iznenađujuće bogatoj kabini. Suipol, koja se dokotrljala za njom prepoznade prostoriju i tako se za jedan stepenik pope na Odradinoj lestvici vrednosti.
<BR>&nbsp;&nbsp;&nbsp;&nbsp;&nbsp;"Ovo je bio krijumčarski brod."
<BR>&nbsp;&nbsp;&nbsp;&nbsp;&nbsp;Dočekala ih je samo jedna osoba. Prema mirisu bi se moglo reći da je muškarac, ali mu je neprozirna pilotska kapuljača načičkana konektorima skrivala lice.
<BR>&nbsp;&nbsp;&nbsp;&nbsp;&nbsp;"Sve se vežite."
<BR>&nbsp;&nbsp;&nbsp;&nbsp;&nbsp;Kroz instrumente se začu muški glas.
<BR>&nbsp;&nbsp;&nbsp;&nbsp;&nbsp;Izabrao ga je Teg. Verovatno je najbolji.
<BR>&nbsp;&nbsp;&nbsp;&nbsp;&nbsp;Odrade skliznu na sedište iza platforme za spuštanje i otkri grudvaste izbočine koje se namah odmotaše u paučinastu opremu. Čula je kako i ostale izvršavaju pilotovo naređenje.
<BR>&nbsp;&nbsp;&nbsp;&nbsp;&nbsp;"Sve ste se osigurale? Ostanite umotane dok ne kažem drugačije." Glas mu je dopirao kroz jedan lebdeći zvučnik iza njegovog sedišta kod konzole za upravljanje.
<BR>&nbsp;&nbsp;&nbsp;&nbsp;&nbsp;Spone se najzad otkačiše! Odrade oseti lako kretanje, a prizor na releju pored nje prikazivao je ne-brod koji se neverovatno brzo udaljavao. Potom je nestao.
<BR>&nbsp;&nbsp;&nbsp;&nbsp;&nbsp;Otišao je svojim putem, pre no što iko može da naiđe i sprovede istragu.
<BR>&nbsp;&nbsp;&nbsp;&nbsp;&nbsp;Svetlosni brod se kretao neverovatnom brzinom. Skeneri su izveštavali o planetnim bazama i mestimičnim preprekama, ali treperave tačke, kakvima su se predstavljale, bile su vidljive samo zato što su bile snažno kontrastirane. Prozor na skeneru saopštavao je da će stanice biti vidljive golim okom za nešto više od dvanaest časova.
<BR>&nbsp;&nbsp;&nbsp;&nbsp;&nbsp;Osećanje kretanja iznenada nestade i Odrade više nije osećala ubrzanje o čijem su je postojanju, međutim, oči i dalje obaveštavale. Suspenzorska kabina. Iksijanska tehnologija za ovako beznačajno malo polje? Gde li ga je Teg nabavio?
<BR>&nbsp;&nbsp;&nbsp;&nbsp;&nbsp;Nije neophodno da znam. Zašto bi Vrhovnoj majci trebalo saopštavati sve pojedinosti?
<BR>&nbsp;&nbsp;&nbsp;&nbsp;&nbsp;Posmatrala je kako se kontakt senzora uspostavlja u toku narednog sata i nemo je zahvalila na Ajdahovoj pronicljivosti.
<BR>&nbsp;&nbsp;&nbsp;&nbsp;&nbsp;Počinjemo da upoznajemo te Uvažene Naložnice.
<BR>&nbsp;&nbsp;&nbsp;&nbsp;&nbsp;Odbrambeno ustrojstvo Raskršća bilo je očigledno čak i bez skenerskih analiza. Izukrštane ravnice! Upravo onako kako je Teg predvideo. Kada budu saznali raspored prepreka, Tegovi ljudi će biti u stanju da istkaju novu kuglu oko planete.
<BR>&nbsp;&nbsp;&nbsp;&nbsp;&nbsp;To svakako nije tako jednostavno.
<BR>&nbsp;&nbsp;&nbsp;&nbsp;&nbsp;Da li su Uvažene Naložnice imale toliko poverenja u svoju moć, koja je sve potčinjavala, da su zanemarile osnovne mere opreza? Planetna stanica broj četiri počela je da ih poziva kada su bili na isteku trećeg sata. "Identifikujte se!"
<BR>&nbsp;&nbsp;&nbsp;&nbsp;&nbsp;Odrade je u tom naređenju čula jedno: "Ili".
<BR>&nbsp;&nbsp;&nbsp;&nbsp;&nbsp;Pilotov odgovor očigledno je iznenadio promatrače. "Dolazite u jednom malom krijumčarskom brodu?"
<BR>&nbsp;&nbsp;&nbsp;&nbsp;&nbsp;Znači, prepoznale su ga. Pokazuje se da je Teg još jednom bio u pravu.
<BR>&nbsp;&nbsp;&nbsp;&nbsp;&nbsp;"Nameravam da sagorim senzorsku opremu u pogonskim motorima," objavi pilot. "To će povećati naš potisak. Proverite da li ste valjano vezane."
<BR>&nbsp;&nbsp;&nbsp;&nbsp;&nbsp;Stanica broj četiri to smesta zapazi. Usledilo je pitanje: "Zašto povećavate brzinu?"
<BR>&nbsp;&nbsp;&nbsp;&nbsp;&nbsp;Odrade se naže napred. "Ponovi lozinku i reci da je družina umorna od dugog boravljenja u tesnim odajama. Dodaj i to da sam se snabdela odašiljačem znakova života, iz opreza, kako bih mogla da uzbunim svoje ljude u slučaju smrti."
<BR>&nbsp;&nbsp;&nbsp;&nbsp;&nbsp;Neće pronaći šifru! Pametni Dankan. Nije li se Bel iznenadila kada je otkrila šta je sakrio u brodskim sistemima. "Još romantike!"
<BR>&nbsp;&nbsp;&nbsp;&nbsp;&nbsp;Pilot prenese njene reči. Vratilo im se naređenje: "Smanjite brzinu i pridržavajte se ovih koordinata za sletanje. Od ovog trenutka mi preuzimamo kontrolu nad vašim brodom."
<BR>&nbsp;&nbsp;&nbsp;&nbsp;&nbsp;Pilot dotaknu žuto polje na svojoj tabli. "Upravo onako kako je bašar predvideo da će biti." U glasu mu se osećalo likovanje. On podiže kapuljaču sa glave i okrenu se.
<BR>&nbsp;&nbsp;&nbsp;&nbsp;&nbsp;Odrade je bila zaprepaščena.
<BR>&nbsp;&nbsp;&nbsp;&nbsp;&nbsp;Kiborg!
<BR>&nbsp;&nbsp;&nbsp;&nbsp;&nbsp;Lice je zamenjivala metalna maska sa dve sjajne srebrne kugle umesto očiju.
<BR>&nbsp;&nbsp;&nbsp;&nbsp;&nbsp;Stupamo na opasno tle.
<BR>&nbsp;&nbsp;&nbsp;&nbsp;&nbsp;"Nisu vam rekli?" upita on. "Ne sažaljevajte me. Umro sam, a ovo me je povratilo u život. Ja sam Klerbaj, Vrhovna majko. Kada ovog puta umrem, to će mi kupiti život u obliku gole."
<BR>&nbsp;&nbsp;&nbsp;&nbsp;&nbsp;Prokletstvo! Razmenjujemo novčić koji možda neće biti prihvaćen. Kasno je za promene. A to je bio Tegov plan. Ali... Klerbaj? Svetlosni brod se spustio savršeno glatko, što je govorilo da su u stanici broj četiri sedeli izvrsni kontrolori. Odrade je znala kada je do toga došlo po tome što je uređeni predeo koji se video na njenom skeneru prestao da se kreće. Isključen je bio i potirač gravitacije tako da ponovo oseti silu teže. Vrata koja su se nalazila pravo ispred nje otvoriše se. Temperatura je bila prijatno topla. Čula se buka tamo napolju. Jesu li to deca igrala neku takmičarsku igru?
<BR>&nbsp;&nbsp;&nbsp;&nbsp;&nbsp;Sa prtljagom koji je lebdeo iza nje ona stupi na kratko stepenište i uveri se da je buka odista dopirala od jedne velike skupine dece u obližnjem polju. Bile su to starije maloletnice. Udarale su suspenzorsku lebdeću loptu napred-nazad, vičući i vrišteći dok su igrale.
<BR>&nbsp;&nbsp;&nbsp;&nbsp;&nbsp;Predstava u našu čast?
<BR>&nbsp;&nbsp;&nbsp;&nbsp;&nbsp;Odrade pomisli da je verovatno to bilo u pitanju. Na tom polju je otprilike bilo dve hiljade mladih žena.
<BR>&nbsp;&nbsp;&nbsp;&nbsp;&nbsp;Pogledajte samo koliko nam regrutkinja pristiže!
<BR>&nbsp;&nbsp;&nbsp;&nbsp;&nbsp;Nikoga nije bilo da je pozdravi, ali Odrade ugleda jedno poznato zdanje na dnu popločanog puteljka sa svoje leve strane. To je bez sumnje bio svemirski artefakt Esnafa, sa nedavno pridodatom kulom. Opisala je tu kulu dok je pogledom prelazila oko sebe, pružajući ugrađenom predajniku podatke o promenama koje su odstupale od Tegovog tlocrta. Mada niko, ko je ikada video makar samo jednu esnafsku zgradu, nije mogao da pogreši u opisu.
<BR>&nbsp;&nbsp;&nbsp;&nbsp;&nbsp;Znači, ovo je bilo nalik na ostale planete Raskršća. Negde u esnafskim zapisima bez sumnje postoji serijski broj i šifra za nju. Toliko dugo je bila pod esnafskom upravom pre dolaska Uvaženih Naložnica da je, u ovim prvim trenucima iskrcavanja i privikavanja na hodanje, sve oko njih izgledalo kao da poseduje onu posebnu esnafsku aromu. Čak i polje za igru - projektovano za okupljanje navigatora na otvorenom u njihovim ogromnim kontejnerima sa gasom melanža.
<BR>&nbsp;&nbsp;&nbsp;&nbsp;&nbsp;Esnafska aroma: sastojala se od iksijanske tehnologije i navigatorskog plana - zgrade međusobno povezane tako da se na najbolji način očuva energija, prave staze; tek nekoliko iskošenih trotoara. Bilo ih je na pretek, ali njima su se koristili samo oni koji su naviknuli na gravitaciju. U blizini sletišta nigde nije bilo biljki koje cvetaju. Bile su sklone da uvenu gotovo bez ikakvog razloga. I to stalno sivilo kod svih konstrukcija - nije u pitanju bila srebrnasta boja, već tamna nijansa sivila kakva je bila tleilaška koža.
<BR>&nbsp;&nbsp;&nbsp;&nbsp;&nbsp;Zdanje s njene leve strane imalo je oblik ogromnog ispupčenja, sa okruglim i četvrtastim izbačenim delovima. Ovo nije bio nikakav ekstravagantan hotel. Bilo je, razume se, luksuznih malih hotela, ali oni su bili retki, sagrađeni uglavnom za inspektore iz Esnafa.
<BR>&nbsp;&nbsp;&nbsp;&nbsp;&nbsp;Pokazalo se da je Teg još jednom bio u pravu. Uvažene Naložnice su zadržale postojeće građevine, minimalno im promenivši izgled. Kula!
<BR>&nbsp;&nbsp;&nbsp;&nbsp;&nbsp;Odrade se tada priseti: Ovo ne samo da je drugi svet, već je i društvo drugačije, sa vlastitim društvenim spojnicama. Iz deljenja sa Murbelom saznala je šta je tome bio povod, ali nije smatrala da je dokučila šta je Uvažene Naložnice držalo na okupu. To sigurno nije bila puka žudnja za moći.
<BR>&nbsp;&nbsp;&nbsp;&nbsp;&nbsp;"Hodaćemo", reče Odrade i krenu niz popločanu stazu ka ogromnoj građevini.
<BR>&nbsp;&nbsp;&nbsp;&nbsp;&nbsp;Zbogom, Klerbaj. Raznesi svoj brod što pre budeš mogla. Neka to bude naše prvo veliko iznenađenje za Uvažene Naložnice.
<BR>&nbsp;&nbsp;&nbsp;&nbsp;&nbsp;Esnafska građevina izgledala je još veća kada su joj se konačno približile.
<BR>&nbsp;&nbsp;&nbsp;&nbsp;&nbsp;Ono što je Odrade posebno svaki put zaprepastilo kada god bi ugledala neku od ovih funkcionalnih konstrukcija, bilo je to da ih je neko veoma pažljivo projektovao. U svemu su se nazirale pojedinosti izrađene s određenom namerom, mada je čovek ponekad morao da traga za njima. Budžet je nalagao da se u svakom pogledu štedi na kvalitetu, da se više vodi računa o trajnosti a manje o luksuzu ili privlačnosti za oko. Pravljeni su kompromisi i, kao i većina kompromisa, nikada nikoga nisu do kraja zadovoljavali. Esnafski kontrolori su se nesumnjivo žalili na cenu, a sadašnji korisnici još su bili u stanju da se iznerviraju zbog nedostataka. Nije važno. Ta stvar je bila opipljiva. Nalazila se tu da bi sada bila iskorišćena. Još jedan kompromis.
<BR>&nbsp;&nbsp;&nbsp;&nbsp;&nbsp;Predvorje je bilo manje nego što je očekivala. Bile su izvršene neke unutrašnje izmene. Bilo je tek šest metara dugačko i možda četiri metra široko. Prijemni prorez, pošto su ušli, nalazio se s njihove desne strane. Odrade dade znak Suipoli da prijavi njihovu skupinu, a ostalima da sačekaju napolju, podalje jedna od druge. Nije se mogla isključiti mogućnost izdaje.
<BR>&nbsp;&nbsp;&nbsp;&nbsp;&nbsp;Dortujla ju je očigledno očekivala. Izgledala je kao da se pomirila sa sudbinom.
<BR>&nbsp;&nbsp;&nbsp;&nbsp;&nbsp;Odrade izvrši pažljivu inspekciju svega što ih je okruživalo i podnese podroban izveštaj. Mnoštvo komeja, ali ostalo... Svaki put kada bi ušla na neko od ovih mesta obuzelo bi je osećanje da se nalazi u muzeju. Druga sećanja su joj saopštila da se tokom eona ova vrsta hotela nije bitno izmenila. Prototipove je pronalazila čak i u ranom razdoblju. Tračak prošlosti u višekrakim lusterima - ogromnim sjajnim tvorevinama koje oponašaju električne uređaje, ali su snabdevene sjajnim kuglama. Dva su dominirala tavanicom, poput zamišljenih svemirskih brodova koji se u raskoši spuštaju iz praznine.
<BR>&nbsp;&nbsp;&nbsp;&nbsp;&nbsp;Bilo je više nagoveštaja prošlosti nego što bi nekoliko prolaznih gostiju iz ovog doba primetilo. Na primer, uređenje prijemnog prostora iza rešetkastih proreza, čekaonica sa svojim raznovrsnim sedištima i neodgovarajućim osvetljenjem, dograđeni barovi, pogodnosti za plivanje i ostale vežbe, prostorija za automasažu i slično. Od davnina su se promenili samo jezik i natpisi. Da su poznavali jezik ovi znaci bili bi razumljivi i presvemirskim primitivcima. Ovo je, očigledno, bilo privremeno stanište.
<BR>&nbsp;&nbsp;&nbsp;&nbsp;&nbsp;Gomile bezbednosnih instalacija. Neke su izgledale kao artefakti iz vremena Raštrkavanja. Iks i Esnaf nikada nisu bacali zlato na komeje i senzore.
<BR>&nbsp;&nbsp;&nbsp;&nbsp;&nbsp;Frenetičan ples roboslugu i prijemnoj prostoriji - jurcali su tamo-amo, čisteći, skupljajući razbacane sitnice, sprovodeći pridošlice. Skupina od četiri Iksijanca stigla je pre Odradine. Ona ih osmotri izbliza. Kako su samo izgledali sami sebi važni, a ipak prestrašeni.
<BR>&nbsp;&nbsp;&nbsp;&nbsp;&nbsp;Njeno benegeseritsko oko uvek je moglo da prepozna ljude sa Iksa bez obzira kako se prerušili. Osnovna struktura njihovog društva davala je ton pojedincima. Iksijanci su pokazivali hogbeneški stav prema svojoj nauci: politički i ekonomski zahtevi određuju ono što je u istraživanjima dopušteno. To je značilo da je naivnost iksijanskih društvenih snova postala realnost birokratskog centralizma - nova aristokratija. Tako su oni hrlili u propast koju neće biti u stanju da spreči nikakva pogodba koju je ova iksijanska skupina trebalo da ostvari sa Uvaženim Naložnicama.
<BR>&nbsp;&nbsp;&nbsp;&nbsp;&nbsp;Bez obzira na ishod našeg spora, Iks odumire. Dokaz: već vekovima Iks nije ostvario nijedan veliki pronalazak.
<BR>&nbsp;&nbsp;&nbsp;&nbsp;&nbsp;Suipol se vratila. "Traže da sačekamo pratnju."
<BR>&nbsp;&nbsp;&nbsp;&nbsp;&nbsp;Odrade je odlučila da smesta počne sa pregovorima, razgovorom korisnim za Suipol, komeje i one koji slušaju na njenom ne-brodu.
<BR>&nbsp;&nbsp;&nbsp;&nbsp;&nbsp;"Suipol da li si primetila te Iksijance pred nama?"
<BR>&nbsp;&nbsp;&nbsp;&nbsp;&nbsp;"Da, Vrhovna majko."
<BR>&nbsp;&nbsp;&nbsp;&nbsp;&nbsp;"Dobro ih odmeri. Oni su proizvodi jednog odumirućeg društva. Naivno je očekivati da će bilo koja birokratija prihvatiti briljantne pronalaske i dobro ih upotrebiti. Birokratije postavljaju drugačija pitanja. Znaš li koja?"
<BR>&nbsp;&nbsp;&nbsp;&nbsp;&nbsp;"Ne, Vrhovna majko." Izgovorila je to pošto je ispitivačkim pogledom odmerila sve što ih je okruživalo.
<BR>&nbsp;&nbsp;&nbsp;&nbsp;&nbsp;Ona zna! Ona shvata šta ja radim. Šta mi to ovde imamo? Pogrešno sam je ocenila.
<BR>&nbsp;&nbsp;&nbsp;&nbsp;&nbsp;"Ovo su tipična pitanja, Suipol: kome se može verovati? Koga treba kriviti ako to izazove probleme? Da li će to pomeriti strukturu moći, i koštati nas zaposlenja? Ili, da li će zbog toga neko pomoćno odeljenje postati važnije?"
<BR>&nbsp;&nbsp;&nbsp;&nbsp;&nbsp;Suipol klimnu pošto joj beše dat znak da to učini, ali njen pogled upućen prema komejima možda je bio pomalo suviše očigledan. Nema veze.
<BR>&nbsp;&nbsp;&nbsp;&nbsp;&nbsp;"To su politička pitanja", nastavi Odrade. "Ona prikazuju kako su motivi birokratije sasvim suprotni potrebi prilagođavanja promenama. Prilagodljivost je prvi zahtev koji život mora ispuniti ako želi da opstane."
<BR>&nbsp;&nbsp;&nbsp;&nbsp;&nbsp;Vreme je da se direktno obratim našim domaćinima.
<BR>&nbsp;&nbsp;&nbsp;&nbsp;&nbsp;Odrade usmeri pažnju naviše, izabravši jedan istaknuti komej u lusteru. "Pogledaj ove Iksijance. Njihov 'um u ustanovljenoj vaseljeni' pružio je prolaz 'umu u jednoj neograničenoj vaseljeni', gde se sve može dogoditi. Stvaralačka anarhija predstavlja stazu koja vodi ka opstanku u ovoj vaseljeni."
<BR>&nbsp;&nbsp;&nbsp;&nbsp;&nbsp;"Hvala ti na ovoj lekciji, Vrhovna majko."
<BR>&nbsp;&nbsp;&nbsp;&nbsp;&nbsp;Budi blagoslovena, Suipol.
<BR>&nbsp;&nbsp;&nbsp;&nbsp;&nbsp;"Posle svih iskustava što su imali sa nama", reče Suipol, "oni sigurno više ne dovode u sumnju našu međusobnu odanost."
<BR>&nbsp;&nbsp;&nbsp;&nbsp;&nbsp;Neka je sudbina poštedi! Ova ovde je spremna za agoniju, a možda je nikada neće doživeti.
<BR>&nbsp;&nbsp;&nbsp;&nbsp;&nbsp;Odrade je samo mogla da se složi sa akilotinim rezimeom. Pokoravanje putevima Bene Geserita dolazilo je iznutra, iz onih pojedinosti koje su neprestano bile pod prismotrom i koje su održavale red u njihovoj kući. To nije bio filozofski, već pragmatički pogled na slobodnu volju. Svaki zahtev koji je Sestrinstvo moglo da ima u probijanju vlastitog puta kroz neprijateljsku vaseljenu ležao je u savesnom pristajanju na uzajamnu odanost, na sporazum koji se kalio u agoniji. Kapitol i nekoliko njenih podružnica predstavljale su rasadnike reda uspostavljenog putem mnogobrojnih deljenja. On se nije zasnivao na nevinosti. To je već odavno bilo izgubljeno. Bio je čvrsto zasnovan na političkoj svesti i viđenju istorije kao nečeg nezavisnog od ostalih zakona i običaja.
<BR>&nbsp;&nbsp;&nbsp;&nbsp;&nbsp;"Mi nismo mašine", zaključi Odrade, osmotrivši automate oko njih. "Uvek se oslanjamo na lične odnose, nikada ne znajući kuda nas oni mogu odvesti."
<BR>&nbsp;&nbsp;&nbsp;&nbsp;&nbsp;Tamalane se približi Odrade. "Ne misliš li da bi nam konačno mogle poslati poruku?"
<BR>&nbsp;&nbsp;&nbsp;&nbsp;&nbsp;"Već su nam poslale poruku, Tam, tako što su nas smestile u drugorazredni hotel. I ja sam im na nju odgovorila."
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
