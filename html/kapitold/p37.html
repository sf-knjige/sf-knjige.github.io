<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37.
<P>&nbsp;&nbsp;&nbsp;&nbsp;&nbsp;Kada to pa treba verovati vešticama? Nikada! Tamna strana čarobnjačke vaseljene pripada Bene Geseritu i mi ih moramo odbaciti.
<BR>
<BR>&nbsp;&nbsp;&nbsp;&nbsp;&nbsp;Tilvit Vaf
<BR>&nbsp;&nbsp;&nbsp;&nbsp;&nbsp;Gospodar gospodara
<BR>
<BR>&nbsp;&nbsp;&nbsp;&nbsp;&nbsp;Velika zajednička odaja u ne-brodu, sa svojim u redove složenim sedištima i uzdignutom platformom na jednom kraju, bila je prepuna sestara Bene Geserita; okupilo ih se više nego ikada ranije. Tog popodneva na Kapitolu gotovo sve je stalo, jer je nekolicina želela da pošalje opunomoćenike, a za donošenje važnih odluka ne može se ovlastiti pomoćni kadar. Skupom su dominirale časne majke odevene u crne odore i izdvojene u skupinama blizu pozornice; ali po odaji su se vrtele akilote u belim ukrašenim odorama, a bilo je čak i novoučlanjenih. Naokolo su bile razbacane grupice belih odora koje su nosile najmlađe akilote i koje su bile okupljene u malim zbijenim skupinama, tražeći jedna od druge podršku. Skupštinske proktorke nisu nikom drugom odobravale pristup.
<BR>&nbsp;&nbsp;&nbsp;&nbsp;&nbsp;Vazduh je otežao od melanžom namirisanih izdisaja i imao
<BR>&nbsp;&nbsp;&nbsp;&nbsp;&nbsp;je ono vlažnohladno svojstvo nastalo usled prekomernog, preopterećenog korišćenja klimatizacionih uređaja. Mirisi nedavnog ručka obilno ispunjeni belim lukom, lebdeli su u ovoj atmosferi poput nekog nepozvanog uljeza. Ovo, i priče koje su se širile kroz odaju, pojačavalo je napetost.
<BR>&nbsp;&nbsp;&nbsp;&nbsp;&nbsp;Većina je budno motrila na uzdignutu platformu i bočna vrata kroz koja je Vrhovna majka morala da uđe. Čak i dok su razgovarale sa drugaricama ili se kretale unaokolo pogled im je bio usmeren prema tom mestu kroz koje su znale da će uskoro neko proći i izvršiti korenite promene u njihovim životima. Vrhovna majka ih je okupljala u ogromnoj zajedničkoj odaji obećavajući im važna saopštenja jedino kada je bilo u pitanju nešto što će uzdrmati osnove Bene Geserita.
<BR>&nbsp;&nbsp;&nbsp;&nbsp;&nbsp;Belonda uđe u odaju pre Odrade i pope se na platformu ratoborno se gegajući, po čemu su je svi lako prepoznavali čak i iz daljine. Odrade je sledila Belondu na pet koraka udaljenosti. Zatim su pristigle starije savetnice i pomoćnice, među njima je bila i Murbela u crnoj odori (još je izgledala pomalo omamljena agonijom kroz koju je prošla pre svega dve nedelje). Neposredno iza Murbele hramala je Dortujla, sa Tam i Šeanom sleva i zdesna. Na kraju ove povorke koračala je Stregi, noseći Tega na ramenima. čulo se uzbuđeno mrmljanje kada se on pojavio. Miles je retko kad prisustvovao zasedanjima, ali svi su na Kapitolu znali da je ovo bio gola njihovog mentata bašara, koji je sada živeo sa onima koji su preostali od benegeseritske vojske.
<BR>&nbsp;&nbsp;&nbsp;&nbsp;&nbsp;Ugledavši na ovaj način okupljene redove Sestrinstva Odrade uzburka neko isprazno osećanje. Nekada, davno, pomisli ona, neko je rekao: "Svaka prokleta budala zna da jedan konj brže trči od drugoga." Često, za vreme nekih manjih zasedanja, ovde, u ovoj kopiji nekog sportskog stadiona, bila je u iskušenju da navede taj mali savet, ali takođe je bila svesna i činjenice da je ritual imao važnije ciljeve. Zasedanja predstavljaju prilike da se jedni drugima pokažu.
<BR>&nbsp;&nbsp;&nbsp;&nbsp;&nbsp;Evo nas zajedno. Naš rod.
<BR>&nbsp;&nbsp;&nbsp;&nbsp;&nbsp;Vrhovna majka i pomoćnice kretale su se poput nekog čudnog snopa energije kroz metež ka platformi, ka njenom istaknutom položaju na ivici arene.
<BR>&nbsp;&nbsp;&nbsp;&nbsp;&nbsp;Vrhovna majka nikada nije bila izložena metežu mase na zasedanjima. Njoj nikada niko nije zabio lakat u rebra, niti ju je ikada neko nagazio. Nikada nije bila primorana da se kreće kao što su se ostale kretale - u nekoj vrsti crvolikog toka, korak po korak, toka sastavljenog od zguranih telesa koja nisu želela da se nalaze toliko blizu jedna drugima.
<BR>&nbsp;&nbsp;&nbsp;&nbsp;&nbsp;Ovako je Cezar stizao. Okrenite palčeve nadole za celu prokletu stvar! Zatim reče Belondi: "Neka počne."
<BR>&nbsp;&nbsp;&nbsp;&nbsp;&nbsp;Znala je da će se kasnije pitati zašto nije nekoga delegirala za ovo ritualno pojavljivanje i izgovaranje pompeznih reči. Belondi bi se dopao taj nadmoćan položaj i zbog toga ga se nikada ne sme dočepati. Možda je postojala neka niža ešelonska sestra koju bi zbunilo ovo uzdizanje, ali bi poslušala samo zbog odanosti, iz preke potrebe da izvrši ono što je Vrhovna majka zapovedila.
<BR>&nbsp;&nbsp;&nbsp;&nbsp;&nbsp;Bogovi! Ako se neki od vas nalazi u blizini, zašto nam dozvoljavate da budemo takve ovce?
<BR>&nbsp;&nbsp;&nbsp;&nbsp;&nbsp;Evo ih, dakle, ovde i Belonda ih priprema za nju. Bataljoni Bene Geserita. One u stvari nisu predstavljale bataljone, ali Odrade je često zamišljala sestre razvrstane po rangovima, katalogizujući ih prema funkcijama. Ova je vođa voda. Ona tamo je kapetan prve klase. Ova ljupki poručnik, a tu je i glasnik.
<BR>&nbsp;&nbsp;&nbsp;&nbsp;&nbsp;Sestre bi se razbesnele kada bi doznale za ovu njenu dosetku. Umela je to odlično da prikrije 'običnim oslovljavanjem'. Mogli ste osloviti poručnike ne nazvavši ih poručnicima. Taraza je činila to isto.
<BR>&nbsp;&nbsp;&nbsp;&nbsp;&nbsp;Bel im je upravo govorila o tome kako će Sestrinstvo možda morati ponovo da se pogađa sa svojim zarobljenim Tleilaksom. To su za Bel bile gorke reči: "Prošli smo kroz iskušenje, i Tleilaksi i Bene Geserit, i izišli smo izmenjeni. Na neki način smo jedni druge izmenili".
<BR>&nbsp;&nbsp;&nbsp;&nbsp;&nbsp;Da, mi smo poput kamenja koje se tako dugo tare jedno o drugo da vremenom svaki kamen preuzme nešto od oblika onog drugog. Ali u svom jezgru i jedan i drugi ostaju onakvi kakvi su bili!
<BR>&nbsp;&nbsp;&nbsp;&nbsp;&nbsp;Publika je postajala nestrpljiva. Znale su da je ovo uvod, bez obzira na skrivenu poruku u tim nagoveštajima o Tleilaksima. Uvod samo relativne važnosti. Odrade priđe Belondi i dade joj znak da skrati.
<BR>&nbsp;&nbsp;&nbsp;&nbsp;&nbsp;"Evo Vrhovne majke."
<BR>&nbsp;&nbsp;&nbsp;&nbsp;&nbsp;Kako teško odumiru stara ustrojstva. Zar Bel misli da me one ne prepoznaju?
<BR>&nbsp;&nbsp;&nbsp;&nbsp;&nbsp;Odrade progovori usiljenim tonovima, jedva se uzdržavajući da ne upotrebi glas.
<BR>&nbsp;&nbsp;&nbsp;&nbsp;&nbsp;"Preduzete su akcije da se na Raskršću sastanem sa predvodnicama Uvaženih Naložnica; odatle se možda neću izvući živa. Ja verovatno neću preživeti. Taj sastanak delimično treba da posluži da im se odvrati pažnja. Nameravamo da ih kaznimo."
<BR>&nbsp;&nbsp;&nbsp;&nbsp;&nbsp;Odrade sačeka da se utiša mrmljanje koje joj je pokazalo da ima onih koje se slažu i onih koje se ne slažu. Zanimljivo. One koje su se složile nalazile su se bliže pozornici i dalje u pozadini, među novim akilotama. Neslaganje je, znači, dopiralo od starijih akilota? Da. Bilo im je poznato upozorenje: Ne usuđujemo se da potpirimo tu vatru.
<BR>&nbsp;&nbsp;&nbsp;&nbsp;&nbsp;Ona spusti glas, dozvolivši da ga odjek odnese do onih u najvišim redovima. "Pre no što krenem deliću sa više sestara. Ova vremena zahtevaju takvu predostrožnost."
<BR>&nbsp;&nbsp;&nbsp;&nbsp;&nbsp;"Tvoj plan?" "Šta ćeš učiniti?" Sa svih strana zasipali su je pitanjima.
<BR>&nbsp;&nbsp;&nbsp;&nbsp;&nbsp;"Prividno ćemo napasti Gamu. To bi trebalo da dovuče saveznike Uvaženih Naložnica na Raskršće. Tada ćemo zauzeti Raskršće i, nadam se, zarobiti kraljicu-pauka."
<BR>&nbsp;&nbsp;&nbsp;&nbsp;&nbsp;"Do napada će doći dok se vi budete nalazile na Raskršću?" Pitanje je postavila Garimi, jedna trezvena proktorka koja je stajala tačno ispod Odrade.
<BR>&nbsp;&nbsp;&nbsp;&nbsp;&nbsp;"U tome se i sastoji plan. Prenosiću svoja zapažanja napadačima." Odrade pokaza prema Tegu koji je sedeo na Streginim ramenima. "Bašar će lično predvoditi napad."
<BR>&nbsp;&nbsp;&nbsp;&nbsp;&nbsp;"Ko ide sa tobom?" "Da. Koga vodiš?" U tim povicima jasno se mogla razabrati zabrinutost. Znači, glas se još nije proširio po Kapitolu.
<BR>&nbsp;&nbsp;&nbsp;&nbsp;&nbsp;"Tam i Dortujlu" odgovori Odrade.
<BR>&nbsp;&nbsp;&nbsp;&nbsp;&nbsp;"Ko će deliti sa tobom?" ponovo upita Garimi. Odista! To je najznačajnije političko pitanje. Ko bi mogao da nasledi Vrhovnu majku? Odrade začu nervozno komešanje iza sebe. Belonda je uzbudena? Ne ti, Bel. Ti to već znaš.
<BR>&nbsp;&nbsp;&nbsp;&nbsp;&nbsp;"Murbela i Šeana", odgovori Odrade. "I još jedna, ako proktorke zanima da kandiduju neku od svojih."
<BR>&nbsp;&nbsp;&nbsp;&nbsp;&nbsp;Proktorke obrazovaše male skupine koje počeše da se savetuju, dovikujući jedne drugima predloge. Međutim, nijedno ime ne bi predloženo. Ipak neko postavi pitanje: "Zašto Murbela?"
<BR>&nbsp;&nbsp;&nbsp;&nbsp;&nbsp;"Ko bolje od nje poznaje Uvažene Naložnice?" upita Odrade. To ih je ućutkalo.
<BR>&nbsp;&nbsp;&nbsp;&nbsp;&nbsp;Garimi priđe bliže pozornici i zagleda se prodornim pogledom naviše prema Odradi. Ne pokušavaj da zavaraš jednu časnu majku, Darvi Odrade! "Posle našeg lažnog napada na Gamu, one će biti još opreznije i ojačane na Raskršću. Zbog čega smatraš da ih možemo pohvatati?"
<BR>&nbsp;&nbsp;&nbsp;&nbsp;&nbsp;Odrade koraknu u stranu i lako mahnuvši rukom dade znak Stregi da priđe sa Tegom.
<BR>&nbsp;&nbsp;&nbsp;&nbsp;&nbsp;Teg je zadivljeno posmatrao Odradinu priredbu. Sada svrnu pogled naniže, ka Garimi. Ona je trenutno bila glavna službena proktorka i bez sumnje je bila izabrana da govori u ime jedne skupine sestara. Tegu tada sinu da mu je Odrade nametnula ovaj glupi položaj na ramenima jedne akilote, i to ne samo iz razloga koje je navela.
<BR>&nbsp;&nbsp;&nbsp;&nbsp;&nbsp;Ne samo zato da bi se moje oči nalazile približno u nivou odraslih oko mene... već takođe, da bi ih to podsećalo na moj niski rast i uverilo ih da jedna od Bene Geserita (pa makar to bila i akilota) još kontroliše moja kretanja.
<BR>&nbsp;&nbsp;&nbsp;&nbsp;&nbsp;"Neću ulaziti u sve pojedinosti naoružanja u ovom trenutku", reče on. Do đavola i taj piskutavi glas! Ipak je privukao njihovu pažnju. "Nastojaćemo da budemo pokretni, da smislimo mamce koji će uništiti veliki deo oblasti oko njih ako ih pogodi laserski snop... i nameravamo da opkolimo Raskršće uređajima koji će otkrivati kretanja njihovih ne-brodova."
<BR>&nbsp;&nbsp;&nbsp;&nbsp;&nbsp;Pošto nisu prestajale da zure u njega, on dodade: "Ako Vrhovna majka potvrdi da je tačno ono što već od ranije znam o Raskršću položaji našeg neprijatelja biće nam poznati do tančina. Ne bi trebalo da su izvršene neke značajnije izmene. Nije prošlo dovoljno vremena."
<BR>&nbsp;&nbsp;&nbsp;&nbsp;&nbsp;Iznenađenje, i to sasvim neočekivano. Šta su još očekivale od svog mentata bašara? On uzvrati Garimi pogled, izazivajući je da izrazi svoje neizrečene sumnje o njegovoj vojničkoj podobnosti.
<BR>&nbsp;&nbsp;&nbsp;&nbsp;&nbsp;Imala je još jedno pitanje. "Da li treba da pretpostavimo da te Dankan Ajdaho savetuje po pitanju oružja?"
<BR>&nbsp;&nbsp;&nbsp;&nbsp;&nbsp;"Ako već poseduješ ono što je najbolje, bio bi budala da to i ne iskoristiš", odvrati on.
<BR>&nbsp;&nbsp;&nbsp;&nbsp;&nbsp;"Ali hoće li on poći s tobom u svojstvu Glavnog oružnika?" "Odlučio je da ne napušta brod, i sve znate zašto. Kakvo je to pitanje?"
<BR>&nbsp;&nbsp;&nbsp;&nbsp;&nbsp;Skrenuo ju je s puta i ućutkao ali to joj se nije nimalo dopalo. Jedan muškarac ne bi trebalo da bude sposoban da na taj način manevriše nekom časnom majkom!
<BR>&nbsp;&nbsp;&nbsp;&nbsp;&nbsp;Odrade stupi napred i položi šaku na Tegovu ruku. "Da li ste sve zaboravile da je ovaj gola naš odani prijatelj, Miles Teg?" Odabirala je lica u gomili u koja bi se potom zagledala, ona za koja je bila sigurna da su nadgledala komeje i znala da je Teg bio njen otac, premeštajući pogled sa jednog lica na drugo s namernom sporošću koja se nije mogla pogrešno protumačiti.
<BR>&nbsp;&nbsp;&nbsp;&nbsp;&nbsp;Ima li među vama ijedna koja se usuđuje da vikne: "Nepotizam?" Pregledajte još jednom zapis o njegovom službovanju kod nas!
<BR>&nbsp;&nbsp;&nbsp;&nbsp;&nbsp;Zvuci skupštine još jednom postaše primereni onome što se očekuje na zasedanjima. Nije više bilo vulgarnog neslaganja glasova koji postavljaju pitanja i takmiče se u privlačenju pažnje. Sada su uklopile svoj govor u jedno ustrojstvo koje je više nalikovalo naricaljkama a ipak još nije predstavljalo zapevanje. Glasovi su se kretali i tekli zajedno. Odrade se uvek tome divila. Niko nije stvarao harmoniju: ona se stvarala sama od sebe, zato što su bile Bene Geserite. Prirodno. To je bilo jedino objašnjenje koje im je bilo potrebno. Do toga je dolazilo zato što su obučene da se prilagođavaju jedne drugima. Ples njihovih svakodnevnih pokreta nastavljao se u njihovim glasovima. Bile su partneri, bez obzira na prolazna neslaganja.
<BR>&nbsp;&nbsp;&nbsp;&nbsp;&nbsp;Nedostajaće mi ovo.
<BR>&nbsp;&nbsp;&nbsp;&nbsp;&nbsp;"Nikada nije moguće sa dovoljnom tačnošću predvideti nesretne događaje", reče ona. "Ko to zna bolje od nas? Ima li ijedna među nama koja nije naučila lekciju o kvizac haderahu?"
<BR>&nbsp;&nbsp;&nbsp;&nbsp;&nbsp;Nema potrebe dalje govoriti o tome. Zlokobna predviđanja ne bi trebalo da izmene njihov kurs. To je ućutkalo i Belondu. Bene Geseritu je očitana lekcija. Nisu bile budale koje zasipaju gnevom nosioca loših vesti. Zar treba samo delimično verovati glasniku? (Ko može očekivati bilo šta korisno od njemu sličnih?) To je bilo ustrojstvo koje je trebalo izbegavati po svaku cenu. Hoćemo li ućutkati neugodne glasnike, misleći da će duboka tišina smrti izbrisati poruku? Bene Geserit je umeo i bolje od toga! Smrt pojačava glas proroka. Mučenici su krajnje opasni.
<BR>&nbsp;&nbsp;&nbsp;&nbsp;&nbsp;Odrade je promatrala kako se refleksno poimanje širi odajom, čak do najviših redova.
<BR>&nbsp;&nbsp;&nbsp;&nbsp;&nbsp;Nastupaju teška vremena za nas, sestre, i moramo se pomiriti s tim. Čak je i Murbela toga svesna. Ona sada takode zna zašto sam toliko žurla da od nje napravim sestru. Sve to znamo na ovaj ili onaj način.
<BR>&nbsp;&nbsp;&nbsp;&nbsp;&nbsp;Odrade se okrenu i pogleda Belondu. Nije bila razočarana. Bel je znala zašto se nije našla među odabranima. To je naš najbolji kurs, Bel. Neopaženo se uvlačiti. Pohvatati ih pre no što i posumnjaju da to činimo.
<BR>&nbsp;&nbsp;&nbsp;&nbsp;&nbsp;Premestivši pogled na Murbelu, Odrade zapazi svest punu poštovanja. Murbela je počela da dobija prve dobre savete iz Drugih sećanja. Faza ludila je prošla i ona je čak ponovo počela da biva naklonjena Dankanu. S vremenom, možda... Benegeseritska obuka obećavala je da će ona o Drugim sećanjima suditi prema vlastitom nahođenju. Ništa u Murbelinom držanju nije govorilo: "Sačuvajte svoj vašljivi savet za sebe!" Bila je u stanju da obavlja istorijska upoređenja i nije mogla da izbegne njihovu očiglednu poruku.
<BR>&nbsp;&nbsp;&nbsp;&nbsp;&nbsp;Ne marširaj ulicama sa onima koji dele tvoje predrasude! Glasne povike je često najlakše zanemariti. 'Hoću da kažem, pogledaj te napolju kako se deru kao budale! Želiš li da budeš ista kao i oni?"
<BR>&nbsp;&nbsp;&nbsp;&nbsp;&nbsp;"Rekla sam ti, Murbela: sada prosudi sama. Da bi ostvarila promenu treba da pronadeš uporišne tačke i pomeriš ih. Čuvaj se ćorsokaka. Nuđenje visokih položaja predstavlja obično skretanje pažnje kojim se paradira pred onima koji marširaju. Uporišne tačke se ne nalaze isključivo u značajnim kancelarijama. Često su i u ekonomskim ili komunikacijskim središtima, i ako to nisi znala, znaj da su značajne kancelarije najčešće beskorisne. Čak su i poručnici u stanju da izmene naš kurs. Ne menjanjem izveštaja, već neizvršavanjem neželjenih naređenja. Bel zadržava naredenja dok se ne uveri da ona više nemaju nikakvog učinka. Ponekad joj izdajem naredenja baš zbog toga: kako bi mogla da odigra svoju igru odugovlačenja. Ona to zna, pa ipak igra. Zapamti ovo, Murbela! Posle deobe, prouči veoma pažljivo moju predstavu."
<BR>&nbsp;&nbsp;&nbsp;&nbsp;&nbsp;Sklad je postignut - ali po koju cenu! Odrade dade znak da je skupština završena, vrlo dobro znajući da sva pitanja nisu dobila odgovore, da čak nisu bila ni postavljena. Nepostavljena pitanja će stići preko Bel, koja će ih propustiti kroz filtre i obraditi na najbolji mogući način.
<BR>&nbsp;&nbsp;&nbsp;&nbsp;&nbsp;Budne sestre neće postavljati pitanja. Već su uglavnom prozrele njen plan.
<BR>&nbsp;&nbsp;&nbsp;&nbsp;&nbsp;Dok je napuštala ogromnu zajedničku odaju Odrade oseti kako prihvata punu obavezu za ono što je izabrala, shvativši, po prvi put da je pre toga dosta oklevala. Za nekim stvarima je i žalila, ali samo će Murbela i Šeana možda saznati za to.
<BR>&nbsp;&nbsp;&nbsp;&nbsp;&nbsp;Krećući se iza Belonde, Odrade pomisli na mesta na koja nikada neću otići, na stvari koje nikada neću videti, sem kao odraz u tuđim životima.
<BR>&nbsp;&nbsp;&nbsp;&nbsp;&nbsp;Bio je to neki oblik nostalgije koji se usredsredio na Raštrkane i to joj olakša bol. Tamo napolju bilo je previše stvari da bi ih jedna osoba sve mogla videti. Čak ni Bene Geserit, sa svojim nagomilanim sećanjima, nije smeo da se nada da će objediniti sve to, sve zanimljive pojedinosti. To je značilo vratiti se velikim planovima. Velikim slikama, glavnim strujama. Specijalnost mog Sestrinstva. Evo najvažnijih stvari kojima su mentati služili: ustrojstva, strujna kretanja i ono što te struje nose, mesta kuda idu. Posledice. Ne karte, već tokovi.
<BR>&nbsp;&nbsp;&nbsp;&nbsp;&nbsp;Bar sam sačuvala glavne pojedinosti naše nadzirane demokratije u njihovom izvornom obliku. Jednog dana bi mi mogle biti zahvalne zbog toga.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
