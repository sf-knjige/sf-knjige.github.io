<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Iščupaj svoja pitanja zajedno sa korenom iz njihovog tla i videćeš kako se to korenje koprca. Još pitanja!
<BR>
<BR>&nbsp;&nbsp;&nbsp;&nbsp;&nbsp;Mentat Zensufi
<BR>
<BR>&nbsp;&nbsp;&nbsp;&nbsp;&nbsp;Gospa je bila u svom elementu.
<BR>&nbsp;&nbsp;&nbsp;&nbsp;&nbsp;Kraljica paukova!
<BR>&nbsp;&nbsp;&nbsp;&nbsp;&nbsp;Dopala su joj se imena koja su joj nadevale one veštice. Ovaj novi kontrolni centar na Raskršću bio je srce njene mreže. Spoljašnjost zgrade još joj nije odgovarala. Previše Esnafovog samozadovoljstva u njegovom nacrtu. Konzervativno. Ali unutrašnjost joj je vremenom postajala sve bliža, što ju je smirivalo. Gotovo da je mogla da zamisli kako nikada nije napustila Dur, kako tamo nikad nije postojao nijedan futar i kako nije bilo onog stradalničkog bekstva natrag u staro carstvo. Stajala je u dovratku otvorenih vrata sale za skupove koja su gledala na botaničku baštu. Logno je čekala na četiri koraka iza nje. Ne preblizu iza mene Logno, ili ću morati da te ubijem.
<BR>&nbsp;&nbsp;&nbsp;&nbsp;&nbsp;Još je bilo rose na travnjaku iza pločnjaka gde će, kada se sunce popne dovoljno visoko, sluge postaviti udobne stolove i stolice. Naredila je Vremenskoj kontroli sunčan dan i teško njima ako ga ne obezbede. Lognin izveštaj bio je zanimljiv. Stara veštica se, dakle, vratila na Buzel. A bila je i ljuta. Izvrsno. Znala je, očito, da je pod prismotrom, te je posetila svoju vrhovnu vešticu da zatraži premeštaj sa Buzela u neko sklonište. I bila je odbijena.
<BR>&nbsp;&nbsp;&nbsp;&nbsp;&nbsp;Ne mare što im uništavamo udove sve dok im je središnje telo skriveno.
<BR>&nbsp;&nbsp;&nbsp;&nbsp;&nbsp;Obraćajući se Logni preko ramena, Gospa reče: "Dovedi mi tu staru vešticu. I sve njene pomoćnice."
<BR>&nbsp;&nbsp;&nbsp;&nbsp;&nbsp;Kada se Logno okrenula i pošla da izvrši naređenje, Gospa dodade: "I počni da izgladnjuješ nekoliko futara. Želim da budu zdravo gladni."
<BR>&nbsp;&nbsp;&nbsp;&nbsp;&nbsp;"Razumem, Gospo."
<BR>&nbsp;&nbsp;&nbsp;&nbsp;&nbsp;Neko drugi zauze Lognino čuvarsko mesto. Gospa se nije ni okrenula da utvrdi ko je zamena. Uvek je bilo dovoljno pomoćnica da sprovedu neophodna naređenja. Veoma su ličile jedne na druge, osim u smislu pretnje. Logno je bila stalna pretnja. Drži me u pripravnosti.
<BR>&nbsp;&nbsp;&nbsp;&nbsp;&nbsp;Gospa duboko udahnu čist vazduh. Biće lep dan, upravo zbog toga što je ona to želela. Potom se predade svojim tajnim sećanjima i pusti ih da je smiruju.
<BR>&nbsp;&nbsp;&nbsp;&nbsp;&nbsp;Guldur će biti blagosloven! Pronašli smo mesto na kome ćemo obnoviti našu snagu.
<BR>&nbsp;&nbsp;&nbsp;&nbsp;&nbsp;Konsolidacija starog carstva tekla je kako je zamišljeno. Nema sumnje da više nije ostalo mnogo veštičjih gnezda, a kada budemo konačno otkrili i taj prokleti Kapitol, udove ćemo moći da uništimo natenane.
<BR>&nbsp;&nbsp;&nbsp;&nbsp;&nbsp;A sada, Iks. Tu je bilo problema. Možda nije trebalo juče da ubijem ona dva iksijanska naučnika.
<BR>&nbsp;&nbsp;&nbsp;&nbsp;&nbsp;Te budale su se usudile da od nje zatraže 'još podataka'.
<BR>&nbsp;&nbsp;&nbsp;&nbsp;&nbsp;Zatraže! A pošto im ih je dala, i dalje nisu mogli da nađu rešenje za ponovno osposobljavanje Oružja. Oni, dakako, nisu znali da je to oružje. Nije li tako? Nije mogla da bude sigurna u to. Najposle, ipak je bilo dobro ubiti ih. Da se nauče pameti.
<BR>&nbsp;&nbsp;&nbsp;&nbsp;&nbsp;Dajte nam odgovore, a ne pitanja.
<BR>&nbsp;&nbsp;&nbsp;&nbsp;&nbsp;Sviđao joj se red koji su ona i njene sestre stvorile u starom carstvu. Ovde je bilo mnogo lutanja i previše različitih kultura, suviše nestabilnih religija.
<BR>&nbsp;&nbsp;&nbsp;&nbsp;&nbsp;Obožavanje Guldura poslužiće im kao što je poslužilo i nama.
<BR>&nbsp;&nbsp;&nbsp;&nbsp;&nbsp;Nije osećala nikakvu mističnu sklonost prema svojoj religiji. Bila je tek korisno oruđe vlasti. Koreni su bili dobro znani: Leto II, onaj koga su veštice zvale Tiraninom, i njegov otac, Muad'Dib. Obojica razorni razbijači vlasti. Puno šizmatičkih ćelija unaokolo, ali koje se mogu iskoreniti. Zadržati suštinu. Bila je to dobro podmazana mašina.
<BR>&nbsp;&nbsp;&nbsp;&nbsp;&nbsp;Tiranija manjine zaodevena u masku većine.
<BR>&nbsp;&nbsp;&nbsp;&nbsp;&nbsp;Ona veštica Lusila je to shvatila. Nije bilo načina da ostane živa, pošto je otkrila da zna kako se manipuliše masama. Veštičje gnezdo mora se pronaći i spaliti. Jasno je da Lusilina sposobnost opažanja nije bila tek usamljeni primer. Njeno ponašanje odavalo je delatnost škole. One su učile takve stvari! Budale! Morao si da upravljaš stvarnošću, ili su ti stvari odista izmicale kontroli.
<BR>&nbsp;&nbsp;&nbsp;&nbsp;&nbsp;Logno se vratila. Gospa je uvek mogla da pogodi zvuk njenih koraka. Potajni.
<BR>&nbsp;&nbsp;&nbsp;&nbsp;&nbsp;"Stara veštica će biti dovedena sa Buzela", reče Logno. "I njene pomoćnice."
<BR>&nbsp;&nbsp;&nbsp;&nbsp;&nbsp;"Ne zaboravi na futare."
<BR>&nbsp;&nbsp;&nbsp;&nbsp;&nbsp;"Izdala sam naređenja, Gospo."
<BR>&nbsp;&nbsp;&nbsp;&nbsp;&nbsp;Slatkorečiv glas! I te kako bi volela da mnome nahraniš čopor, zar ne, Logno?
<BR>&nbsp;&nbsp;&nbsp;&nbsp;&nbsp;"I poboljšaj bezbednost kaveza, Logno. Još tri su pobegla prošle noći. Lutali su naokolo po vrtu kada sam se probudila."
<BR>&nbsp;&nbsp;&nbsp;&nbsp;&nbsp;"Rečeno mi je, Gospo. Odredila sam dodatne stražare."
<BR>&nbsp;&nbsp;&nbsp;&nbsp;&nbsp;"I nemoj mi reći da su bez dresera bezopasni."
<BR>&nbsp;&nbsp;&nbsp;&nbsp;&nbsp;"Ne verujem u to, Gospo."
<BR>&nbsp;&nbsp;&nbsp;&nbsp;&nbsp;Bar jednom govori istinu. Futari je plaše. Dobro je.
<BR>&nbsp;&nbsp;&nbsp;&nbsp;&nbsp;"Verujem da imamo naš temelj moći, Logno." Gospa se okrenu, primetivši da je Logno bar za dva milimetra povredila zonu opasnosti. Logno to takođe zapazi i povuče se. Spreda gde mogu da te vidim priđi blizu koliko ti je volja, Logno, ali ne i sa leđa.
<BR>&nbsp;&nbsp;&nbsp;&nbsp;&nbsp;Logno opazi narandžasti blesak u Gospinim očima i samo što se ne baci na kolena. Nema sumnje klecaju joj kolena. "Žudim da te služim, Gospo!"
<BR>&nbsp;&nbsp;&nbsp;&nbsp;&nbsp;"Šta je sa onom ženom sa Gamua? Ima čudno ime. Kako ono beše?"
<BR>&nbsp;&nbsp;&nbsp;&nbsp;&nbsp;"Rebeka, Gospo. Ona i nekolicina njenih sadruga su... ahh, privremeno su nam izmakli. Ali pronaći ćemo ih. Nisu mogli da pobegnu sa planete."
<BR>&nbsp;&nbsp;&nbsp;&nbsp;&nbsp;"Misliš da je trebalo da je zadržim ovde, zar ne?"
<BR>&nbsp;&nbsp;&nbsp;&nbsp;&nbsp;"Bilo je mudro pomisliti da je mamac, Gospo!"
<BR>&nbsp;&nbsp;&nbsp;&nbsp;&nbsp;"I dalje je mamac. Ona veštica koju smo otkrili na Gamuu nije slučajno otišla kod tih ljudi."
<BR>&nbsp;&nbsp;&nbsp;&nbsp;&nbsp;"Da, Gospo."
<BR>&nbsp;&nbsp;&nbsp;&nbsp;&nbsp;Da, Gospo! Ali taj podanički zvuk Logninog glasa bio je prijatan. "Pa, sredi to!"
<BR>&nbsp;&nbsp;&nbsp;&nbsp;&nbsp;Logno odjuri.
<BR>&nbsp;&nbsp;&nbsp;&nbsp;&nbsp;Uvek su postojale te male tajne ćelije potencijalnog nasilja koje su se dale sresti tu i tamo. Razvijale su naboje uzajamne mržnje gamizale iz svojih jazbina da bi remetile mirne živote oko sebe. Neko je uvek morao da raščišćava stvar posle takvih nereda. Gospa uzdahnu. Taktika terora bila je tako... tako privremena.
<BR>&nbsp;&nbsp;&nbsp;&nbsp;&nbsp;U uspehu je ležala opasnost. On ih je koštao carstva. Ako mašeš svojim uspehom kao zastavom, neko će uvek poželeti da te saseče. Zavist!
<BR>&nbsp;&nbsp;&nbsp;&nbsp;&nbsp;Ovog puta ćemo pažljivije čuvati svoj uspeh.
<BR>&nbsp;&nbsp;&nbsp;&nbsp;&nbsp;Ona utonu u polusanjarenje i dalje svesna zvukova oko sebe, ali naslađujući se vestima o novim pobedama koje su joj jutros javljene. Volela je da nemušto, treptavo izgovara imena zarobljenih planeta.
<BR>&nbsp;&nbsp;&nbsp;&nbsp;&nbsp;Valah, Kronin, Renol, Ecaz, Tegez, Gamu, Gamont, Niuše...
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
