<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Obrazovanost nije nikakva zamena za inteligenciju. Taj neuhvatljivi kvalitet samo se delimično daje odrediti kao sposobnost rešavanja zagonetki. Definiciju uobličujete stvaranjem novih zagonetki, koje samo odražavaju ono o čemu vas naša čula obaveštavaju.
<BR>
<BR>&nbsp;&nbsp;&nbsp;&nbsp;&nbsp;Mentatski tekst br. jedan (decto)
<BR>
<BR>&nbsp;&nbsp;&nbsp;&nbsp;&nbsp;Dovezli su Lusilu do Velike uvažene naložnice u jednom cevastom kavezu - kavezu u kavezu. Mreža od siga-žice držala ju je sputanu u središtu ove prostorije.
<BR>&nbsp;&nbsp;&nbsp;&nbsp;&nbsp;"Ja sam Velika uvažena naložnica", predstavi se žena u glomaznoj crnoj stolici. Mala žena, zlatnocrveni triko. "Ovaj kavez je za tvoju zaštitu, u slučaju da se prevariš i pokušaš da upotrebiš Glas. Mi smo imune na njega. Naš imunitet ima vid uslovnog refleksa: odmah ubijamo. Ne mali broj vaših umro je na taj način. Znamo za Glas i koristimo ga i same. Imaj to u vidu kada te pustim iz kaveza." Ona mahnu slugama koje su donele kavez. "Odlazite! Odlazite."
<BR>&nbsp;&nbsp;&nbsp;&nbsp;&nbsp;Lusila se obazre po sobi. Bez prozora. Gotovo četvrtasta. Osvetljena nekolikim srebrnastim sjajnim kuglama. Zidovi prodorno zelene boje. Tipično isleđivački ambijent. Doneli su njen kavez u nulcevi tek što je svanulo.
<BR>&nbsp;&nbsp;&nbsp;&nbsp;&nbsp;Jedna ploča iza Velike uvažene naložnice pomeri se u stranu i drugi manji kavez na skrivenom mehanizmu, skliznu u prostoriju. Ovaj kavez bio je četvrtast i u njemu se nalazilo nešto što joj se u prvi mah, dok se to nije okrenulo i pogledalo je, gotovo učinilo kao nag čovek.
<BR>&nbsp;&nbsp;&nbsp;&nbsp;&nbsp;Futar! Imao je široko lice i isturene očnjake.
<BR>&nbsp;&nbsp;&nbsp;&nbsp;&nbsp;"Hoću češeš leđa", reče futar.
<BR>&nbsp;&nbsp;&nbsp;&nbsp;&nbsp;"Da dragi. Počešaću ti ih kasnije."
<BR>&nbsp;&nbsp;&nbsp;&nbsp;&nbsp;"Hoču jedem", reče futar. Zurio je u Lusilu.
<BR>&nbsp;&nbsp;&nbsp;&nbsp;&nbsp;"Kasnije, dragi."
<BR>&nbsp;&nbsp;&nbsp;&nbsp;&nbsp;Futar nastavi da proučava Lusilu. "Ti, dreser?" upita.
<BR>&nbsp;&nbsp;&nbsp;&nbsp;&nbsp;"Naravno da nije dreser!"
<BR>&nbsp;&nbsp;&nbsp;&nbsp;&nbsp;"Hoću jedem", navaljivao je futar.
<BR>&nbsp;&nbsp;&nbsp;&nbsp;&nbsp;"Kasnije, rekla sam! Za sada samo sedi tu i predi za mene."
<BR>&nbsp;&nbsp;&nbsp;&nbsp;&nbsp;Futar se sklupča u svom kavezu i iz njegovog grla dopreše zvuci brundanja.
<BR>&nbsp;&nbsp;&nbsp;&nbsp;&nbsp;"Nisu li slatki kada predu?" Velika uvažena naložnica očito nije očekivala bilo kakav odgovor.
<BR>&nbsp;&nbsp;&nbsp;&nbsp;&nbsp;Lusilu je zbunjivalo prisustvo futara. Verovalo se da ovi stvorovi neumorno love i ubijaju Uvažene Naložnice. Pa ipak, bio je zatvoren u kavez.
<BR>&nbsp;&nbsp;&nbsp;&nbsp;&nbsp;"Gde ste ga uhvatile?" upita Lusila.
<BR>&nbsp;&nbsp;&nbsp;&nbsp;&nbsp;"Na Gamuu." Nije shvatala šta je ovim otkrila.
<BR>&nbsp;&nbsp;&nbsp;&nbsp;&nbsp;A ovo je Raskršće, pomisli Lusila. Utvrdila je to prethodne večeri iz svemirskog broda.
<BR>&nbsp;&nbsp;&nbsp;&nbsp;&nbsp;Futar prestade da prede. "Jesti", promumla on.
<BR>&nbsp;&nbsp;&nbsp;&nbsp;&nbsp;I Lusila je želela da pojede nešto. Tri dana joj nisu davali hranu, tako da je bila primorana da suzbija žiganja u želucu. Nekoliko kapljica vode iz termosa ostavljenog u kavezu pomoglo joj je, ali sad je i on bio gotovo prazan. Sluge koje su je donele ovamo ciničnim smehom su odgovarale na njeno traženje hrane. "Futari vole krtinu!"
<BR>&nbsp;&nbsp;&nbsp;&nbsp;&nbsp;Najviše ju je mučio nedostatak melanža. Ovog jutra počela je da oseća prve bolove povlačenja.
<BR>&nbsp;&nbsp;&nbsp;&nbsp;&nbsp;Ubrzo ću morati da se ubijem.
<BR>&nbsp;&nbsp;&nbsp;&nbsp;&nbsp;Lampadaška horda vapila je da izdrži. Budi hrabra. Šta ako nas ona divlja časna majka izneveri?
<BR>&nbsp;&nbsp;&nbsp;&nbsp;&nbsp;Kraljica paukova. Tako Odrade zove ovu ženu.
<BR>&nbsp;&nbsp;&nbsp;&nbsp;&nbsp;Velika uvažena naložnica i dalje ju je posmatrala sa rukom ispod brade. Bila je to slabašna brada. Na licu bez pozitivnih crta, pažnju su privlačile negativne.
<BR>&nbsp;&nbsp;&nbsp;&nbsp;&nbsp;"Izgubićeš na kraju, znaš li", prozbori odjednom Velika uvažena naložnica. "Zviždanje pokraj groblja", nehajno odvrati Lusila, ali odmah potom morala je da objasni znaćenje tog izraza.
<BR>&nbsp;&nbsp;&nbsp;&nbsp;&nbsp;Na licu Velike uvažene naložnice ukazaše se tragovi učtivog zanimanja. Zanimljivo.
<BR>&nbsp;&nbsp;&nbsp;&nbsp;&nbsp;"Svaki među mojim pomoćnicima smesta bi te ubio zbog takvih reči. I to je jedan od razloga što smo same. Zanima me zbog čega govoriš takve stvari?"
<BR>&nbsp;&nbsp;&nbsp;&nbsp;&nbsp;Lusila baci pogled na sklupčanog futara. "Futari nisu nastali preko noći. Oni su genetički stvoreni od divljih životinja sa jednom određenom svrhom."
<BR>&nbsp;&nbsp;&nbsp;&nbsp;&nbsp;"Oprezno!" U očima Velike uvažene naložnice blesnu narandžasti sjaj.
<BR>&nbsp;&nbsp;&nbsp;&nbsp;&nbsp;"Pokolenja su tokom evolucije sudelovala u stvaranju futara", nastavi Lusila.
<BR>&nbsp;&nbsp;&nbsp;&nbsp;&nbsp;"Mi ih lovimo iz razonode!"
<BR>&nbsp;&nbsp;&nbsp;&nbsp;&nbsp;"I lovci postaju ulovljeni."
<BR>&nbsp;&nbsp;&nbsp;&nbsp;&nbsp;Velika uvažena naložnica skoči na noge; oči su joj bile potpuno narandžaste. Futar se uzruja i stade da cvili. Ovo je smiri: lagano, ponovo utonu u stolicu. Zatim načini pokret rukom prema zarobljenom futaru. "U redu je, dragi. Uskoro ćeš jesti, a onda ću ti počešati leđa."
<BR>&nbsp;&nbsp;&nbsp;&nbsp;&nbsp;Futar se vrati predenju.
<BR>&nbsp;&nbsp;&nbsp;&nbsp;&nbsp;"Misliš, dakle, da smo se vratile ovamo kao izbeglice", obrati joj se ponovo Velika uvažena naložnica. "Da! Ne pokušavaj da to poričeš."
<BR>&nbsp;&nbsp;&nbsp;&nbsp;&nbsp;"Crvi se često vraćaju", odvrati Lusila.
<BR>&nbsp;&nbsp;&nbsp;&nbsp;&nbsp;"Crvi? Misliš, kao ona čudovišta koja smo uništili na Rakisu?" Bila je u iskušenju da podbode ovu Uvaženu Naložnicu i izazove dramatičan rasplet. Dovoljno je bilo uznemiriti je, i ona će je neminovno ubiti.
<BR>&nbsp;&nbsp;&nbsp;&nbsp;&nbsp;Molimo te, sestro! preklinjala je lampadaska horda. Izdrži. Mislite da mogu da pobegnem sa ovog mesta? To ih ućutka, sa izuzetkom jednog jedva čujnog prigovora. Zapamti! Mi smo stara lutka: sedam puta dole, osam puta gore. Ovo joj navre u sećanja, zajedno sa lelujavom slikom male crvene lutke - iscerenog Budinog lica i ruku skršetnih na debelom trbuhu.
<BR>&nbsp;&nbsp;&nbsp;&nbsp;&nbsp;"Očito misliš na relikvije Bogocara", odgovori Lusila. "Ne, ja sam nešto drugo imala na umu."
<BR>&nbsp;&nbsp;&nbsp;&nbsp;&nbsp;Velika uvažena naložnica stade natenane razmišljati o Lusilinim rečima. Narandžasti sjaj čileo je iz njenih očiju.
<BR>&nbsp;&nbsp;&nbsp;&nbsp;&nbsp;Ona se poigrava sa mnom, pomisli Lusila. Namerava da me ubije i mnome nahrani svog Ijubimca.
<BR>&nbsp;&nbsp;&nbsp;&nbsp;&nbsp;Pomisli na taktičke podatke koje bi nam mogla obezbediti ako uspemo da pobegnemo!
<BR>&nbsp;&nbsp;&nbsp;&nbsp;&nbsp;Mi! No nije se mogla prenebreći ispravnost ovog prigovora. Izneli su njen kavez iz svetlosnog broda još za dnevne svetlosti. Prilazi jazbini kraljice paukova bili su valjano isplanirani, što se videlo po složenom dolaženju do ovog mesta, no Lusilu je zainteresovalo samo planiranje. Veoma drevan način planiranja, potpuno zastareo. Uzana mesta na pristupnim stazama sa osmatračkim kulama koje su se podizale sa tla poput tamnosivih pečurki postavljenih na odgovarajuća mesta njihovog micelijuma. Oštri zaokreti na kritičnim tačkama. Nijedno kopneno vozilo ne bi se pri većoj brzini moglo održati u takvim krivinama.
<BR>&nbsp;&nbsp;&nbsp;&nbsp;&nbsp;Lusila se priseti da je bilo pomena o tome u Tegovoj kritici Raskršća. Glup sistem odbrane. Bilo je dovoljno da neko dovuče tešku opremu ili da na neki drugi način pređe iznad ovako grubih instalacija i stvari bi bile izolovane. Povezane pod zemljom, prirodno, ali i to se moglo razoriti eksplozivom. Odvojiti ih, odseći ih od njihovog izvora i otići će u paramparčad. Dragocena energija ne spušta se više vašim cevima, idiotkinje! Uvažene Naložnice su pristale da zadrže vidljiva sredstva bezbednosti. Za miran san! Mora da su njihovi stručnjaci za odbranu utrošili svu silu energije u beskorisnom paradiranju kako bi ovim ženama pružili lažan osećaj bezbednosti.
<BR>&nbsp;&nbsp;&nbsp;&nbsp;&nbsp;Hodnici! Ne zaboravi na hodnike.
<BR>&nbsp;&nbsp;&nbsp;&nbsp;&nbsp;Da, hodnici u ovoj džinovskoj zgradi bili su ogromni, kako bi se što bolje smestili džinovski tankovi u kojima su Esnafovi navigatori bili primorani da borave kada su se nalazili na tlu. Ventilacioni sistem bio je postavljen nisko duž hodnika sa ciljem da izbacuje i prečišćava rasuti gas melanža. Mogla je da zamisli kako se okna, sa uznemirujućom jekom, tutnjeći otvaraju i zatvaraju. Činilo se da Esnaflijama nikad ne smeta buka. Vodovi koji su provodili energiju za pokretne suspenzore vijugali su poput debelih belih zmija preko prolaza, ulazeći u svaku prostoriju koju je uspela da vidi. Nedovoljno da bi se navigator sprečio da pronjuška po mestima koje je želeo da proveri.
<BR>&nbsp;&nbsp;&nbsp;&nbsp;&nbsp;Većina ljudi koje je ovde videla nosila je impulsni-uređaj-vodiča. Čak i Uvažene Naložnice. To znači da im se dešavalo da se ovde i izgube - pod jednom džinovskom humkom sa krovovima u obliku falusnih kula. Novim žiteljima ona je mogla izgledati privlačno. Potpuno izolovana od grubog spoljašnjeg sveta (gde niko od važnih ljudi nije odlazio sem da ubija ili posmatra robove u njihovom zabavnom radu ili igri). U mnogo čemu uočavala je nemarnost koja je govorila o minimalnim izdacima za održavanje. Ne menjaju mnogo. Tegov nacrt zgrade i okoline i dalje važi.
<BR>&nbsp;&nbsp;&nbsp;&nbsp;&nbsp;Vidiš li kako tvoja svedočenja mogu da budu značajna?
<BR>&nbsp;&nbsp;&nbsp;&nbsp;&nbsp;Velika uvažena naložnica trže se iz svog sanjarenja. "Postoji ipak jedna mogućnost da ti poštedim život - pod uslovom da zadovoljiš ponešto od moje radoznalosti."
<BR>&nbsp;&nbsp;&nbsp;&nbsp;&nbsp;"Otkud znaš da na tvoju radoznalost neću odgovoriti gomilom čistih govana?"
<BR>&nbsp;&nbsp;&nbsp;&nbsp;&nbsp;Ovakve vulgarnosti zabavljale su Veliku uvaženu naložnicu i ona se umalo ne nasmeja. Očigledno da je nikad niko nije upozorio da se pričuva Bene Geserita kada se okrenu vulgarnosti. Razlog tome morao je biti u nekoj velikoj nevolji. Nema Glasa, a? Ona misli da je to moje jedino sredstvo? Velika uvažena naložnica rekla je dovoljno i dovoljno se pokazala da bi svaka časna majka mogla njome upravljati. Telesni i govorni signali uvek su nosili više podataka no što je bilo neophodno za shvatanje. Ipak, nužno je bilo uzeti uzorak za još neke podatke.
<BR>&nbsp;&nbsp;&nbsp;&nbsp;&nbsp;"Nalaziš li da smo privlačne?" upita Velika uvažena naložnica.
<BR>&nbsp;&nbsp;&nbsp;&nbsp;&nbsp;Čudno pitanje. "Svi ljudi iz Raštrkavanja poseduju izvesnu privlačnost." Neka misli da sam videla mnogo njih, uključujući i njene neprijatelje. "Vi ste egzotične, što će reći neobične i nove."
<BR>&nbsp;&nbsp;&nbsp;&nbsp;&nbsp;"A naša seksualna veština?"
<BR>&nbsp;&nbsp;&nbsp;&nbsp;&nbsp;"I oko toga, prirodno, lebdi aura. Uzbudljivo i magnetski privlačno - za neke."
<BR>&nbsp;&nbsp;&nbsp;&nbsp;&nbsp;"Ali ne i za tebe."
<BR>&nbsp;&nbsp;&nbsp;&nbsp;&nbsp;Drž' je za bradu! Beše to predlog iz horde. Zašto da ne? "Pažljivo posmatram tvoju bradu, Velika uvažena naložnice."
<BR>&nbsp;&nbsp;&nbsp;&nbsp;&nbsp;"Ma nije valjda?" Iznenađena.
<BR>&nbsp;&nbsp;&nbsp;&nbsp;&nbsp;"Brada ti je ista kakva je, očito, bila i u tvom detinjstvu i treba da si ponosna zbog te mladalačke crte."
<BR>&nbsp;&nbsp;&nbsp;&nbsp;&nbsp;Nimalo joj ne prija, ali nije u stanju da to pokaže. Udri ponovo
<BR>&nbsp;&nbsp;&nbsp;&nbsp;&nbsp;u bradu.
<BR>&nbsp;&nbsp;&nbsp;&nbsp;&nbsp;"Kladim se da ti ljubavnici često ljube bradu", reče Lusila.
<BR>&nbsp;&nbsp;&nbsp;&nbsp;&nbsp;Sada je već bila ljuta, ali i dalje nesposobna da to istutnji. Zapreti mi, hoćeš li! Upozori me da ne upotrebim Glas!
<BR>&nbsp;&nbsp;&nbsp;&nbsp;&nbsp;"Ljubim bradu", umeša se futar.
<BR>&nbsp;&nbsp;&nbsp;&nbsp;&nbsp;"Rekla sam kasnije, dragi. A sada, umukni!"
<BR>&nbsp;&nbsp;&nbsp;&nbsp;&nbsp;Iživljava se na svom sirotom ljubimcu.
<BR>&nbsp;&nbsp;&nbsp;&nbsp;&nbsp;"Imaš neka pitanja za mene", nastavi Lusila. Sušta ljupkost. Još jedan znak upozorenja za znalce. Ja sam jedna od onih koje sipaju šećerni sirup na sve. "Baš divno! Tako mi je prijatno kad sam sa vama. Nije li to krasno! Baš ste bili mudri kada ste to tako jeftino nabavili! Lako. Brzo." Dodajte sami epitete.
<BR>&nbsp;&nbsp;&nbsp;&nbsp;&nbsp;Velika uvažena naložnica je za trenutak pribirala pažnju. Osetila je da se našla u nepovoljnom položaju, ali nije umela da odredi kako. Prikrila je to jednim zagonetnim osmehom, a onda reče: "Rekla sam da ću te možda osloboditi." Pritisnula je nešto na doručju naslonjače i jedna ivica kaveza skliznu u stranu, povlačeći mrežu siga-žice sa sobom. U istom trenu iz ploče na podu uskrsnu niska stolica i postavi se tačno ispred nje, na korak razdaljine.
<BR>&nbsp;&nbsp;&nbsp;&nbsp;&nbsp;Lusila sede u stolicu tako da su joj kolena sada bezmalo dodirivala noge njene inkvizitorke. Stopala. Zapamti da one ubijaju stopalima. Stegla je prste, shvativši tog časa da stiska ruke u pesnice. Prokleta napetost!
<BR>&nbsp;&nbsp;&nbsp;&nbsp;&nbsp;"Trebalo bi da nešto pojedeš i popiješ", obrati joj se Velika uvažena naložnica. Ponovo je pritisnula dugme na doručju naslonjače. Pokraj Lusile pojavi se poslužavnik - tanjir, kašika, čaša do vrha ispunjena nekom crvenom tečnošću. Pravi se važna sa svojim igračkama.
<BR>&nbsp;&nbsp;&nbsp;&nbsp;&nbsp;Lusila podiže čašu.
<BR>&nbsp;&nbsp;&nbsp;&nbsp;&nbsp;Otrov? Najpre ga pomiriši.
<BR>&nbsp;&nbsp;&nbsp;&nbsp;&nbsp;Ona srknu piče. Stimčaj i melanž! Gladna sam.
<BR>&nbsp;&nbsp;&nbsp;&nbsp;&nbsp;Lusila vrati ispražnjenu čašu na poslužavnik. Stim joj je na jeziku oštro mirisao na melanž. Šta to čini? Udvara mi se? Lusila, od začina, oseti kako u njoj raste plima olakšanja. Pokaza se da se u tanjiru nalazi pasulj u pikantnom sosu. Nastavi da ga kuša, pošto je prethodno proverila prvi zalogaj, plašeći se neželjenih dodataka. Beli luk u sosu. U deliću sekunde ona sazva sećanje povodom ovog sastojka - dodatak finoj kuhinji, poseban lek protiv vukodlaka, moćno sredstvo protiv nadimanja želuca.
<BR>&nbsp;&nbsp;&nbsp;&nbsp;&nbsp;"Nalaziš li da je naše jelo ukusno?"
<BR>&nbsp;&nbsp;&nbsp;&nbsp;&nbsp;Lusila obrisa bradu. "Veoma dobro. Tvoj šef kuhinje zaslužuje sve komplimente." Nikada ne hvali šefa kuhinje u privatnoj ustanovi. Šefovi se mogu zameniti! Domaćica je nezamenjiva. "Tanana upotreba belog luka."
<BR>&nbsp;&nbsp;&nbsp;&nbsp;&nbsp;"Proučili smo ponešto što je sačuvano u biblioteci na Lampadasu." Zlurado: Vidiš šta ste izgubile? "Toliko je malo zanimljivih stvari pohranjeno u svim tim brbljarijama."
<BR>&nbsp;&nbsp;&nbsp;&nbsp;&nbsp;Da li to želi da joj ti budeš biblitekarka? Lusila je ćutke čekala.
<BR>&nbsp;&nbsp;&nbsp;&nbsp;&nbsp;"Neki od mojih pomočnika misle da se tamo možda mogu naći putokazi za vaše veštičje gnezdo, ili barem, način da vas brzo uklonimo. Toliko jezika!"
<BR>&nbsp;&nbsp;&nbsp;&nbsp;&nbsp;Da li joj je potreban prevodilac? Blagi bože!
<BR>&nbsp;&nbsp;&nbsp;&nbsp;&nbsp;"Sta te zanima?"
<BR>&nbsp;&nbsp;&nbsp;&nbsp;&nbsp;"Sasvim malo. Kome bi mogli biti potrebni izveštaji o Batlerijanskom džihadu?"
<BR>&nbsp;&nbsp;&nbsp;&nbsp;&nbsp;"Oni su, takođe, uništavali biblioteke."
<BR>&nbsp;&nbsp;&nbsp;&nbsp;&nbsp;"Ne ophodi se prema meni na snishodljiv način!"
<BR>&nbsp;&nbsp;&nbsp;&nbsp;&nbsp;"Mislila sam da sam ja predmet snishodljivosti."
<BR>&nbsp;&nbsp;&nbsp;&nbsp;&nbsp;"Slušaj ti, veštice! Misliš da možeš da budeš nemilosrdna u odbrani svog gnezda - čak i ne shvataš šta znači biti nemilosrdan."
<BR>&nbsp;&nbsp;&nbsp;&nbsp;&nbsp;"Mislim da mi još nisi rekla kako mogu da zadovoljim tvoju radoznalost."
<BR>&nbsp;&nbsp;&nbsp;&nbsp;&nbsp;"Potrebna nam je vaša nauka, veštice!" Ona spusti glas. "Budimo razumni. Uz vašu pomoć mogle bismo da ostvarimo utopiju."
<BR>&nbsp;&nbsp;&nbsp;&nbsp;&nbsp;I da savladate sve svoje neprijatelje doživljavajući svaki put orgazam.
<BR>&nbsp;&nbsp;&nbsp;&nbsp;&nbsp;"Misliš li da se u nauci kriju ključevi utopije?"
<BR>&nbsp;&nbsp;&nbsp;&nbsp;&nbsp;"I bolje organizovanosti naših poslova."
<BR>&nbsp;&nbsp;&nbsp;&nbsp;&nbsp;Zapamti: birokratija uzdiže konformizam... Čini da se 'fatalna glupost' uzdigne do statusa religije.
<BR>&nbsp;&nbsp;&nbsp;&nbsp;&nbsp;"Paradoks, Velika uvažena naložnice. Nauka mora da bude nosilac novog. Ona donosi promene. Otuda su nauka i birokratija u neprestanom ratu."
<BR>&nbsp;&nbsp;&nbsp;&nbsp;&nbsp;Zna li ona svoje korene?
<BR>&nbsp;&nbsp;&nbsp;&nbsp;&nbsp;"Ali pomisli na moć! Pomisli na ono što bi mogla da kontrolišeš!" Ne zna.
<BR>&nbsp;&nbsp;&nbsp;&nbsp;&nbsp;Pretpostavke Uvažene Naložnice o kontroli zapanjiše Lusilu. Vi kontrolišete svoju vaseljenu; niste u ravnoteži s njom. Gledate prema spolja, nikad unutra. Niste uvežbale sebe da osetite vlastite tanane reakcije, već ste proizvodile mišice (sile, moći) da pređu preko svega što ste smatrale preprekom. Da li su ove žene zaista baš toliko slepe?
<BR>&nbsp;&nbsp;&nbsp;&nbsp;&nbsp;Pošto Lusila nije progovarala, Uvažena Naložnica reče: "Pronašle smo u biblioteci mnogo toga o Bene Tleilaksima. Pridružile ste im se u mnogim projektima, veštice. U mnoštvu projekata: kako da se poništi nevidljivost ne-broda, kako da se prodre u tajnu žive ćelije, u vašoj Misionarii protectivi i u nečemu što nazivate Jezikom Boga."
<BR>&nbsp;&nbsp;&nbsp;&nbsp;&nbsp;Lusili se ote blag osmeh. Da li su strahovale da možda tamo negde ne postoji pravi bog? Daj joj malo da okusi! Budi iskrena.
<BR>&nbsp;&nbsp;&nbsp;&nbsp;&nbsp;"Ni u čemu se nismo udružile sa Tleilaksima. Tvoji ljudi pogrešno tumače ono što su otkrili. Smeta ti snishodljivost? Šta misliš, kako bi bog gledao na to? Mi zasađujemo zaštitne religije da bi nam pomagale. To je funkcija Misionarie. Tleilaksi imaju samo jednu religiju."
<BR>&nbsp;&nbsp;&nbsp;&nbsp;&nbsp;"Vi organizujete religije?"
<BR>&nbsp;&nbsp;&nbsp;&nbsp;&nbsp;"Ne sasvim. Organizacioni pristup religiji uvek je odbranaški. Mi se ne branimo."
<BR>&nbsp;&nbsp;&nbsp;&nbsp;&nbsp;"Počinješ da mi dosađuješ. Zašto smo otkrile tako malo o Bogocaru?" Zaskok!
<BR>&nbsp;&nbsp;&nbsp;&nbsp;&nbsp;"Možda su tvoji ljudi uništili taj deo."
<BR>&nbsp;&nbsp;&nbsp;&nbsp;&nbsp;"Ahhh, to znači da ste zainteresovane za njega."
<BR>&nbsp;&nbsp;&nbsp;&nbsp;&nbsp;Baš kao i ti, Madam Paukovice!
<BR>&nbsp;&nbsp;&nbsp;&nbsp;&nbsp;"Sklona sam da pretpostavim, Velika uvažena naložnice, da su Leto II i njegova Zlatna staza predmeti proučavanja u mnogim vašim akademskim centrima."
<BR>&nbsp;&nbsp;&nbsp;&nbsp;&nbsp;Ovo je bilo okrutno!
<BR>&nbsp;&nbsp;&nbsp;&nbsp;&nbsp;"Mi nemamo akademske centre!"
<BR>&nbsp;&nbsp;&nbsp;&nbsp;&nbsp;"Smatram da je vaše zanimanje za njega iznenađujuće."
<BR>&nbsp;&nbsp;&nbsp;&nbsp;&nbsp;"Uzgredno zanimanje ništa više od toga."
<BR>&nbsp;&nbsp;&nbsp;&nbsp;&nbsp;A ovaj futar je pao sa hrastovog drveta, pogođen munjom! "Nazivamo njegovu Zlatnu stazu 'papirnatom težnjom'. Razvejao ju je po beskrajnim vetrovima i rekao: 'Vidite? Eto gde to vodi.' To je Raštrkavanje."
<BR>&nbsp;&nbsp;&nbsp;&nbsp;&nbsp;"Neki to radije nazivaju Traganjem."
<BR>&nbsp;&nbsp;&nbsp;&nbsp;&nbsp;"Da li je odista mogao da predvidi našu budućnost? Da li te to zanima?" Pogodak u centar!
<BR>&nbsp;&nbsp;&nbsp;&nbsp;&nbsp;Velika uvažena naložnica nakašlja se u svoju šaku.
<BR>&nbsp;&nbsp;&nbsp;&nbsp;&nbsp;"Mi govorimo da je Muad'Dib stvorio budućnost. Leto II ju je ne-stvorio."
<BR>&nbsp;&nbsp;&nbsp;&nbsp;&nbsp;"Kada biste mogli da znate..."
<BR>&nbsp;&nbsp;&nbsp;&nbsp;&nbsp;"Molim te, Velika uvažena naložnice! Ljudi koji zahtevaju da im proročište predskaže njihove živote zapravo žele da saznaju gde je sakriveno blago."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Poznavati u potpunosti vlastitu budućnost, tako da nikad ništa ne može da te iznenadi? Je li to to?"
<BR>&nbsp;&nbsp;&nbsp;&nbsp;&nbsp;"Ukratko rečeno."
<BR>&nbsp;&nbsp;&nbsp;&nbsp;&nbsp;"Vama ne treba budućnost. Vi želite da se sadašnji trenutak produži za navek."
<BR>&nbsp;&nbsp;&nbsp;&nbsp;&nbsp;"Ni ja sama ne bih to umela bolje da izrazim!"
<BR>&nbsp;&nbsp;&nbsp;&nbsp;&nbsp;"A veliš da ti dosađujem!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Narandžasti sjaj u očima. Obazrivo.
<BR>&nbsp;&nbsp;&nbsp;&nbsp;&nbsp;"Nikad nikakvog iznenađenja? Šta može biti dosadnije od toga?"
<BR>&nbsp;&nbsp;&nbsp;&nbsp;&nbsp;"Ahhh... Oh! Ali nije to ono što sam mislila."
<BR>&nbsp;&nbsp;&nbsp;&nbsp;&nbsp;"U tom slučaju, bojim se da ne shvatam šta želiš, Velika uvažena naložnice."
<BR>&nbsp;&nbsp;&nbsp;&nbsp;&nbsp;"Ne mari. Vratićemo se sutra na to."
<BR>&nbsp;&nbsp;&nbsp;&nbsp;&nbsp;Odlaganje izvršenja kazne!
<BR>&nbsp;&nbsp;&nbsp;&nbsp;&nbsp;Velika uvažena naložnica ustade. "Vrati se u kavez."
<BR>&nbsp;&nbsp;&nbsp;&nbsp;&nbsp;"Jedem?" Futar je zvučao tužno.
<BR>&nbsp;&nbsp;&nbsp;&nbsp;&nbsp;"Dole imam divnu hranu za tebe, dragi. Potom ću ti počešati leđa." Lusila uđe u kavez. Velika uvažena naložnica hitnu stolično
<BR>&nbsp;&nbsp;&nbsp;&nbsp;&nbsp;jastuče unutra za njom. "Vidiš kako mogu da budem ljubazna?" Vrata kaveza se zatvoriše uz jedno 'klik'.
<BR>&nbsp;&nbsp;&nbsp;&nbsp;&nbsp;Futar u svom kavezu skliznu u dubinu zida. Ploča se naglo sklopi za njim.
<BR>&nbsp;&nbsp;&nbsp;&nbsp;&nbsp;"Tako su nemirni kada su gladni", primeti Velika uvažena naložnica. Ona otvori vrata sobe i okrenu se, za trenutak zamišljeno posmatrajući Lusilu. "Ovde te neće uznemiravati. Neću dozvoliti nikom drugom da uđe u ovu sobu."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
