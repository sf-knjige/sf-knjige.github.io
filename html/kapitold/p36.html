<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36.
<P>&nbsp;&nbsp;&nbsp;&nbsp;&nbsp;Naš kućni bog je ono što prenosimo sa jednog pokoljenja na drugo: naša poruka čovečanstvu - ako odraste. Najbliža kućnoj boginji jeste jedna promašena časna majka - Čenoe; ona tamo u niši.
<BR>
<BR>&nbsp;&nbsp;&nbsp;&nbsp;&nbsp;Darvi Odrade
<BR>
<BR>&nbsp;&nbsp;&nbsp;&nbsp;&nbsp;Ajdaho je sada razmišljao o svojim mentatskim sposobnostima kao o utočištu. Murbela je provodila s njim onoliko vremena koliko su im to njihove dužnosti dozvoljavale - njemu rad na oružju, a njoj ponovno sticanje snage dok se prilagođavala svom novom statusu.
<BR>&nbsp;&nbsp;&nbsp;&nbsp;&nbsp;Nije mu lagala. Nije pokušavala da mu kaže kako ne oseća da se išta promenilo među njima. Ali on je osećao da ga nešto odvlači, da je lastiš nategnut do krajnjih granica.
<BR>&nbsp;&nbsp;&nbsp;&nbsp;&nbsp;"Moje sestre su naučile da ne otkrivaju tajne srca. Postoji opasnost koju one opažaju u ljubavi. Opasne intimnosti. Otupljena najdublja osećanja. Nemoj nikome pružiti štap kojim te može tući."
<BR>&nbsp;&nbsp;&nbsp;&nbsp;&nbsp;Mislila je da ga njene reči umiruju, ali on je u njima nazirao unutrašnji zaključak. Budi slobodan! Raskini zamršene spone!
<BR>&nbsp;&nbsp;&nbsp;&nbsp;&nbsp;Ovih dana ju je često viđao u samrtnim mukama Drugih sećanja. Noću bi joj se omakla po koja reč.
<BR>&nbsp;&nbsp;&nbsp;&nbsp;&nbsp;"Zavisnost... grupna duša... raskršće žive svesti... Ribogovornice..."
<BR>&nbsp;&nbsp;&nbsp;&nbsp;&nbsp;Nije okIevala da nešto od ovoga podeli s njim. "Raskršće? Svako može osetiti povezanost tačaka tokom prirodnih prekida života. Smrti, grube diverzije, slučajne pauze između moćnih događaja, rođenja."
<BR>&nbsp;&nbsp;&nbsp;&nbsp;&nbsp;"Zar je rođenje prekid?"
<BR>&nbsp;&nbsp;&nbsp;&nbsp;&nbsp;Nalazili su se u njegovom krevetu, čak je i hrono bio zatamnjen... ali to ih, razume se, nije skrivalo od komeja. Druge energije hranile su znatiželju Sestrinstva.
<BR>&nbsp;&nbsp;&nbsp;&nbsp;&nbsp;"Zar ti nikada nisi razmišljao o rođenju kao o prekidu? Jedna časna majka smatra da je to zanimljivo."
<BR>&nbsp;&nbsp;&nbsp;&nbsp;&nbsp;Zanimljivo! Povlači se... povlači...
<BR>&nbsp;&nbsp;&nbsp;&nbsp;&nbsp;Ribogovornice, to je bilo otkrovenje koje je Bene Geserit upio u zanosu. Sumnjale su, ali Murbela im je pružila dokaz. Demokratija Ribogovornica pretvorila se u autokratiju Uvaženih Naložnica. U to više nije bilo sumnje.
<BR>&nbsp;&nbsp;&nbsp;&nbsp;&nbsp;"Tiranija manjine prekrivena maskom većine", nazvala je to Odrade veselim glasom. "Pad demokratije. Ili sama sebe obori svojim neumerenostima, ili biva pojedena od strane birokratije."
<BR>&nbsp;&nbsp;&nbsp;&nbsp;&nbsp;Ajdaho je mogao da nazre Tiranina u takvom načinu razmišljanja. Ako je istorija uopšte nosila u sebi nekakva ustrojstva koja su se ponavljala, onda je to upravo ovde bio slučaj. Utisak ponavljanja je prosto odzvanjao. Prvo, zakon civilne službe bio je zamaskiran laži da je to bio jedini način da se isprave demagoška preterivanja i izopačavanja sistema. Drugo, gomilanje moći na mestima kojima glasači nisu mogli ni priviriti. I konačno, aristokratija.
<BR>&nbsp;&nbsp;&nbsp;&nbsp;&nbsp;"Bene Geserit je možda jedini koji je ikada stvorio svemoćnu porotu", reče Murbela. "Porote, znaš, nisu popularne kod legalista. Porote se suprotstavljaju zakonu. U stanju su da ne obrate pažnju na sudije."
<BR>&nbsp;&nbsp;&nbsp;&nbsp;&nbsp;Ona se nasmeja u tami. "Dokaz! U stvari, šta je drugo dokaz sem onih stvari koje ti je dozvoljeno da opaziš? To je ono što zakon pokušava da kontroliše: pažljivo vođenu stvarnost."
<BR>&nbsp;&nbsp;&nbsp;&nbsp;&nbsp;Koristila je reči da ga zabavi, da iskaže svoje nove benegeseritske moći. Njeni izlivi ljubavi nisu imali učinka.
<BR>&nbsp;&nbsp;&nbsp;&nbsp;&nbsp;Ponavljala ih je prema sećanju.
<BR>&nbsp;&nbsp;&nbsp;&nbsp;&nbsp;Primetio je da to muči Murbelu gotovo isto onoliko koliko je njega obeshrabrivalo. Murbela nije primetila nikakvu reakciju. Odrade je pokušala da ga razuveri. "Svaka nova časna majka prolazi kroz razdoblje prilagođavanja. Ponekad može pomahnitati. Promisli o novom tlu po kojem koračaš, Dankane!"
<BR>&nbsp;&nbsp;&nbsp;&nbsp;&nbsp;Kako bih mogao da ne razmišljam o tome?
<BR>&nbsp;&nbsp;&nbsp;&nbsp;&nbsp;"Prvi zakon birokratije", probi se Murbelin glas iz tame.
<BR>&nbsp;&nbsp;&nbsp;&nbsp;&nbsp;Ne zabavljaš me, ljubavi.
<BR>&nbsp;&nbsp;&nbsp;&nbsp;&nbsp;"Raste do granica upotrebljive energije!" Glas joj je odista pomahnitao. "Iskoristi laž koja rešava sve probleme." Ona se okrenu prema njemu, ali ne da bi vodila ljubav. "Uvažene Naložnice su tako rešavale stvari! Čak su koristile i sistem društvene zaštite za smirivanje masa, ali sve je odlazilo u njihovu vlastitu energetsku banku."
<BR>&nbsp;&nbsp;&nbsp;&nbsp;&nbsp;"Murbela!"
<BR>&nbsp;&nbsp;&nbsp;&nbsp;&nbsp;"Molim?" Nju iznenadi oštrina njegovog tona. Zar on ne zna da razgovara sa jednom časnom majkom?
<BR>&nbsp;&nbsp;&nbsp;&nbsp;&nbsp;"Sve ja to znam, Murbela. Svaki mentat to zna."
<BR>&nbsp;&nbsp;&nbsp;&nbsp;&nbsp;"Pokušavaš li ti to da me ućutkaš?" Bila je besna.
<BR>&nbsp;&nbsp;&nbsp;&nbsp;&nbsp;"Naš posao se sastoji u tome da razmišljamo kao naš neprijatelj", odvrati on. "Mi imamo zajedničkog neprijatelja!"
<BR>&nbsp;&nbsp;&nbsp;&nbsp;&nbsp;"Podsmehuješ mi se, Dankane.!"
<BR>&nbsp;&nbsp;&nbsp;&nbsp;&nbsp;"Da li su ti oči narandžaste?"
<BR>&nbsp;&nbsp;&nbsp;&nbsp;&nbsp;"Melanž to ne dozvoljava i ti znaš... Oh."
<BR>&nbsp;&nbsp;&nbsp;&nbsp;&nbsp;"Bene Geseritu je potrebno tvoje znanje, ali moraš ga negovati! On upali jednu sjajnu kuglu i ugleda Murbelu kako se naginje nad njim. To nije bilo neočekivano, ali ni benegeseritski.
<BR>&nbsp;&nbsp;&nbsp;&nbsp;&nbsp;Hibrid.
<BR>&nbsp;&nbsp;&nbsp;&nbsp;&nbsp;Ta reč mu odjednom sinu. Da li je reč o toj hibridnoj snazi? Da li je to bilo ono što je Sestrinstvo očekivalo od Murbele? Benegeserit ponekad iznenadi čoveka. Nađu vam se sučelice u čudnim nalazima, čvrstog pogleda, zamaskiravši se na svoj naročit način, dok se iza maski kuvaju neobični odgovori. Tu je Teg naučio da se služi neočekivanim. Ali ovo? Ajdaho pomisli kako bi se moglo desiti da mu se ova nova Murbela ne svidi.
<BR>&nbsp;&nbsp;&nbsp;&nbsp;&nbsp;Ona je to, prirodno, nazirala u njemu. Za nju je on i dalje bio otvorena knjiga, kao za malo koga drugog.
<BR>&nbsp;&nbsp;&nbsp;&nbsp;&nbsp;"Nemoj me mrzeti, Dankane." Nije molila, ali iza njenih reči taložio se dubok bol.
<BR>&nbsp;&nbsp;&nbsp;&nbsp;&nbsp;"Nikada te neću mrzeti." Ipak je isključio svetlo.
<BR>&nbsp;&nbsp;&nbsp;&nbsp;&nbsp;Ona se ugnezdi uz njega gotovo onako kako je to činila pre agonije. Gotovo. Razlika ga ophrva.
<BR>&nbsp;&nbsp;&nbsp;&nbsp;&nbsp;"Uvažene Naložnice vide u Bene Geseritu suparnika u sticanju moći", reče Murbela. "Nije u pitanju toliko to što su moškarci koji slede moje bivše sestre fanatici, već to što su zbog svoje zavisnosti ostali nesposobni da se samoopredele."
<BR>&nbsp;&nbsp;&nbsp;&nbsp;&nbsp;"Zar smo mi takvi?"
<BR>&nbsp;&nbsp;&nbsp;&nbsp;&nbsp;"Ma, hajde, Dankane."
<BR>&nbsp;&nbsp;&nbsp;&nbsp;&nbsp;"Hoćeš da kažeš da bih i na nekom drugom mestu mogao da imam ovakvu udobnost?"
<BR>&nbsp;&nbsp;&nbsp;&nbsp;&nbsp;Ona odluči da pretpostavi kako on govori o strahovima Uvaženih Naložnica. "Mnogi bi ih napustili kada bi mogli." Okrenuvši se divlje prema njemu zatraži da smesta vode ljubav. Njena raskalašnost ga zaprepasti. Kao da je ovo možda bio poslednji put kada će biti u stanju da iskusi takvu ekstazu.
<BR>&nbsp;&nbsp;&nbsp;&nbsp;&nbsp;Na kraju je ležao iscrpljen.
<BR>&nbsp;&nbsp;&nbsp;&nbsp;&nbsp;"Nadam se da sam ponovo trudna", prošapta ona. "Još su nam potrebne naše bebe."
<BR>&nbsp;&nbsp;&nbsp;&nbsp;&nbsp;Nama su potrebne. Bene Geseritu su potrebne. Ne više njima su potrebne.
<BR>&nbsp;&nbsp;&nbsp;&nbsp;&nbsp;On zaspa i uskoro usni kako se nalazi u brodskoj oružarnici. Bio je to san protkan stvarnošću. Brod je i dalje bio fabrika oružja, to je nedavno stvarno i postao. Odrade je razgovarala s njim u oružarnici iz sna. "Ja donosim odluke zato što sam primorana na to, Dankane. Malo je verovatno da ćeš se probiti, makar trčao kao lud i uz put napadao."
<BR>&nbsp;&nbsp;&nbsp;&nbsp;&nbsp;"Suviše sam mentat da bih to učinio!" Kako je samouveren bio njegov glas iz sna! Sanjam i znam da sanjam. Zašto se nalazim u oružarnici sa Odrade?
<BR>&nbsp;&nbsp;&nbsp;&nbsp;&nbsp;Popis oružja promicao mu je pred očima.
<BR>&nbsp;&nbsp;&nbsp;&nbsp;&nbsp;Atomici. (Ugledao je velike minere i smrtonosnu prašinu.)
<BR>&nbsp;&nbsp;&nbsp;&nbsp;&nbsp;Laserski pištolji. (Različiti modeli nisu bili nabrojani.)
<BR>&nbsp;&nbsp;&nbsp;&nbsp;&nbsp;Bakteriolođici.
<BR>&nbsp;&nbsp;&nbsp;&nbsp;&nbsp;Odradin glas prekinuo je daljnje promicanje popisa. "Možemo pretpostaviti da se krijumčari kao i uvek usredsređuju na male stvari koje donose veliki profit."
<BR>&nbsp;&nbsp;&nbsp;&nbsp;&nbsp;"Sukamenje, razume se." Još je bio samouveren. Ja, međutim, nisam takav!
<BR>&nbsp;&nbsp;&nbsp;&nbsp;&nbsp;"Oružje ubica", reče ona. "Planovi i specifikacije za nova uništavajuća sredstva."
<BR>&nbsp;&nbsp;&nbsp;&nbsp;&nbsp;"Krađa trgovačkih tajni predstavlja među krijumčarima veliku stvar." Nepodnošljiv sam!
<BR>&nbsp;&nbsp;&nbsp;&nbsp;&nbsp;"Uvek postoje i postojaće lekovi i bolesti kojima su oni potrebni", reče ona.
<BR>&nbsp;&nbsp;&nbsp;&nbsp;&nbsp;Gde je ona? Čujem je, ali ne mogu da je vidim. "Da li Uvažene Naložnice znaju da naš svet pruža utočište huljama čime se poteškoće samo stvaraju, a nikada i rešavaju?" Hulje? Ja nikada ne upotrebljavam tu reč.
<BR>&nbsp;&nbsp;&nbsp;&nbsp;&nbsp;"Sve su stvari relativne, Dankane. Spalili su Lampadas i poklali četiri miliona naših najboljih ljudi."
<BR>&nbsp;&nbsp;&nbsp;&nbsp;&nbsp;On se probudi i uspravi u krevetu. Specifikacije za nova sredstva! Evo rešenja razrađenog do u tančine načina da se umanje Holcmanovi generatori. Da ne budu veći od dva centimetra. I mnogo jeftiniji. Kako je to prokrijumčareno u moj um?
<BR>&nbsp;&nbsp;&nbsp;&nbsp;&nbsp;On se izvuče iz kreveta ne probudivši Murbelu i pipajući pronađe svoju odeću. Čuo ju je kako dahće dok je odlazio u radnu sobu.
<BR>&nbsp;&nbsp;&nbsp;&nbsp;&nbsp;Smestivši se za konzolu prekopira crtež iz svog uma i stade da ga proučava. Savršeno! Zaokružen, svakako. On posla poruku sa zastavicom u arhivu za Odrade i Belondu.
<BR>&nbsp;&nbsp;&nbsp;&nbsp;&nbsp;Uzdahnuvši, zavali se u stolicu i još jednom prouči svoj crtež. Nastao je ustupivši mesto svom promicanju iz sna. Da li ja još sanjam? Ne! Mogao je da oseti stolicu, dodirne konzolu, čuje zujanje polja. Snovi umeju to da čine. Popis koji je nastavio da promiče pred njegovim očima sadržao je oružje za sečenje i bodenje uključujući neka koja su bila napravljena da unose otrove ili bakterije u telo neprijatelja.
<BR>&nbsp;&nbsp;&nbsp;&nbsp;&nbsp;Projektili.
<BR>&nbsp;&nbsp;&nbsp;&nbsp;&nbsp;Pitao se kako da zaustavi popis i prouči pojedinosti.
<BR>&nbsp;&nbsp;&nbsp;&nbsp;&nbsp;"Sve imaš u glavi!"
<BR>&nbsp;&nbsp;&nbsp;&nbsp;&nbsp;Ljudska bića i životinje odgajani za napad promicali su mu pred očima, skrivajući konzolu i njenu projekciju. Futari? Kako li su futari tamo dospeli? Šta ja znam o futarima?
<BR>&nbsp;&nbsp;&nbsp;&nbsp;&nbsp;Životinje su zamenili razbijači. Oružje za zamagljivanje umne aktivnosti ili za mešanje sa samim životom. Razbijači? Nikada ranije nisam čuo to ime.
<BR>&nbsp;&nbsp;&nbsp;&nbsp;&nbsp;Iza razbijača sledili su nula-G 'tragači', predviđeni za lov na naročite mete. Ti su mi poznati.
<BR>&nbsp;&nbsp;&nbsp;&nbsp;&nbsp;Zatim eksplozivi, uključujući i one koji šire otrove i bakteriolodžike.
<BR>&nbsp;&nbsp;&nbsp;&nbsp;&nbsp;Zavarivači, za projektovanje lažnih meta. Njih je Teg koristio.
<BR>&nbsp;&nbsp;&nbsp;&nbsp;&nbsp;Zatim se pojaviše energetici. Posedovao je privatni arsenal ovih: načini da se poveća kapacitet trupa.
<BR>&nbsp;&nbsp;&nbsp;&nbsp;&nbsp;Iznenada, svetlucava mreža iz njegove vizije zameni popis oružja i on ugleda jedan postariji par u njihovoj bašti. Zurili su u njega. Mogao je čuti muškarčev glas: "Prestani da nas uhodiš!"
<BR>&nbsp;&nbsp;&nbsp;&nbsp;&nbsp;Ajdaho ščepa naslone stolice i nagnu se napred, ali vizija je išezla pre no što je uspeo da prouči pojedinosti.
<BR>&nbsp;&nbsp;&nbsp;&nbsp;&nbsp;Uhođenje?
<BR>&nbsp;&nbsp;&nbsp;&nbsp;&nbsp;On u umu oseti ostatak popisa koji više nije mogao da vidi, ali je čuo zamišljeni glas... muški.
<BR>&nbsp;&nbsp;&nbsp;&nbsp;&nbsp;"Odbrana često mora da podseća na napad. Ponekad su, međutim, jednostavni sistemi u stanju da odvrate čak i najrazornija oružja.
<BR>&nbsp;&nbsp;&nbsp;&nbsp;&nbsp;Jednostavni sistemi! On se glasno nasmeja. "Milese! Teže, gde si do đavola? Imam tvoje prerušene lađe za napad! Naduvane mamce! Prazne su, sem što se u njima nalazi Holcmanov generator i laserski pištolj." I ovo je dodao emitovanoj poruci upućenoj u arhivu.
<BR>&nbsp;&nbsp;&nbsp;&nbsp;&nbsp;Kada je završio još jednom se zapitao o vizijama. Uticale su na moje snove? Šta sam ja to načeo?
<BR>&nbsp;&nbsp;&nbsp;&nbsp;&nbsp;Svakog slobodnog trenutka od kada je postao Tegov Glavni oružnik prisećao se arhivskih zapisa. Mora da u svem tom nagomilanom znanju postoji neki trag!
<BR>&nbsp;&nbsp;&nbsp;&nbsp;&nbsp;Izvesno vreme su mu pažnju zadržali odjeci i teorija o tahionima. Teorija o tahionima uklapala se u Holcmanovu osnovnu zamisao. Holcman je svoj izvor energije nazvao 'tehis'.
<BR>&nbsp;&nbsp;&nbsp;&nbsp;&nbsp;Sistem talasa na koji ne utiču ograničenja svetlosne brzine. Brzina svetlosti očigledno nije ograničavala brodove za letove svemirskim prečicama. Tehis?
<BR>&nbsp;&nbsp;&nbsp;&nbsp;&nbsp;"To radi zato što radi", promrmlja Ajdaho. "Sudbina. Poput bilo kakve druge religije."
<BR>&nbsp;&nbsp;&nbsp;&nbsp;&nbsp;Mentati su prebirali po naizgled nepovezanim podacima. On je imao skladište pod oznakom 'Tehus' i nastavio je da ga pregledava bez imalo zadovoljstva.
<BR>&nbsp;&nbsp;&nbsp;&nbsp;&nbsp;Čak ni esnafski navigatori nisu otvoreno iznosili znanje o tome kako upravljaju brodovima za letove svemirskim prečicama. Iksijanski naučnici napravili su mašine koje su bile u stanju da umnožavaju sposobnost navigatora, ali ipak nisu mogli da rečima izraze to što su učinili.
<BR>&nbsp;&nbsp;&nbsp;&nbsp;&nbsp;"Holcmanovoj formuli može se verovati."
<BR>&nbsp;&nbsp;&nbsp;&nbsp;&nbsp;Niko nije tvrdio da razume Holcmana. Jednostavno su koristili njegovu formulu zato što je bila uspešna. Bilo je to 'bilo koje' svemirsko putovanje. Nabirali ste svemir. Jednog trenutka nalazili ste se ovde, a sledećeg ste bili udaljeni bezbroj parseka.
<BR>&nbsp;&nbsp;&nbsp;&nbsp;&nbsp;Neko 'tamo napolju' pronašao je neki drugi način da iskoristi Holcmanove teorije! Bila je to puna mentatska projekcija. Znao je da je ispravna zahvaljujući novim pitanjima koje je nametala.
<BR>&nbsp;&nbsp;&nbsp;&nbsp;&nbsp;Tumaranje Murbelinih Drugih sećanja sada ga je progonilo, mada je u njemu prepoznao osnovna benegeseritska učenja.
<BR>&nbsp;&nbsp;&nbsp;&nbsp;&nbsp;Moć privlači podmitljive. Apsolutna moć privlači sve podmitljive. Ovo je opasnost koja podložnom stanovništvu preti od ustoličene birokratije. Čak su i sistemi u kojima mesta u upravi dobijaju članovi stranke koja je pobedila na izborima bolji, jer su nivoi tolerancije niži, a i onaj ko je podmićen povremeno može da se izbaci. Ustoličena birokratija retko može da bude bez nasilja. Čuvajte se kada se civilna služba i vojska udruže!
<BR>&nbsp;&nbsp;&nbsp;&nbsp;&nbsp;Dostignuće Uvaženih Naložnica.
<BR>&nbsp;&nbsp;&nbsp;&nbsp;&nbsp;Moć zbog 'moći... aristokratija uzgojena iz neuravnoteženih porodica.
<BR>&nbsp;&nbsp;&nbsp;&nbsp;&nbsp;Ko su bili ti ljudi koje je video? Bili su dovoljno snažni da proteraju Uvažene Naložnice. To je saznao iz jednog podatka čudne projekcije.
<BR>&nbsp;&nbsp;&nbsp;&nbsp;&nbsp;Ajdaho je smatrao da je ovo poimanje krajnje iščašeno. Uvažene Naložnice - begunci! Varvari, ali i neobrazovani, onako kako su to bili svi takvi konjanici čak i pre vandala. Gonila ih je nagonska pohlepa u istoj onoj meri kao i svaka druga sila. 'Uzmite rimsko zlato.' Odstranjivali su sve smetnje iz svesti. Bilo je to omamljujuće neznanje, koje se spoticalo samo kada bi se podmetnula kakva još istančanija kultura u...
<BR>&nbsp;&nbsp;&nbsp;&nbsp;&nbsp;Iznenada, on shvati na čemu je Odrade radila.
<BR>&nbsp;&nbsp;&nbsp;&nbsp;&nbsp;Podzemni bogovi! Kako je to bio krhak plan!
<BR>&nbsp;&nbsp;&nbsp;&nbsp;&nbsp;On dlanovima pritisnu oči i suzdrža se da ne vikne, osećajući bezmernu patnju. Neka misle da sam umoran. Pronicanje u Odradin plan istovremeno mu je saopštilo da će Murbelu izgubiti... na ovaj ili onaj drugi način.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
