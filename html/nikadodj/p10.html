<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Bilo je rano veče i nebo bez oblaka prelivalo se od kraljevsko plave do tamnoljubičaste, sa mrljom vatreno narandžaste i jarkozelene iznad Kensigtona na zapadu, gde je, bar iz perspektive Starog Bejlija, sunce nedavno zašlo.
<BR>&nbsp;&nbsp;&nbsp;&nbsp;&nbsp;Nebo. Nikada dva ista prizora neba. Ni danju ni noću. On je pomalo bio poznavalac neba, Stari Bejli, a ovo je bilo dobro.
<BR>&nbsp;&nbsp;&nbsp;&nbsp;&nbsp;Stari Belji je podigao šator za ovu noć na krovu naspram katedrale Svetog Pavla, u središtu londonskog Sitija. Voleo je katedralu Svetog Pavla, i bar se ona nije mnogo promenila za poslednjih tri stotine godina. Bila je izgrađena od belog portlandskog kamena, koji je lagano pocrneo od čađi i prljavštine u dimljivom londonskom vazduhu, i sada je bila očišćena i ponovo bela. Ali ipak je i dalje to bila katedrala Svetog Pavla.
<BR>&nbsp;&nbsp;&nbsp;&nbsp;&nbsp;Nije bio baš siguran da bi se to isto moglo reći za ostali deo londonskog Sitija: pogledao je preko krova, skrenuo pogled sa svog voljenog neba ka natrijumom osvetljenom pločniku ispod. Mogao je da vidi kamere obezbeđenja pričvršćene za zid, nekoliko kola i jednog odocnelog službenika kako zaključava vrata i odlazi prema podzemnoj železnici.
<BR>&nbsp;&nbsp;&nbsp;&nbsp;&nbsp;Brrr. Čak i sama pomisao na silazak ispod zemlje naterala je Starog Bejlija sa zadrhti. On je bio čovek krovova i ponosio se time; tako davno je utekao od života na nivou tla...
<BR>&nbsp;&nbsp;&nbsp;&nbsp;&nbsp;Stari Bejli se sećao vremena kada su ljudi živeli ovde u Sitiju, a ne samo radili; živeli, čeznuli i smejali se, podizali kuće koje su se naslanjale jedna na drugu, i svaka od njih bila je ispunjena ljudima. Buka, gužva i smrad kao i pesme iz uličice preko puta (tada poznate kao Usrani sokak) bili su legendarni u svoje vreme.
<BR>&nbsp;&nbsp;&nbsp;&nbsp;&nbsp;Sada niko nije živeo u Sitiju. Bilo je to hladno i neveselo mesto kancelarija, ljudi koji su radili danju, a noću odlazili kućama koje su se nalazile negde drugde. To više nije bilo mesto za život. Nedostajao mu je čak i smrad.
<BR>&nbsp;&nbsp;&nbsp;&nbsp;&nbsp;Poslednja mrlja narandžastog sunca izbledela je u noćnom purpuru.
<BR>&nbsp;&nbsp;&nbsp;&nbsp;&nbsp;Prekrio je kaveze, kako bi ptice mogle da otpočinu. Malo su se bunile, pa zaspale.
<BR>&nbsp;&nbsp;&nbsp;&nbsp;&nbsp;Stari Bejli se počeša po nosu, a potom ode u svoj šator, uze pocrneli lonac za gulaš, malo vode, nekoliko šargarepa i krompira i so, kao i par mrtvih, očerupanih čvoraka.
<BR>&nbsp;&nbsp;&nbsp;&nbsp;&nbsp;Izišao je na krov, zapalio malu vatru u počađaveloj limenki od kafe i upravo je stao da priprema gulaš kada je osetio da ga neko posmatra iz senke pored odžaka.
<BR>&nbsp;&nbsp;&nbsp;&nbsp;&nbsp;Podigao je viljušku i preteći zamlatarao njome prema odžaku. "Ko je to tamo?"
<BR>&nbsp;&nbsp;&nbsp;&nbsp;&nbsp;Markiz de Karabas iziđe iz senki, površno se nakloni i bajno se osmehnu. Stari Bejli spusti viljušku za probanje gulaša. "Oh", izusti on. "To si ti. Pa, šta hoćeš? Znanje? Ili ptice?"
<BR>&nbsp;&nbsp;&nbsp;&nbsp;&nbsp;Markiz mu priđe, izvadi komadić sirove šargarepe iz gulaša Starog Bejlija, i stade da ga žvaće. "Obaveštenje, zapravo", reče on.
<BR>&nbsp;&nbsp;&nbsp;&nbsp;&nbsp;Stari Bejli se zakikota. "Ha!" izusti on. "Okrenuli smo se knjigama, a?" A onda se nagnu ka markizu. "Šta imaš za trampu?"
<BR>&nbsp;&nbsp;&nbsp;&nbsp;&nbsp;"Šta ti je potrebno?"
<BR>&nbsp;&nbsp;&nbsp;&nbsp;&nbsp;"Možda bi trebalo da radim isto što i ti. Da tražim uslugu, jednog dana. Ilaganje." Stari Bejli se isceri.
<BR>&nbsp;&nbsp;&nbsp;&nbsp;&nbsp;"Preskupo, na duge staze", reče markiz neveselo.
<BR>&nbsp;&nbsp;&nbsp;&nbsp;&nbsp;"Onda cipele. I baliklavu." Pomno je stao da proučava svoje rukavice bez prstiju; bile su prepune rupa. "I nove rukavice. Biće ovo ciča zima."
<BR>&nbsp;&nbsp;&nbsp;&nbsp;&nbsp;"U redu. Doneću ti ih." Markiz de Karabas zavuče šaku u unutrašnji džep i izvadi, kao što mađioničar stvori ružu iz vazduha, crnu figuricu životinje koju je uzeo iz Portikove radne sobe. "A sada. Šta mi možeš reći o ovome?"
<BR>&nbsp;&nbsp;&nbsp;&nbsp;&nbsp;Stari Bejli stavi naočari. Uze predmet od de Karabasa. Bio je hladan na dodir. Sede na uređaj za klimatizaciju, te posle premetanja malog kipa od opsidijana po rukama objavi: "To je Velika Zver Londona."
<BR>&nbsp;&nbsp;&nbsp;&nbsp;&nbsp;Markiz ništa ne reče. Oči su mu nestrpljivo šarale između kipa i Starog Bejlija.
<BR>&nbsp;&nbsp;&nbsp;&nbsp;&nbsp;Stari Bejli, uživajući u maloj markiževoj nelagodnosti, nastavi: "Postoji priča o tome da je pre vatre i kuge živeo mesar koji je stanovao dole pored Kanala što vodi u Temzu, i da je on imao neko jadno stvorenje koje je nameravao da utovi za Božić. (Neki kažu da je to bilo prasence, a neki da nije, a neki nisu sigurni.) Jedne noći zverka je pobegla, pobegla u Kanal, i nestala u kanalizaciji. Hranila se otpadom, i rasla, i rasla. I prozlila se, postajala je sve opakija. S vremena na vreme slali su ljude da je ulove."
<BR>&nbsp;&nbsp;&nbsp;&nbsp;&nbsp;"Mora da je cekla pre tri stotine godina."
<BR>&nbsp;&nbsp;&nbsp;&nbsp;&nbsp;Stari Bejli zavrte glavom. "Takve stvari suviše su opake da bi crkle. Suviše stare, velike i gadne."
<BR>&nbsp;&nbsp;&nbsp;&nbsp;&nbsp;Markiz uzdahnu. "Mislio sam da je to samo legenda", primeti on. "Poput aligatora u kanalizaciji Njujorka."
<BR>&nbsp;&nbsp;&nbsp;&nbsp;&nbsp;Stari Bejli mudro klimnu: "Šta, veliki beli bludnici? Tamo su oni dole. Došli su glave jednom mom prijatelju." Nastupila je kratka tišina. Stari Bejli vrati kip markizu. Zatim podiže šaku i škljocnu njome, kao da je glava krokodila, prema de Karabasu. "Ništa strašno", zabrunda stari Bejli. "Imao je drugu."
<BR>&nbsp;&nbsp;&nbsp;&nbsp;&nbsp;Markiz smota kip Zveri, koji nestade u unutrašnjosti njegovog kaputa.
<BR>&nbsp;&nbsp;&nbsp;&nbsp;&nbsp;"Sačekaj malo", reče Stari Bejli.
<BR>&nbsp;&nbsp;&nbsp;&nbsp;&nbsp;Vratio se u smeđi šator, a potom izišao noseći srebrnu kutiju koju mu je markiz dao pri prethodnom susretu. Pružio ju je markizu. "Kako stoje stvari s ovim?" upita on. "Jesi li spreman da je uzmeš nazad? Ježim se od nje kada mi se mota unaokolo."
<BR>&nbsp;&nbsp;&nbsp;&nbsp;&nbsp;Markiz ode do ivice krova i skoči na krov susedne zgrade koja je bila niža osam stopa. "Uzeću je kada se sve ovo završi", doviknu on. "Nadajmo se da nećeš morati da je upotrebiš."
<BR>&nbsp;&nbsp;&nbsp;&nbsp;&nbsp;Stari Bejli se nagnu preko ivice. "Kako ću znati, ako budem morao?"
<BR>&nbsp;&nbsp;&nbsp;&nbsp;&nbsp;"Znaćeš", doviknu markiz. "Pacovi će ti reći šta da radiš s njom."
<BR>&nbsp;&nbsp;&nbsp;&nbsp;&nbsp;Rekavši to, nestao je niz zgradu, klizajući se, koristeći za to oluke i ispuste.
<BR>&nbsp;&nbsp;&nbsp;&nbsp;&nbsp;"Nadam se da nikada neću saznati, to je sve što mogu da kažem", promrmlja Stari Bejli sebi u bradu. A onda mu nešto pade na pamet. "Hej!" viknu on noći i Sitiju. "Ne zaboravi cipele i rukavice!"
<BR>
<BR>&nbsp;&nbsp;&nbsp;&nbsp;&nbsp;Plakati su reklamirali Horliks, putovanje do obale za dva šilinga, sušene haringe i čišćenje cipela. Bile su to od dima pocrnele relikvije kasnih dvadesetih ili ranih tridesetih.
<BR>&nbsp;&nbsp;&nbsp;&nbsp;&nbsp;Mesto je delovalo potpuno napušteno: zaboravljeno. "Ovo jeste stanica Britanski muzej", priznade Ričard. "Ali... nikada nije postojala stanica Britanski muzej. Ovo je sve pogrešno."
<BR>&nbsp;&nbsp;&nbsp;&nbsp;&nbsp;"Zatvorena je negde oko 1933. i zapečaćena", reče Dor.
<BR>&nbsp;&nbsp;&nbsp;&nbsp;&nbsp;"Kako je to bizarno", primeti Ričard. Kao da šeta kroz istoriju. Mogao je da čuje vozove kako odzvanjaju kroz obližnje tunele, da oseti potisak vazduha dok su prolazili. "Ima li mnogo ovakvih stanica?"
<BR>&nbsp;&nbsp;&nbsp;&nbsp;&nbsp;"Oko pedeset", odvrati Lovac. "Nisu sve pristupačne. Čak ni nama."
<BR>&nbsp;&nbsp;&nbsp;&nbsp;&nbsp;U senkama na ivici platforme nešto se pokrenulo.
<BR>&nbsp;&nbsp;&nbsp;&nbsp;&nbsp;"Zdravo", izgovori Dor. "Kako si?" Čučnula je. Jedan smeđi pacov iziđe na svetlo. Onjušio je Dorinu šaku.
<BR>&nbsp;&nbsp;&nbsp;&nbsp;&nbsp;"Hvala", veselo reče Dor. "I meni je drago što ti nisi mrtva."
<BR>&nbsp;&nbsp;&nbsp;&nbsp;&nbsp;Ričard priđe ivici. "Hm. Dor. Da li bi mogla pacovu da kažeš nešto umesto mene?"
<BR>&nbsp;&nbsp;&nbsp;&nbsp;&nbsp;Pacov okrenu glavu prema njemu.
<BR>&nbsp;&nbsp;&nbsp;&nbsp;&nbsp;"Gospođica Dlačica kaže da joj sam kažeš to što imaš", reče Dor.
<BR>&nbsp;&nbsp;&nbsp;&nbsp;&nbsp;"Gospođica Dlačica?"
<BR>&nbsp;&nbsp;&nbsp;&nbsp;&nbsp;Dor slegnu ramenima. "To je bukvalni prevod. Bolje zvuči na pacovskom."
<BR>&nbsp;&nbsp;&nbsp;&nbsp;&nbsp;Ričard nimalo nije sumnjao u to. "Hm. Zdravo... gospođice Dlačice... Čuj, bila je jedna od vaših pacog-govornika, devojka po imenu Anastazija. Vodila me je na pijacu. Prelazili smo taj most po mraku, i ona naprosto nije stigla na drugu stranu."
<BR>&nbsp;&nbsp;&nbsp;&nbsp;&nbsp;Pacov ga prekinu, jednim oštrim skvik. Dor oklevajući poče da govori, poput simultanog prevodioca. "Kaže... da te pacovi ne krive za gubitak. Tvog vodiča uzela je... hmm... noć kao danak."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;Pacov ponovo cijuknu. "Ponekad se vraćaju..." reče Dor. "Primila je k znanju tvoju zabrinutost... i zahvaljuje ti se na tome."
<BR>&nbsp;&nbsp;&nbsp;&nbsp;&nbsp;Pacov klimnu Ričardu, trepnu svojim perlastim crnim očicama, zatim skoči na pod i nestade u mraku.
<BR>&nbsp;&nbsp;&nbsp;&nbsp;&nbsp;"Fini pacov", reče Dor. Njeno raspoloženje izgleda da se vidno popravilo od kada je dobila svitak. "Tamo gore", reče ona, pokazavši prema luku, uspešno blokiranom čeličnim vratima.
<BR>&nbsp;&nbsp;&nbsp;&nbsp;&nbsp;Odoše do njih. Ričard se navali na metal. Bila su zabravljena s druge strane.
<BR>&nbsp;&nbsp;&nbsp;&nbsp;&nbsp;"Izgleda da su zavarena", primeti Ričard. "Biće nam potrebne posebne alatke."
<BR>&nbsp;&nbsp;&nbsp;&nbsp;&nbsp;Dor se iznenada nasmeja; lice kao da joj sinu. Njeno vilinsko lice na trenutak je bilo prelepo. "Ričarde", poče ona. "Moja porodica. Mi smo otvarači. To je naš Dar. Pogledaj..." Ispružila je prljavu šaku, dodirnula vrata. Jedan dugi trenutak ništa se nije dogodilo, a onda se začula bučna lomljava s druge strane vrata, i jedno klik s njihove. Dor gurnu vrata i ona se otvoriše uz žestoku škripu koja je poticala od zarđalih šarki.
<BR>&nbsp;&nbsp;&nbsp;&nbsp;&nbsp;Dor podiže kragnu svoje kožne jakne, gurnu šake duboko u džepove. Lovac obasja tamu s druge strane vrata svojom baterijskom svetiljkom; kameno stepenište protezalo se uvis, u mrak.
<BR>&nbsp;&nbsp;&nbsp;&nbsp;&nbsp;"Lovče. Možeš li se pobrinuti za odstupnicu?" upita Dor. "Ja idem prva. Ričard može poći u sredini."
<BR>&nbsp;&nbsp;&nbsp;&nbsp;&nbsp;Popela se uz nekoliko stepenika. Lovac je ostala na istom mestu. "Gospo?" pozva je ona. "Idete u London Iznad?"
<BR>&nbsp;&nbsp;&nbsp;&nbsp;&nbsp;"Tako je", odvrati Dor. "Idemo u Britanski muzej."
<BR>&nbsp;&nbsp;&nbsp;&nbsp;&nbsp;Lovac je grizla donju usnu. Zatim je odmahnula glavom. "Ja moram ostati u Londonu Ispod", reče ona. Glas joj je podrhtavao.
<BR>&nbsp;&nbsp;&nbsp;&nbsp;&nbsp;Ričard shvati da je to bilo prvi put da je video Lovca kako izražava bilo kakvo osećanje, pored spretnosti i veštine, odnosno, povremeno, popustljive uveseljenosti.
<BR>&nbsp;&nbsp;&nbsp;&nbsp;&nbsp;"Lovče", reče Dor. "Ti si moj telohranitelj."
<BR>&nbsp;&nbsp;&nbsp;&nbsp;&nbsp;Lovac je bila na muci. "Ja sam tvoj telohranitelj u Londonu Ispod", reče ona. "Ne mogu poći s tobom u London Iznad."
<BR>&nbsp;&nbsp;&nbsp;&nbsp;&nbsp;"Ali moraš."
<BR>&nbsp;&nbsp;&nbsp;&nbsp;&nbsp;"Gospo. Ne mogu. Mislila sam da si shvatila. Markiz zna."
<BR>&nbsp;&nbsp;&nbsp;&nbsp;&nbsp;Lovac će paziti na tebe sve dok budeš boravila u Londonu Ispod, priseti se Ričard.
<BR>&nbsp;&nbsp;&nbsp;&nbsp;&nbsp;"Ne", reče Dor, isturivši šiljatu bradicu i suzivši oči čudne boje. "Ne razumem. Šta je posredi?" namršteno je dodala. "Neka kletva ili tako nešto?"
<BR>&nbsp;&nbsp;&nbsp;&nbsp;&nbsp;Lovac je oklevala, oblizala usne, zatim klimnula. Kao da je upravo priznala da boluje od neke društveno sramotne bolesti.
<BR>&nbsp;&nbsp;&nbsp;&nbsp;&nbsp;"Slušaj, Lovče", Ričard začu vlastiti glas, "ne budi luda."
<BR>&nbsp;&nbsp;&nbsp;&nbsp;&nbsp;Na trenutak je pomislio da će ga udariti, što bi bilo loše, ili čak da će zaplakati, što bi bilo mnogo, mnogo, gore. Ona je, međutim, duboko udahnula i rekla odmerenim glasom: "Ići ću pored tebe dok si u Londonu Ispod i štitiću tvoje telo od svih zala koja bi te mogla snaći. Ali ne traži od mene da te pratim u London Iznad. Ja to ne mogu."
<BR>&nbsp;&nbsp;&nbsp;&nbsp;&nbsp;Prekrstila je ruke ispod grudi, malo raširila noge i za ceo podzemni svet ličila je na kip žene koja nigde ne ide, isklesan u mesingu, bronzi i karameli.
<BR>&nbsp;&nbsp;&nbsp;&nbsp;&nbsp;"U redu", reče Dor. "Hajdemo, Ričarde." I ona se uputi uz stepenište.
<BR>&nbsp;&nbsp;&nbsp;&nbsp;&nbsp;"Slušaj", poče Ričard. "Zašto ne ostanemo ovde dole? Možemo pronaći markiza, pa onda krenuti svi zajedno i..." Dor je već nestala u tami iznad njega. Lovac je nepomično stajala u podnožju stepenica.
<BR>&nbsp;&nbsp;&nbsp;&nbsp;&nbsp;"Čekaću je ovde da se vrati", reče mu Lovac. "Ti možeš da pođeš ili da ostaneš, kako god hoćeš."
<BR>&nbsp;&nbsp;&nbsp;&nbsp;&nbsp;Ričard pojuri uz stepenice koliko su ga noge nosile, po mraku. Uskoro je ugledao svetlost Dorine svetiljke iznad sebe. "Čekaj!" zadahta on. "Molim te!"
<BR>&nbsp;&nbsp;&nbsp;&nbsp;&nbsp;Zastala je i sačekala ga da je stigne. A onda, kada je došao do nje i stao na klaustofobično malom odmorištu, sačekala je da povrati dah.
<BR>&nbsp;&nbsp;&nbsp;&nbsp;&nbsp;"Ne možeš samo tako odjuriti", reče Ričard.
<BR>&nbsp;&nbsp;&nbsp;&nbsp;&nbsp;Dor ništa ne odvrati; samo je malo jače stegla usne; brada joj je i dalje bila malo isturena.
<BR>&nbsp;&nbsp;&nbsp;&nbsp;&nbsp;"Ona je tvoj telohranitelj!" reče Ričard.
<BR>&nbsp;&nbsp;&nbsp;&nbsp;&nbsp;Dor nastavi da se penje uz stepenice. Ričard ju je sledio. "Brzo ćemo se vratiti", reče Dor. "Tada može da nastavi da me čuva."
<BR>&nbsp;&nbsp;&nbsp;&nbsp;&nbsp;Vazduh je bio težak, vlažan, sparan. Ričard se pitao kako čovek može znati da li je vazduh loš, bez kanarinca, i stade da se teši nadom da nije. "Mislim da je markiz verovatno znao. Za tu njenu kletvu, ili šta god da je", reče on.
<BR>&nbsp;&nbsp;&nbsp;&nbsp;&nbsp;"Da", odvrati ona. "Pretpostavljam da jeste."
<BR>&nbsp;&nbsp;&nbsp;&nbsp;&nbsp;"On..." zausti Ričard. "Markiz. Ovaj, znaš, da budem iskren, meni se čini da je on pomalo ljigav."
<BR>&nbsp;&nbsp;&nbsp;&nbsp;&nbsp;Dor zastade. Stepenice su se završavale ćorsokakom kod jednog grubog zida od cigala. "Aha. On je isto onako pomalo ljigav kao što su pacovi pomalo prekriveni krznom."
<BR>&nbsp;&nbsp;&nbsp;&nbsp;&nbsp;"Zašto si onda od njega tražila da ti pomogne? Zar nije postojao neko drugi kome si me mogla poslati po pomoć?"
<BR>&nbsp;&nbsp;&nbsp;&nbsp;&nbsp;"Pričaćemo o tome kasnije." Razmotala je svitak koji joj je Erl dao, pogledala arhaični rukopis, a onda ga ponovo smotala. "Biće s nama sve u redu", reče ona odlučno. "Sve je ovde. Treba samo da uđemo u Britanski muzej, pronađemo Angelusa, iziđemo. Mačji kašalj. Sitnica. Zatvori oči."
<BR>&nbsp;&nbsp;&nbsp;&nbsp;&nbsp;Ričard poslušno zatvori oči.
<BR>&nbsp;&nbsp;&nbsp;&nbsp;&nbsp;"Mačji kašalj", ponovi on. "Kada to neko kaže na filmu, to uvek znači da će se nešto strašno dogoditi."
<BR>&nbsp;&nbsp;&nbsp;&nbsp;&nbsp;Osetio je povetarac na licu. Nešto u kvalitetu tame s druge strane njegovih zatvorenih kapaka se promenilo.
<BR>&nbsp;&nbsp;&nbsp;&nbsp;&nbsp;"Na šta ciljaš?" upita Dor. I akustika se izmenila: nalazili su se u nekoj većoj prostoriji. "Sada možeš da otvoriš oči."
<BR>&nbsp;&nbsp;&nbsp;&nbsp;&nbsp;Otvorio je oči. Nalazili su se s druge strane zida - kako je pretpostavio, u nekom spremištu. Ne bilo kakvom spremištu: bilo je nečeg prilično čudnog i naročitog u pogledu svojstava stvari koje su ovde odložene. Bila je to veličanstvena, retka, čudnovata i skupa starudija kakvu bi čovek očekivao da vidi samo na mestu kao što je...
<BR>&nbsp;&nbsp;&nbsp;&nbsp;&nbsp;"Da li smo mi to u Britanskom muzeju?" upita on.
<BR>&nbsp;&nbsp;&nbsp;&nbsp;&nbsp;Ona se namršti i kao da se zamislila ili je možda osluškivala. "Ne baš. Vrlo smo blizu. Mislim da je ovo nekakvo skladište ili nešto slično."
<BR>&nbsp;&nbsp;&nbsp;&nbsp;&nbsp;Ona podiže ruku da dodirne tkaninu starinskog odela, izloženog na voštanoj lutki.
<BR>&nbsp;&nbsp;&nbsp;&nbsp;&nbsp;"Bilo bi mi milije da smo ostali sa telohraniteljem", reče Ričard.
<BR>&nbsp;&nbsp;&nbsp;&nbsp;&nbsp;Dor nakrivi glavu na jednu stranu i značajno se zagaleda u njega. "Od čega bi to trebalo da te štiti, Ričarde Mejhju?"
<BR>&nbsp;&nbsp;&nbsp;&nbsp;&nbsp;"Ni od čega", priznade on. A onda su zavili za ugao i on reče: "Ovaj... možda od njih", a Dor istovremeno izusti: "Sranje."
<BR>&nbsp;&nbsp;&nbsp;&nbsp;&nbsp;Razlog zbog koga je Ričard rekao 'Možda od njih' i razlog zbog koga je Dor rekla 'Sranje' bio je ovaj: gospodin Krup i gospodin Vandemar stajali su na podnožju stubova sa obe strane prolaza kojim su došli. Strašno su podsetili Ričarda na izložbu savremene umetnosti na koju ga je Džesika jednom odvela: uzbuđeni mladi umetnik priredio je izložbu koju je najavio kao rušenje svih tabua umetnosti, te se u tu svrhu odlučio za sistematsko pljačkanje grobnica, i na kraju izložio u staklenim kovčezima trideset najzanimljivih objekata kojih se tako domogao.
<BR>&nbsp;&nbsp;&nbsp;&nbsp;&nbsp;Izložba je zatvorena pošto je umetnik prodao 'Ukradeni leš 25' jednoj reklamnoj agenciji za šestocifrenu svotu, a rođaci ukradenog leša 25, videvši fotografiju skulpture u listu San, tužili i prodavca i kupca, zahtevajući svoj postotak, kao i izmenu naziva umetničkog dela u 'Edgar Fospring, 1919-1987 voljeni muž, otac i ujak. Počivaj u miru, tata'.
<BR>&nbsp;&nbsp;&nbsp;&nbsp;&nbsp;Ričard je sa užasom buljio u leševe u staklu u njihovim umrljanim odelima i oštećenim haljinama: mrzeo je sebe zbog toga što gleda, ali nije mogao da skrene pogled.
<BR>&nbsp;&nbsp;&nbsp;&nbsp;&nbsp;Gospodin Krup se osmehnuo, poput zmije koja pokušava da proguta polumesec, i njegova sličnost sa Ukradenim leševima od broja 1 do broja 30 samim tim je postala još veća. "Šta?" izusti gospodin Krup, osmehnuvši se. "Nema gospodina 'toliko sam pametan da sve znam' markiza? Nema 'Oh, zar vam nisam rekla? Ups! Ne mogu gore?' Lovca?" Zastao je radi jačeg efekta. Bilo je nečeg sličnog truloj šunci u pogledu gospodina Krupa. "Ofarbaj me u sivo i zovi me opaki vuk ako to nisu dva mala izgubljena jagnjeta, sama samcijata, napolju po mraku."
<BR>&nbsp;&nbsp;&nbsp;&nbsp;&nbsp;"Možete i mene nazvati vuk, gospodine Krupe", priskoči mu u pomoć gospodin Vandemar.
<BR>&nbsp;&nbsp;&nbsp;&nbsp;&nbsp;Gospodin Krup se spusti sa svog podnožja. "Nežna reč za vaše vunaste uši, jaganjci moji", reče on. Ričard se osvrnu unaokolo. Mora da su negde mogli pobeći. Posegao je naniže i uhvatio Dor za šaku, osvrnuvši se u očajanju.
<BR>&nbsp;&nbsp;&nbsp;&nbsp;&nbsp;"Ne, molim vas. Ostanite gde ste", reče gospodin Krup. "Dopadate nam se tako. A i ne želimo da vas povredimo."
<BR>&nbsp;&nbsp;&nbsp;&nbsp;&nbsp;"Želimo", reče gospodin Vandemar.
<BR>&nbsp;&nbsp;&nbsp;&nbsp;&nbsp;"Ovaj, da, gospodine Vandemare, kada već to tako kažete. Želimo oboje da vas povredimo. Veoma mnogo želimo da vas povredimo. Ali trenutno nismo zbog toga ovde. Ovde smo da bismo stvari učinili zanimljivijim. Vidite, kada stvari postanu dosadne, moj partner i ja postajemo jogunasti, i mada će vam biti teško da u to poverujete, onda više nismo raspoloženi i veseli."
<BR>&nbsp;&nbsp;&nbsp;&nbsp;&nbsp;Gospodin Vandemar im pokaza zube, što je trebalo da predstavlja prikaz njegovog veselog raspoloženja. Nema sumnje da je to bila najužasnija stvar koju je Ričard ikada video.
<BR>&nbsp;&nbsp;&nbsp;&nbsp;&nbsp;"Ostavite nas na miru", reče Dor. Glas joj je bio pribran i staložen.
<BR>&nbsp;&nbsp;&nbsp;&nbsp;&nbsp;Ričard stegnu njenu šaku. Ako ona može da bude hrabra, onda može i on. "Ako nameravate da je povredite", reče on, "moraćete prvo mene da ubijete."
<BR>&nbsp;&nbsp;&nbsp;&nbsp;&nbsp;Gospodinu Vandemaru kao da je bilo neobično milo zbog toga. "U redu", reče on. "Hvala."
<BR>&nbsp;&nbsp;&nbsp;&nbsp;&nbsp;"Naudićemo i tebi", reče gospodin Krup.
<BR>&nbsp;&nbsp;&nbsp;&nbsp;&nbsp;"Mada ne još", reče gospodin Vandemar.
<BR>&nbsp;&nbsp;&nbsp;&nbsp;&nbsp;"Vidite", stade da objašnjava gospodin Krup glasom nalik na užegli puter, "trenutno smo ovde samo da bismo je bacili u brigu."
<BR>&nbsp;&nbsp;&nbsp;&nbsp;&nbsp;Glas gospodina Vandemara podsećao je na noćni vetar koji duva preko kostiju u pustinji. "Da je nateramo da pati", reče on. "Da vam pokvarimo dan."
<BR>&nbsp;&nbsp;&nbsp;&nbsp;&nbsp;Gospodin Krup sede na osnovu podnožja gospodina Vandemara. "Posetili ste danas Erlove dvore", reče on, a Ričard je podozrevao da spodoba pred njim smatra da je to rekla na lakim, ćaskajućim tonom.
<BR>&nbsp;&nbsp;&nbsp;&nbsp;&nbsp;"Pa?" upita Dor. Postrance se udaljavala od njih.
<BR>&nbsp;&nbsp;&nbsp;&nbsp;&nbsp;Gospodin Krup se osmehnu. "Kako mi to znamo? Kako smo znali gde da vas sada nađemo?"
<BR>&nbsp;&nbsp;&nbsp;&nbsp;&nbsp;"Možemo doći do vas u bilo kom trenutku", reče gospodin Vandemar, gotovo šapatom.
<BR>&nbsp;&nbsp;&nbsp;&nbsp;&nbsp;"Izdali su te, ptičice", reče gospodin Krup, i Ričard shvati da su te reči bile namenjene samo Dor. "U vašem gnezdu postoji izdajica. Kanarinac."
<BR>&nbsp;&nbsp;&nbsp;&nbsp;&nbsp;"Ma, hajde!" reče ona. I potrča.
<BR>&nbsp;&nbsp;&nbsp;&nbsp;&nbsp;Ričard je potrčao s njom, kroz dvoranu sa starudijama, prema vratima. Ona se otvoriše čim ih je Dor dodirnula.
<BR>&nbsp;&nbsp;&nbsp;&nbsp;&nbsp;"Pozdravite ih, gospodine Vandemare", reče glas gospodina Krupa iza njih.
<BR>&nbsp;&nbsp;&nbsp;&nbsp;&nbsp;"Pa, pa", reče gospodin Vandemar.
<BR>&nbsp;&nbsp;&nbsp;&nbsp;&nbsp;"Ne-ne", ispravi ga gospodin Krup. "Au revoir."
<BR>&nbsp;&nbsp;&nbsp;&nbsp;&nbsp;A zatim je ispustio zvuk - zacvrkutao poput kanarinca, ali nekog koji je visok pet i po stopa i sklon proždiranju ljudskog mesa - dok je gospodin Vandemar, bliži svojoj prirodi, zabacio zatupastu glavu i stao da zavija poput vuka, sablasno, divlje i ludački.
<BR>
<BR>&nbsp;&nbsp;&nbsp;&nbsp;&nbsp;Bili su napolju, na otvorenom, u noći, trčali su pločnikom. Ričard je mislio da će mu srce iskočiti iz grudi. Prođoše neka velika crna kola.
<BR>&nbsp;&nbsp;&nbsp;&nbsp;&nbsp;Britanski muzej nalazio se iza visoke ograde obojene u crno. Diskretna, skrivena rasveta obasjavala je spoljašnost visoke bele zgrade, stubove, stepenište i zidove.
<BR>&nbsp;&nbsp;&nbsp;&nbsp;&nbsp;Stigli su do kapije. Dor ju je ščepala obema šakama i nasrnula na nju. Ništa se nije dogodilo.
<BR>&nbsp;&nbsp;&nbsp;&nbsp;&nbsp;"Zar je ne možeš otvoriti?" upita Ričard.
<BR>&nbsp;&nbsp;&nbsp;&nbsp;&nbsp;"A šta misliš da pokušavam da uradim?" odbrusi ona.
<BR>&nbsp;&nbsp;&nbsp;&nbsp;&nbsp;Nekoliko stotina stopa niz pločnik, kod glavne kapije, zaustavljala su se velika kola; parovi u svečanoj odeći izlazili su iz njih i odlazili prilaznim putem ka muzeju.
<BR>&nbsp;&nbsp;&nbsp;&nbsp;&nbsp;"Tamo dole", reče Ričard. "Glavna kapija."
<BR>&nbsp;&nbsp;&nbsp;&nbsp;&nbsp;Dor klimnu. Osvrnula se.
<BR>&nbsp;&nbsp;&nbsp;&nbsp;&nbsp;"Izgleda da nas ne slede", reče ona. Pohitali su ka glavnoj kapiji.
<BR>&nbsp;&nbsp;&nbsp;&nbsp;&nbsp;"Jesi li dobro?" upita Ričard. "Šta se dogodilo?"
<BR>&nbsp;&nbsp;&nbsp;&nbsp;&nbsp;Dor se zavukla duboko u svoju kožnu jaknu. Bila je bleda, sa tamnim podočnjacima ispod očiju.
<BR>&nbsp;&nbsp;&nbsp;&nbsp;&nbsp;"Umorna sam", reče ona tupo. "Danas sam otvorila suviše vrata. Svako novo otvaranje uzima po delić mene. Potrebno mi je malo vremena da se oporavim. Nešto da pojedem, i biće mi dobro."
<BR>&nbsp;&nbsp;&nbsp;&nbsp;&nbsp;Na kapiji se nalazio stražar i podrobno je proveravao kitnjaste pozivnice koje su uredno izbrijani muškarci u večernjim odelima i namirisane žene u večernjim haljinama morali da pokažu, a zatim je obeležavao njihova imena na spisku, pre nego što bi im dozvolio da uđu. Uniformisani policajac stajao je pored njega i pomno zagledao goste.
<BR>&nbsp;&nbsp;&nbsp;&nbsp;&nbsp;Ričard i Dor prošli su kroz kapiju, a da ih niko nije dvaput pogledao. Red ljudi stajao je na kamenom stepeništu koje je vodilo do vrata muzeja, i Ričard i Dor im se pridružiše. Jedan sedokosi muškarac, u pratnji žene koja je hrabro nosila bundu od nerca, stao je u red odmah iza njih.
<BR>&nbsp;&nbsp;&nbsp;&nbsp;&nbsp;Ričardu nešto pade na pamet: "Da li oni mogu da nas vide?" upita on.
<BR>&nbsp;&nbsp;&nbsp;&nbsp;&nbsp;Dor se okrenu gospodinu. Zabuljila se u njega. "Zdravo", reče ona.
<BR>&nbsp;&nbsp;&nbsp;&nbsp;&nbsp;Čovek se osvrnu unaokolo, sa zbunjenim izrazom lica, kao da nije bio siguran šta mu je to privuklo pažnju. A onda je primetio Dor koja je stajala neposredno ispred njega. "Zdravo...?" uzvrati joj on.
<BR>&nbsp;&nbsp;&nbsp;&nbsp;&nbsp;"Ja sam Dor", reče mu ona. "Ovo je Ričard."
<BR>&nbsp;&nbsp;&nbsp;&nbsp;&nbsp;"Oh..." izusti on. Zatim stade da pretura po unutrašnjem džepu, izvadi tabakeru i potpuno zaboravi na njih.
<BR>&nbsp;&nbsp;&nbsp;&nbsp;&nbsp;"Eto. Razumeš?" upita Dor.
<BR>&nbsp;&nbsp;&nbsp;&nbsp;&nbsp;"Mislim da razumem", odvrati on.
<BR>&nbsp;&nbsp;&nbsp;&nbsp;&nbsp;Izvesno vreme nisu ni reč progovorili, dok se red lagano pomerao do jednih jedinih otvorenih vrata muzeja. Dor pogleda u zapis na svom svitku, kao da je morala u nešto da se uveri. A Ričard reče: "Izdajica?"
<BR>&nbsp;&nbsp;&nbsp;&nbsp;&nbsp;"Samo su nas palili", odvrati Dor. "Pokušali su da nas uznemire."
<BR>&nbsp;&nbsp;&nbsp;&nbsp;&nbsp;"Uradili su to prokleto dobro", reče Ričard. I oni prođoše kroz otvorena vrata i obreše se u Britanskom muzeju.
<BR>
<BR>&nbsp;&nbsp;&nbsp;&nbsp;&nbsp;Gospodin Vandemar bio je gladan, tako da su se vratili preko Trafalgar Skvera.
<BR>&nbsp;&nbsp;&nbsp;&nbsp;&nbsp;"Uplaši je", promrmlja s gađenjem gospodin Krup. "Uplaši je. Na šta smo samo spali."
<BR>&nbsp;&nbsp;&nbsp;&nbsp;&nbsp;Gospodin Vandemar je pronašao pola morskog račića i sendvič sa salatom u kanti za otpatke; nežno ih je kidao na komadiće koje je bacao na kamene ploče ispred sebe, ne bi li privukao malo jato pomalo gladnih i okasnelih golubova.
<BR>&nbsp;&nbsp;&nbsp;&nbsp;&nbsp;"Trebalo je da se držimo moje ideje", primeti gospodin Vandemar. "Mnogo bismo je jače zaplašili da sam mu otkinuo glavu dok nije gledala, a onda provukao šaku kroz njegovo grlo i mrdao prstima. Uvek vrište", dodade on u poverenju, "kada očne jabučice ispadnu."
<BR>&nbsp;&nbsp;&nbsp;&nbsp;&nbsp;Pokazao je kako bi to uradio desnom šakom, bodući naviše prstima, a zatim zamrdavši njima.
<BR>&nbsp;&nbsp;&nbsp;&nbsp;&nbsp;Gospodin Krup nije hteo ni da čuje za tako nešto. "Čemu tolika izbirljivost u ovoj fazi igre?" upita on.
<BR>&nbsp;&nbsp;&nbsp;&nbsp;&nbsp;"Uopšte nisam izbirljiv, gospodine Krupe", odvrati gospodin Vandemar. "Jednostavno volim kada očne jabučice ispadaju. Volim okice izvan očnih duplji."
<BR>&nbsp;&nbsp;&nbsp;&nbsp;&nbsp;Okupilo se još sivih golubova noćobdija da kljucaju mrvice hleba i račića i prezrivo zaobilaze salatu.
<BR>&nbsp;&nbsp;&nbsp;&nbsp;&nbsp;"Nisam mislio na vas", reče gospodin Krup. "Već na guvernera. Ubij je, kidnapuj je, uplaši je. Zašto se već jednom ne odluči?"
<BR>&nbsp;&nbsp;&nbsp;&nbsp;&nbsp;Gospodinu Vandemaru ponestade sendviča, te on jurnu među okupljene golubove, koji zalepetaše krilima, uplašeno gučući i buneći se.
<BR>&nbsp;&nbsp;&nbsp;&nbsp;&nbsp;"Odlično hvatanje, gospodine Vandemare", s odobravanjem reče gospodin Krup.
<BR>&nbsp;&nbsp;&nbsp;&nbsp;&nbsp;Gospodin Vandemar držao je jednog iznenađenog goluba koji se bunio i migoljio u njegovom stisku, i bez ikakvog učinka ga kljucao po prstima.
<BR>&nbsp;&nbsp;&nbsp;&nbsp;&nbsp;Gospodin Krup uzdahnu, dramatično. "Pa, nije ni važno. Nema sumnje da smo sada pustili mačku među golubove", reče on oduševljeno.
<BR>&nbsp;&nbsp;&nbsp;&nbsp;&nbsp;Gospodin Vandemar primese goluba licu. Začulo se krckanje kada mu je otkinuo glavu i počeo da je žvače.
<BR>
<BR>&nbsp;&nbsp;&nbsp;&nbsp;&nbsp;Stražari iz obezbeđenja upućivali su goste muzeja u predvorje koje je, kako se činilo, imalo ulogu recepcije. Dor se uopšte nije obazirala na stražare i uputila se ka dvoranama muzeja, sa Ričardom koji se vukao za njom.
<BR>&nbsp;&nbsp;&nbsp;&nbsp;&nbsp;Prošli su kroz egipatske sale, popeli se nekoliko spratova i ušli u prostoriju označenu kao 'ranoengleska'.
<BR>&nbsp;&nbsp;&nbsp;&nbsp;&nbsp;"Prema ovom svitku", reče ona, "Angelus se nalazi u narednoj."
<BR>&nbsp;&nbsp;&nbsp;&nbsp;&nbsp;Dor pogleda svitak. Osvrnula se po prostoriji. Napravila grimasu. "C-c", objasni ona i krenu nazad niz stepenice, putem kojim su došli.
<BR>&nbsp;&nbsp;&nbsp;&nbsp;&nbsp;Ričarda je progonilo snažno osećanje dQja vu-a, pre nego što je shvatio da mu je ovo, naravno, bilo poznato: ovako je provodio vikende u Džesikino vreme. O kome je već počeo da razmišlja kao o nečemu što se dogodilo nekom drugom pre mnogo, mnogo vremena.
<BR>&nbsp;&nbsp;&nbsp;&nbsp;&nbsp;"Angelus, znači, nije bio tamo?" upita Ričard.
<BR>&nbsp;&nbsp;&nbsp;&nbsp;&nbsp;"Ne, nije bio tamo", odvrati Dor, malo žešće nego što je Ričard smatrao da je trebalo.
<BR>&nbsp;&nbsp;&nbsp;&nbsp;&nbsp;"Oh", reče on. "Samo sam se pitao."
<BR>&nbsp;&nbsp;&nbsp;&nbsp;&nbsp;Otišli su u drugu prostoriju. Ričard se zapita nije li počeo da halucinira usled prevelike količine šećera koju je uneo u Erlovim dvorima ili usled sputanih čula. "Čujem muziku", reče on. Zvučalo je kao gudački kvartet.
<BR>&nbsp;&nbsp;&nbsp;&nbsp;&nbsp;"Prijem", reče Dor.
<BR>&nbsp;&nbsp;&nbsp;&nbsp;&nbsp;Tako je. Ljudi u večernjim odelima s kojima su čekali u redu. Ne, Angelus, izgleda, nije ni ovde bio. Dor pređe u narednu dvoranu, a Ričard ju je pratio. Bilo mu je žao što nije mogao da bude od veće koristi.
<BR>&nbsp;&nbsp;&nbsp;&nbsp;&nbsp;"Taj Angelus", poče on. "Kako on izgleda?"
<BR>&nbsp;&nbsp;&nbsp;&nbsp;&nbsp;Na trenutak je pomislio da će ga prekoreti što pita. Ali ona zastade i počeša se po čelu. "Ovde samo kaže da je na njemu slika anđela. Nemoguće da ga je tako teško pronaći. Konačno", dodade ona punonadežno, "koliko ovde ima stvari na kojima su anđeli?"
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
