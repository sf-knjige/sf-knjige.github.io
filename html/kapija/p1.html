<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Zovem se Robinet Brodhed <EM>U izvornom engleskom tekstu ime je napisano 'Robinette'. Sufiks ette, francuskog porekla, služi za izvođenje deminutivnog oblika vlastitih imenica ženskog roda, i taj krajnji slog u reči nosilac je glavnog naglaska. (Prim. prev.)</EM>, ali uprkos tome ja sam muškarac. Moj analitičar (koga zovem Sigfrid fon Šrink, mada se on tako ne zove; on nema imena, pošto je mehanička sprava) dobro se zabavlja svojim elektronskim mozgom na račun ove činjenice:
<BR>&nbsp;&nbsp;&nbsp;&nbsp;&nbsp;"Šta te se tiče ako neki ljudi misle da je to žensko ime, Bobe?"
<BR>&nbsp;&nbsp;&nbsp;&nbsp;&nbsp;"Ništa me se ne tiče."
<BR>&nbsp;&nbsp;&nbsp;&nbsp;&nbsp;"Pa onda zašto to stalno potežeš?"
<BR>&nbsp;&nbsp;&nbsp;&nbsp;&nbsp;Nervira me kad on stalno poteže ono što ja stalno potežem. Gledam u tavanicu na kojoj su okačene mobilije i pinjate, a zatim bacam pogled kroz prozor. To, u stvari, nije prozor. To je hologram na kome se smenjuju slike koje predstavljaju talase što nadolaze u rt Kaena; Sigfridov program je prilično eklektičan. Posle nekog vremena kažem: "Šta ja mogu što su mi roditelji dali takvo ime. Pokušao sam da ga pišem R-O-B-I-N-E-T, ali ga onda svi pogrešno izgovaraju."
<BR>&nbsp;&nbsp;&nbsp;&nbsp;&nbsp;"Mogao bi da ga promeniš u neko drugo ime, znaš."
<BR>&nbsp;&nbsp;&nbsp;&nbsp;&nbsp;"Kad bih ga promenio", kažem ja i siguran sam da sam tu u pravu, "ti bi mi kazao da opsesivno činim sve moguće da bih opravdao svoj unutrašnji rascep."
<BR>&nbsp;&nbsp;&nbsp;&nbsp;&nbsp;"Ja bih ti rekao", kaže Sigfrid, pokušavajući da se na svoj nezgrapan način našali, "nemoj, molim te, da upotrebljavaš stručne psihoanalitičke izraze. Zamolio bih te da prosto kažeš šta osećaš."
<BR>&nbsp;&nbsp;&nbsp;&nbsp;&nbsp;"Osećam", kažem ja hiljaditi put, "da sam srećan. Nemam problema. Zašto se ne bih osećao srećan?"
<BR>&nbsp;&nbsp;&nbsp;&nbsp;&nbsp;Često igramo ovakve igre rečima i to mi se ne sviđa. Mislim da s njegovim programom nešto nije u redu. On kaže: "To ti reci meni, Robi. Zašto se ne osećaš srećan?"
<BR>&nbsp;&nbsp;&nbsp;&nbsp;&nbsp;Ništa ne odgovaram na to. On je uporan. "Čini mi se da te nešto muči."
<BR>&nbsp;&nbsp;&nbsp;&nbsp;&nbsp;"Do vraga, Sigfride", kažem ja sa izvesnim gađenjem, "stalno to govoriš. Ništa me ne muči."
<BR>&nbsp;&nbsp;&nbsp;&nbsp;&nbsp;On pokušava lepim. "Nema ničeg ružnog u tome da kažeš kako se osećaš."
<BR>&nbsp;&nbsp;&nbsp;&nbsp;&nbsp;Ponovo gledam kroz prozor, ljut zato što osećam kako drhtim, a ne znam zašto. "Ti si očajan gnjavator, Sigfride, znaš."
<BR>&nbsp;&nbsp;&nbsp;&nbsp;&nbsp;On nešto na to kaže, ali ja ne slušam. Pitam se zašto gubim vreme dolazeći ovamo. Ako je ikad bilo čoveka koji ima sve razloge da bude srećan, onda sam to ja. Bogat sam. Prilično sam zgodan. Nisam prestar. Uostalom, obezbedio sam sebi medicinski komplet, pa tako mogu otprilike za narednih pedeset godina da budem star onoliko koliko želim. Živim u Njujorku pod Velikom kupolom, gde ne možete da stanujete ako niste zaista dobrostojeći, a uz to niste i nekakva slavna ličnost. Imam letnji apartman koji gleda na Tapansko jezero i branu Palisad. Devojke polude kad vide moja tri koluta odozgo. Na Zemlji se uopšte ne sreće tako mnogo vasionskih istraživača, čak ni u Njujorku. Svi se izbezume kad im pričam kako stvarno izgleda tamo gore oko Orionove magline ili Malog Magelanovog oblaka. (Nisam bio ni na jednom ni na drugom, razume se. O onom jednom zaista zanimljivom mestu na kome sam bio ne volim da pričam.)
<BR>&nbsp;&nbsp;&nbsp;&nbsp;&nbsp;"Ili", kaže Sigfrid, pošto je sačekao određen broj mikrosekundi predviđenih za odgovor na ono što je poslednje pitao, "ako si zaista srećan, zašto dolaziš ovamo da tražiš pomoć?"
<BR>&nbsp;&nbsp;&nbsp;&nbsp;&nbsp;Mrzim kad mi on postavlja ista ona pitanja koja sam sebi postavljam. Ne odgovaram ništa. Vrtim se sve dok ponovo ne nađem udobno mesto na dušeku od plastične pene, pošto znam da će ovo biti gadna, dugačka seansa. Kad bih znao zašto mi je potrebna pomoć, zašto bi mi bila potrebna pomoć?
<BR>&nbsp;&nbsp;&nbsp;&nbsp;&nbsp;"Robe, danas baš nisi vrlo razgovoran", kaže Sigfrid kroz mali glasnogovornik ispred dušeka. On ponekad koristi jednu lutku koja izgleda kao živa i koja sedi u fotelji, lupka olovkom i smeši se prepredeno s vremena na vreme. Ali ja sam mu rekao da mi to smeta. "Zašto mi naprosto ne kažeš o čemu razmišljaš?"
<BR>&nbsp;&nbsp;&nbsp;&nbsp;&nbsp;"Ne razmišljam ni o čemu određenom."
<BR>&nbsp;&nbsp;&nbsp;&nbsp;&nbsp;"Pusti da ti misli slobodno lutaju. Reci što god ti padne na pamet, Bobe."
<BR>&nbsp;&nbsp;&nbsp;&nbsp;&nbsp;"Prisećam se..." kažem i zastajem.
<BR>&nbsp;&nbsp;&nbsp;&nbsp;&nbsp;"Prisećaš se čega, Robe?"
<BR>&nbsp;&nbsp;&nbsp;&nbsp;&nbsp;"Kapije?"
<BR>&nbsp;&nbsp;&nbsp;&nbsp;&nbsp;"To zvuči pre kao pitanje nego kao tvrdnja."
<BR>&nbsp;&nbsp;&nbsp;&nbsp;&nbsp;"Možda je tako. Ja tu ne mogu ništa. Toga se sećam: Kapije."
<BR>
<BR>&nbsp;&nbsp;&nbsp;&nbsp;&nbsp;481 IRRAY (O)=IRRAY (P) 13.320
<BR>&nbsp;&nbsp;&nbsp;&nbsp;&nbsp;,C, Čini mi se da te nešto muči. 13.325
<BR>&nbsp;&nbsp;&nbsp;&nbsp;&nbsp;482 IZBACI ;66AA3 AKO ;5B 13.330
<BR>&nbsp;&nbsp;&nbsp;&nbsp;&nbsp;IDI NA **7Z3 13.335
<BR>&nbsp;&nbsp;&nbsp;&nbsp;&nbsp;IZBACI alfa 01R AKO alfa 7 13.340
<BR>&nbsp;&nbsp;&nbsp;&nbsp;&nbsp;IDI NA **7Z4 13.345
<BR>&nbsp;&nbsp;&nbsp;&nbsp;&nbsp;,S, Drek, Sigfride, ti uvek 13.350
<BR>&nbsp;&nbsp;&nbsp;&nbsp;&nbsp;to govoriš. 13.355
<BR>&nbsp;&nbsp;&nbsp;&nbsp;&nbsp;IZBACI c99997AA! AKO c8 13.360
<BR>&nbsp;&nbsp;&nbsp;&nbsp;&nbsp;IDI NA **7Z4 AKO? IDI NA
<BR>&nbsp;&nbsp;&nbsp;&nbsp;&nbsp;**7Z10 13.370
<BR>&nbsp;&nbsp;&nbsp;&nbsp;&nbsp;,S, Ništa me ne 13.375
<BR>&nbsp;&nbsp;&nbsp;&nbsp;&nbsp;muči. 13.375 13.380
<BR>&nbsp;&nbsp;&nbsp;&nbsp;&nbsp;483 IRRAY.DREK.UVEK 13.385
<BR>&nbsp;&nbsp;&nbsp;&nbsp;&nbsp;.MUČI/NE. 13.390
<BR>&nbsp;&nbsp;&nbsp;&nbsp;&nbsp;484 ,C, Zašto mi ne kažeš šta 13.395
<BR>&nbsp;&nbsp;&nbsp;&nbsp;&nbsp;je to? 13.400
<BR>&nbsp;&nbsp;&nbsp;&nbsp;&nbsp;485 IRRAY(P)=IRAY (Q) UVEDI 13.405
<BR>&nbsp;&nbsp;&nbsp;&nbsp;&nbsp;STANJE TEŠENJA 13.410
<BR>&nbsp;&nbsp;&nbsp;&nbsp;&nbsp;,C, Nema ničeg ružnog ako 13.415
<BR>&nbsp;&nbsp;&nbsp;&nbsp;&nbsp;kažeš šta 13.420
<BR>&nbsp;&nbsp;&nbsp;&nbsp;&nbsp;osećaš. 13.425
<BR>&nbsp;&nbsp;&nbsp;&nbsp;&nbsp;487 IRRAY (Q) IRRAY (R) IDI NA 13.430
<BR>&nbsp;&nbsp;&nbsp;&nbsp;&nbsp;**1 IDI NA **2 IDI NA 13.435
<BR>&nbsp;&nbsp;&nbsp;&nbsp;&nbsp;**3 13.440
<BR>&nbsp;&nbsp;&nbsp;&nbsp;&nbsp;489 ,S, Ti si težak gnjavator, 13.445
<BR>&nbsp;&nbsp;&nbsp;&nbsp;&nbsp;Sigfride, je l' 13.450
<BR>&nbsp;&nbsp;&nbsp;&nbsp;&nbsp;znaš? 13.455
<BR>&nbsp;&nbsp;&nbsp;&nbsp;&nbsp;IZBACI c! AKO! IDI NA 13.460
<BR>&nbsp;&nbsp;&nbsp;&nbsp;&nbsp;**7Z10 AKO **7Z101! IDI NA 13.465
<BR>&nbsp;&nbsp;&nbsp;&nbsp;&nbsp;**1 IDI NA **2 IDI NA **3 13.470
<BR>&nbsp;&nbsp;&nbsp;&nbsp;&nbsp;IRRAY. BOL. 13.475
<BR>
<BR>&nbsp;&nbsp;&nbsp;&nbsp;&nbsp;Imam sve moguće razloge da se sećam Kapije. Tamo sam došao do para i do kolutova i ostalih stvari. Vraćam se u mislima na dan kada sam otišao sa Kapije. Bilo je to, čekaj da se setim, trideset prvog dana dvadeset druge orbite, što znači, brojeći unazad, sad je otprilike šesnaest godina i nekoliko meseci od kako sam odande otišao. Samo pola sata po izlasku iz bolnice, i jedva sam sačekao da podignem novac, uhvatim brod i odmaglim.
<BR>&nbsp;&nbsp;&nbsp;&nbsp;&nbsp;Sigfrid učtivo kaže: "Molim te, reci glasno o čemu razmišljaš, Robi."
<BR>&nbsp;&nbsp;&nbsp;&nbsp;&nbsp;"Razmišljam o Šikitei Bakinu", kažem.
<BR>&nbsp;&nbsp;&nbsp;&nbsp;&nbsp;"Da, njega si pominjao. Sećam se. Pa šta je s njim?"
<BR>&nbsp;&nbsp;&nbsp;&nbsp;&nbsp;Ja ne odgovaram. Stari Šiki Bakin, bez obe noge, imao je sobu odmah pored mene, ali ja ne želim o tome da razgovaram sa Sigfridom. Izvijam se na svom okruglom dušeku, razmišljajući o Šikiju i pokušavajući da zaplačem.
<BR>&nbsp;&nbsp;&nbsp;&nbsp;&nbsp;"Ti si uznemiren, Bobe."
<BR>&nbsp;&nbsp;&nbsp;&nbsp;&nbsp;Ni na to ne odgovaram. Šiki je bio gotovo jedina osoba s kojom sam se pozdravio pre odlaska s Kapije. Čudno je to. Među nama je postojala velika razlika u društvenom položaju. Ja sam bio vasionski istraživač, a Šiki je bio đubretar. Plaćali su mu taman toliko da pokrije porez za obezbeđenje životnih uslova pošto je obavljao uzgredne poslove, a čak i na Kapiji moraju imati nekoga ko će da uklanja smeće. Ali pre ili posle on će biti previše star i previše bolestan da bi bio od ma kakve koristi. Onda će ga, ako bude imao sreće, izbaciti u kosmički prostor i on će umreti. Ako ne bude imao sreće, možda će ga vratiti na neku planetu. Tamo će takođe ubrzo umreti; ali će prvo morati da proživi nekoliko nedelja kao bespomoćni bogalj.
<BR>&nbsp;&nbsp;&nbsp;&nbsp;&nbsp;Pa eto, bio mi je sused. Svako jutro ustajao bi i revnosno usisavao svaki kvadratni santimetar svoje ćelije. A bila je prljava, jer je na Kapiji uvek bilo tako mnogo otpadaka koji su lebdeli unaokolo, uprkos pokušajima da ih uklone. Kad bi sve potpuno počistio, čak i oko korenja malih grmova koje je zasadio i podšišao, uzeo bi pregršt oblutaka, zatvarača za boce, komadića hartije - isto ono đubre koje tek što je usisao - i brižljivo ih poređao na mesto koje je upravo počistio. Ja nikad nisam mogao da uočim razliku, ali Klara je govorila... Klara je govorila da ona može.
<BR>&nbsp;&nbsp;&nbsp;&nbsp;&nbsp;"Bobe, o čemu si upravo razmišljao?"
<BR>&nbsp;&nbsp;&nbsp;&nbsp;&nbsp;Ja se savijam u fetusno klupko i nešto mrmljam.
<BR>&nbsp;&nbsp;&nbsp;&nbsp;&nbsp;"Nisam razumeo šta si rekao, Robi."
<BR>&nbsp;&nbsp;&nbsp;&nbsp;&nbsp;Ne govorim ništa. Pitam se šta se desilo sa Šikijem. Pretpostavljam da je umro. Najednom mi je strašno žao što je Šiki umro, tako daleko od Nagoje, i ponovo bih želeo da mogu da plačem. Ali ne mogu. Preturam se i uvijam kao crv. Bacakam se po dušeku od pene dok kaiševi kojima sam privezan ne zaškripe. Ništa ne pomaže. Bol i stid ne izlaze iz mene. Prilično sam zadovoljan sobom zato što toliko pokušavam da izlijem svoja osećanja, ali moram da priznam da mi to ne polazi za rukom i sumorni razgovor se nastavlja.
<BR>&nbsp;&nbsp;&nbsp;&nbsp;&nbsp;Sigfrid kaže: "Bobe, treba ti mnogo vremena da odgovoriš. Da li ti se čini da nešto prikrivaš?"
<BR>&nbsp;&nbsp;&nbsp;&nbsp;&nbsp;Bezazleno kažem: "Kakvo je to pitanje? Ako i prikrivam, kako to da znam?" Zastajem da bih brižljivo ispitao mozak iznutra, tražeći po svim ćoškovima katance koje bih mogao da otključam za Sigfrida. Ne vidim nijedan. Kažem odmereno: "Čini mi se da nije reč baš o tome. Ne osećam da nešto zadržavam u sebi. To je više kao da ima mnogo stvari koje želim da kažem tako da ne mogu da se odlučim za jednu određenu."
<BR>&nbsp;&nbsp;&nbsp;&nbsp;&nbsp;"Uzmi bilo koju, Robe. Reci prvu stvar koja ti padne na pamet."
<BR>&nbsp;&nbsp;&nbsp;&nbsp;&nbsp;Eto, meni se čini da je to glupo. Kako da znam koja je stvar prva, kad one sve ključaju zajedno tamo unutra? Otac? Majka? Silvija? Klara? Jadni Šiki, koji pokušava da održi ravnotežu leteći onako bez nogu, lepršajući unaokolo kao lasta kad u ambaru lovi insekte, dok skuplja paučinaste otpatke iz vazduha na Kapiji?
<BR>&nbsp;&nbsp;&nbsp;&nbsp;&nbsp;Zaranjam u one predele psihe gde znam da boli, jer je bolelo i ranije. Kako sam se osećao kad mi je bilo sedam godina, a ja se šepurio gore-dole po stazi u Rok parku ispred drugih klinaca, usrdno želeći da skrenem nečiju pažnju? Kako je bilo kad smo izišli iz realnog prostora i shvatili da smo upali u klopku, dok se ona fantom-zvezda pomaljala ni iz čega ispod nas kao smešak češirske mačke? O, pamtim ja stotinu takvih stvari, i sve one pozleđuju, to jest, mogu da pozlede. One su patnja. One su jasno obeležene natpisom BOLNO u indeksu moga pamćenja. Znam gde da ih nađem i znam kako izgleda kad ih vratim u svest.
<BR>&nbsp;&nbsp;&nbsp;&nbsp;&nbsp;Ali one ne bole osim ako ih vraćam u svest.
<BR>&nbsp;&nbsp;&nbsp;&nbsp;&nbsp;"Ja čekam, Bobe", kaže Sigfrid.
<BR>&nbsp;&nbsp;&nbsp;&nbsp;&nbsp;"Ja razmišljam", kažem ja. Dok tu ležim, pada mi na pamet da ću zakasniti na čas gitare. To me na nešto podseća i ja posmatram prste na levoj ruci da bih ustanovio da li su mi nokti suviše porasli, poželevši da žuljevi budu deblji i tvrđi. Nisam naučio sasvim dobro da sviram na gitari, ali ljudi uglavnom nisu toliko kritični, a meni to pruža zadovoljstvo. Samo mora stalno da se vežba i memoriše. Čekaj da vidimo još jedanput, razmišljam, kako se prelazi iz D-dur trozvuka u C-dur septakord?
<BR>&nbsp;&nbsp;&nbsp;&nbsp;&nbsp;"Bobe", kaže Sigfrid, "ovo nije bila vrlo plodna seansa. Preostalo je samo još oko deset ili petnaest minuta. Zašto prosto ne kažeš prvo što ti padne na um... sad."
<BR>&nbsp;&nbsp;&nbsp;&nbsp;&nbsp;Odbijam ono prvo i saopštavam ono drugo. "Prva stvar koja mi pada na pamet jeste kako je bilo kad je moja majka plakala pošto je otac poginuo."
<BR>&nbsp;&nbsp;&nbsp;&nbsp;&nbsp;"Mislim da to u stvari nije bilo prvo, Bobe. Dozvoli da pokušam da pogodim. Da li je prvo bilo nešto u vezi s Klarom?"
<BR>&nbsp;&nbsp;&nbsp;&nbsp;&nbsp;Grudi mi se nadimaju od uzbuđenja. Zastaje mi dah. Sasvim iznenada Klara se pomalja preda mnom, od pre šesnaest godina, a ni časa starija... Kažem: "U stvari, Sigfride, čini mi se da želim da govorim baš o svojoj majci." Dozvoljavam sebi da se učtivo prigušeno nasmejem.
<BR>&nbsp;&nbsp;&nbsp;&nbsp;&nbsp;Sigfrid nikad ne uzdiše kad mora da se povinuje, ali ume na takav način da ćuti kao da uzdiše.
<BR>&nbsp;&nbsp;&nbsp;&nbsp;&nbsp;"Vidiš", nastavljam, pažljivo iznoseći sve važne momente, "ona je želela da se ponovo uda kad je moj otac umro. Ne odmah. Neću da kažem da se radovala što je umro ili tako nešto. Ne, ona ga je volela, sigurno. Pa ipak, sad shvatam, bila je zdrava mlada žena, ovaj, prilično mlada. Da vidimo, mislim da je imala oko trideset tri godine. I da nije bilo mene, siguran sam da bi se preudala. Imam kompleks krivice zbog toga. Ja sam je sprečio da to učini. Otišao sam i kazao sam joj: 'Mama, nije ti potreban drugi muškarac. Ja ću biti muškarac u kući. Brinuću se o tebi.' Samo što ja to, naravno, nisam mogao. Bilo mi je otprilike samo pet godina."
<BR>&nbsp;&nbsp;&nbsp;&nbsp;&nbsp;"Mislim da ti je bilo devet godina, Robi."
<BR>&nbsp;&nbsp;&nbsp;&nbsp;&nbsp;"Zar? Čekaj da vidim. Pazi, molim te, Sigfride, čini mi se da si u pravu..." I onda pokušavam da progutam veliku pljuvačku koja mi se nekako trenutno stvorila u grlu. Zaklanjam usta rukom i iskašljavam se.
<BR>&nbsp;&nbsp;&nbsp;&nbsp;&nbsp;"Hajde, reci, Robe!" kaže Sigfrid, navaljujući. "Šta si hteo da kažeš?"
<BR>&nbsp;&nbsp;&nbsp;&nbsp;&nbsp;"Proklet bio, dabogda, Sigfride!"
<BR>&nbsp;&nbsp;&nbsp;&nbsp;&nbsp;"Samo napred, Robe. Kaži."
<BR>&nbsp;&nbsp;&nbsp;&nbsp;&nbsp;"Šta da kažem? Bože, Sigfride! Iskočiću iz kože! Sve ovo baljezganje ne prija ni tebi ni meni!"
<BR>&nbsp;&nbsp;&nbsp;&nbsp;&nbsp;"Reci šta te tišti, Bobe, molim te."
<BR>&nbsp;&nbsp;&nbsp;&nbsp;&nbsp;"Začepi ta tvoja odvratna limena usta!" Sav onaj brižljivo prikrivani bol kulja iz mene, a ja ne mogu da ga podnesem, ne znam kako da ga savladam.
<BR>&nbsp;&nbsp;&nbsp;&nbsp;&nbsp;"Predlažem, Bobe, da pokušaš da..."
<BR>&nbsp;&nbsp;&nbsp;&nbsp;&nbsp;Silovito pokušavam da se otrgnem iz kaiševa, lupajući nogama tako da su komadi pene stali da ispadaju iz dušeka, i urlam: "Slušaj ti, zaveži! Neću da slušam. Ne mogu s tim da se nosim, zar ne razumeš kad ti kažem? Ne mogu! Ne mogu da se nosim, ne mogu!"
<BR>&nbsp;&nbsp;&nbsp;&nbsp;&nbsp;Sigfrid strpljivo čeka da prestanem da plačem, što mi se prilično naglo događa. A onda, pre nego što on stiže ma šta da progovori, ja kažem iscrpeno: "Do đavola, Sigfride, sve ovo nas nikuda ne vodi. Mislim da bi trebalo da prestanemo. Mora biti da ima drugih ljudi kojima su tvoje usluge potebnije nego meni."
<BR>&nbsp;&nbsp;&nbsp;&nbsp;&nbsp;"Što se toga tiče, Robe", kaže on, "ja umem sasvim dobro da rasporedim svoje vreme."
<BR>&nbsp;&nbsp;&nbsp;&nbsp;&nbsp;Brišem suze papirnim maramicama koje je on stavio pored dušeka i ne odgovaram ništa.
<BR>&nbsp;&nbsp;&nbsp;&nbsp;&nbsp;"Ima još puno drugih mogućnosti, u stvari", nastavlja on. "Ali ti moraš da prosudiš da li da nastavimo sa ovim seansama ili ne."
<BR>&nbsp;&nbsp;&nbsp;&nbsp;&nbsp;"Imaš li nešto za piće u sobi za oporavak?" pitam ga.
<BR>&nbsp;&nbsp;&nbsp;&nbsp;&nbsp;"Ne u onom smislu u kome ti misliš, to ne. Ima, kako čujem, jedan vrlo prijatan bar na poslednjem spratu."
<BR>&nbsp;&nbsp;&nbsp;&nbsp;&nbsp;"Onda", kažem ja, "ne znam šta tražim ovde."
<BR>&nbsp;&nbsp;&nbsp;&nbsp;&nbsp;I petnaest minuta kasnije, pošto smo ugovorili seansu za narednu nedelju, upravo pijem šolju čaja u Sigfridovoj sobi za oporavak. Osluškujem da li je sledeći pacijent već počeo da vrišti, ali ne čujem ništa.
<BR>&nbsp;&nbsp;&nbsp;&nbsp;&nbsp;Onda se umivam, doterujem maramu oko vrata i gladim mali čuperak koji mi štrči iz kose. Odlazim u bar na jednu s nogu. Glavni konobar, koji je ljudsko biće, poznaje me i daje mi mesto okrenuto jugu sa pogledom na obod Donjeg zaliva u kupoli. Daje mi znak očima ka jednoj visokoj devojci bronzane kože i zelenih očiju koja sedi sama, ali ja odmahujem glavom. Ispijam jedno piće, sa divljenjem gledam u noge devojke sa bronzanom kožom i, razmišljajući uglavnom kuda ću na večeru, odlazim na zakazani čas gitare.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
