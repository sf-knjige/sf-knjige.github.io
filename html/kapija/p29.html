<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;"Ako mi dozvoliš, Bobe", kaže Sigfrid, "ja bih voleo da s tobom zajedno nešto istražim pre nego što mi narediš da pređem u pasivno stanje."
<BR>&nbsp;&nbsp;&nbsp;&nbsp;&nbsp;Ja se kostrešim; kučkin sin je pročitao moje misli. "Primećujem", kaže on odmah zatim, "da osećaš neki strah. Upravo to bih želeo da istražim."
<BR>&nbsp;&nbsp;&nbsp;&nbsp;&nbsp;Neverovatno, osećam kako pokušavam da poštedim njegova osećanja. Ponekad zaboravim da je on mehanička sprava. "Nisam znao da si shvatio da sam ja to pokušavao", izvinjavam se ja.
<BR>&nbsp;&nbsp;&nbsp;&nbsp;&nbsp;"Naravno da sam shvatio, Bobe. Kad mi uputiš pravu naredbu ja je poslušam, ali ti mi čak nisi ni dao naredbu da ne beležim i ne integrišem podatke. Pretpostavljam da ne znaš tu naredbu."
<BR>&nbsp;&nbsp;&nbsp;&nbsp;&nbsp;"Dobro pretpostavljaš, Sigfride."
<BR>&nbsp;&nbsp;&nbsp;&nbsp;&nbsp;"Nema nikakvog razloga da ti ne dozvolim pristup do bilo koje inforamcije koju posedujem. Dosad nisam pokušavao da se mešam u ono što radiš..."
<BR>&nbsp;&nbsp;&nbsp;&nbsp;&nbsp;"Zar bi to mogao?"
<BR>&nbsp;&nbsp;&nbsp;&nbsp;&nbsp;"Ja imam mogućnost da prenesem komandne instrukcije kompjuterskom centru, da. To dosad nisam činio."
<BR>&nbsp;&nbsp;&nbsp;&nbsp;&nbsp;"Zašto nisi?" Stara vreća šrafova neprestano mi priređuje iznenađenja; ovo je za mene sve potpuno novo.
<BR>&nbsp;&nbsp;&nbsp;&nbsp;&nbsp;"Kao što sam rekao, nema za to razloga. Ali ti očigledno pokušavaš da odložiš neko sučeljavanje, pa bih ja želeo da ti kažem šta mislim da to sučeljavanje sadrži. Posle toga možeš da odlučiš šta ćeš da radiš."
<BR>&nbsp;&nbsp;&nbsp;&nbsp;&nbsp;"O, kakve budalaštine." Zbacujem kaiševe sa sebe i uspravljam se. "Nemaš ništa protiv da pušim?" Znam kakav će biti odgovor na to, ali on mi ponovo priređuje iznenađenje.
<BR>&nbsp;&nbsp;&nbsp;&nbsp;&nbsp;"U ovim okolnostima, nemam. Ako osećaš da ti je potrebno nešto što će ti smanjiti napetost, slažem se. Čak sam pomišljao da ti ponudim i jedno blago sredstvo za smirenje, ako hoćeš."
<BR>&nbsp;&nbsp;&nbsp;&nbsp;&nbsp;"Isuse", kažem ja sa divljenjem, paleći cigaretu - i gotovo moram da se uzdržim da i njemu ne ponudim jednu! "U redu, možemo da krenemo."
<BR>&nbsp;&nbsp;&nbsp;&nbsp;&nbsp;Sigfrid ustaje, proteže noge, i prelazi na jednu udobniju stolicu! Nisam uopšte znao da i to može da uradi. "Ja pokušavam da ti pomognem da se opustiš, Bobe", kaže on, "kao što sigurno i sam vidiš. Prvo dozvoli da ti kažem nešto o svojim mogućnostima - i o tvojim - koje tebi, čini mi se, nisu poznate. Mogu da ti pružim informacije o bilo kom mom klijentu. Odnosno, ne moraš da se ograničiš samo na one kojima je bio dostupan samo ovaj izlazni kanal."
<BR>&nbsp;&nbsp;&nbsp;&nbsp;&nbsp;"Čini mi se da ne razumem šta to znači", kažem ja, pošto je on napravio malu pauzu.
<BR>&nbsp;&nbsp;&nbsp;&nbsp;&nbsp;"Ja mislim da razumeš. Odnosno, razumećeš. Kad budeš hteo. Međutim, pitanje važnije od ovoga jeste koju to stvar u svom sećanju pokušavaš da potisneš. Osećam da je potrebno da je deblokiraš. Pomišljao sam na to da te podvrgnem laganoj hipnozi, ili da ti dam neko sredstvo za smirenje, ili čak pravog živog analitičara sa kojim bi proveo jednu seansu, i bilo šta od ovoga ili sve zajedno stoji ti na raspolaganju ako ti to želiš. Ali ja sam zapazio da si relativno opušten kad razgovaramo o onome što ti opažaš kao objektivnu stvarnost oko sebe, za razliku od one stvarnosti koja je u tebi unutra. Zbog toga bih želeo sa te tačke da istražim zajedno s tobom jedan određen događaj."
<BR>&nbsp;&nbsp;&nbsp;&nbsp;&nbsp;Ja pažljivo otresem pepeo sa vrha cigarete. On je ovde u pravu; sve dok vodimo razgovore o apstraktnim i bezličnim stvarima, u stanju sam da govorim o svemu, do đavola. "Koji je to događaj, Sigfride?"
<BR>&nbsp;&nbsp;&nbsp;&nbsp;&nbsp;"Tvoje poslednje istraživačko putovanje na koje si krenuo sa Kapije, Bobe. Dozvoli da ti osvežim pamćenje..."
<BR>&nbsp;&nbsp;&nbsp;&nbsp;&nbsp;"Isuse, Sigfride!"
<BR>&nbsp;&nbsp;&nbsp;&nbsp;&nbsp;"Ja znam da ti misliš da ga se savršeno dobro sećaš", kaže on, tumačeći moj uzvik sasvim tačno, "i u tom smislu i ne smatram da tvoje pamćenje treba osvežavati. Ali ono što je zanimljivo u vezi s tom epizodom to je da se sve glavne tačke tvoje unutrašnje napetosti u njoj, kako izgleda, sustiču. Tvoj užasni strah. Tvoje homoseksualne tendencije..."
<BR>&nbsp;&nbsp;&nbsp;&nbsp;&nbsp;"Hej!"
<BR>&nbsp;&nbsp;&nbsp;&nbsp;&nbsp;"...koje, zacelo, ne predstavljaju glavni vid tvoje seksualnosti, Bobe, ali koje te opterećuju većim brigama nego što zaslužuju. Tvoja osećanja prema tvojoj majci. Ogroman teret krivice koji si natovario na sebe. A, na prvom mestu, ona žena Džel-Klara Mojnlin. Sve te stvari pojavljuju se stalno iznova u tvojim snovima, Bobe, mada ti često nisi u stanju da ih identifikuješ. A sve su one prisutne u ovoj jednoj epizodi."
<BR>&nbsp;&nbsp;&nbsp;&nbsp;&nbsp;Gasim cigaretu i primećujem da sam pušio dve istovremeno. "Nije mi jasan onaj deo o mojoj majci", kažem najzad.
<BR>&nbsp;&nbsp;&nbsp;&nbsp;&nbsp;"Nije?" Hologram koji ja zovem Sigfrid fon Šrink okreće se u jedan ugao sobe. "Dozvoli da ti pokažem jednu sliku." On podiže jednu ruku - pravo pozorište, znam da jeste - i u tom uglu pojavljuje se jedna ženska figura. Nije sasvim jasna, ali je mlada, vitka i kao da zaklanja rukom usta da se nakašlje.
<BR>&nbsp;&nbsp;&nbsp;&nbsp;&nbsp;"Ovo baš ne liči mnogo na moju majku", protestujem ja.
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Pa", odgovaram velikodušno, "to je valjda najbolje što ti možeš da prikažeš. Mislim, pošto nemaš ništa drugo na što bi se oslonio, osim, pretpostavljam, mog sopstvenog opisa."
<BR>&nbsp;&nbsp;&nbsp;&nbsp;&nbsp;"Ova slika", kaže Sigfrid prilično blago, "sastavljena je na osnovu tvog opisa devojke po imenu Suzi Ereira."
<BR>&nbsp;&nbsp;&nbsp;&nbsp;&nbsp;Palim novu cigaretu, uz izvesne teškoće, jer mi se ruka trese. "Hej!" uzvikujem, sa istinskim divljenjem. "Skidam ti kapu, Sigfride. Ovo je vrlo zanimljivo. Razume se", nastavljam, osećajući da sam iznenada razdražen, "Suzi je, bože moj, bila gotovo dete! Izuzimajući to, vidim - sad vidim, hoću da kažem - da ima neke sličnosti. Samo godine su potpuno pogrešne."
<BR>&nbsp;&nbsp;&nbsp;&nbsp;&nbsp;"Bobe", kaže Sigfrid, "koliko je bilo godina tvojoj majci kad si ti bio mali?"
<BR>&nbsp;&nbsp;&nbsp;&nbsp;&nbsp;"Bila je vrlo mlada." Malo posle dodajem: "U stvari, izgledala je još mlađa nego što je bila."
<BR>&nbsp;&nbsp;&nbsp;&nbsp;&nbsp;Sigfrid me pušta da gledam nekoliko trenutaka, a onda opet mahnu rukom i prikaza nestaje, a umesto nje najedanput obojica gledamo u sliku na kojoj se vide dve 'petice' koje se dodiruju lenderima usred vasionskog prostranstva, a iza njih se nalazi... nalazi...
<BR>&nbsp;&nbsp;&nbsp;&nbsp;&nbsp;"O, bože moj, Sigfride", kažem ja.
<BR>&nbsp;&nbsp;&nbsp;&nbsp;&nbsp;On izvesno vreme čeka da nastavim.
<BR>&nbsp;&nbsp;&nbsp;&nbsp;&nbsp;Što se mene tiče, može da čeka do beskonačnosti; ja prosto ne znam šta bih rekao. Ništa me ne boli, ali sam paralizovan. Ne mogu ništa da kažem i ne mogu da se pomerim.
<BR>&nbsp;&nbsp;&nbsp;&nbsp;&nbsp;"Ovo je", počinje on, govoreći vrlo polako i blagim tonom, "rekonstrukcija ona dva broda sa vaše ekspedicije u blizini nebeskog objekta SAG YY. To je crna rupa, odnosno, tačnije rečeno, jedna specifična masa u stanju izvanredno brze rotacije."
<BR>&nbsp;&nbsp;&nbsp;&nbsp;&nbsp;"Znam ja šta je to, Sigfride."
<BR>&nbsp;&nbsp;&nbsp;&nbsp;&nbsp;"Da. Znaš. Usled rotacije, brzina translacionog kretanja onoga što se naziva njenim pragom ili Švarcšildovim diskontinuitetom prevazilazi brzinu svetlosti, pa zbog toga ona nije potpuno crna; ona se, u stvari, može videti zahvaljujući onome što se naziva Cerenkovljeva radijacija. Upravo zbog toga što ste to na svojim instrumentima zabeležili zajedno sa nekim drugim vidovima ove jedinstvene pojave vašoj ekspediciji dodeljena je nagrada od deset miliona dolara, pored ranije ugovorene sume koja je, uključujući još neke manje iznose, osnovica tvog sadašnjeg bogatstva."
<BR>&nbsp;&nbsp;&nbsp;&nbsp;&nbsp;"I to znam, Sigfride."
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;"Da li bi mi ispričao šta još o ovome znaš, Bobe?"
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;"Nisam siguran da sam u stanju, Sigfride." Opet pauza.
<BR>&nbsp;&nbsp;&nbsp;&nbsp;&nbsp;On me čak i ne nagovara da pokušavam. Zna da to ne mora da čini. Ja sam želim da pokušam i znam da on zato ćuti. Ima nešto u vezi s tim o čemu ne mogu da govorim, o čemu se bojim čak i da mislim; ali oko toga jezgrenog užasa obavijeno je nešto o čemu sam u stanju da govorim, a to je ta objektivna stvarnost.
<BR>&nbsp;&nbsp;&nbsp;&nbsp;&nbsp;"Ne znam koliko ti znaš o jedinstvenim pojavama, Sigfride."
<BR>&nbsp;&nbsp;&nbsp;&nbsp;&nbsp;"Možda možeš da ispričaš o tome tek onoliko koliko ti misliš da treba da znam, Bobe."
<BR>&nbsp;&nbsp;&nbsp;&nbsp;&nbsp;Gasim cigaretu koju sam dotle pušio i palim drugu. "Pa", počinjem ja, "ti znaš, a i ja znam, da kad bi stvarno hteo da doznaš šta su jedinstvene pojave, to bi našao negde među kompletnim podacima prikupljenim do sada, i to mnogo tačnije i iscrpnije nego što ja mogu da ti ispričam, ali svejedno... Kod crnih rupa reč je o tome da su one klopke. One zakrivljuju svetlost. One zakrivljuju vreme. Kad jednom dospeš unutra, ne možeš više da iziđeš. Samo... Samo..."
<BR>&nbsp;&nbsp;&nbsp;&nbsp;&nbsp;Ubrzo zatim Sigfrid kaže: "Sasvim je u redu ako plačeš ukoliko ti se plače, Bobe", i na taj način iznenada shvatam da je to ono što upravo radim.
<BR>&nbsp;&nbsp;&nbsp;&nbsp;&nbsp;"Isuse", kažem ja i useknem nos u jednu od maramica koje on uvek drži pri ruci tu pored mog dušeka. Sigfrid čeka.
<BR>&nbsp;&nbsp;&nbsp;&nbsp;&nbsp;"Samo ja sam se izvukao", kažem.
<BR>&nbsp;&nbsp;&nbsp;&nbsp;&nbsp;I sad Sigfrid izvodi nešto što od njega nisam nikad očekivao; dozvoljava sebi da se našali. "To je", kaže on, "prilično očigledno, ako je bar suditi po činjenici da si sada ovde."
<BR>&nbsp;&nbsp;&nbsp;&nbsp;&nbsp;"Ovo mučki iscrpljuje, Sigfride", kažem ja.
<BR>&nbsp;&nbsp;&nbsp;&nbsp;&nbsp;"Nema sumnje da tebe iscrpljuje, Bobe."
<BR>&nbsp;&nbsp;&nbsp;&nbsp;&nbsp;"Hteo bih nešto da popijem."
<BR>&nbsp;&nbsp;&nbsp;&nbsp;&nbsp;Klik. "U ormančiću iza tebe", kaže Sigfrid, "koji se upravo otvorio, ima prilično dobrog šerija. Nije napravljen od grožđa, izvinjavam se; oni u zdravstvenoj službi ne nabavljaju skupe stvari. Ali verujem da nećeš prepoznati da potiče od prirodnog gasa. A dodato je i malo THC radi smirivanja nerava."
<BR>
<BR>&nbsp;&nbsp;&nbsp;&nbsp;&nbsp;BELEŠKE O ISHRANI
<BR>&nbsp;&nbsp;&nbsp;&nbsp;&nbsp;Pitanje. Šta su jeli Hičiji?
<BR>&nbsp;&nbsp;&nbsp;&nbsp;&nbsp;Profesor Hegramet. Otprilike isto što i mi jedemo, reklo bi se. Ja mislim da su oni bili svaštožderi; jeli su sve do čega su mogli da dođu. Zaista ne znamo apsolutno ništa o njihovom načinu ishrane, osim što možemo ponešto da zaključimo na osnovu letova do čaura.
<BR>&nbsp;&nbsp;&nbsp;&nbsp;&nbsp;Pitanje. Letova do čaura?
<BR>&nbsp;&nbsp;&nbsp;&nbsp;&nbsp;Profesor Hegramet. Obavljene su najmanje četiri misije koje nisu dospele do neke druge zvezde, ali se pouzdano zna da su dospele izvan Sunčevog sistema. U svemirski prostor, znate, gde lebde čaure kometa, na udaljenosti od otprilike pola svetlosne godine. Te emisije se računaju kao promašaji, ali ja se s tim ne bih složio. Pokušavao sam da nagovorim Odbor da isplati za njih bonus za naučni doprinos. Tri su izgleda završile u meteoritskim jatima. Četvrta je stigla u blizinu jedne komete, na udaljenosti od mnogo stotina a.j. Meteoritska jata su, razume se, obično ostaci neke stare, izumrle komete.
<BR>&nbsp;&nbsp;&nbsp;&nbsp;&nbsp;Pitanje. Da li to znači da su Hičiji jeli komete?
<BR>&nbsp;&nbsp;&nbsp;&nbsp;&nbsp;Profesor Hegramet. Jeli su ono od čega su komete napravljene. Znate li šta je to? Ugljenik, kiseonik, azot, vodonik - isti oni sastojci koje ste vi jeli za doručak. Ja mislim da su oni upotrebljavali komete tako što su njihove sastojke prerađivali za svoju ishranu. Ja verujem da će pre ili posle jedna od ovakvih misija otkriti fabriku za proizvodnju hrane Hičija, a onda možda više niko nikada nigde neće morati da gladuje.
<BR>
<BR>&nbsp;&nbsp;&nbsp;&nbsp;&nbsp;"Sveti Bože", kažem ja i sam sam potrošio sve načine za istraživanje iznenađenja. Šeri je baš onakav kakav on kaže da jeste i ja osećam kako se njegova toplina razliva u meni.
<BR>&nbsp;&nbsp;&nbsp;&nbsp;&nbsp;"Lepo", kažem, ostavljajući čašu. "Eto. Kad sam se vratio na Kapiju, oni su bili otpisali našu ekspediciju. Vratili smo se sa zakašnjenjem od gotovo godinu dana. Zato što smo bili gotovo unutar lokalnog horizonta. Znaš li ti nešto o dilataciji vremena? ... Oh, svejedno", nastavljam ja, pre nego što on može da odgovori, "to je bilo retoričko pitanje. Drugim rečima, ono što se dogodilo predstavljalo je fenomen koji se naziva dilatacija vremena. Stigneš toliko blizu jedinstvene pojave da se suočiš sa dvostrukim paradoksom. Ono što je možda bilo petnaest minuta za nas bila je gotovo čitava godina prema časovnicima - mislim časovnicima na Kapiji, ili ovde, ili bilo gde u nerelativističkom kosmosu. I..."
<BR>&nbsp;&nbsp;&nbsp;&nbsp;&nbsp;Ispijam još jednu čašicu, zatim prilično odvažno nastavljam:
<BR>&nbsp;&nbsp;&nbsp;&nbsp;&nbsp;"I da smo ušli još dublje, kretali bismo se sve sporije i sporije. Sve sporije i sporije i sporije. Malo bliže i tih petnaest minuta pretvorilo bi se u deset godina. A bilo je tako, Sigfride. Bili smo gotovo uhvaćeni u klopku, svi zajedno.
<BR>&nbsp;&nbsp;&nbsp;&nbsp;&nbsp;Ali ja sam se izvukao."
<BR>&nbsp;&nbsp;&nbsp;&nbsp;&nbsp;Onda sam se nečega setio i pogledao na sat. "Kad već govorimo o vremenu, moj sat je istekao još pre pet minuta!
<BR>&nbsp;&nbsp;&nbsp;&nbsp;&nbsp;"Danas posle podne nemam nijednu drugu zakazanu seansu, Bobe."
<BR>&nbsp;&nbsp;&nbsp;&nbsp;&nbsp;Ja buljim. "Šta kažeš?"
<BR>&nbsp;&nbsp;&nbsp;&nbsp;&nbsp;Blago: "Namerno sam oslobodio ovo vreme, Bobe."
<BR>&nbsp;&nbsp;&nbsp;&nbsp;&nbsp;Ne uzvikujem ponovo: "Sveti bože", ali u sebi baš to mislim. "Zbog ovoga se opet osećam priteran uza zid, Sigfride!" kažem ljutito.
<BR>&nbsp;&nbsp;&nbsp;&nbsp;&nbsp;"Ja te ne teram da ostaneš duže od svog sata, Bobe. Ja samo podvlačim da imaš tu mogućnost, ako želiš."
<BR>&nbsp;&nbsp;&nbsp;&nbsp;&nbsp;Premišljam se izvesno vreme.
<BR>&nbsp;&nbsp;&nbsp;&nbsp;&nbsp;"Ti si jedan mesingani, zvrndavi, brbljivi kompjuter, Sigfride", kažem. "U redu. Ovaj, vidiš, nije postojala mogućnost da se izvučemo, onako svi zajedno. Naši brodovi su bili dospeli gotovo do tačke s koje nema povratka; eto, odande prosto ne možeš da se vratiš kući. Ali stari Deni A. on je bio vispren dasa. I znao je sve o rupama u zakonima. Kao jedinstvena celina, bili smo otpisani.
<BR>&nbsp;&nbsp;&nbsp;&nbsp;&nbsp;Međutim mi nismo bili jedinstvena celina! Mi smo bili sastavljeni od dva broda! A svaki od njih se dalje rastavljao u dva druga broda! I ako bismo nekako uspeli da prenesemo ubrzanje iz jednog dela našeg sistema u drugi - znaš ono, gurneš jedan deo dublje u bunar, a istovremeno gurneš drugi deo naviše pa izvučeš - u tom slučaju jedan deo one celine mogao bi da se oslobodi!"
<BR>&nbsp;&nbsp;&nbsp;&nbsp;&nbsp;Dugačka pauza.
<BR>&nbsp;&nbsp;&nbsp;&nbsp;&nbsp;"Zašto ne naspeš sebi još jednu čašicu, Bobe?" kaže Sigfrid s puno obzira. "Mislim kad se isplačeš."
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
