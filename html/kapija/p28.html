<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Gore u rupama gde su se Hičiji sakrili, gore u pećinama koje zvezdama brode, gamižući tunelima koje su oni probili i njima gazili, vidajući rane koje od Hičija vode... Isuse, to je bilo nalik na skautsko logorovanje; pevali smo i ludirali se svih devetnaest dana posle zaokretanja na pola puta. Ne sećam se da sam se ikad u životu tako lepo osećao. To je bilo delimično zbog toga što smo se oslobodili straha; kad je došlo do zaokretanja svi smo počeli lakše da dišemo, kao što se uvek dešava; a delimično zbog toga što je prva polovina puta bila prilično napeta, pošto su Mečnikov i njegova dva prijatelja neprestano provodili vreme zajedno u nekakvom zamršenom trouglu, a Suzi Ereira bila mnogo manje zainteresovana za mene na brodu nego što je bila po jednu noć na Kapiji. Ali, najviše zbog toga, bar što se mene tiče, što sam znao da sam sve bliže i bliže Klari. Deni A. mi je pomogao da tu razdaljinu izračunamo; on je predavao na nekim kursevima na Kapiji i možda je ono što je pričao bilo netačno, ali nije bilo nikoga drugog ko bi znao tačnije, pa sam mu tako verovao na reč; izračunao je da od trenutka zaokretanja na polovini puta letimo ukupno negde oko tri stotine svetlosnih godina - nagađanje, naravno, ali prilično približno. Prvi brod, onaj u kome je bila Klara, sve više i više je odmicao ispred nas do zaokretanja, u kom trenutku smo prelazili nešto više od deset svetlosnih godina dnevno (to jest tako je rekao Deni). Klarina "petica" bila je lansirana trideset sekundi pre naše, ostalo je prosta aritmetika: 3x1010 santimetara u sekundi puta 60 sekundi puta 60 minuta puta 24 sata... prilikom zaokretanja Klara je bila dobrih sedamnaest i po milijardi kilometara ispred nas. To je izgledalo vrlo daleko, i bilo je. Ali posle zaokretanja bivali smo sve bliži i bliži iz dana u dan, sledeći je kroz istu onu crvotočinu u svemirskom prostranstvu koju su Hičiji za nas bili probili. Ovuda kuda ide moj brod, njen je prošao. Osećao sam da je pristižemo; ponekad sam uobražavao da osećam miris njenog parfema.
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;ZANIMA ME HARPSIKORD, hitovi, grupni seks. Tražim četiri istomišljenika među istraživačima radi eventualnog udruživanja. Džeriman, 78-109.
<BR>&nbsp;&nbsp;&nbsp;&nbsp;&nbsp;RASPRODAJA U TUNELU. Primoran da rasprodam holodiskove, garderobu, seksualna pomagala, knjige, sve stvari. Nivo Bejb, tunel dvanaest, potražite De Vitorija, od 11.00 dok se sve ne proda.
<BR>&nbsp;&nbsp;&nbsp;&nbsp;&nbsp;DESETI ČLAN potreban za čitanje zapisa po Mišni za Abrama R. Sorčuka, za koga se pretpostavlja da je mrtav, takođe deveti, osmi i sedmi član. Odazovite se. 87-103.
<BR>
<BR>&nbsp;&nbsp;&nbsp;&nbsp;&nbsp;Kad sam tako nešto pomenuo Deniju A, on me je pogledao začuđeno. "Da li znaš koliko je daleko sedamnaest i po milijardi kilometara? Mogao bi da smestiš čitav jedan sunčev sistem između njih i nas. Baš tako nekako; srednja udaljenost ose Plutonove kružne putanje iznosi trideset devet i kusur astronomskih jedinica."
<BR>&nbsp;&nbsp;&nbsp;&nbsp;&nbsp;Nasmejao sam se, pomalo zbunjeno, "Samo sam bio uobrazio."
<BR>&nbsp;&nbsp;&nbsp;&nbsp;&nbsp;"Onda, hajde na spavanje", reče on, "i lepo sanjaj o tome." Znao je za moja osećanja prema Klari; svi u brodu su znali, čak i Mečnikov, čak i Suzi; možda je i to bilo moje uobraženje, ali činilo mi se da nam svi žele sve najbolje. Svi smo mi jedni drugima želeli sve najbolje, podrobno razrađujući planove šta ćemo da uradimo sa svojim bonusima. Što se tiče Klare i mene, po milion dolara za nju i mene, to je već nešto stvarno vredno pažnje. Možda nije dovoljno za medicinski komplet, ne, ukoliko želimo da nam nešto preostane za našu dušu. Ali dovoljno za glavne medicinske usluge, u najmanju ruku, što znači obezbeđeno zaista dobro zdravlje, izuzimajući neka užasno teška oboljenja, i to u toku narednih trideset ili četrdeset godina. Možemo onda da živimo vrlo srećno sve do kraja života sa onim što će nam preostati: putovanja; deca! Lep dom u nekom pristojnom delu - čekaj malo, oprezno ću ja, dom gde? Nikako ne ponovo negde u blizini rudnika hrane. Možda uopšte ne na Zemlji. Da li bi Klara htela da se vrati na Veneru? Nisam mogao da zamislim sebe kako prihvatam da živim u nekoj rupi za pacove. Ali isto tako nisam mogao da zamislim Klaru u Dalasu ili Njujorku. Naravno, razmišljao sam, dok su želje odjezdile daleko ispred stvarnosti, ako zaista nađemo nešto, onaj pišljivi milion za nju i za mene mogao bi da bude samo početak. U tom slučaju stvorili bismo sebi koliko god hoćemo domova, gde god hoćemo; medicinski komplet, takođe, sa obezbeđenim transplantacijama koje bi nas održavale mladim, zdravim, lepim, seksualno krepkim i...
<BR>&nbsp;&nbsp;&nbsp;&nbsp;&nbsp;"Ti sad stvarno treba da probaš da spavaš", reče Deni A. obaraćajući mi se iz susedne ležaljke, "na to upozorava način na koji se tu bacakaš."
<BR>&nbsp;&nbsp;&nbsp;&nbsp;&nbsp;Samo, meni se nije spavalo. Bio sam gladan, a nije bilo nikakvog razloga da ne uzmem da jedem. Čitavih devetnaest dana pridržavali smo se racionalnog trošenja hrane, što se uvek radi u toku prve polovine putovanja. Kad jednom stignete do zaokretanja, onda znate koliko hrane možete da trošite do kraja puta, čime se objašnjava zašto se neki istraživači vraćaju ugojeni. Izvukoh se iz lendera, u kome su spavali Suzi i oba Denija, a onda sam otkrio zašto osećam glad. Dejn Mečnikov je sebi upravo pripremao gulaš.
<BR>&nbsp;&nbsp;&nbsp;&nbsp;&nbsp;"Hoće li biti dovoljno za dvojicu?"
<BR>&nbsp;&nbsp;&nbsp;&nbsp;&nbsp;On me pogleda razmišljajući. "Mislim da hoće." Podiže hermetički poklopac, zaviri unutra, doli još decilitar vode iz kondenzatora i reče: "Nek' se kuva još deset minuta. Prvo sam hteo nešto da popijem."
<BR>&nbsp;&nbsp;&nbsp;&nbsp;&nbsp;Ja prihvatih poziv i nas dvojica počesmo jedan drugom da dodajemo bocu s vinom. Dok je on mešao gulaš, dodavši pri tom malko soli, ja sam umesto njega vršio očitavanje. Još uvek smo leteli gotovo maksimalnom brzinom i na ekranu se nije videlo ništa što bi ličilo na neko poznato sazvežđe, niti pak mnogo na neku zvezdu; ali meni je počelo sve da biva dobro i prijatno. Nikad nisam video Dejna tako veselog i opuštenog. "Nešto sam razmišljao", reče on. "Jedan milion je sasvim dovoljan. Kad se ovo završi, vraćam se u Sirakuzu, odbraniću doktorat, zaposliću se. Naći će se negde neka škola koja će primiti za stalno jednog pesnika ili jednog nastavnika engleskog jezika koji ima za sobom sedam misija. Daće mi neku platu, a sa parama koje ću dobiti za ovo, moći ću do kraja života da dopunjavam svoje prihode."
<BR>&nbsp;&nbsp;&nbsp;&nbsp;&nbsp;Jedino što sam od ovoga stvarno čuo bila je jedna reč, i nju sam čuo dobro i iznenadih se: "Pesnika?"
<BR>&nbsp;&nbsp;&nbsp;&nbsp;&nbsp;On se nasmeja. "Zar ti nisi znao? Tako sam i dospeo na Kapiju; Gugenhajmova fondacija mi je platila put." On skide lonac sa štednjaka, nasu podjednake porcije gulaša u dva tanjira i mi počesmo da jedemo.
<BR>&nbsp;&nbsp;&nbsp;&nbsp;&nbsp;Ovo je bio čovek koji se nenormalno drao na dva Denija čitav jedan sat, pre dva dana, dok smo Suzi i ja ležali ljuti i izolovani u kapsuli, i slušali. Sve je to bilo zbog zaokretanja na pola puta. Sad smo mogli na miru da se vraćamo kući; u ovoj misiji nećemo zaglaviti zbog nestašice goriva; a ne moramo da se brinemo da li ćemo uopšte nešto naći, jer su nam novčane nagrade zajamčene. Zamolio sam ga da mi kaže neku svoju pesmu. Nije hteo da izrecituje nijednu, ali je obećao da će mi pokazati kopije onih koje je poslao Gugenhajmovoj fondaciji, kad se budemo vratili na Kapiju.
<BR>&nbsp;&nbsp;&nbsp;&nbsp;&nbsp;A kad smo sve pojeli, obrisali lonac i tanjire i sklonili ih, Dejn pogleda na sat. "Prerano je da budimo ostale", reče, "a nema čovek baš ništa da radi."
<BR>&nbsp;&nbsp;&nbsp;&nbsp;&nbsp;On me pogleda, smešeći se. Bio je to pravi osmeh, ne samo grimasa; i ja se prebacih do njega i sedoh mu u toplo i srdačno rašireno naručje.
<BR>&nbsp;&nbsp;&nbsp;&nbsp;&nbsp;Devetnaest dana prošlo je gotovo kao jedan sat, a onda smo po časovniku videli da je skoro vreme da stignemo. Svi smo bili budni, ugurali se u kapsulu za sletanje, nestrpljivi kao deca o Božiću, čekajući da raspakujemo svoje igračke. Bilo je to najsrećnije putovanje na kome sam ja ikad bio, a verovatno i uopšte najsrećnije. "Znaš", reče Deni R. zamišljeno, "gotovo mi je žao što smo stigli." A Suzi, koja je taman počela da razabira šta govorimo na engleskom, reče:
<BR>
<BR>&nbsp;&nbsp;&nbsp;&nbsp;&nbsp;BELEŠKA O PIEZOELEKTRICITETU
<BR>&nbsp;&nbsp;&nbsp;&nbsp;&nbsp;Profesor Hegramet. Jedina stvar koju smo utvrdili u vezi sa krvavim dijamantima to je da su fantastično piezoelektrični. Da li neko zna šta to znači?
<BR>&nbsp;&nbsp;&nbsp;&nbsp;&nbsp;Pitanje. Šire se i skupljaju kad se kroz njih provodi električna struja?
<BR>&nbsp;&nbsp;&nbsp;&nbsp;&nbsp;Profesor Hegramet. Da. I obrnuto. Ako ih stisnete oni generišu struju. Vrlo brzo, štaviše. Na tom načinu su zasnovani piezofon i piezovizija. Industrija koja ostvaruje oko pedeset milijardi dolara.
<BR>&nbsp;&nbsp;&nbsp;&nbsp;&nbsp;Pitanje. Kome se isplaćuju naknade za ustupljena materijalna prava za čitav taj plen?
<BR>&nbsp;&nbsp;&nbsp;&nbsp;&nbsp;Profesor Hegramet. Verujte, znao sam da će neko od vas postaviti to pitanje. Nikome se ne isplaćuju. Krvavi dijamanti su pronađeni pre mnogo, mnogo godina, u staništima Hičija na Veneri. Mnogo pre otkrivanja Kapije. U Belovim laboratorijama su smislili kako da ih koriste. Zapravo, oni koriste nešto što je malo drugačije, neku sintetičnu masu koju su sami usavršili. Oni prave sjajne komunikacione sisteme, pa Bel ne mora da plaća nikom drugom do samom sebi.
<BR>&nbsp;&nbsp;&nbsp;&nbsp;&nbsp;Pitanje. Da li su ih Hičiji koristili u istu svrhu?
<BR>&nbsp;&nbsp;&nbsp;&nbsp;&nbsp;Profesor Hegramet. Po mom ličnom mišljenju, verovatno da jesu, ali ne bih znao kako. Pomislićete pošto su ih svuda unaokolo ostavili, valjda su ostavili i komunikacione prijemnike i odašiljače, ali ako jesu, ja ne znam na kome mestu.
<BR>
<BR>&nbsp;&nbsp;&nbsp;&nbsp;&nbsp;"Sim, ja sei", a zatim, "Ja takođe! Stisnula mi je ruku i jauzvratih stisak; a, u stvari, u tom trenutku mislio sam na Klaru. Pokušali smo da ih pozovemo preko radio-veze nekoliko puta, ali to se nije moglo u ovom hodniku od crva, koji su Hičiji provukli kroz svemirski prostor. Ali kad budemo izišli, moći ću s njom da razgovaram! Neće mi smetati što će drugi da slušaju, znao sam šta je to što želim da joj kažem. Znao sam čak i šta će ona da mi odgovori. U to nije moglo biti sumnje; sigurno da je i u njenom brodu bilo isto toliko euforije kao u našem, iz istog razloga, a kod sve te radosti i ljubavi nije bilo sumnje kakav će biti odgovor.
<BR>&nbsp;&nbsp;&nbsp;&nbsp;&nbsp;"Zaustavljamo se!" prodra se Deni R. "Osećate?"
<BR>&nbsp;&nbsp;&nbsp;&nbsp;&nbsp;"Da!" zakreča Mečnikov, poskakujući zajedno sa tananim trzajima koji su poticali od pseudogravitacione sile koja je označavala da se vraćamo u normalan prostor. A pojavio se još jedan znak: svitak, zlatne boje u središtu kabine počeo je da svetli i bivao je sve svetliji iz sekunde u sekundu.
<BR>&nbsp;&nbsp;&nbsp;&nbsp;&nbsp;"Ja mislim da smo uspeli", reče Deni R., prezadovoljan, a i ja sam bio isto toliko zadovoljan kao i on.
<BR>&nbsp;&nbsp;&nbsp;&nbsp;&nbsp;"Sad ću da uključim svesmernu antenu", rekao sam, samouveren zato što sam znao šta treba da radim. Suzi odmah prihvati stvar i otvori vrata koja vode gore u lender; ona i Deni A. bili su određeni da idu i osmatraju zvezde.
<BR>&nbsp;&nbsp;&nbsp;&nbsp;&nbsp;Ali Deni A. joj se nije pridružio. Buljio je u video-ekran. Kad sam započeo rotacioni manevar, ugledao sam zvezde što je bilo prilično normalno; nisu se činile ni u kom pogledu neobične, mada su iz nekog razloga bile prilično zamagljene.
<BR>&nbsp;&nbsp;&nbsp;&nbsp;&nbsp;Zateturao sam se i gotovo pao. Rotiranje broda činilo se da ne teče tako glatko kao što bi trebalo.
<BR>&nbsp;&nbsp;&nbsp;&nbsp;&nbsp;"Radio", reče Deni, a Mečnikov, smrknutog izraza, pogleda naviše i ugleda kako svetli.
<BR>&nbsp;&nbsp;&nbsp;&nbsp;&nbsp;"Uključi ga", povikao sam. Glas koji sam začuo mogao je biti Klarin. Mečnikov, i dalje smrknutog izraza, ispruži ruku ka prekidaču, a onda ja primetih da je svitak vrlo svetlozlatne boje, kakvu dotad nikad nisam video, kao slama, kao da je dostigao belo usijanje. Nije odavao nikakvu toplotu, ali je zlatna boja bila protkana čisto belim prugama.
<BR>&nbsp;&nbsp;&nbsp;&nbsp;&nbsp;"Ovo je čudno", kazao sam, upirući prstom.
<BR>&nbsp;&nbsp;&nbsp;&nbsp;&nbsp;Ne znam da li me je iko čuo; iz radio-prijemnika dopirali su šumovi i u kapsuli se to čulo vrlo glasno. Mečnikov dograbi dugme i dotera ga.
<BR>&nbsp;&nbsp;&nbsp;&nbsp;&nbsp;Nadjačavajući šum smetnji, začuo se glas koji prvo nisam prepoznao, ali to je bio glas Denija A. "Osećate li ovo?" prodrao se. "To su gravitacioni talasi. To ne valja. Zaustavi skener!"
<BR>
<BR>&nbsp;&nbsp;&nbsp;&nbsp;&nbsp;Dop. Up. nav. 104
<BR>&nbsp;&nbsp;&nbsp;&nbsp;&nbsp;Umoljavate se da svoju brošuru "Uputstva za navigaciju" dopunite sledećim obaveštenjima:
<BR>&nbsp;&nbsp;&nbsp;&nbsp;&nbsp;Programirani kursevi koji sadrže linije i boje kao na priloženom dijagramu izgleda da su sigurno u vezi sa količinom goriva, odnosno drugog izvora pogonske energije preostale u letelici.
<BR>&nbsp;&nbsp;&nbsp;&nbsp;&nbsp;Upozoravaju se svi vasionski istraživači da tri sjajne linije u narandžastom delu spektra (shema 2) izgleda označavaju da je pogonska energija potpuno istrošena. Nijedna letelica na kojoj su se pojavile ove linije nije se nikada vratila, čak ni sa kontrolnih letova.
<BR>
<BR>&nbsp;&nbsp;&nbsp;&nbsp;&nbsp;Ja ga refleksnim pokretom zaustavih.
<BR>&nbsp;&nbsp;&nbsp;&nbsp;&nbsp;Međutim, dotle se video-ekran već bio okrenuo i na njemu se videlo nešto što nije bilo ni zvezda ni galaksija. Nego nekakva nejasna masa bledo-plave svetlosti, tačkasta, ogromna i užasavajuća. Dovoljno je bilo da samo pogledam, pa da zaključim da to nije sunce. Nijedno sunce ne može da bude tako plavo i tako nejasno. Oči vas bole ako u njega gledate, ne zbog sjaja. Boli unutra u očnoj duplji, sve tamo do očnog živca; bol se oseća u samom mozgu.
<BR>&nbsp;&nbsp;&nbsp;&nbsp;&nbsp;Mečnikov isključi radio-prijemnik i u tišini koja je nastala začuo sam kako Deni A. reče, kao da se moli: "Najmiliji bože. Sad smo propali. Ovo ovde je crna rupa."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
