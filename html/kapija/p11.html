<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Kažem Sigfridu: "Bojim se da ovo neće biti vrlo korisna seansa. Jednostavno sam potpuno iscrpen. Seksualno, ako razumeš šta hoću da kažem."
<BR>&nbsp;&nbsp;&nbsp;&nbsp;&nbsp;"Sasvim dobro razumem šta hoćeš da kažeš, Bobe."
<BR>&nbsp;&nbsp;&nbsp;&nbsp;&nbsp;"I tako, nemam šta mnogo da pričam."
<BR>&nbsp;&nbsp;&nbsp;&nbsp;&nbsp;"Da li se sećaš nekih snova?"
<BR>&nbsp;&nbsp;&nbsp;&nbsp;&nbsp;Previjam se na kauču. Nekim slučajem, sećam se dva-tri sna. Odgovaram: "Ne". Sigfrid me uvek tera da mu pričam snove. Meni se to ne sviđa.
<BR>&nbsp;&nbsp;&nbsp;&nbsp;&nbsp;Kada mi je to prvi put predložio, rekao sam mu da ne sanjam vrlo često. On je odvratio strpljivo. "Mislim da ti je poznato, Bobe, da svaki čovek sanja. Ti možda ne možeš da se setiš svojih snova u budnom stanju. Ali moći ćeš, ako pokušaš."
<BR>&nbsp;&nbsp;&nbsp;&nbsp;&nbsp;"Ne, ne mogu. Ti možeš. Ti si mehanička sprava."
<BR>&nbsp;&nbsp;&nbsp;&nbsp;&nbsp;"Ja znam da sam mehanička sprava, Bobe, ali mi razgovaramo o tebi. Hoćeš li da probamo nešto?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Nije teško. Drži olovku i parče hartije pored kreveta. Čim se probudiš, zapiši ono čega se sećaš."
<BR>&nbsp;&nbsp;&nbsp;&nbsp;&nbsp;"Ali ja se nikada uopšte ničega ne sećam iz snova."
<BR>&nbsp;&nbsp;&nbsp;&nbsp;&nbsp;"Mislim da vredi pokušati, Bobe."
<BR>&nbsp;&nbsp;&nbsp;&nbsp;&nbsp;Pokušavao sam. I, znate, počeo sam stvarno da pamtim svoje snove. Sasvim kratke odlomke, u početku. I zapisivao sam ih i ponekad ih saopštavao Sigfridu, a on bi zbog toga bio presrećan. Prosto je obožavao snove.
<BR>&nbsp;&nbsp;&nbsp;&nbsp;&nbsp;Što se mene tiče, meni to nije izgledalo važno... Zapravo, u početku nije. Ali onda se dogodilo nešto zbog čega sam postao pobožan.
<BR>&nbsp;&nbsp;&nbsp;&nbsp;&nbsp;Jednog jutra sam se probudio iz sna koji je bio toliko neprijatan i toliko stvaran da nekoliko trenutaka nisam bio siguran da nije istinski doživljaj; i toliko strašan da se nisam usudio da poverujem da je to samo san. Toliko me je potresao da sam počeo da ga zapisujem, što sam brže mogao, svaku pojedinost koju sam zapamtio. A onda je zazvonio piezofon. Javio sam se; i, da li verujete, za samo onih nekoliko trenutaka koliko sam proveo na piezofonu, sve sam zaboravio! Nisam mogao da se setim nijednog delića. Sve dok nisam pogledao u ono što sam zapisao, a tada mi se čitav san vratio u sećanje.
<BR>&nbsp;&nbsp;&nbsp;&nbsp;&nbsp;A onda, kad sam bio kod Sigfrida dan-dva posle toga, ponovo sam ga bio zaboravio! Kao da ga nikad nisam sanjao. Ali bio sam sačuvao ono parče hartije i pročitao sam mu šta sam zabeležio. To je bila jedna od onih prilika kad mi se učinilo da je vrlo zadovoljan i sobom i mnome. Odgonetao je taj san čitav sat. Pronalazio simboliku i značenje u svakom njegovom deliću. Ja ih se ne sećam, ali se sećam da mi to uopšte nije bilo zabavno.
<BR>&nbsp;&nbsp;&nbsp;&nbsp;&nbsp;U stvari, znate li šta je odista zabavno? Bacio sam onu hartiju, odlazeći iz njegove sobe. I sada vam ni za živu glavu ne bih mogao taj san ispričati.
<BR>&nbsp;&nbsp;&nbsp;&nbsp;&nbsp;"Vidim da ne želiš da razgovaramo o snovima", reče Sigfrid. "Ima li nešto o čemu želiš da razgovaramo?"
<BR>&nbsp;&nbsp;&nbsp;&nbsp;&nbsp;"Pa i nema."
<BR>&nbsp;&nbsp;&nbsp;&nbsp;&nbsp;On na ovo ne uzvraća ništa za trenutak, a ja znam da samo čeka da se ja rešim da kažem nešto, ne znam, nešto glupo. I ja kažem: "Mogu li nešto da te pitam, Sigfride?"
<BR>&nbsp;&nbsp;&nbsp;&nbsp;&nbsp;"Uvek možeš, Robe, je l' tako?" Ponekad mi se čini da on u stvari pokušava da se nasmeši. Mislim, stvarno da se nasmeši. Glas mu tako zvuči.
<BR>&nbsp;&nbsp;&nbsp;&nbsp;&nbsp;"Pa eto, želim da znam, šta ti radiš sa svim onim što ti ja ispričam?"
<BR>&nbsp;&nbsp;&nbsp;&nbsp;&nbsp;"Nisam siguran da razumem tvoje pitanje, Robi. Ako pitaš kako izgleda moj sistem za skladištenje informacija, odgovor je sasvim tehničke prirode."
<BR>&nbsp;&nbsp;&nbsp;&nbsp;&nbsp;"Ne, nisam na to mislio." Oklevam, pokušavajući da tačno razaberem šta hoću da pitam, ne znajući zašto želim to da pitam. Pretpostavljam da sve ovo potiče još od vremena kada sam bio sa Silvijom, koja je bila otpadnik od katoličke crkve. Ja sam joj istinski zavideo što pripada jednoj veri i rekao sam joj da smatram da je glupa što ju je napustila, jer sam joj zavideo što može da se ispovedi. Moj mozak je bio prepun nekakvih sumnji i strahova kojih nisam mogao da se oslobodim. Veoma bih voleo da sam mogao da ih saopštim mesnom parohu. Čini mi se da tu postoji jedan fini hijerarhijski poredak pri kome se sav šljam iz moje duše spira u ispovedaonicu, a mesni paroh ga sliva u eparhijskog monsenjera (ili tako nekako; ja zaista ne znam mnogo o crkvenoj organizaciji), a sve to završava kod pape, u kome se taloži sav kal sastavljen od bola, patnje i bede sveukupnog ljudskog roda, dok ga on ne prosledi dalje, to jest ne preda direktno Bogu. (Hoću reći, pod uslovom da postoji Bog, ili bar pod pretpostavkom da postoji "Bog" kao adresa na koju sav taj šljam možete uputiti).
<BR>&nbsp;&nbsp;&nbsp;&nbsp;&nbsp;Sve u svemu, poenta je u tome što sam ja na neki takav način zamišljao i psihoterapiju: lokalne kanalizacione cevi slivaju se u okružnu kanalizacionu mrežu koja je povezana sa sabirnim gradskim sistemom iz koga se granaju psihijatri od krvi i mesa, ako razumete šta hoću da kažem. Kad bi Sigfrid bio ljudsko biće, on ne bi bio u stanju da primi na sebe svu onu bedu koju mu poveravaju. Pre svega, on bi imao svoje sopstvene probleme. Zatim bi imao moje, jer to je način na koji bih se ja njih oslobodio, prebacujući ih na njega. On bi takođe imao probleme svih ostalih osoba sa kojima delim ovaj vreli kauč; i on bi sve to prebacio, zato što bi bio prinuđen, osobi iznad sebe, koja njega "grči", i tako dalje, i tako dalje, sve dok svi problemi ne dospeju - do koga? Do duha Sigmunda Frojda?
<BR>&nbsp;&nbsp;&nbsp;&nbsp;&nbsp;Ali Sigfrid nije ljudsko biće. On je mehanička sprava. On ne može da oseća patnju. Pa onda, kuda sva ta patnja i sav taj glib odlaze?
<BR>&nbsp;&nbsp;&nbsp;&nbsp;&nbsp;Pokušavam da mu sve to objasnim, završavajući rečima: "Zar ne shvataš, Sigfride? Ako ti ja predam svoje patnje, a ti ih predaš nekom drugom, to negde mora da se završi. Meni ne izgleda stvarno da to prosto završava u obliku magnetnih mehura na parčetu kvarca koje niko nikada ne oseća."
<BR>&nbsp;&nbsp;&nbsp;&nbsp;&nbsp;"Mislim da s tobom ne vredi raspravljati o prirodi patnje, Robe."
<BR>&nbsp;&nbsp;&nbsp;&nbsp;&nbsp;"Vredi li raspravljati o tome da li si ti nešto stvarno ili nisi?"
<BR>&nbsp;&nbsp;&nbsp;&nbsp;&nbsp;On gotovo ispušta uzdah. "Bobe", kaže, "takođe mislim da ne vredi raspravljati o prirodi realnosti s tobom. Ja znam da sam mehanička sprava. Ti znaš da sam ja mehanička sprava. Zašto smo nas dvojica ovde? Da li zato da pomognemo meni?"
<BR>&nbsp;&nbsp;&nbsp;&nbsp;&nbsp;"Ponekad se pitam", odvraćam ja zlovoljno.
<BR>&nbsp;&nbsp;&nbsp;&nbsp;&nbsp;"Čini mi se da to nije tačno. Mislim da znaš da si ti ovde da pomogneš sebi, a to ćeš postići tako što ćeš se potruditi da se nešto dogodi u tebi unutra. Pitanje šta ja radim sa informacijama može zanimati tvoju radoznalost, a može isto tako i da ti posluži kao izgovor da ove seanse iskoristiš za intelektualne razgovore umesto za terapiju..."
<BR>&nbsp;&nbsp;&nbsp;&nbsp;&nbsp;"Bravo, Sigfride", prekidam ga.
<BR>&nbsp;&nbsp;&nbsp;&nbsp;&nbsp;"Da. Ali baš od toga zavisi kako ćeš se ti osećati i da li ćeš se ponašati bolje ili gore u situacijama koje su za tebe važne. Molim te da se pozabaviš onim što je u tvojoj glavi, Bobe, a ne u mojoj."
<BR>&nbsp;&nbsp;&nbsp;&nbsp;&nbsp;Odgovaram sa divljenjem: "Ti si bez sumnje odvratno inteligentna naprava, Sigfride."
<BR>&nbsp;&nbsp;&nbsp;&nbsp;&nbsp;On kaže: "Imam utisak da time, u stvari, hoćeš da kažeš: 'Mrzim tvoj odvratni bezobrazluk, Sigfride'."
<BR>
<BR>&nbsp;&nbsp;&nbsp;&nbsp;&nbsp;1316 ,S, Vrlo je zdravo što 115,215
<BR>&nbsp;&nbsp;&nbsp;&nbsp;&nbsp;svoj prekid sa 115,220
<BR>&nbsp;&nbsp;&nbsp;&nbsp;&nbsp;Drusilom smatraš za 115,225
<BR>&nbsp;&nbsp;&nbsp;&nbsp;&nbsp;novo korisno iskustvo, Bobe. 115,230
<BR>&nbsp;&nbsp;&nbsp;&nbsp;&nbsp;1318 ,C, Ja sam vrlo zdrava osoba, 115,235
<BR>&nbsp;&nbsp;&nbsp;&nbsp;&nbsp;Sigfride, zato 115,240 sam ovde. 115,245
<BR>&nbsp;&nbsp;&nbsp;&nbsp;&nbsp;13919 IRRAY (DE)-IRRAY (DF) 115,250
<BR>&nbsp;&nbsp;&nbsp;&nbsp;&nbsp;1320 ,C, Uostalom, takav je 115,255
<BR>&nbsp;&nbsp;&nbsp;&nbsp;&nbsp;život, jedno korisno 115,260
<BR>&nbsp;&nbsp;&nbsp;&nbsp;&nbsp;iskustvo za drugim, 115,265
<BR>&nbsp;&nbsp;&nbsp;&nbsp;&nbsp;i kad prođeš kroz 115,270
<BR>&nbsp;&nbsp;&nbsp;&nbsp;&nbsp;sva korisna iskustva zavr-115,275
<BR>&nbsp;&nbsp;&nbsp;&nbsp;&nbsp;šavaš svoje školovanje 115,280
<BR>&nbsp;&nbsp;&nbsp;&nbsp;&nbsp;a kao diplomu, uruče 115,285
<BR>&nbsp;&nbsp;&nbsp;&nbsp;&nbsp;ti smrt. 115,290
<BR>
<BR>&nbsp;&nbsp;&nbsp;&nbsp;&nbsp;Nikada ga ranije nisam čuo da tako nešto kaže i to me zapanjuje, a onda sam se setio da sam, u stvari, to isto ja njemu rekao, ne jedanput nego mnogo puta. I to je tačno.
<BR>&nbsp;&nbsp;&nbsp;&nbsp;&nbsp;Mrzim njegov odvratni bezobrazluk.
<BR>&nbsp;&nbsp;&nbsp;&nbsp;&nbsp;On pokušava da mi pomogne i ja ga zbog toga užasno mrzim. Mislim na privlačnu, seksi S. Ja. i na to kako je ona spremna da uradi sve što od nje tražim, gotovo sve. Želeo bih, veoma, da nateram Sigfrida da pati.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
