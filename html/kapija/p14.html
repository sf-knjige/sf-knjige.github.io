<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Pokušah da se ispetljam iz svoje ležaljke kako bih napravio mesto za Klarino koleno i udarih u lakat Sema Kehejna. "Pardon", reče on, i ne osvrćući se da vidi kome se izvinjava. Ruka mu je još uvek bila na dugmetu za start, mada je prošlo već deset minuta od kako smo poleteli. Pažljivo je posmatrao treperave boje na Hičijevskoj tabli sa instrumentima, podigavši sa njih pogled samo jedanput da bi osmotrio video-ekran koji je bio postavljen iznad glave.
<BR>&nbsp;&nbsp;&nbsp;&nbsp;&nbsp;Seo sam uspravno, osećajući neko škakljanje po stomaku. Bilo mi je potrebno više nedelja da se naviknem na praktično odsustvo gravitacione sile na Kapiji. Fluktuirajuće sile teže u kabini broda bile su nešto drugo. Promene su bile vrlo blage, ali nisu ostajale stabilne duže od jednog minuta, pa je moje unutrašnje uho protestovalo.
<BR>&nbsp;&nbsp;&nbsp;&nbsp;&nbsp;Povukoh se nekako do kuhinje, tražeći pogledom vrata toaleta. Hem Tajah je još uvek bio unutra. Ukoliko ne bude ubrzo izišao, moja situacija postaće kritična. Klara se nasmejala, pružila ruku iz svoje ležaljke i zagrlila me. "Jadni Bobi", kazala je. "A tek smo krenuli."
<BR>&nbsp;&nbsp;&nbsp;&nbsp;&nbsp;Progutao sam jednu pilulu i namerno zapalio cigaretu, trudeći se da ne povratim. Ne znam koliko je od toga, u stvari, bilo usled kinetoze. Dobrim delom bilo je to usled straha. Veoma je zastrašujuće kad znate da između vas i trenutne, grozne smrti postoji samo tanka oplata od metala koju su napravila neka čudna nepoznata bića pre pola miliona godina. I kad znate da ste se obavezali da nekuda idete, a da nad tim više nemate nikakvu kontrolu, kao i da sve može da ispadne neprijatno.
<BR>&nbsp;&nbsp;&nbsp;&nbsp;&nbsp;Upuzah ponovo u svoju ležaljku, ugasih cigaretu, zatvorih oči i usredsredih se na to da utucam vreme.
<BR>&nbsp;&nbsp;&nbsp;&nbsp;&nbsp;A biće mnogo vremena za utucavanje. Prosečno putovanje traje možda četrdeset pet dana u jednom pravcu. Nije toliko važno kao što mislite do koje udaljenosti letite. Deset svetlosnih godina ili deset hiljada: donekle je važno, ali ne u smislu linearne razdaljine. Čuo sam da brodovi stalno sve više i više ubrzavaju tempo ubrzanja, sve vreme. Da povećanje brzine isto tako nije linearno, čak ni eksponencijalno, u bilo kom shvatljivom smislu. Vrlo brzo postiže se brzina svetlosti, za manje od jednog sata. Zatim, je izgleda, potrebno prilično vremena da se ona primetno prevaziđe. A posle toga, leti se istinski brzo.
<BR>&nbsp;&nbsp;&nbsp;&nbsp;&nbsp;Sve se to može opaziti (kažu) ako se posmatraju zvezde koje se vide na navigacionom Hiči-ekranu smeštenom više glave (kažu). U toku prvog sata sve zvezde počinju da menjaju boju i da se rasplinjuju. Kad pređete c - to se zna po tome što se one sve zbiju u središtu ekrana, koji se nalazi na prednjoj strani broda u pravcu leta.
<BR>&nbsp;&nbsp;&nbsp;&nbsp;&nbsp;U stvari, zvezde se nisu pomerile. To vi dostižete brzinu svetlosti koju emituju izvori iza vas, ili pored vas. Fotoni koji udaraju u ekran na prednjoj strani emitovani su jedan dan, ili sedam dana, ili sto godina ranije. Posle dan-dva, one čak više ne izgledaju kao zvezde, već prosto kao nekakva tačkasta, siva površina. Nalik pomalo na holofilm kad se pogleda na svetlosti, a može se izraditi i pravi snimak pomoću fleš-lampe, premda niko nikada nije na njemu dobio ništa osim šljunkaste sive boje na osnovu onoga što se vidi na Hiči-ekranima.
<BR>&nbsp;&nbsp;&nbsp;&nbsp;&nbsp;Kad sam konačno dospeo u toalet, hitna potreba više nije izgledala tako hitna; a kad sam odande izišao, Klara je bila sama u kabini i proveravala izgled zvezda pomoću teodolitske kamere. Okrenula se da me pogleda, zatim je klimnula glavom. "Malo si manje zelen u licu", rekla je zadovoljno.
<BR>&nbsp;&nbsp;&nbsp;&nbsp;&nbsp;"Preživeću. Gde su momci?"
<BR>&nbsp;&nbsp;&nbsp;&nbsp;&nbsp;"Gde bi bili? Dole su u lenderu. Dred smatra da bi možda trebalo tako da se podelimo da ti i ja koristimo lender za vreme dok su oni ovde gore; posle toga mi dolazimo ovamo, a oni idu tamo."
<BR>&nbsp;&nbsp;&nbsp;&nbsp;&nbsp;"Hm." To je zvučalo dosta dobro; u stvari, već sam se pitao kako ćemo da izvedemo da se nekako izolujemo od ostalih. "U redu. Šta ja treba sad da radim?"
<BR>&nbsp;&nbsp;&nbsp;&nbsp;&nbsp;Ona se izvi i poljubi me rasejano. "Samo nemoj da smetaš. Znaš šta? Izgleda da letimo gotovo pravo ka galaktičkom severu."
<BR>&nbsp;&nbsp;&nbsp;&nbsp;&nbsp;Primio sam ovo obaveštenje, shvativši u isti mah kolika sam neznalica. Zatim sam zapitao: "Je li to dobro?"
<BR>&nbsp;&nbsp;&nbsp;&nbsp;&nbsp;Ona se nasmeja. "Otkud znamo?" Opružio sam se i posmatrao je. Ako je isto toliko uplašena kao ja, a u to nisam uopšte sumnjao, onda to zaista nije pokazivala.
<BR>&nbsp;&nbsp;&nbsp;&nbsp;&nbsp;Počeo sam da se pitam šta se nalazi u pravcu galaktičkog severa - i, što je još važnije, koliko će nam vremena biti potrebno da donde stignemo.
<BR>
<BR>&nbsp;&nbsp;&nbsp;&nbsp;&nbsp;Mali oglasi
<BR>&nbsp;&nbsp;&nbsp;&nbsp;&nbsp;JA ĆU masirati vaših sedam tačaka ako vi meni budete čitali Džibrana. Golotinja neobavezna. 86-004.
<BR>&nbsp;&nbsp;&nbsp;&nbsp;&nbsp;ULOŽITE SVOJ novac od naknada za ustupljena materijalna prava u združeni narod Zapadne Afrike koji ima najbržu stopu rasta. Povoljni poreski zakoni, proverena stopa razvoja. Naš ovlašćeni predstavnik nalazi se ovde na Kapiji i on će vam objasniti kako da postupite. Besplatno predavanje sa trake, bife "Plavi pakao", sreda 15.00 "Dahomej je ekskluzivno turističko područje sutrašnjice".
<BR>&nbsp;&nbsp;&nbsp;&nbsp;&nbsp;IMA LI NEKOGA iz Aberdina? Hajde da popričamo. 87-396.
<BR>&nbsp;&nbsp;&nbsp;&nbsp;&nbsp;VAŠ PORTRET izrađujem u pastelu, ulju i ostalim tehnikama, 150 U.S. dolara. Izrađujem i druge slike. 86-569.
<BR>
<BR>&nbsp;&nbsp;&nbsp;&nbsp;&nbsp;Za najkraći zabeleženi let do nekog sunčevog sistema bilo je potrebno osamnaest dana. Reč je bila o Barnardovoj zvezdi, i to je bio potpun promašaj, tamo ničega nema. Najduži, odnosno dosad najduži poznati let - ko zna koliko brodova sa mrtvim istraživačima još putuje natrag sa, možda, M-31 u Andromedi? - trajao je po sto sedamdeset pet dana tamo i natrag. Putnici su se vratili mrtvi. Teško je reći gde su bili. Snimci koje su načinili nisu mnogo pokazivali, a što se tiče samih istraživača, naravno, oni više nisu bili u stanju da to ispričaju.
<BR>&nbsp;&nbsp;&nbsp;&nbsp;&nbsp;Kad se otisnete u kosmos, prilično je jezivo čak i za veterane. Znate da letite sve brže. Ne znate koliko će ubrzanje da traje. To će vam postati jasno kad stignete do zaokreta. Kao prvo, jasno vam je po znacima, jer zlatni namotaj u svakom Hiči-brodu pomalo zatreperi. (Niko ne zna zašto.) Međutim, znate da se okreće u suprotnom smeru čak i bez gledanja, pošto ona mala pseudo-gravitacija, koja vas je vukla ka zadnjoj strani broda, sad počinje da vas gura ka prednjoj. Ono što je bilo dole, postaje gore.
<BR>&nbsp;&nbsp;&nbsp;&nbsp;&nbsp;Zašto Hičiji nisu prosto zaokretali svoje brodove na polovini puta, da bi tako iskoristili istu potisnu silu i za ubrzavanje i za usporenje? Ja ne bih znao. Morali biste biti Hiči da biste to znali.
<BR>&nbsp;&nbsp;&nbsp;&nbsp;&nbsp;Možda to ima neke veze sa činjenicom da se svi njihovi video-uređaji nalaze na prednjoj strani. Možda zato što je prednji deo broda uvek snažno oklopljen, čak i kod malih brodova, protiv, pretpostavljam, udara zalutalih molekula gasa ili prašine. Ali neki od većih brodova, nekoliko "trojki" i gotovo sve "petice", oklopljeni su sa svih strana. No ni oni se ne okreću u suprotnom smeru.
<BR>&nbsp;&nbsp;&nbsp;&nbsp;&nbsp;Bilo kako bilo, kad svitak zatreperi i osetite zaokretanje, znate da ste prešli jednu četvrtinu vremena u preletu. Ne obavezno i četvrtinu ukupnog vremena putovanja, razume se. Koliko ćete dugo ostati na odredištu to je sasvim druga stvar. O tome odlučujete sami. Ali prešli ste polovinu puta u automatskom režimu leta na izlaznom kraku.
<BR>&nbsp;&nbsp;&nbsp;&nbsp;&nbsp;Onda pomnožite broj dana koji su dotle prošli sa četiri, i ako je taj broj manji od broja dana predviđenih vašim raspoloživim rezervama za održavanje životnih uslova, onda bar znate da nećete morati da umrete od gladi. Razlika između ta dva broja predstavlja broj dana koje možete da provedete na odredištu.
<BR>&nbsp;&nbsp;&nbsp;&nbsp;&nbsp;Vaše osnovne zalihe, hrana, voda, obnavljanje vazduha, predviđene su za dve stotine pedeset dana. Možete da ih rastegnete na tri stotine dana bez mnogo muke (jednostavno se vratite natrag smršali i sa možda nekoliko bolesti prouzrokovanih nedostatkom važnih elemenata u ishrani). Znači, ako letite šezdeset do šezdeset pet dana na izlaznom kraku bez zaokretanja, onda znate da ćete možda imati problema, i počinjete da jedete manje. Ako to traje osamdest do devedeset dana, onda se problem sam od sebe rešava, jer onda više nemate opcija, umrećete pre nego što se vratite. Mogli biste pokušati da promenite kurs leta. Ali to je onda samo umiranje na drugi način, koliko se može reći na osnovu onoga što pričaju preživeli.
<BR>&nbsp;&nbsp;&nbsp;&nbsp;&nbsp;Verovatno je da su Hičiji mogli da menjaju pravac leta po svojoj želji, ali kako su to činili, to je jedno od onih važnih pitanja bez odgovora u vezi s Hičijima, kao na primer, zašto su sve počistili pre nego što su otišli? Ili kako su izgledali? Ili kuda su otišli?
<BR>&nbsp;&nbsp;&nbsp;&nbsp;&nbsp;Postojala je nekakva šaljiva knjiga koju su prodavali na vašarima kad sam ja bio mali. Naslov joj je bio Sve što znamo o Hičijima. Imala je sto dvadeset osam stranica i sve su bile prazne.
<BR>&nbsp;&nbsp;&nbsp;&nbsp;&nbsp;Ako su Sem, Dred i Mohamed bili topla braća, a nisam imao razloga da u to sumnjam, onda se to nije videlo u toku prvih nekoliko dana. Svako od njih je radio ono što ga zanima. Čitao. Slušao muziku sa traka preko slušalica. Takođe su igrali šah, a kad su mogli da nagovore Klaru i mene, svi smo igrali kineski poker. Nismo igrali u pare, igrali smo u smene. (Posle nekoliko dana Klara je rekla da to više liči na pobeđivanje kojim gubiš, jer ako izgubiš imaš više vremena na raspolaganju). Oni su bili vrlo blagonaklono popustljivi prema Klari i meni, to jest prema podređenoj heteroseksualnoj manjini u dominantnom homoseksualnom društvu koje je naseljavalo naš brod, i davali su nam da koristimo lender tačno pedeset posto vremena, mada smo nas dvoje sačinjavali četrdeset posto populacije.
<BR>&nbsp;&nbsp;&nbsp;&nbsp;&nbsp;Slagali smo se. Dobro je što je tako bilo, jer smo u svakom trenu živeli u uzajamnoj senci i uzajamnim mirisima.
<BR>&nbsp;&nbsp;&nbsp;&nbsp;&nbsp;Prostor u unutašnjosti glavnog broda, čak i "petice", nije mnogo veći od kuhinje u nekom stanu. Lender obezbeđuje još malo dodatnog prostora - dodajte koliko još jedan oveći plakar - ali bar na izlaznom kraku on je obično ispunjen zalihama i opremom. A od te ukupne raspoložive kubature, recimo četrdeset dva do četrdeset tri kubna metra, vidi sam koliko preostaje kad računaš mene, tebe i ostale istraživače.
<BR>&nbsp;&nbsp;&nbsp;&nbsp;&nbsp;Kad počnete da se približavate svemirskom odredištu osećate stalnu laganu silu ubrzanja. To, u stvari, nije ubrzanje, već samo opiranje vašeg tela da se kreće brže od c, a može se isto tako opisati kao trenje usled sile teže. Ali to se oseća kao smanjena sila teže. Osećate se kao da težite oko dva kilograma.
<BR>&nbsp;&nbsp;&nbsp;&nbsp;&nbsp;To znači da vam je potrebno nešto što će vas držati u mestu kad ste na jednom mestu, pa tako svaki član posade ima svoj lični remen, u kome, kad ga opruži, može da spava. Dodajte tome prostor potreban svakom ponaosob: za ormane za trake i diskove i garderobu (mnogo toga se uopšte ne oblači;) za toaletni papir; za fotografije milih i dragih (ako ih imate); za sve ono što ste rešili da ponesete do ukupne dozvoljene težine i zapremine (sedamdeset pet kilograma, jedna trećina kubnog metra); i to je već dovoljno da bude tesno.
<BR>&nbsp;&nbsp;&nbsp;&nbsp;&nbsp;Dodajte tome originalne Hiči-uređaje na brodu. Tri četvrtine toga nećete nikad upotrebiti. Skoro sve što tu spada ne biste ni znali da koristite i kad biste morali; to uglavnom uopšte ne dirate. Ali te stvari ne možete ukloniti. Hičiji su konstruisali integralan mehanizam. Ako mu amputirate jedan deo, on umire.
<BR>&nbsp;&nbsp;&nbsp;&nbsp;&nbsp;Možda bismo, kad bismo znali kako da zacelimo ranu, mogli da izvadimo deo te starudije, a brod bi i dalje funkcionisao. Ali ne znamo, i zato sve ostaje unutra: veliki sanduk zlatne boje u obliku romba, koji eksplodira kad pokušate da ga otvorite; tanana spirala sistema navoja zlatne boje, koja, s vremena na vreme, zasvetli, a još češće postane neprijatno vrela (niko ne zna zašto, zapravo) i tako dalje. Sve to stoji unutra, i vi se s tim neprestano sudarate.
<BR>&nbsp;&nbsp;&nbsp;&nbsp;&nbsp;Dodajte svemu tome opremu za ljudsku posadu. Svemirska odela: po jedno za svakoga, napravljeno po vašoj meri. Uređaj za fotografisanje. Toalet i kupatilo. Odeljenje za pripremanje hrane. Sanduke za smeštaj otpadaka. Pribor za obavljanje opita, oružje, svrdla, sanduke za uzorke, sav onaj dar-mar koji ćete poneti sa sobom na površinu planete, ako slučajno imate sreće da dospete do neke planete na koju možete da sletite.
<BR>&nbsp;&nbsp;&nbsp;&nbsp;&nbsp;Prostor koji preostaje nije baš veliki. Pomalo kao kad biste živeli nedeljama i nedeljama pod haubom motora nekog vrlo velikog kamiona, dok motor radi, a vi se sa još četiri osobe borite za mesto.
<BR>&nbsp;&nbsp;&nbsp;&nbsp;&nbsp;Posle prva dva dana kod mene se pojavilo nerazumno predubeđenje protiv Hema Tajeha. Bio je preterano krupan. Zauzimao je više prostora nego što bi bilo pravo.
<BR>&nbsp;&nbsp;&nbsp;&nbsp;&nbsp;Istini za volju, Hem nije bio čak ni moje visine, mada je imao više kilograma. Ali meni nije smetalo što zauzimam tako malo prostora. Samo mi je smetalo kad drugi ljudi u njega zalaze. Sem Kehejn je bio krupnog stasa, premda nije bio viši od sto šezdeset santimetara, sa gustom crnom bradom i neuglednim kovrdžama skroz preko celog trbuha i grudi, kao i po celim leđima. Nisam smatrao da mi Sem povređuje životni prostor sve dok nisam našao jednu dugačku, crnu dlaku iz brade u jelu. Hem je bar bio gotovo ćosav, sa zlatastom kožom, zbog čega je ličio na haremskog evnuha iz Jordana. (Da li su jordanski kraljevi imali evnuhe u svojim haremima? Da li su imali hareme? Izgledalo je da Hem ne zna mnogo o tome; roditelji su mu živeli u Nju Džerziju kao treće pokolenje.
<BR>&nbsp;&nbsp;&nbsp;&nbsp;&nbsp;Uhvatio sam sebe kako čak pravim poređenje između Klare i Šeri, koja je bila bar za dva broja manja. (Nisam to često radio. Najčešće je Klara bila baš kako treba). A Dred Frauenglas, koji je pošao sa Semovom grupom, bio je fin, mršav mladić koji nije mnogo govorio i koji je, čini se, zauzimao najmanje mesta od svih ostalih.
<BR>&nbsp;&nbsp;&nbsp;&nbsp;&nbsp;Ja sam bio jedini pravi početnik u grupi i svi su mi pokazivali kako se radi ono malo što smo imali da radimo. Moraju se rutinski očitavati fotografski i spektrometarski instrumenti; snimati na traci podaci sa kontrolne konzole Hičija, gde se stalno pojavljuju minimalne promene u boji i intenzitetu na svetiljkama. (Njih još uvek proučavaju, u nadi da će shvatiti čemu služe). Moraju se na brzinu analizirati spektri zvezda iz okolnog kosmosa, koje se vide na video-ekranu. A za sve to zajedno potrebno je, oh, možda, dva sata dnevno. Za domaće poslove oko pripremanja hrane i čišćenja potrebno je još dva.
<BR>&nbsp;&nbsp;&nbsp;&nbsp;&nbsp;To iznosi negde oko četiri sata rada dnevno po čoveku. Kad vas ima petoro, onda ostaje sve zajedno otprilike osamdeset sati koje treba nekako provesti.
<BR>&nbsp;&nbsp;&nbsp;&nbsp;&nbsp;Lažem. Mi, zapravo, ne provodimo to vreme tek tako. U tom vremenu čekamo zaokretanje.
<BR>&nbsp;&nbsp;&nbsp;&nbsp;&nbsp;Tri dana, četiri dana, nedelju dana; onda sam osetio da je zavladala neka napetost koja mene još nije zahvatila. Posle dve nedelje, saznao sam kako to izgleda, jer sam je i sam osećao. Svi smo čekali da se ono dogodi. Pre spavanja poslednji pogled bismo bacili na zlatnu spiralu da vidimo da nije kojim čudom počela da svetluca. Pri buđenju prva misao bila nam je da li je tavanica postala pod. Pred kraj treće nedelje svi smo postali potpuno razdražljivi. Kod Hema se to najviše poznavalo, debelog Hema zlataste kože sa licem živahnog zlog duha:
<BR>&nbsp;&nbsp;&nbsp;&nbsp;&nbsp;"Hajde, da igramo malo poker, Bobe."
<BR>&nbsp;&nbsp;&nbsp;&nbsp;&nbsp;"Neću, hvala."
<BR>&nbsp;&nbsp;&nbsp;&nbsp;&nbsp;"Hajde, Bobe. Potreban nam je četvrti." (U kineskom pokeru podele se sve karte, po trinaest svakom igraču. Drukčije ne može da se igra).
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;A iznenada besno: "Idi ti do đavola! Ne vrediš ni pišljiva boba kao član posade. Sad, eto nećeš ni karte da igraš!"
<BR>&nbsp;&nbsp;&nbsp;&nbsp;&nbsp;I onda bi sedeo i sekao karte zlovoljno po pola sata, kao da je to veština koju mora da savlada, jer mu od nje zavisi život. A, sve u svemu, gotovo je tako i bilo. Jer pomislite sami. Pretpostavimo da se nalazite u "petici" i da ste proveli sedamdeset pet dana bez zaokretanja. Bez daljeg znate da ste u škripcu: zalihe hrane neće podmiriti potrebe petoro ljudi više od tri stotine dana.
<BR>&nbsp;&nbsp;&nbsp;&nbsp;&nbsp;Ali bi mogle podmiriti potrebe njih četvoro.
<BR>&nbsp;&nbsp;&nbsp;&nbsp;&nbsp;Ili njih troje. Ili dvoje. Ili jednog čoveka.
<BR>&nbsp;&nbsp;&nbsp;&nbsp;&nbsp;U tom trenutku postaje jasno da se bar jedna osoba neće vratiti živa s puta, a ono što većina posada radi jeste da počinje da seče karte. Onaj ko izgubi učtivo sebi prereže grkljan. Ukoliko gubitnik nije učtiv, ostala četvorica nauče ga šta je red.
<BR>&nbsp;&nbsp;&nbsp;&nbsp;&nbsp;Mnogi brodovi koji su krenuli kao "petice" vratili su se kao "trojke". Neki su se vratili kao "jedinice".
<BR>&nbsp;&nbsp;&nbsp;&nbsp;&nbsp;Tako nam je prolazilo vreme, ne prijatno i svakako ne naročito brzo.
<BR>&nbsp;&nbsp;&nbsp;&nbsp;&nbsp;Seks je bio glavno sredstvo za umirenje izvesno vreme, pa smo Klara i ja provodili sate i sate čvrsto zagrljeni, odremali po malo i budili se da bismo ono drugo probudili da nastavimo. Pretpostavljam da su i ostali radili to isto; nije dugo potrajalo, a kapsula lendera počela je da miriše kao svlačionica fiskulturne sale za dečake. Zatim smo počeli da tražimo samoću, svako pojedinačno. U brodu nije baš bilo dovoljno mesta za izolovanje za nas petoro, ali smo se snalazili kako smo znali; dogovorili smo se da puštamo da po jedan od nas bude sam (ili sama) u lenderu po sat-dva. Dok sam ja bio tamo, Klarino prisustvo su dopuštali u kabini. Dok je Klara bila tamo, ja sam obično igrao karte s momcima. Dok je jedan od njih bio tamo, ostala dvojica pravila su nama društvo. Nemam pojma šta su drugi radili u svom "solo" vremenu; što se mene tiče, uglavnom sam buljio u prazno. Mislim bukvalno u prazno: gledao sam kroz pozore lendera u apsolutni mrak. Ništa se nije videlo, ali to je bilo bolje nego gledati u ono što je bilo u brodu, a što mi je beskrajno dojadilo.
<BR>
<BR>&nbsp;&nbsp;&nbsp;&nbsp;&nbsp;BELEŠKA O RAĐANJU ZVEZDA
<BR>&nbsp;&nbsp;&nbsp;&nbsp;&nbsp;Dr Asmenion. Pretpostavljam da se većina vas nalazi ovde više zato što se nada da ću dići bonus za naučno otkriće nego zato što se stvarno zanima za astrofiziku. Ali to ne treba da vas brine. Instrumenti obavljaju veći deo posla. Vi vršite rutinsko osmatranje, a ako naiđete na nešto naročito, to će se pokazati tokom procene kad se vratite.
<BR>&nbsp;&nbsp;&nbsp;&nbsp;&nbsp;Pitanje. Zar ne postoji nešto naročito za čim bi trebalo da tragamo?
<BR>&nbsp;&nbsp;&nbsp;&nbsp;&nbsp;Dr Asmenion. O, naravno. Na primer, imali smo jednog istraživača koji je digao pola miliona, čini mi se, zato što je stigao u predeo oko Orionove magline i ustanovio da jedan deo gasnog oblaka pokazuje višu temperaturu od ostalih delova. On je zaključio da se u tom trenutku rađa nova zvezda. Gas se zgušnjavao i njegova temperatura je počela da raste. Kroz deset hiljada godina tamo će verovatno početi da se formira jedan prepoznatljiv sunčev sistem, i on je načinio specijalni mozaički snimak skenerom čitavog tog dela neba. I tako mu je isplaćena novčana nagrada. Sada, svake godine, Korporacija tamo šalje taj isti brod da prikuplja nove podatke. Plaćaju nagradu od sto hiljada dolara, od čega pedeset hiljada odlazi njemu. Ja ću vam dati koordinate za neka takva slična mesta, kao što je, na primer, Tifidova maglina, ako želite. Nećete dići pola miliona, ali nešto ćete zaraditi.
<BR>
<BR>&nbsp;&nbsp;&nbsp;&nbsp;&nbsp;Onda, posle izvesnog vremena, svako je počeo da radi nešto po svom nahođenju. Ja sam preslušavao trake, Dred je gledao porno-diskove, Hem je razvio jednu savijenu klavijaturu i svirao elektronsku muziku preko slušalica (pa ipak, malo zvuka bi procurilo ako se napregnu uši, i meni se smučiše, strašno, Bah, Palestrina i Mocart). Sem Kehejn nam je nenametljivo organizovao časove predavanja, pa smo dosta vremena provodili čineći mu po volji, diskutujući o prirodi neutronskih zvezda, crnih rupa i Sajfertovih galaksija, u vreme kad se nismo preslišavali koji sve postupci prethode spuštanju na novu planetu. Ono što je u tome bilo dobro to je da smo uspeli da se uzajamno ne mrzimo po jedno pola sata. Ostalo vreme - ovaj, da - obično smo se uzajamno mrzeli. Ja nisam mogao da podnesem to što Hem Tajeh neprestano meša karte. Dred se nerazumno neprijateljski ponašao prema mom pušenju cigareta s vremena na vreme. Sem se grozno osećao ispod pazuha, čak i u ovom gnojnom smradu koji je vladao u kabini broda, tako da se i najgori vazduh na Kapiji u poređenju s tim činio kao vrt ruža. A Klara - e, Klara je imala ovu gadnu naviku. Volela je špargle. Ponela je četiri kile dehidriranih špargli, radi promene, a i da bi imala nešto da radi; i mada ih je delila sa mnom, a ponekad i sa ostalima, insistirala je da ih tu i tamo jede sama. Od špargli mokraća ima čudan miris. Nije baš romantično da znate tačno kad vam je dragana jela špargle na osnovu promene kvaliteta vazduha u zajedničkom toaletu.
<BR>&nbsp;&nbsp;&nbsp;&nbsp;&nbsp;Ali uprkos tome - ona je bila moja dragana, stvarno je bila.
<BR>&nbsp;&nbsp;&nbsp;&nbsp;&nbsp;Nismo baš samo spavali zajedno tokom onih beskrajnih sati u lenderu; mi smo i razgovarali. Nikada nisam upoznao ni delić tuđe psihe tako dobro kao što sam upoznao Klarinu. Morao sam da je zavolim. Nisam mogao drukčije i nisam mogao da prestanem.
<BR>&nbsp;&nbsp;&nbsp;&nbsp;&nbsp;Nikada.
<BR>&nbsp;&nbsp;&nbsp;&nbsp;&nbsp;Dvadeset trećeg dana zabavljao sam se sa Hemovim elektronskim klavirom, kad iznenada ostih da mi je muka. Fluktuacije gravitacione sile, koje sam sada jedva primećivao, naglo su počele da se pojačavaju.
<BR>&nbsp;&nbsp;&nbsp;&nbsp;&nbsp;Pogledao sam naviše i sreo Klarin pogled. Ona se bojažljivo smešila, gotovo kroz plač. Pokaza mi prstom, a kroz sve vijugave krivine staklene spirale zlatne iskre vrcale su kao sjajne belice u potoku.
<BR>&nbsp;&nbsp;&nbsp;&nbsp;&nbsp;Ščepasmo jedno drugo i tako se držasmo, smejući se, dok se kosmos okretao oko nas i dok pod nije postao tavanica. Stigli smo do zaokretanja. A nismo bili prekoračili vremensku granicu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
