<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Sigfrid je prilično bistra mehanička sprava, ali ponekad ne mogu da razumem šta mu je. Stalno traži da mu pričam o svojim snovima. A onda ja dođem sav ozaren zbog nekog sna za koji znam sigurno da će mu se jako dopasti, nešto kao "velika crvena jabuka za učiteljicu", puna simbola penisa i fetišizma i gnjavaže oko osećanja krivice, a on me razočara. Krene nekim bezveznim putem koji s mojim snom nema nikakve veze. Ja mu sve lepo ispričam, a on onda sedi i pucketa i pišti i zuji neko vreme - u stvari on to ne radi, ali ja to zamišljam dok čekam na odgovor - i zatim kaže:
<BR>&nbsp;&nbsp;&nbsp;&nbsp;&nbsp;"Hajde da se vratimo na nešto drugo, Bobe. Mene interesuju neke stvari koje si ispričao o onoj ženi, Džel-Klari Mojnlin."
<BR>&nbsp;&nbsp;&nbsp;&nbsp;&nbsp;Uzvraćam: "Sigfride, opet si uzalud krenuo tim putem."
<BR>&nbsp;&nbsp;&nbsp;&nbsp;&nbsp;"Ja ne mislim tako, Bobe."
<BR>&nbsp;&nbsp;&nbsp;&nbsp;&nbsp;"Ali ovaj san! Gospode bože, zar ne vidiš koliko je važan? Šta misliš o majčinskom liku u njemu?"
<BR>&nbsp;&nbsp;&nbsp;&nbsp;&nbsp;"Šta misliš kako bi bilo da me ostaviš da radim svoj posao, Bobe?"
<BR>&nbsp;&nbsp;&nbsp;&nbsp;&nbsp;"Mogu li da biram?" kažem zlovoljno.
<BR>&nbsp;&nbsp;&nbsp;&nbsp;&nbsp;"Ti uvek možeš da biraš, Bobe, ali bih ja vrlo voleo da navedem šta si nedavno rekao." Onda zastaje i do mene dopire moj sopstveni glas zabeležen negde na njegovoj traci.
<BR>&nbsp;&nbsp;&nbsp;&nbsp;&nbsp;Govorim:
<BR>&nbsp;&nbsp;&nbsp;&nbsp;&nbsp;"Sigfride, tamo je tako žestok bol i osećanje krivice i patnja sa kojima ja prosto ne mogu da se borim."
<BR>&nbsp;&nbsp;&nbsp;&nbsp;&nbsp;On čeka da ja nešto kažem.
<BR>&nbsp;&nbsp;&nbsp;&nbsp;&nbsp;Posle nekoliko trenutaka progovaram: "Dobar snimak", priznajem ja, "ali ja bih radije govorio o tome kako mi se fiksacija na lik moje majke prikazuje u snu."
<BR>&nbsp;&nbsp;&nbsp;&nbsp;&nbsp;"Meni se čini da bi bilo korisnije da istražimo onu drugu stvar, Bobe. Moguće je da su one u nekoj vezi."
<BR>&nbsp;&nbsp;&nbsp;&nbsp;&nbsp;"Stvarno?" Sav sam se zagrejao da porazgovaram o ovoj teoretskoj mogućnosti na bezličan i filozofski način, ali on me pogađa u živac:
<BR>&nbsp;&nbsp;&nbsp;&nbsp;&nbsp;"Poslednji razgovor koji si imao sa Klarom, Bobe. Molim te, ispričaj mi šta osećaš u vezi s tim."
<BR>&nbsp;&nbsp;&nbsp;&nbsp;&nbsp;"Ispričao sam ti."
<BR>&nbsp;&nbsp;&nbsp;&nbsp;&nbsp;To mi se uopšte ne dopada, to je takvo gubljenje vremena i ja se trudim da mu to jasno stavim do znanja tonom glasa i napetošću tela koje se grči u kaiševima. "To je bilo još gore nego s majkom."
<BR>&nbsp;&nbsp;&nbsp;&nbsp;&nbsp;"Znam da bi radije govorio o majci, Robe, ali molim te, nemoj, ne sad. Pričaj mi o tom događaju u vezi s Klarom. Šta o tome osećaš u ovom trenutku?"
<BR>&nbsp;&nbsp;&nbsp;&nbsp;&nbsp;Pokušavam da dokučim pošteno. Na kraju krajeva, toliko sam u stanju da učinim. Ne moram to, u stvari, da kažem glasno. Ali uspevam da kažem samo: "Ništa naročito."
<BR>&nbsp;&nbsp;&nbsp;&nbsp;&nbsp;Posle male pauze on kaže: "Je li to sve, 'ništa naročito'?"
<BR>&nbsp;&nbsp;&nbsp;&nbsp;&nbsp;"Da. Ništa naročito." Ništa naročito na svesnom planu, u svakom slučaju. Sećam se kako sam se osećao u onom trenutku. Otvaram tu pregradu u sećanju vrlo obazrivo, da vidim kako je bilo. Silazim u onu plavičastu izmaglicu. Gledam pred sobom nejasnu fantom-zvezdu prvi put. Govorim s Klarom preko radio-veze, dok mi Dejn šapuće na uvo... Zatvaram je ponovo.
<BR>&nbsp;&nbsp;&nbsp;&nbsp;&nbsp;"Sve to boli, mnogo, Sigfride", kažem običnim glasom. Ponekad pokušavam da ga prevarim, saopštavajući mu emocionalno nabijene stvari tonom koji biste upotrebili da naručite šoljicu kafe, ali čini mi se da to ne uspeva. Sigfrid obraća pažnju na jačinu i prelive u glasu, ali obraća pažnju i na disanje i pauze, kao i na značenje reči. Jako je bistar, imajući u vidu koliko je glup.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
