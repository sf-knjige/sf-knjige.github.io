<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Celog života želeo sam da budem vasionski istraživač, otkad znam za sebe. Nisam mogao imati više od šest godina kad su me otac i majka poveli na vašar u Šajenu. Kuvane viršle i kokice od soje, šareni baloni napunjeni vodonikom, cirkus sa psima i konjima, točkovi sreće, razne igre, jahanje. A bio je tamo i jedan šator, koji se nije provideo, platiš dolar da uđeš, a unutra je neko izložio predmete uvezene iz Hičijevih tunela sa Venere. Molitvene lepeze i plameni biseri, ogledala od pravog Hiči-metala, koje ste mogli kupiti po dvadeset pet dolara komad. Tata je rekao da nisu pravi, ali meni su izgledali pravi. Doduše, mi nismo mogli da platimo dvadeset pet dolara komad. Uostalom, sve u svemu, meni i nije bilo potrebno ogledalo. Pegavo lice, izbačeni zubi, kosa koju sam glatko začešljavao i vezivao. Upravo je bila otkrivena Kapija. Čuo sam kako otac o tome priča u aviobusu dok smo se vraćali te večeri kući, kad su oni, pretpostavljam, mislili da spavam, ali ton prepun čežnje u njegovom glasu nije mi dao da zaspim.
<BR>&nbsp;&nbsp;&nbsp;&nbsp;&nbsp;Da nije bilo mame i mene možda bi on našao načina da ode. Ali nikada mu se nije ukazala prilika. Godinu dana kasnije bio je mrtav. Od njega mi je u nasleđe ostao samo njegov posao. I to čim dovoljno odrastem da mogu da ga prihvatim.
<BR>&nbsp;&nbsp;&nbsp;&nbsp;&nbsp;Ne znam da li ste ikada radili u nekom rudniku hrane, ali ste o njemu verovatno čuli. Nije tamo baš mnogo veselo. Počeo sam sa pola radnog vremena i pola plate, u dvanaestoj godini. Do šesnaeste dostigao sam u poslu oca: miner - dobra plata, težak posao.
<BR>&nbsp;&nbsp;&nbsp;&nbsp;&nbsp;Ali šta čovek može da uradi s tom platom? Nije dovoljna za medicinski komplet. Nije dovoljna čak ni da se izvučeš iz rudnika, već samo koliko da budeš nekakav lokalni heroj. Radiš šest sati, slobodan si deset sati. Odspavaš osam sati pa ponovo na posao, a odeća ti stalno zaudara na škriljac. Ne smeš da pušiš sem u hermetički zatvorenim prostorijama. Isparenje od ulja svuda se širi. Devojke vonjaju isto kao ti i imaju istu zaglađenu kosu i poderanu odeću.
<BR>
<BR>&nbsp;&nbsp;&nbsp;&nbsp;&nbsp;Kuća Hičija
<BR>&nbsp;&nbsp;&nbsp;&nbsp;&nbsp;Direktno iz zagubljenih tunela na Veneri!
<BR>&nbsp;&nbsp;&nbsp;&nbsp;&nbsp;Retki religijski predmeti
<BR>&nbsp;&nbsp;&nbsp;&nbsp;&nbsp;Neprocenjivo drago kamenje kojim se nekad kitila
<BR>&nbsp;&nbsp;&nbsp;&nbsp;&nbsp;tajanstvena rasa
<BR>&nbsp;&nbsp;&nbsp;&nbsp;&nbsp;Zapanjujuća naučna otkrića
<BR>&nbsp;&nbsp;&nbsp;&nbsp;&nbsp;SVAKI PRIMERAK
<BR>&nbsp;&nbsp;&nbsp;&nbsp;&nbsp;ZAJEMČENO AUTENTIČAN!
<BR>&nbsp;&nbsp;&nbsp;&nbsp;&nbsp;Poseban popust za
<BR>&nbsp;&nbsp;&nbsp;&nbsp;&nbsp;Naučne grupe i studente
<BR>&nbsp;&nbsp;&nbsp;&nbsp;&nbsp;OVI FANTASTIĆNI PREDMETI
<BR>&nbsp;&nbsp;&nbsp;&nbsp;&nbsp;STARIJI SU OD LJUDSKE RASE!
<BR>&nbsp;&nbsp;&nbsp;&nbsp;&nbsp;Sada prvi put po popularnim cenama
<BR>&nbsp;&nbsp;&nbsp;&nbsp;&nbsp;Odrasli: 2,50 U.S. dolara Deca: 1,00 U.S. dolar
<BR>&nbsp;&nbsp;&nbsp;&nbsp;&nbsp;Vlasnik: dr Delbert Gin (doktor filozofije i teologije)
<BR>
<BR>&nbsp;&nbsp;&nbsp;&nbsp;&nbsp;Svi smo se bavili istim stvarima, radili u rudniku, jurili tuđe devojke i igrali na lutriji. I mnogo smo pili, jevtinu, jaku rakiju koja je spravljana na desetak milja od nas. Ponekad je bila sa natpisom 'Skoč' a ponekad 'votka' ili 'burbon', ali sve su dolazile iz istog prekapnika napunjenog bitumenom. Ja se uopšte nisam razlikovao od ostalih... osim što sam, jedanput, dobio na lutriji. I to je bila moja karta za gore.
<BR>&nbsp;&nbsp;&nbsp;&nbsp;&nbsp;Pre nego što se to dogodilo samo sam opstojavao.
<BR>&nbsp;&nbsp;&nbsp;&nbsp;&nbsp;Majka mi je takođe bila rudar, pošto je otac nastradao u požaru u jami, ona me je odgajila, uz pomoć dečjeg obdaništa koje je pripadalo kompaniji. Dobro smo se slagali dok nije došlo do moje psihotične epizode. Bilo mi je tada dvadeset šest godina. Imao sam nekih problema sa devojkom, i posle toga izvesno vreme prosto nisam mogao da ustanem ujutru iz kreveta. Tako su me strpali. Bio sam izvan opticaja gotovo godinu dana, a kad su me otpustili iz "šrinkarnice" <EM>Autor je ovde upotrebio svoju kovanicu 'shrink tank'. Na engleskom jeziku 'shrink' znači '(z)grčiti'. Izraz 'šrinkarnica' ovde je izveden od imena Sigfrid fon Šrink, kojim glavni junak naziva svog elektronskog analitičara. (Prim. prev.)</EM> majka je već bila umrla.
<BR>&nbsp;&nbsp;&nbsp;&nbsp;&nbsp;Nema izvlačenja: to je bila moja krivica. Ne mislim da kažem da sam ja to planirao, hoću da kažem da bi ona poživela da nije imala briga zbog mene. Nije bilo dosta novaca da se plate troškovi lečenja za nas oboje. Meni je bila potrebna psihoterapija. Njoj su bila potrebna nova pluća. Nije ih dobila, i zato je umrla.
<BR>&nbsp;&nbsp;&nbsp;&nbsp;&nbsp;Bilo mi je mrsko da živim i dalje u istom stanu posle njene smrti, ali mogao sam da biram ili to ili da pređem u stan za samce. Nije mi se sviđalo da živim u takvoj neposrednoj blizini velikog broja muškaraca. Razume se mogao sam da se oženim. Nisam se oženio - Silvija, zbog koje sam i imao onaj problem, odavno je već bila otišla - ali ne zato što sam imao bilo šta protiv same ženidbe. Možda ste pomislili da jesam, imajući u vidu da sam bio na psihijatrijskom lečenju, a takođe imajući u vidu da sam živeo s majkom sve dok je bila živa. Ali to nije istina. Ja sam veoma voleo devojke. Bio bih vrlo srećan da sam mogao nekom od njih da se oženim i da gajim dete.
<BR>&nbsp;&nbsp;&nbsp;&nbsp;&nbsp;Ali ne u rudnicima.
<BR>&nbsp;&nbsp;&nbsp;&nbsp;&nbsp;Nisam želeo da za sobom ostavim sina onako kako je moj otac ostavio mene.
<BR>&nbsp;&nbsp;&nbsp;&nbsp;&nbsp;Minerski posao je đavolski težak. Sada se upotrebljavaju plinski plamenici sa svitkom og Hiči-metala i škriljac se jednostavno učtivo cepa nadvoje, kao kad se vosak seče na kocke. Ali u ono vreme mi smo pravili bušotine i postavljali eksploziv. U jamu se silazilo na brzim platformama na početku smene. Zid okna bio je prekriven muljem i zaudarao na desetak santimetara od vašeg ramena, a kretao se brzinom od šezdeset kilometara na čas u odnosu na vas; imao sam prilike da vidim rudare sa nekoliko čašica u grlu kako posrću i pružaju ruku da se naslone, a izvlače patrljak. Onda pokuljate u gomili iz te kante pa se klizate i posrćete po daskama postavljenim preko mulja kilometar ili više dok ne dođete do radne površine. Bušite u svom oknu. Postavljate svoj deo eksploziva. Onda se povlačite u jedan slepi hodnik dok se obavi miniranje, u nadi da ste dobro proračunali i da čitava ta smrdljiva, zejtinjava masa neće da se sruči na vas. (Ako ste živi zakopani, možete preživeti do sedam dana u rastresitom škriljcu. Neki jesu. Ukoliko ih ne spasu u roku od tri dana, obično više nisu nizašta). A onda, ako je sve išlo kako treba, gledate da izbegnete sudar sa vagonetima koji vam se prikradaju na šinama dok idete do sledeće radne površine.
<BR>&nbsp;&nbsp;&nbsp;&nbsp;&nbsp;Zaštitne maske, kažu, odstranjuju veći deo ugljovodonika i kamene prašine. Ne odstranjuju smrad. Nisam siguran ni da odstranjuju sve ugljovodonike. Moja majka nije jedini rudar za koga znam da su mu bila potrebna nova pluća - niti isto tako jedini rudar koji nije imao novaca da ih plati.
<BR>&nbsp;&nbsp;&nbsp;&nbsp;&nbsp;A onda, kad se završi šihta, kuda može da se ode?
<BR>&nbsp;&nbsp;&nbsp;&nbsp;&nbsp;Odlazite u bar. Odlazite u spavaonicu s nekom devojkom. Odlazite u rekreacionu salu da igrate karte. Gledate televiziju.
<BR>&nbsp;&nbsp;&nbsp;&nbsp;&nbsp;Ne izlazi se mnogo napolje. Nema razloga. Ima dva-tri parkića brižljivo negovana, sa nasadima koji se stalno obnavljaju; u Rok parku ima čak i živica i travnjak. Kladim se da nikad niste videli travnjak koji mora da se pere, riba (deterdžentom!) i suši svake nedelje, jer bi inače propao. Stoga parkove uglavnom prepuštamo deci.
<BR>&nbsp;&nbsp;&nbsp;&nbsp;&nbsp;Osim parkova, postoji samo površina Vajominga, a dokle pogled dopire ona liči na površinu Meseca. Nigde ničeg zelenog. Ničeg živog. Nema ptica, nema veverica, nema kućnih životinja. Nekoliko muljavih, šljapkavih potoka koji su iz nekog razloga uvek oker-crvene boje zbog nafte. Kažu da još imamo sreće jer se u našem delu Vajominga vrši podzemna eksploatacija. U Koloradu, gde se koristi površinski kop, stvari stoje još gore.
<BR>&nbsp;&nbsp;&nbsp;&nbsp;&nbsp;Uvek sam mislio da je teško u to poverovati, i još uvek tako mislim, ali nisam išao da vidim.
<BR>&nbsp;&nbsp;&nbsp;&nbsp;&nbsp;I na stranu sve ostalo, svuda su mirisi i šumovi i prizori koji podsećaju na rad u rudniku. Zalasci sunca, narandžasto-smeđi zbog izmaglice. Večiti zadah. Ceo dan i celu noć čuje se tutnjava peći za ekstrakciju, u kojima se zagreva i drobi laporac kako bi se dobio kerogen, i tandrkanje transportera, koji odvlače iskorišćeni škriljac da ga istovare na neku gomilu. Znate, kamen morate zagrevati da biste vadili naftu. Kad ga zagrevate on ispuca kao kokica. Onda nemate gde da ga stavite. Ne možete ga ponovo vratiti u okno iz koga je izvađen, ima ga suviše. Ako otkopate jedno brdo uljnog škriljca i iz njega izvadite naftu, masa ispucanog škriljca koja preostane dovoljna je za dva brda. I to zapravo i radite. Podižete nova brda.
<BR>&nbsp;&nbsp;&nbsp;&nbsp;&nbsp;A toplota koja se odvodi iz ekstraktora zagreva zgrade za veštačko uzgajanje kultura, a nafta se taloži kao mulj dok kaplje unutra, a onda se skuplja kašikama i suši i presuje... i mi to jedemo, odnosno izvesnu količinu toga, za doručak sledećeg jutra.
<BR>&nbsp;&nbsp;&nbsp;&nbsp;&nbsp;Čudno. U stara vremena nafta je sama izbijala iz zemlje! A ljudi su se dosetili tek toliko da je stavljaju u svoje automobile da tamo izgori.
<BR>&nbsp;&nbsp;&nbsp;&nbsp;&nbsp;Svi TV programi imaju reklamne delove namenjene podizanju morala, u kojima nam poručuju kako je naš rad važan, kako čitav svet zavisi od nas u ishrani. To je sasvim tačno. Ne moraju stalno da nas podsećaju. Kad ne bismo radili ono što radimo, u Teksasu bi vladala glad, a među bebama u Oregonu kvašiorkor. Svi to znamo. Mi obezbeđujemo pet triliona kalorija dnevno za svetsku ishranu, polovinu potrebne količine belančevina za otprilike jednu petinu stanovništva na Zemlji. Sve to dobija se iz gljivica i bakterija koje gajimo uz pomoć škriljčanog ulja u Vajomingu, kao i u delovima država Juta i Kolorado. Svetu je potrebna ta hrana, ali do sada nas je to stajalo gotovo ceo Vajoming pola Apalačije, velikog dela peščane oblasti Atabaska... a šta ćemo da radimo sa svim tim ljudima kad se iz poslednje kapi ugljovodonika dobiju gljivice?
<BR>&nbsp;&nbsp;&nbsp;&nbsp;&nbsp;To nije moj problem, ali ja ipak o njemu razmišljam.
<BR>&nbsp;&nbsp;&nbsp;&nbsp;&nbsp;To je prestao da bude moj problem kad sam dobio na lutriji, drugog dana Božića, one godine kad sam napunio dvadeset šest godina.
<BR>&nbsp;&nbsp;&nbsp;&nbsp;&nbsp;Zgoditak je iznosio dve stotine pedeset hiljada dolara. Dovoljno da proživim kao kralj godinu dana. Dovoljno da se oženim i izdržavam porodicu, pod uslovom da oboje radimo i ne razbacujemo se.
<BR>&nbsp;&nbsp;&nbsp;&nbsp;&nbsp;Odnosno, dovoljno za kartu do Kapije u jednom pravcu.
<BR>&nbsp;&nbsp;&nbsp;&nbsp;&nbsp;Odneo sam loz u putničku agenciju i prijavio se za put. Obradovali su se kad sam došao; nisu baš bili mnogo zauzeti, naročito ne tom vrstom posla. Preostalo mi je bilo oko deset hiljada dolara u sitnom novcu. Nisam brojao. Za sve pare častio sam pićem celu svoju smenu. Računajući da u mojoj smeni ima pedesetoro ljudi, plus svi prijatelji i uzgredni gosti koji su sami prišli, dovoljno je bilo za dvadeset četiri časa.
<BR>&nbsp;&nbsp;&nbsp;&nbsp;&nbsp;Posle toga sam se oteturao natrag u putničku agenciju kroz vajominšku vejavicu. Pet meseci kasnije približavao sam se tom asteroidu, razrogačeno gledajući kroz bočne prozore u brazilski patrolni brod koji nas je pozivao da se javimo, na putu da najzad postanem svemirski istraživač.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
