<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Namerno je čekao da svi ostali glumci odu iz garderobe. Sam paketić bio je neupadljiv, velik otprilike kao oveći sapun, zamotan u belu hartiju sa tamnocrvenom trakom. Ti čak ne znaš ni da li je to od nje, pomisli Vinters povukavši traku svezanu u mašnicu. Komandant je sav bio u iščekivanju. Večeras je predstava bila čak i bolja. A u onoj sceni u spavaćoj sobi osetio je, samo na sekund, dodir Tifaninog jezika na svojim usnama. To nije morala, reče Vinters sebi, odagnavši za trenutak osećanje krivice.
<BR>&nbsp;&nbsp;&nbsp;&nbsp;&nbsp;Ruke su mu pomalo drhtale dok je otvarao paketić. Bila je to obična bela kutija. U njoj, srebrni upaljač za cigarete, jednostavan ali lep, sa inicijalima 'VW' ugraviranim u površinu donje strane. Njegovo srce brže zakuca. Znači, i ona to oseća. Komandant Vinters oseti siloviti talas seksualne želje u bedrima, i poče da zamišlja scenu koja bi se mogla deseti kroz samo tri-četiri sata. On vodi Tifani kući; oni se ljube na njenim prednjim vratima. "Da li bi želeo da uđeš", kazaće ona.
<BR>&nbsp;&nbsp;&nbsp;&nbsp;&nbsp;"Osećam se zgodnom... oh, tako zgodnom... osećam se zgodnom i duhovitom i veselom..." Čuo je kako Tifani to peva dolazeći hodnikom. Ona gurnu vrata garderobe i zavrte se. Kosa joj je bila dignuta visoko na glavi, tako da su se videle linije njenog elegantnog vrata. Zlatni filigran izveden duž vrha češlja što ga je od komandanta dobila uklopio se savršeno sa bogatim crvenim i smeđim tonovima njene kose. Njena haljina bila je bela, veoma dekoltovana; Tifanina ramnea su, ako se izuzmu dve tanke bratele, bila sasvim gola.
<BR>&nbsp;&nbsp;&nbsp;&nbsp;&nbsp;"Dakle?" reče ona sa širokim, iščekujućim osmehom. Opet se okrete. "Šta misliš?"
<BR>&nbsp;&nbsp;&nbsp;&nbsp;&nbsp;"Izgledaš divno, Tifani", odgovori on. Zurio je u nju tako prodorno da je pocrvenela.
<BR>&nbsp;&nbsp;&nbsp;&nbsp;&nbsp;"Oh, Vernone", uzdahnu ona, menjajući raspoloženje. "Češljevi su divni." Ona izvuče cigaretu iz njegove paklice na toaletnom stočiću i pripali je sama, njegovim novim upaljačem. Duboko uvuče dim, neprestano gledajući Vintersa u oči, i spusti cigaretu na pepeljaru. "Ne znam kako da ti zahvalim", promrmlja ona.
<BR>&nbsp;&nbsp;&nbsp;&nbsp;&nbsp;Priđe mu, potom, i obavi ruke oko njegovog vrata. "Večeras je bilo još jedno divno veče." Obuhvati mu levom šakom potiljak i protegnu se uvis da ga poljubi. Srce samo što mu nije eksplodiralo. Osećala je njegovu uzbuđenost dok su se njene usne mekano gnezdile oko njegovih. Povuče, zatim, njegovu glavu dole, ka svojoj, i blago pojača pritisak poljupca. On je nazad zagrli i stisnu njeno telo uz sebe.
<BR>&nbsp;&nbsp;&nbsp;&nbsp;&nbsp;Komandantu Vintersu se činilo da će se udaviti u zadovoljstvu tog poljupca. Takvu čežnju još nikad nije osetio. Bio je siguran da bi rado umro ujutru kad bi samo mogao, pre toga, celu noć da nastavi da je ljubi. U jednom trenutku, kad je dopustio sebi da u potpunosti doživi taj nalet radosti, ljubavi i pohote, sve njegove brige, sav njegov očaj behu potisnuti u stranu. Želeo je da se obavije oko Tifani, da je nekako uvuče u svoju kožu i zatvori, i da isključi sve drugo u univerzumu.
<BR>&nbsp;&nbsp;&nbsp;&nbsp;&nbsp;Melvin i Mark dođoše u garderobu da potraže komandanta. Nisu se prikradali, nisu čak bili ni nešto posebno tihi, a ipak ni Tifani ni komandant Vinters ne čuše njihovo približavanje. Oni kroz otvorena vrata garderobe videše kako se Tifani i Vinters ljube. Njih dvojica se zagledaše i instinktivno na trenutak dodirnuše rukama. Iz sopstvenog iskustva su znali kako je teško održavati ljubavnu vezu izvan prihvaćenih normi.
<BR>&nbsp;&nbsp;&nbsp;&nbsp;&nbsp;Tifani i Vinters najzad prekinuše poljubac. Ona nasloni glavu na njegova prsa. Bila je leđima okrenuta prema vratima. Vinters otvori oči i vide da Mark i Melvin stoje tu, pred njim. On poblede, ali režiser načini rukama gest koji je značio: "U redu je. To je vaša stvar, nije naša."
<BR>&nbsp;&nbsp;&nbsp;&nbsp;&nbsp;Melvin i Mark su obzirno čekali još nekoliko sekundi, da bi izgledalo kao da su stigli tek posle poljupca. Komandant potapša Tifani po ramenu i okrete je na očinski način. "Veličanstvena predstava, komandante", reče Melvin ulazeći u prostoriju. "I još jedno vaše super-izvođenje, mlada damo." On zastade. Mark je svoje komplimente izražavao osmehom. Tifani nesvesno popravi haljinu. "Izvesni poručnik Tod vas čeka napolju, komandante", dodade Melvin. "Kaže da je hitno. Rekao mi je da vam kažem da požurite."
<BR>&nbsp;&nbsp;&nbsp;&nbsp;&nbsp;Vintersovo lice se prekri borama. Šta kog vraga on traži ovde? pomisli on. Subotnja noć, prošlo je deset sati. "Hvala, Melvine", odgovori on. "Recite mu da ću izaći kroz neki minut."
<BR>&nbsp;&nbsp;&nbsp;&nbsp;&nbsp;Režiser i njegov prijatelj se okrenuše i izađoše iz garderobe. Tifani pruži ruku ka upaljenoj cigareti, čiji se pepeo toliko izdužio da je maltene ispala iz pepeljare. Udahnula je dim, pa dodala cigaretu Vintersu. "Da li su nas videli kako se ljubimo?" upita ona zabrinuto.
<BR>&nbsp;&nbsp;&nbsp;&nbsp;&nbsp;"Nisu", slaga je Vinters. Ali već je uviđao koliko je neodrživa bila njegova fantazija. Dragocena Tifani, pomisli on. Moja tinejdž-ljubavnica. Imali smo sreće. Ali ne možemo se zavaravati. Bićemo primećeni ranije ili kasnije. On se zagleda u njene oči i vide u njima plamen devojačke strasti i opet oseti talas pohote u svojim bedrima. Pruži ruke nadole i privuče Tifani silovito k sebi. A ako nas vidi pogrešna osoba, pomisli on dok su mu se usne žarile od njenog poljupca, mome riziku nema kraja.
<BR>
<BR>&nbsp;&nbsp;&nbsp;&nbsp;&nbsp;Vinters baci na zemlju cibgaretu i ugasi je zgazivši je. Sa nevericom odmahnu glavom. "Ti to meni kažeš da si uhapsio njih troje? I da ih držiš u bazi?"
<BR>&nbsp;&nbsp;&nbsp;&nbsp;&nbsp;Poručnik Tod bio je zbunjen. "Ali gospodine, zar ne razumete? Imamo čitav komplet fotografija. Na tri fotografije projektil se jasno vidi. A tu su i druge fotografije koje prikazuju tog crnog momka u nekakvom podvodnom zdanju u okeanu. Baš kao što sam i pretpostavljao. Šta bi nam više bilo uopšte potrebno? Takođe smo ih uhvatili baš na delu: vraćali su se sa ronjenja, noseći u ruksacima dvadeset tri kilograma zlatnih poluga. Dvadeset tri kilograma!"
<BR>&nbsp;&nbsp;&nbsp;&nbsp;&nbsp;Komandant Vinters se okrete i pođe natrag, u teatar. "Vratite se u bazu, poručniče", reče on zgađeno. "Biću tamo kroz pet minuta."
<BR>&nbsp;&nbsp;&nbsp;&nbsp;&nbsp;Videlo se da Melvin i Mark samo čekaju komandantov i Tifanin odlazak, pa da zaključaju pozorište i odu na zabavu. "Možete li je vi preuzeti, Melvine?" upita Vinters. "Noćas su u bazi nešto mnogo zapetljali, i čini se da ću ja morati to da ispravim." Konverzacija sa Todom otreznila je Vintersa bar što se dve stvari tiče. Prvo, podsetila ga je da postoji realni svet tamo napolju, izvan teatra, svet koji ne bi imao povoljan stav prema mornaričkom komandantu starom četrdeset tri godine koji se upušta u seksualnu vezu sa sedamnaestogodišnjom srednjoškolkom. Drugo, Todovo zaprepašćujuće saopštenje da je uistinu uhapsio troje civila, od kojih je jedna poznata novinarka, prodrmalo je komandanta i nateralo ga da shvati da je njegova preokupiranost sa Tifani uticala na njegov rad. Nipošto nije trebalo da dopustim da se ova stvar toliko izmakne kontroli, pomisli on. Neće taj poručnik načiniti ni jedan jedini potez, od sada, bez moje lične dozvole.
<BR>&nbsp;&nbsp;&nbsp;&nbsp;&nbsp;"Žao mi je, Tifani", reče on očinskim glasom. Zagrli je, potom, na dvosmislen način i ovlaš je poljubi u teme. "Doći ću na zabavu čim budem mogao."
<BR>&nbsp;&nbsp;&nbsp;&nbsp;&nbsp;"Požuri da ne bi propustio šampanjac", reče Tifani sa osmehom. Melvin pogasi svetla u teatru i njih četvoro izađoše.
<BR>&nbsp;&nbsp;&nbsp;&nbsp;&nbsp;Vinters se parkirao u toj istoj ulici, ali gotovo čitav blok daleko. Dok je Tifani ulazila u Melvinova kola, on joj mahnu. Pitam se da li ćeš ikad shvatiti, mlada damo, pomisli on. Shvatiti koliko sam noćas bio blizu da sve odbacim. U mislima se vrati u vreme od pre dvadeset četiri godine, jedna hladna noć u blizini grada Filadelfije, on je praktično pomahnitao i sad maltene siluje Džoanu Kar. Vinters pokrenu svog pontijaka i polako izađe njime na ulicu. Tako bi lako bilo, pomisli on, bar jedan jedini put zaboraviti pravila i ograničenja. Skočiti u vodu bez prethodnog gledanja. Priseti se kako je sklopio pakt sa bogom posle te noći provedene sa Džoanom. Dakle, ti si održao svoj deo pogodbe. Valjda. A ja sam postao oficir i džentlmen. I ubica.
<BR>&nbsp;&nbsp;&nbsp;&nbsp;&nbsp;On iskrivi lice. Zaokrenuvši pored raskošnih Vrtova Mijako, potera kola ka bazi, velikim naporom prisiljavajući sebe da prestane da razmišlja o Tifani i Džoani i seksu. Nije dosta što imam ovo iskušenje oko Tifani. Jednovremeno mi je dodeljen i poručnik seljačina koji cokulama gazi civile upinjući se da dokaže nekakvu sumanutu....
<BR>&nbsp;&nbsp;&nbsp;&nbsp;&nbsp;Zaustavio se na semaforu. Puno značanje onoga što mu je Tod kazao poče polako da uranja u njegovu svest. Isuse, pa i ja tu mogu biti u frci. Nezakonito ulaženje. Neopravdano oduzimanje slobode kretanja. Toda će osuditi... On polako provuče svoja kola kroz raskrsnicu. Mehanički stavi cigaretu u usta i pripali je. Znači, trebalo bi da zauzmem ponizni stav. Ali jebi ga. Ta Dosonova je reporterka. Loše, loše vesti.
<BR>&nbsp;&nbsp;&nbsp;&nbsp;&nbsp;Napokon stiže u bazu. Kratko mahnuvši stražaru, poveze se dalje, do mesta gde je ta trojka, po Todovim rečima, bila zatvorena. Vinters se zaustavi ispred jedne obične, bele zgrade na brežuljku koji se dizao oko pet metara u odnosu na nivo ulice. Na rubu te ulice čekao je jedan nervozni poručnik po imenu Roberto Ramirez. U rukama je držao dva velika, debela koverta. Ramirez se okrete i doviknu nešto u pravcu ulaznih vrata. Tod smesta izađe i pažljivo zaključa vrata, siđe niz stepenice i pođe prema dvojici oficira. Ramirez je već pokazivao fotografije komadantu Vintersu kad im se Tod pridružio. Diskusija te trojice bila je kratkotrajna ali žustra.
<BR>
<BR>&nbsp;&nbsp;&nbsp;&nbsp;&nbsp;"Šta je bilo kad ste primili moju poruku?" Čim je Tod nestao kroz vrata, Kerol se okrenu njima dvojici. Od kad su ih Tod i Ramirez uhapsili na parkingu Pelikanovog odmorišta, njih troje nisu imali mnogo prilike da razgovaraju nasamo.
<BR>&nbsp;&nbsp;&nbsp;&nbsp;&nbsp;"Troj je bio spreman da zbriše", nasmeja se Nik. "Ali ja sam mislio da se tvoje upozorenje odnosilo samo na robota-stražara. Pa, pošto je taj mirovao već minutima, procenio sam da smo već bezbedni. Još sam bio stvarno besan zbog druge vreće sa zlatnim polugama. Zato sam požurio nazad, do kapije.
<BR>&nbsp;&nbsp;&nbsp;&nbsp;&nbsp;Toliko sam se usredsredio na iznalaženje načina kako da provučem vreću kroz otvor, da sam, reklo bi se, zaboravio sve drugo. Iznenada sam osetio kako me Troj povlači unazad. Možda jedan sekund kasnije, dve-tri ajkule, od kojih je jedna sasvim sigurno bila mako, tresnuše u kapiju. Mislio sam da će se kapija sigurno raspasti u komade."
<BR>&nbsp;&nbsp;&nbsp;&nbsp;&nbsp;"Ti morski psi bili su prava jeza, anđele", ubaci Troj. "A i glupi. Onaj veliki se zakucao u kapiju bar dvanaest puta pre nego što je odustao."
<BR>&nbsp;&nbsp;&nbsp;&nbsp;&nbsp;"Te lude ajkule su odmah pocepale plovnu vreću u dronjke. Moguće je čak da su progutale i većinu poluga. Nije bilo zabavno nalaziti se tako blizu njih." Nik se strese. "Kad sklopim oči i sad vidim zube tog makoa na metar od sebe. Verovatno ću godinama imati strašne snove."
<BR>&nbsp;&nbsp;&nbsp;&nbsp;&nbsp;"Povukao sam Nika prema okeanu. Nisam želeo da imam nikakve veze sa tom opakom kopiladi, i nisam bio siguran da će kapija ostati neoštećena ako nasrnu ponovo. Izjurili smo odatle u rekordnom vremenu. Naravno, ni on ni ja nismo očekivali da će nas na povratku do kombija pozdraviti Ratna mornarica SAD." Troj zastade. "Ovaj stvor zvani Tod, koji je njegov problem? Nesumnjivo smatra sebe gadnim dupetom. Je l' to on samo nadrkan što ga je profa opružio po patosu prošle noći?"
<BR>&nbsp;&nbsp;&nbsp;&nbsp;&nbsp;Kerol se nasmeši. Ispruživši levu ruku, ona položi šaku na Nikovu nogu, tek iznad kolena. Dok je govorila, držala je ruku na tom mestu. "Tod je jedan od mornaričkih inženjera koji pokušavaju da nađu taj izgubljeni projektil. Sigurna sam da su on i njegovi ljudi odgovorni za provale u Nikov stan i u moju hotelsku sobu. Inače nas ne bi uhapsili."
<BR>&nbsp;&nbsp;&nbsp;&nbsp;&nbsp;"A na osnovu čega imaju pravo da nas ovde drže?" zapita Nik. On svojom rukom obuhvati Kerolinu. "Nije protivno zakonu imati zlatne poluge u rancu. Zar mi kao građani nemamo neka prava koja nas štite od ove vrste stvari?"
<BR>&nbsp;&nbsp;&nbsp;&nbsp;&nbsp;"Verovatno imamo", odgovori Kerol. Ona stisnu Nikovu ruku, a onda povuče svoju k sebi. "Ali kao novinar, nalazim da je ovaj deo naše pustolovine izuzetno zanimljiv. Lepo se vidi da je poručnik Ramirez veoma nervozan. Nije dozvolio Todu čak ni da nam postavlja pitanja pre kontaktiranja sa komandantom Vintersom. I veoma se brinuo oko naše udobnosti."
<BR>&nbsp;&nbsp;&nbsp;&nbsp;&nbsp;Kao da je ta njena poslednja reč bila znak za nastup, prednja vrata se otvoriše i trojica mornaričkih oficira uđoše. Napred je išao Vinters, a dvojica poručnika odmah za njim. Nik, Kerol i Troj sedeli su na sivim metalnim stolicama na levoj strani jedne prostorije koja je nastala pregrađivanjem i služila kao čekaonica za veće kancelarije u zadnjem delu zgrade. Ušavši u prostoriju, Vinters se napola nagnu preko velikog sivog radnog stola naspram njih.
<BR>&nbsp;&nbsp;&nbsp;&nbsp;&nbsp;"Ja sam komandant Vernon Vinters", reče on, zagledavši se svakome od njih u oči, "kao što gospođica Doson zna, ja sam jedan od starijih oficira u ovoj bazi. Trenutno rukovodim jednim tajnim projektom, čiji je kodni naziv 'Slomljena strela'." On se nasmeši. "Siguran sam da se pitate zbog čega ste dovedeni u bazu."
<BR>&nbsp;&nbsp;&nbsp;&nbsp;&nbsp;Vinters pruži levu ruku, i Ramirez mu u nju stavi uvećane infracrvene fotografije koje su najdetaljnije prikazivale projektil. On mahnu tim fotosima u pravcu troje uhapšenika. "Jedan od ciljeva projekta 'Slomljena strela' jeste pronalaženje mornaričkog projektila koji je izgubljen negde u Meksičkom zalivu. Poručnik Tod, ovde prisutan, veruje, na osnovu ovih fotografija, da vi znate gde se taj projektil nalazi. Zato je preduzeo korake da vas dovede ovamo na saslušanje." Vinters povisi glas i poče da maše rukama. "Dakle, siguran sam da nije potrebno da vas podsećam da su najmoderniji sistemi naoružanja ono što našu naciju održava u stanju slobode i bezbednosti..."
<BR>&nbsp;&nbsp;&nbsp;&nbsp;&nbsp;"Poštedite nas i lekcije o patriotizmu, i glume, komandante Vinterse", prekide ga Kerol. "Svi mi znamo da tražite izgubljeni projektil i da mislite da ste ga možda našli. Žao nam je. Danas smo išli da ga tražimo ali nismo uspeli ponovo da ga pronađemo." Ona ustade. "A sad me za trenutak saslušajte. Ovaj vaš napaljeni poručnik i njegovi ljudi prekršili su više zakona nego što ih ja mogu izbrojati. Ne samo što su nas kidnapovali, nego su i pljačkali i razorili moju hotelsku sobu i stan gospodina Vilijemsa. Takođe su pokrali izvesne fotografije, i dragocenu opremu." Ona se zagleda u Vintersa oštrim pogledom. "Nema sumnje da bi vam bolje bilo da nađete jake razloga što ste nas dovukli ovamo. Ako ih ne nađete, kunem se da ću se potruditi da sva trojica izađete pred vojni sud."
<BR>&nbsp;&nbsp;&nbsp;&nbsp;&nbsp;Kerol pogleda Ramireza, koji se vrpoljio. "U međuvremenu", nastavi ona, "mogli biste započeti tako što biste nam dali službeno, pismeno, izvinjenje, vratili nam svu imovinu, i isplatili nam odgovarajuće obeštećenje za svu nanetu štetu. Sem toga, želim da od ovog trenutka imam ekskluzivan pristup u Arhive 'Slomljene strele'. Ako ne pristanete na sve ove uslove, možete odmah da se spremite da u sledećem izdanju Majami Heralda čitate o gestapovskoj taktici Ratne mornarice Sjedinjenih Američkih Država."
<BR>&nbsp;&nbsp;&nbsp;&nbsp;&nbsp;A-u, pomisli Vinters. Ovo neće biti lako. Ova reporterka namerava da blefira i preti. On izvadi cigaretu; za to vreme je razmišljao. "Da li biste, molim vas, mogli da se uzdržite od pušenja ovde?" upade Kerol u lanac njegovih misli. "To nama svima smeta."
<BR>&nbsp;&nbsp;&nbsp;&nbsp;&nbsp;Do đavola sa ovim agresivnim nepušačima. On vrati cigaretu Pal Mal u paklicu koja mu je bila u džepu. U prvi mah je bio izbačen iz ravnoteže Kerolinim brzim napadom, ali do sada se već bio pribrao. "Dakle, gospođice Doson", poče komandant trenutak kasnije. Pogled mu odluta na drugu stranu od trojke, u pravcu ulaznih vrata. "Shvatljivo mi je zbog čega su vas protekli događaji mogli uznemiriti. Priznaću da su moji ljudi možda zaista neopravdano napavili nered dok su pretraživali vaše sobe da nađu dokaze. Međutim..." Vinters zastade u pola rečenice, okrete se i opet pođe prema Niku, Kerol i Troju.
<BR>&nbsp;&nbsp;&nbsp;&nbsp;&nbsp;"Međutim,", ponovi on, "mi ovde govorimo o izdaji." Sačekao je da njegova pretnja ostavi utisak. "A nije potrebno da vam govorim, gospođice Doson, da je izdaja ozbiljna stvar. Ozbiljnija čak i od novinarstva." On opet načini pauzu radi efekta, a glas mu postade vrlo strog. "Ako iko od vas zna išta o mestu gde se projektil nalazi, i ako je to saznanje preneo članovima bilo koje strane vlade, a posebno neke za koju se smatra da je neprijateljski nastrojena prema našim nacionalnim interesima, onda ste počinili izdaju."
<BR>&nbsp;&nbsp;&nbsp;&nbsp;&nbsp;"Koju vrstu droge ste pušili, komandante?" odgovori Kerol. "Mi bez ustezanja priznajemo da smo tražili vašu raketu. Ali to nas ne čini špijunima. Nemate sudske argumente protiv nas." Ona baci pogled ka Niku, koji je sa divljenjem pratio njeno izvođenje. "Ja sam samo novinarka koja priprema reportažu. Ovo vaše o izdaji je čista izmišljotina i potpuno sranje."
<BR>&nbsp;&nbsp;&nbsp;&nbsp;&nbsp;"Ma nemoj", reče poručnik Tod, koji se više nije mogao uzdržavati. "Onda, gde su ove slike napravljene?" On pokaza fotografije Troja kako stoji, u kompletnoj ronilačkoj opremi u prvoj podvodnoj sobi, onoj sa crvenim i plavim zidovima. Onda se okrete i pokaza prstom prema ruksacima koji su ležali u suprotnom uglu sobe. "I šta su vaša dva prijatelja radila sa dvadeset tri kilograma zlata posle svog noćašnjeg ronjenja?"
<BR>&nbsp;&nbsp;&nbsp;&nbsp;&nbsp;"U redu, čoveče", dobaci mu Troj, preterano naglašavajući reči, i zakoračivši prema poručniku Todu. "U redu. Ukapirao si, je l' da? Našli smo projektil prodali ga Rusima za dva'es tri kila zlata." On se zapilji u Toda raširenih očiju. "I sad je projektil u podmornici koja odmiče ka Moskvi ili već gde... Ajd' bre, čoveče, uozbilji se. Nismo toliko glupi."
<BR>&nbsp;&nbsp;&nbsp;&nbsp;&nbsp;Poručnik Tod planu. "Kopile jedno crno..." promrmlja on, pre nego što je komandant Vinters stigao da uskoči izmednju njih. Vintersu je bilo potrebno vreme za razmišljanje. Todova pitanja su, ipak, ostala bez odgovora. Čak i ako su postojali dobri odgovori, nije bilo teško uvideti zbog čega je neko, imajući u vidu te fotografije, pomislio da je možda reč o zaveri.
<BR>&nbsp;&nbsp;&nbsp;&nbsp;&nbsp;Sem toga, postavljalo se pitanje kako braniti postupke njegovih mlađih oficira i istražnog tima. Ako sad pustim ovo troje da odu, pomisli Vinters, to će značiti da u osnovi priznajemo da smo pogrešili... Ramirez mu je gestovima nešto pokazivao. Glavom je klimao prema izlazu. Vinters to u prvi mah ne razumede, ali Ramirez ponovi pokret.
<BR>&nbsp;&nbsp;&nbsp;&nbsp;&nbsp;"Izvinite nas za trenutak", reče Vinters. Dvojica oficira izađoše na trem, ostavivši Toda sa Nikom, Kerol i Trojem. "Šta je, poručniče?" upita Vinters.
<BR>&nbsp;&nbsp;&nbsp;&nbsp;&nbsp;"Komandante", odgovori Ramirez, "moja karijera je Mornarica. Ako sad pustimo ovo troje, bez normalnog saslušanja..."
<BR>&nbsp;&nbsp;&nbsp;&nbsp;&nbsp;"Slažem se sa vama, u potpunosti", prekide ga Vinters naglo. "Kamo sreće da se ništa od oovog danas nije dogodilo. Ali dogodilo se. Sad moramo temeljito i valjano da završimo stvar, inače nećemo moći da branimo ono što smo učinili." On za trenutak porazmisli. "Koliko će vam vremena biti potrebno za postavljanje zvučne i video-opreme neophodne za formalno saslušanje."
<BR>&nbsp;&nbsp;&nbsp;&nbsp;&nbsp;"Oko trideset minuta", odgovori Ramirez. "Možda najviše četrdeset pet."
<BR>&nbsp;&nbsp;&nbsp;&nbsp;&nbsp;"Ajmo, uradimo to. Dok se vi spremate, ja ću napraviti spisak pitanja."
<BR>&nbsp;&nbsp;&nbsp;&nbsp;&nbsp;Sranje, reče Vinters u sebi, gledajući kako Ramirez energično korača prema svojoj kancelariji na drugom kraju baze. Stvarno ću ovde provesti celu noć. On pomisli na propuštenu šansu kod Tifani. Biće bolje da je pozovem i objasnim joj dok pripremam ta pitanja. On oseti iznenadnu provalu gneva usmerenu prema poručniku Todu. A što se tebe tiče, pomisli on, ako iz ovoga izađemo čitavi, lično ću se potruditi da budeš prekomandovan u Donju Šljampoviju.
<BR>
<BR>&nbsp;&nbsp;&nbsp;&nbsp;&nbsp;Već je bilo prošlo jedanaest sati. Poručnik Tod stajao je blizu ulaznih vrata. U ruci je držao pendrek. Već ga je jednom upotrebio te večeri, neposredno pošto su Nik i Troj stigli do parkirališta restorana Pelikanovo odmorište; lupio je Nika po leđima da bi ga neterao da uđe u kola. Tu masnicu je Nik i sada osećao.
<BR>&nbsp;&nbsp;&nbsp;&nbsp;&nbsp;"Kol'ko će sve ovo da potraje?" upita Troj. Stajao je blizu radnog stola. "Zar ne možemo sad kući da se ispavamo pa da se vratimo u ponedeljak ujutro..."
<BR>&nbsp;&nbsp;&nbsp;&nbsp;&nbsp;"Čuo si šta je čovek rekao", odgovori Tod. Njegova zluradost jasno se videla. "Otišli su da se spreme za formalno saslušanje. Trebalo bi da iskoristite ovo vreme da vašu priču dovedete u red." Tod poče da udara pendrekom po svom dlanu.
<BR>&nbsp;&nbsp;&nbsp;&nbsp;&nbsp;Troj se okrete svojim sadruzima. "U redu, ekipo", reče on namignuvši im. "Glasam za to da razbucamo ovu krčmu. Da razbijemo ovog gedžu i šibamo odavde."
<BR>&nbsp;&nbsp;&nbsp;&nbsp;&nbsp;"Samo probajte, govna božja", uzvrati mu Tod. Da bi naglasio svoje reči, on tresnu pendrekom po jednoj od stolica na rasklapanje. "Ništa ne bih tako voleo kao mogućnost da prijavim da ste pokušali da pobegnete."
<BR>&nbsp;&nbsp;&nbsp;&nbsp;&nbsp;Od Vintersovog i Ramirezovog odlaska Nik nije mnogo govorio. On sad, preko sobe, pogleda Toda. "Znaš šta mi u ovome najviše smeta, poručniče?" upita on svog sprovodnika; "Smetaju mi ljudi kao što si ti", nastavi on, ne sačekavši odgovor, "zato što širom sveta takvi dospevaju na vlast. Pogledaj se. Misliš, ako si nas ovde stavio pod svoju kontrolu, da si neko i nešto. Ja da ti kažem: ne vrediš ni pišljiva boba."
<BR>&nbsp;&nbsp;&nbsp;&nbsp;&nbsp;Tod nije pokušao da sakrije svoju antipatiju prema Niku. "Ja bar umem da nađem belce da mi budu prijatelji", odgovori on ironično.
<BR>&nbsp;&nbsp;&nbsp;&nbsp;&nbsp;"Izjavljujem, uistinu.", ubaci se Troj hitro, "da je moje uverenje da naš družbenik, poručnik Tod, može biti opterećen rasnom netrpeljivošću. Moguće je da mi ovo pričamo sa pravom pravcijatom belčugom. Da vidimo da li će 'crnčuga' biti njegov sledeći."
<BR>&nbsp;&nbsp;&nbsp;&nbsp;&nbsp;"Momci, momci", umeša se Kerol kada Tod krenu prema Troju. "Kad je dosta, dosta je." U sobi nastade tišina Troj se odšeta natrag do svojih prijatelja i sede.
<BR>&nbsp;&nbsp;&nbsp;&nbsp;&nbsp;Minut kasnije, on se nagnu, da bi im bio sasvim blizu. Počeo je da šapuće, ali je pri tom prineo zlatnu narukvicu sasvim do usta. "Znate, narode", prošapta on, "ako ne izađemo brzo odavde, može se desiti da tu ostanemo celu noć. Lako mogu da zamislim saslušanje od tri-četiri sata. A to znači da će ujutro Ratna mornarica stići do mesta ronjenja pre nas."
<BR>&nbsp;&nbsp;&nbsp;&nbsp;&nbsp;"Ali šta mi tu možemo?" upita Kerol. "Bilo bi čudo da nas ovi puste da tek tako odemo, bez ikakvih pitanja."
<BR>&nbsp;&nbsp;&nbsp;&nbsp;&nbsp;"E, čudo, anđele, tačno to nam je potrebno", reče Troj sa širokim osmehom. "Jedno dobro, starinsko čudo. Nešto kao plava vila."
<BR>&nbsp;&nbsp;&nbsp;&nbsp;&nbsp;"Šta je, govna, o čemu to tamo šuškate?" Držeći se nadmeno, poručnik Tod pođe prema kupatilu koje se nalazilo na zapadnom kraju te duge sobe. "Odma' s tim prekidajte. I ništa ne pokušavajte. Izlazna vrata su zaključana, a ključ je kod mene." Nije zatvorio vrata kupatila za sobom. Pisoar je bio na desnoj strani, i to srećom, izvan vidika.
<BR>&nbsp;&nbsp;&nbsp;&nbsp;&nbsp;U zadnjem delu tog malog kupatila nije bilo mnogo svetlosti. Dok je završavao pišanje, Tod postade svestan da je čitava desna strana njegovog tela zahvaćena nekim čudnim osećanjem, kao da se hiljade sićušnih igala zabada u njega. Zbunjen, on se okrete ka uglu, i tamo ugleda nešto zbog čega čitav njegov sistem prože neverovatan šok užasa.
<BR>&nbsp;&nbsp;&nbsp;&nbsp;&nbsp;U uglu je, delimično skriveno slabom svetlošću, stajalo nešto što se jedino moglo opisati kao dvometarska šargarepa. Deblji kraj te kreature oslanjao se na četiri šape sa kožicama razapetim između prstiju; sve četiri su čvrsto počivale na podu. Nije bilo nikakvih ruku, ali na oko metar i po od tla, neposredno ispod lavirinta plavih špageta nepoznate svrhe koji su se nalazili na 'glavi' tog bića, postojala su četiri vertikalna proreza dužine od po tridesetak centimetara. Po jedan čudan produžetak visio je iz svakog od tih razreza na 'licu', stvorenja. Kasnije će Troj objasniti Niku i Keroli da su to senzori, da šargarepa vidi, čuje, i oseća mirise i ukuse pomoću tih izduženih delova.
<BR>&nbsp;&nbsp;&nbsp;&nbsp;&nbsp;Poručnik Tod nije čekao da prouči to stvorenje. Silovito je uzviknuo i brzo ustaknuo iz kupatila. Nije zastao ni da uvuče penis, ni da povuče zip na šlicu. Čudesno narandžasto biće pojavi se i samo, sada osvetljeno, na vratima kupatila; tog trenutka poručnik je bio siguran da će ga biće pratiti. Zurio je u tog stvora, skamenjen, nepokretan, pola sekunda. Kada stvorenje zaista i krenu ka njemu, Tod, okrenuvši se, hitro otključa ulazna vrata i jurnu kroz njih.
<BR>&nbsp;&nbsp;&nbsp;&nbsp;&nbsp;Na nesreću, zaboravio je da tu ima osam betonskih stepenika. Upaničen, spotakao se i pao, žestoko tresnuo glavom o drugi stepenik i skotrljao se do dna, gde ostade da leži na leđima na pločniku ispred zgrade, onesvešćen.
<BR>&nbsp;&nbsp;&nbsp;&nbsp;&nbsp;Kad je ugledala šargarepu Kerol se u prvi mah uplašeno zgurila uz Nika. Onda oboje pogledaše Troja. On se smeškao i pevuckao za sebe. "Zvezdici svoju želju kaži... ko si, da si, ona važi." Njegov odnos prema svemu što se dešavalo bio je toliko blaziran da se Nik i Kerol čak, privremeno, opustiše. Međutim, kad je poručnik Tod nestao kroz prednja vrata, a šargarepa se okrenula da se suoči s njima, bilo je teško ostati smiren.
<BR>&nbsp;&nbsp;&nbsp;&nbsp;&nbsp;"Bez veze", reče Troj sa velikim osmehom. "Ja sam se zapravo nadao da će biti plava vila. Mislio sam da bi me mogla učiniti bogatim, ili, možda, čak i belim."
<BR>&nbsp;&nbsp;&nbsp;&nbsp;&nbsp;"U redu, Džefersone", reče Nik. Lice mu je izgledalo kao da je upravo pojeo limun. "Molim te, objasni nam šta je to tu ispred nas."
<BR>&nbsp;&nbsp;&nbsp;&nbsp;&nbsp;Troj najpre polako odšeta do ugla sobe, da uzme njihove rance. "To je, profesore", odgovori on prišavši samoj šargarepi, "nešto što bismo mogli nazvati holografskom projekcijom." On gurnu ruku u, i kroz, to telo oranž boje. "Po pretpostavci, negde u univerzumu stvarno živi ovakvo biće, ali oni su poslali samo njegovu sliku, da nam pomogne da pobegnemo."
<BR>&nbsp;&nbsp;&nbsp;&nbsp;&nbsp;Čak ni posle tog Rojevog objašnjenja, Nik i Kerol nisu želeli da priđu nepomičnoj šargarepi bliže nego što je bilo apsolutno neophodno. Kretali su se leđima uza zid sve dok nisu stigli do vrata. "Ne brinite", nasmeja se Troj. "Neće vam učiniti ništa nažao."
<BR>&nbsp;&nbsp;&nbsp;&nbsp;&nbsp;Senzor koji je visio iz rasekline na krajnjoj desnoj strani šargarepine glave bio je potpuno nerazumljiv. Kerol nije mogla da odvoji pogled od tog organa. Izgledao je kao zgužvani komad lepljivog pčelinjeg saća, naboden na štap neke mažoretkinje. "A šta sa onim radi?" upita Kerol, pokazujući prstom dok je izlazila, pre Troja, iz prostorije.
<BR>&nbsp;&nbsp;&nbsp;&nbsp;&nbsp;"Ne znam anđele", odgovori Troj. "Ali mora biti nešto zabavno."
<BR>&nbsp;&nbsp;&nbsp;&nbsp;&nbsp;Nik i Troj se pridružiše Kerol na platformi na vrhu stepeništa. Toda ugledaše svi približno u isto vreme. Bili su, prirodno, iznenađeni što leži na tlu u podnožju stepenica. Todova glava je krvarila. "Da mu pomognemo?" zapita se Kerol glasno dok je Troj, ispred nje, u skokovima silazio niz stepenište.
<BR>&nbsp;&nbsp;&nbsp;&nbsp;&nbsp;"Ni slučajno", brzo odgovori Nik.
<BR>&nbsp;&nbsp;&nbsp;&nbsp;&nbsp;Troj se sagnu do Toda i pažljivo pregleda onesvešćenog poručnika od glave do pete. Zatim ga ovlaš pljesnu po obrazu. Poručnik Tod se nije micao. Troj namignu svojim prijateljima na vrhu stepeništa. "Profesor je bio u pravu, čoveče", reče Troj razvlačeći lice u veliki osmeh, "ti stvarno ne vrediš ni pišljiva boba."
<BR>
<BR>&nbsp;&nbsp;&nbsp;&nbsp;&nbsp;"I tako sam je poljubila", reče Kerol smejući se.
<BR>&nbsp;&nbsp;&nbsp;&nbsp;&nbsp;"Šta si uradila?" upita Nik. Bili su u Trojevom starom fordu model LTD, i vozili se ka marini Hemigvej. Po izlasku iz baze pešačili su dva i po kilometra do Trojeve kuće, da bi uzeli ta kola. Kerol je sedela na prednjem sedištu, pored Troja, a Nik na zadnjem pored ranaca sa zlatom i informacijskim diskovima.
<BR>&nbsp;&nbsp;&nbsp;&nbsp;&nbsp;Kerol se okrete unazad, ka Niku. "Poljubila sam je." Opet se nasmejala videći kako Nik sa gađenjem izvija lice. "A šta je trebalo da radim? Jača je od većine muškaraca. Pritisnula me je o pod. A bilo je i nečeg malčice sugestivnog u načinu kako me je držala..."
<BR>&nbsp;&nbsp;&nbsp;&nbsp;&nbsp;"Jiiiii-piiii, anđele." Troj pljesnu levom šakom po instrument-tabli. "Zapanjuješ me. Šta je super-Švabica posle toga učinila?"
<BR>&nbsp;&nbsp;&nbsp;&nbsp;&nbsp;"Popustio je njen stisak oko mojih zglobova. Samo na sekund. Mislim da se predomišljala da li da mi uzvrati poljubac."
<BR>&nbsp;&nbsp;&nbsp;&nbsp;&nbsp;"Bljak", javi se Nik sa zadnjeg sedišta. "Povratiću".
<BR>&nbsp;&nbsp;&nbsp;&nbsp;&nbsp;"Pa si je mlatnula po slepoočnici i pobegla?" upita Troj. Kerol potvrdno klimnu. Troj se od srca nasmeja, a onda se naglo uozbilji. "Dobro pazi ako je ikad ponovo vidiš, anđele. Greta ne voli da gubi."
<BR>&nbsp;&nbsp;&nbsp;&nbsp;&nbsp;"Ali jedna tvoja procena o njoj je pogrešna, Kerol", reče Nik. "Greta se uopšte ne upušta sa ženama. Previše voli seks sa muškarcima."
<BR>&nbsp;&nbsp;&nbsp;&nbsp;&nbsp;Kerol je smatrala da je ovaj Nikov komentar hvalisav, čak i nervirajući. Stoga se obrati, preko prednjeg sedišta, Troju; "Troje otkud to da muškarci prirodno pretpostavljaju da žena koja ima seksualne odnose sa muškarcima ne može ni u kom slučaju biti zainteresovana i za seks sa drugom ženom? Da li je to još jedan primer njihovog fundamentalnog uverenja o sopstvenoj urođenoj superiornosti?" Ne sačekavši odgovor, Kerol se opet okrete da razgovara sa Nikom. "Za slučaj da se pitaš, odgovor glasi: ne, nisam lezbejka. Nepopustljivo sam heteroseksualna, prvenstveno zbog mog srednjeklasnog vaspitanja u dolini San Fernandno. Ali priznajem da me ponekad izuzetno zamaraju muškarci i ono što nazivam njihovim babunskim demonstracijama mačizma."
<BR>&nbsp;&nbsp;&nbsp;&nbsp;&nbsp;"Ej", odgovori Nik, "nisam nameravao da zapodevam raspravu. Samo sam predložio da..."
<BR>&nbsp;&nbsp;&nbsp;&nbsp;&nbsp;"Važi, važi", prekide ga Kerol, opustivši se malo, "nema štete. Valjda sam i ja malo prebrza na okidaču." Ćutala je nekoliko sekundi. "Uzgred budi rečeno, Nik", nastavi ona, "jedan deo ove stvari još ne razumem u potpunosti. Zašto je kapetan Homer za sve ovo vreme ulagao tolike napore da sakrije ostatak blaga? Zašto ga nije, prvom prilikom, jednostavno prodao?"
<BR>&nbsp;&nbsp;&nbsp;&nbsp;&nbsp;"Iz mnogo razloga", odgovori Nik. "Od kojih nije najmanji taj što se plašio da bi mogao biti otkriven i optužen zbog krivokletstva koje je počinio tokom našeg suđenja. Na ovaj način izbegava i porez; dalje, vrednost zlata vremenom skače; i, najvažnije, Greta mora ostati u blizini ako želi da dobije ceo svoj deo. Homer gotovo sigurno pretvara, s vremena na vreme, po neki deo tog zlata u gotov novac, verovatno preko nekog posrednika. Ali nikad u količinama koje bi privukle pažnju."
<BR>&nbsp;&nbsp;&nbsp;&nbsp;&nbsp;"I zato, anđele, vidiš", upade Troj, "on nikako ne može da se obrati policiji. Jer bi onda morao sve da prizna. Kladim se da je sad stvaarno nadrkan."
<BR>&nbsp;&nbsp;&nbsp;&nbsp;&nbsp;Troj se na rskrsnici zaustavi na semaforu, prethodno se prestrojivši u traku za skretanje levo. Jedna kola se zaustaviše desno od njihovih, veoma blizu Kerol; pukim slučajem Kerol dokono pogleda u tom pravcu. Mercedes.
<BR>&nbsp;&nbsp;&nbsp;&nbsp;&nbsp;Kasnije će se Kerol prisećati da joj se od tog trenutka činilo da vreme teče kao usporeno. Svaki pojedini sekund sledećeg minuta ostao je zabeležen u njenom sećanju kao super-usporen, kao da je mnogo duže trajao. Greta je vozila automobil kapetana Homera. Zurila je u Kerol. Pored Grete je sedeo Homer, mlatarajući pesnicama i urlajući nešto što Kerol kroz zatvoren prozor nije čula. Kerol se zagleda u Gretine zapanjujuće oči. Takvu mržnju još nikad nije videla. Samo na tren Kerol skrete pogled, da upozori Troja i Nika. Kad je opet pogledala desno, videla je da Greta drži pištolj uperen pravo u nju.
<BR>&nbsp;&nbsp;&nbsp;&nbsp;&nbsp;A onda, tri stvari su se desile maltene istovremeno. Kerol se sagnula. Troj je jurnuo kroz raskrsnicu na crveno, pri čemu je za dlaku promašio jedna zahuktala kola, a Greta je opalila. Metak je probio Kerolin prozor, zabio se u Trojeva vrata, i, samim čudom, promašio ih oboje. Kerol ostade zgurena ispod instrument-table, uz prednje sedište. Borila se protiv panike i pokušavala da dođe do daha.
<BR>&nbsp;&nbsp;&nbsp;&nbsp;&nbsp;Gonjenje je počelo. Bila je subota uveče posle jedanaest i trideset; u stambenoj zoni Ki Vesta saobraćaj je bio vrlo redak. Trojev ford nije se mogao takmičiti sa mercedesom. Još dvaput je Greta manevrisanjem došla u povoljnu poziciju i zasula ford kuršumima. Izrešetala je i unakazila prozore, ali sve troje u fordu ostadoše nepovređeni.
<BR>&nbsp;&nbsp;&nbsp;&nbsp;&nbsp;Nik je ležao na podu uz zadnje sedište. "Idi u centar grada ako možeš", povika on Troju. "Možda ćemo ih se otresti u saobraćaju."
<BR>&nbsp;&nbsp;&nbsp;&nbsp;&nbsp;Troj se spustio najniže što je mogao, i zato je ulicu ispred sebe jedva video. Vozio je kao ludak, krivudao po ulici sa četiri trake izlećući pred vozila koja su dolazila iz suprotnog smera, divlje trubio i onemogućavao Greti da predvidi njegov sledeći potez. "Gde su panduri kad su ti stvarno potrebni?" reče on pojačanim glasom. "Manijaci pucaju na nas usred Ki Vesta, a na vidiku nigde nijednog čoveka u plavom."
<BR>&nbsp;&nbsp;&nbsp;&nbsp;&nbsp;Posle Nikovog predloga, Troj iznenada okrete kola nasred ulice i pojuri u suprotnom smeru. Greta ovo nije očekivala. Prikočila je žestoko, gume su joj proklizavale, udarila je u jedan parkirani auto, i tek onda nastavila gonjenje.
<BR>&nbsp;&nbsp;&nbsp;&nbsp;&nbsp;Sada na ulici ispred njih više nije bilo nikakvih vozila, a mercedes ih je ponovo sustizao. "Au", uzviknu Troj plašeći se novog napada. On naglo zaokrete ulevo, prolete kroz jednu uličicu kao topovska granata, pa kroz jedan parking i još jednu uličicu. Nekoliko sekundi kasnije brzo zaokrete na jedan prilazni put. Kola se nađoše u poplavi svetlosti, a Troj nagazi kočnice 'do daske'. "Svi napolje", povika on. Dok su Nik i Kerol još pokušavali da shvate šta se kog vraga dešava, Troj je već predavao ključeve svojih kola jednom visokom čoveku u crvenoj uniformi.
<BR>&nbsp;&nbsp;&nbsp;&nbsp;&nbsp;"Mi smo svratili samo na piće", reče Troj. A onda začuše škripanje mercedesovih kočnica iza sebe. "A ovi ljudi iza nas", reče Troj veoma glasno, tako da ga je čulo pet-šest posmatrača koji su se našli u blizini - među njima i dvojica zaduženih za parkiranje, "imaju pištolje i pokušavaju da nas ubiju."
<BR>&nbsp;&nbsp;&nbsp;&nbsp;&nbsp;Za Homera i Gretu bilo je prekasno da pokušaju da pobegnu. Troj se bio dovezao u hotel Mijako vrtovi, kroz ulaz za parkiranje; iza mercedesa su na kružni prilazni put već ušla druga kola. Greta prebaci u rikverc, grunu u branik i prednju rešetku automobila marke Jaguar iza sebe, a onda pokuša da pobegne tako što bi se progurala pored Trojevog forda. Troj i uniformisani portir se baciše u zaklon, Greta nalete na otvorena vrata forda, izgubi kontrolu nad svojim vozilom i na kraju se zabi u kiosk na sredini prolaza. Dok su Nik i Kerol, teturajući se, izlazili iz kola, četvorica iz hotelskog obezbeđenja opkoliše Gretu i Homera.
<BR>&nbsp;&nbsp;&nbsp;&nbsp;&nbsp;Troj priđe svojim prijateljima. "Ima li povređenih?" I Kerol i Nik odrečno odmahnuše glavama. Trojevo lice se razvuče u veličanstveni osmeh. "Trebalo bi da su oni stvorovi ovim smireni", reče on.
<BR>&nbsp;&nbsp;&nbsp;&nbsp;&nbsp;Kerol ga zagrli. "Doći ovamo, to je bila briljantna ideja", reče ona. "Kako si se toga dosetio?"
<BR>&nbsp;&nbsp;&nbsp;&nbsp;&nbsp;"Po pticama", odgovori Troj.
<BR>&nbsp;&nbsp;&nbsp;&nbsp;&nbsp;"Po pticama?" ponovi Nik. "O čemu to pričaš, Džefersone?"
<BR>&nbsp;&nbsp;&nbsp;&nbsp;&nbsp;"Dakle, profesore", odvrati Troj otvarajući vrata elegantnog hotela i ulazeći, posle svojih drugara, u otvoreni atrijum, "kada su poslednji put bili u prilici da nas srede shvatio sam da će nas verovatno poubijati zato što smo im ukrali zlato. I zapitao sam se da li stvarno ima ptica u raju. Majka mi je uvek govorila da ima."
<BR>&nbsp;&nbsp;&nbsp;&nbsp;&nbsp;"Troje", reče Kerol osmehujući se, "baš si pun govana. Pređi na poentu."
<BR>&nbsp;&nbsp;&nbsp;&nbsp;&nbsp;"Baš tako, anđele", ogvori on. "Pogledaj oko sebe." U atrijumu Mijako vrtova nalazio se veličanstveni kavez sa pticama zaštićen mrežom od tanke žice, četiri sprata visok, odozgo osvetljen skupinom reflektora. Stotine šarenih ptica igralo se među lijanama i palmama, donoseći u hotelski hol pravi zvuk i osećaj tropskog predela.
<BR>&nbsp;&nbsp;&nbsp;&nbsp;&nbsp;"Kad sam pomislio na ptice", reče Troj, koji više nije mogao suzbiti ludački smeh, "shvatio sam da smo u blizini ovog hotela, i ovaj plan mi je nekako sam pao na pamet."
<BR>&nbsp;&nbsp;&nbsp;&nbsp;&nbsp;Njih troje su stajali u sredini i gledali gore, u kavez sa pticama. Kerol je bila u sredini. Ona obojici pruži ruke.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
