<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;"Dobro jutro, anđele", iskezi se Troj veličanstvenim osmehom dok se Kerol približavala Kraljici Floride. "Jesi li spremna za malčice pecanja?" On iskoči iz čamca i povika prema Niku, koji se nalazio na zadnjem delu brodića, iza platnene konstrukcije. "Stigla je, profo", urlao je. "Odo' ja na parking po njene stvari." Kerol dodade Troju ključeve svog vozila i on ode u pravcu direkcije marine.
<BR>&nbsp;&nbsp;&nbsp;&nbsp;&nbsp;Kerol je nekoliko trenutaka šetkala po gatu. Nik konačno izađe iza pletnenog zaklona. "Pa siđi, uđi u brod", dobaci joj on brišući komadom tamnog platna teški lanac za tegljenje tereta po dnu, mršteći se pomalo. Mučio ga je grozan mamurluk. Sem toga, mučili su ga i događaji od protekle noći. Kerol u prvi mah nije ništa odgovorila. Nik prestade da čisti lanac, čekajući da ona progovori.
<BR>&nbsp;&nbsp;&nbsp;&nbsp;&nbsp;"Ne znam tačno kako da ovo kažem", poče ona glasom čvrstim ali prijatnim, "ali važno mi je da to kažem pre nego što se ukrcam u brod." Kerol pročisti grlo. "Nik", reče ona odmereno, "danas ne želim da ronim sa tobom. Želim da ronim sa Trojem".
<BR>&nbsp;&nbsp;&nbsp;&nbsp;&nbsp;Nik je upitno pogleda. Stajao je na suncu, a glava ga je bolela. "Ali, Troj..." poče on.
<BR>&nbsp;&nbsp;&nbsp;&nbsp;&nbsp;"Znam šta ćeš reći", prekide ga ona. "On nema mnogo iskustva, a ronjenje bi ovog puta moglo biti opasno. Ona se zagleda pravo u Nika. "To meni nije važno. Imam dovoljno ronilačkog iskustva za oboje. Radije bih ronila sa Trojem." Ona sačeka nekoliko sekundi. "Pa, ako ti nisi voljan da..."
<BR>&nbsp;&nbsp;&nbsp;&nbsp;&nbsp;Ovog puta Nik prekide nju. "U redu, u redu", reče on, okrenuvši se od nje. Sa iznenađenjem je primetio da oseća gnev i povređenost. Ova žena je još nadrkana, reče on u sebi. A ja mislio da možda... On pođe na suprotnu stranu od Kerol i zađe opet iza platna, da završi pripremanje malog, iznajmljenog krana za spasavanje imovine sa dna. Prošle noći su ga on i Troj namestili na brodić. Pošto su taj stari komad opreme koristili već nekoliko puta na ranijim izletima, instaliranje je predstavljalo rutinski posao i prošlo je bez većih problema.
<BR>&nbsp;&nbsp;&nbsp;&nbsp;&nbsp;Kerol siđe u brodić i stavi svoje primerke fotografija na gornju površinu ormana koji je stajao uz krmanoški točak. "Gde je trozubac?" doviknu ona Niku. "Pomislila sam da ga još jednom pogledam jutros."
<BR>&nbsp;&nbsp;&nbsp;&nbsp;&nbsp;"Donja leva fioka, ispod navigacione opreme", stiže brz i oštar odgovor. Ona iz označene fioke izvuče sivu torbu, otvori je i izvuče zlatni trozubac. Držala ga je šakom oko duge srednje šipke. Iz nekog razloga trozubac joj je davao čudan osećaj. Kerol ga vrati u torbu, pa opet izvuče. Opet ga je držala u rukama i opet je osećaj bio pogrešan. Prisetila se kako je tu šipku napipala i polako obuhvatila šakom u moru, ispod one stenovite izbočine. Tako je, reče ona sebi. Deblji je.
<BR>&nbsp;&nbsp;&nbsp;&nbsp;&nbsp;Prevrtala je trozubac u rukama. Pa šta mi je? pomisli ona. Jesam li pošandrcala? Kako bi ovo moglo biti deblje? Pregledala je trozubac još jednom, veoma pomno. Ovog puta došla je do zaključka da su se šiljci viljuške na krajevima izdužili, i da se ukupna težina trozupca primetno povećala. Dobri bože! Pa da li je to moguće? pitala se.
<BR>&nbsp;&nbsp;&nbsp;&nbsp;&nbsp;Kerol izvuče fotese koje je donela. Sve njene slike trozupca bile su načinjene pod vodom. Ali bila je sigurna da može razaznati dve delikatne promene u odnosu na ranije snimljeno stanje. Osovinska šipka bila je deblja, a zupci na kraju bili su duži.
<BR>&nbsp;&nbsp;&nbsp;&nbsp;&nbsp;"Nik", upita ona nešto pojačanim glasom. "Nik, možeš li doći ovamo?"
<BR>&nbsp;&nbsp;&nbsp;&nbsp;&nbsp;"Usred posla sam", dopre do nje neljubazni glas sa druge strane platna. "Je l' važno?"
<BR>&nbsp;&nbsp;&nbsp;&nbsp;&nbsp;"Ne. Mislim, da", odgovori Kerol. "Ali može da sačeka dok ne budeš slobodan."
<BR>&nbsp;&nbsp;&nbsp;&nbsp;&nbsp;Kerolin um je hitao napred. Postoje samo dve mogućnosti, reče ona sebi logički precizno, naime, ili se promenilo ili se nije promenilo. Ako se nije promenilo, onda sam omađijana. Jer, izgleda nedvosmisleno deblje. Kako bi se moglo promeniti? Ili samo od sebe, ili ga je neko menjao. Ali ko? Nik? Pa kako bi on mogao...?
<BR>&nbsp;&nbsp;&nbsp;&nbsp;&nbsp;Nik joj priđe. "Da?" obrati joj se on tonom udaljenim, gotovo neprijateljskim. Videlo se da mu je neprijatno.
<BR>&nbsp;&nbsp;&nbsp;&nbsp;&nbsp;Kerol mu stavi trozubac u ruke. "Dakle?" upita ona smeškajući se i gledajući ga sa iščekivanjem.
<BR>&nbsp;&nbsp;&nbsp;&nbsp;&nbsp;"Šta, dakle?" odgovori on, potpuno zbunjen ovim što se dešavalo, a još ljut zbog ranije zađevice.
<BR>&nbsp;&nbsp;&nbsp;&nbsp;&nbsp;"Zar ne uviđaš razliku?" nastavi Kerol, pokazujući klimanjem glave prema trozupcu.
<BR>&nbsp;&nbsp;&nbsp;&nbsp;&nbsp;Nik je prevrtao trozubac po rukama, kao ona maločas. Odsjaji sunca na zlatnoj površini smetali su mu očima. Žmirkao je. Onda je prebacivao trozubac iz jedne u drugu ruku i zagledao ga iz mnogih uglova. "Mislim da ne mogu da ukapiram", reče on najzad. "Je l' ti to pokušavaš da mi kažeš da se ova stvar nešto promenila?"
<BR>&nbsp;&nbsp;&nbsp;&nbsp;&nbsp;Pružio je ruke tako da se trozubac našao između njih dvoje. "Da", odgovori ona. "Zar ne osećaš? Centralna šipka je deblja nego što je bila u četvrtak, a ove bodlje, ovi šiljci viljuške malo su duži. I zar ti se ne čini da je cela stvar teža?"
<BR>&nbsp;&nbsp;&nbsp;&nbsp;&nbsp;Niku je i dalje u glavi dobovalo. Prenosio je pogled sa trozupca na Kerol i nazad. Koliko je on mogao videti, taj predmet se nije promenio. "Ne osećam", reče on. "Meni izgleda isto."
<BR>&nbsp;&nbsp;&nbsp;&nbsp;&nbsp;"Samo si tvrdoglav", bila je uporna Kerol. Opet je dograbila trozubac. "Evo, vidi slike. Proveri koliko je dugačka viljuška u odnosu na celinu, pa vidi kolika je sad. Postoji razlika."
<BR>&nbsp;&nbsp;&nbsp;&nbsp;&nbsp;U Kerolinom celokupnom držanju postojalo je nešto što je stvarno razdraživalo Nika. Činilo se da uvek polazi od postavke da je ona u pravu, a da svi drugi greše. "To je besmislica", uzvrati Nik maltene vičući, "a ja imam mnogo posla." Trenutak potom, on nastavi. "Kako bi se, do đavola, moglo nešto promeniti? To je, za ime Hrista, metalni predmet. Šta misliš? Da je nekako porastao? Sranje."
<BR>&nbsp;&nbsp;&nbsp;&nbsp;&nbsp;On odmahnu glavom i poče se udaljavati. Posle nekoliko koraka, okrete se. "Tim slikama ionako ne možeš verovati", reče on odmerenijim glasom. "Podvodne slike uvek prikazuju predmete izobličeno..."
<BR>&nbsp;&nbsp;&nbsp;&nbsp;&nbsp;Približavao se Troj gurajući kolica sa Kerolinom opremom. I da nije čuo Keroline i Nikove reči, mogao je, već na osnovu njihovog držanja, da zaključi da su opet počeli. "Eee, dakle, stvarno", reče on prilazeći, "pa ja ne mogu vas dvoje ni minut da ostavim nasamo. Oko čega se svađate odjutros, profesore?"
<BR>&nbsp;&nbsp;&nbsp;&nbsp;&nbsp;"Ova tvoja navodno inteligentna prijateljica novinarka", odgovori Nik gledajući prema Kerol i govoreći patronizujućim tonom, "uporno tvrdi da je naš trozubac izmenio oblik. Preko noći, valjda. Iako još nije počela da objašnjava kako. Hoćeš li joj, molim te, pošto ona meni neće poverovati, objasniti da ispod vode postoji neki indeks refrakcije ili već tako nešto, zbog čega slike ispadaju zeznute."
<BR>&nbsp;&nbsp;&nbsp;&nbsp;&nbsp;Kerol se obrati Troju. "Jeste se promenio. Časna reč. Jasno pamtim kakav je osećaj bio u početku, a sad je drugačiji."
<BR>&nbsp;&nbsp;&nbsp;&nbsp;&nbsp;Troj poče da istovaruje kolica i prenosi delove okeanskog teleskopa na Kraljicu Floride. "Anđele", reče zastavši da osmotri trozubac koji mu je Kerol oberučke pružala, "ne znam da li se promenio ili nije, ali jedno znam. Bila si vrlo uzbuđena kad si ga našla, a sem toga, tada si bila pod vodom. Uz tu kombinaciju, ja ne bih verovao ni svom sopstvenom pamćenju o tome kakav je osećaj bio."
<BR>&nbsp;&nbsp;&nbsp;&nbsp;&nbsp;Kerol ih obojicu dobro osmotri. Spremala se da istraje u ovoj diskusiji, ali Nik naglo promeni temu. "Da li si znao, Džefersone, da je naša klijentkinja, gospođica Doson, zatražila tvoje usluge danas, u smislu zajedničkog ronjenja? Neće da roni sa mnom." Njegov ton je sad bio jedak.
<BR>&nbsp;&nbsp;&nbsp;&nbsp;&nbsp;Troj iznenađeno pogleda Kerol. "To je stvarno ljubazno, anđele", reče on tiho, "ali Nik je pravi stručnjak za to, ovde. Ja sam jedva nešto više od početnika."
<BR>&nbsp;&nbsp;&nbsp;&nbsp;&nbsp;"To znam", odvrati oštro Kerol, još ljuta zbog ishoda prethodnog razgovora. "Ali hoću da ronim sa nekim u koga mogu da se pouzdam. Sa nekim ko se ponaša odgovorno. A o ronjenju znam dovoljno za oboje."
<BR>&nbsp;&nbsp;&nbsp;&nbsp;&nbsp;Nik ljutito pogleda Kerol, okrete se i ode. Bio je zlovoljan. "Hajde, Džefersone", reče on. "Već sam se saglasio da gospođica Visoka i Moćna istera po svome. Ovog puta. Ajd' da spremimo brod i da opet namestimo taj njen, kao teleskop."
<BR>
<BR>&nbsp;&nbsp;&nbsp;&nbsp;&nbsp;"Moj otac se konačno razveo od moje majke kad mi je bilo deset godina", govorila je Kerol Troju. Sedeli su zajedno na palubni na prednjem delu brodića. Pošto su već dvaput razmotrili čitavu proceduru za ovo ronjenje, Kerol je pomenula nešto o svom prvom iskustvu sa plovidbom - o rođendanu koji je provela na ribarskom čamcu sa ocem, kad joj je bilo šest godina; posle toga su njih dvoje ležerno prešli na razgovor o svom detinjstvu. "Njihov raskid bio je grozan." Ona vrati Troju konzervu koka-kole. "Mislim da si, možda, na neki način i srećniji što oca nikad nisi ni upoznao."
<BR>&nbsp;&nbsp;&nbsp;&nbsp;&nbsp;"Ne bih rekao", odgovori Troj ozbiljno. "Još od najmlađih dana smetala mi je činjenica da neka deca imaju dvoje roditelja. Moj brat Džejmi je, naravno, pokušavao da pomogne, ali njegove mogućnosti nisu bile neograničene. Kad sam birao prijatelje, namerno sam se opredeljivao za one čiji su očevi živeli kod kuće." Nasmejao se. "Pamtim jednog klinca, crnca, po boji baš poprilično crnog, zvao se Vili Adams. Njegov tata jeste bio kod kuće, ali kao blamaža za porodicu. Bio je to jedan stariji čovek, blizu šezdesete, i nije radio u to doba. Po čitav dan je samo sedeo u stolici za ljuljanje, na prednjem trenu kuće, pijući pivo.
<BR>&nbsp;&nbsp;&nbsp;&nbsp;&nbsp;Kad god sam odlazio do Vilijeve kuće da se igram, svaki put sam nalazio neki izgovor da provedem malo vremena na tremu slušajući gospodina Adamsa. Vili se tada vrpoljio, bilo mu je nezgodno, nije mogao da razume zbog čega sam želeo da slušam stare, po pretpostavci dosadne priče njegovog oca. Gospodin Adams je bio učesnik korejskog rata, pa je voleo da priča o svojim prijateljima, o bitkama, i naročito o korejskim ženama i njihovim, kako je on govorio, 'trikovima'.
<BR>&nbsp;&nbsp;&nbsp;&nbsp;&nbsp;Uvek si mog'o da znaš kad će on s tim da počne. Zapilji se napred, kao da pažljivo gleda nešto u velikoj daljini, pa počne, koliko za slušaoce toliko i za sebe samog: 'Istinu kaži, Bejbi Ru, ne laži'. Posle toga recituje priču, maltene kao da čita iz knjige. 'Bili smo oterali Severnokoreance natrag do reke Jalu i naš komadant bataljona rekao je da su spremni da se predaju', kazao bi on. 'Bili smo dobro raspoloženi, pričali smo šta će ko da radi kad se vratimo u SAD. Ali onda je iz Kine nahrupila velika žuta horda...'"
<BR>&nbsp;&nbsp;&nbsp;&nbsp;&nbsp;Troj zastade i zagleda se u okean. Kerol je sebi lako mogla dočarati sliku Troja kao dečaka koji sedi na tremu sa svojim prijateljem Vilijem kome je strašno nelagodno i sluša priče čoveka koji beznadežno živi u prošlosti ali koji, ipak, predstavlja oca koga Troj nikad nije imao. Ona se nagnu ka Troju i dotače ga po podlaktici. "Lepa je to slika", reče ona. "Verovatno nikad nisi znao koliko si usrećivao tog čoveka slušajući njegove priče."
<BR>&nbsp;&nbsp;&nbsp;&nbsp;&nbsp;Na drugom kraju brodića, iza platnenog svoda, Nik Vilijems je sedeo sam. Čitao je Madam Bovari i pokušavao, bez uspeha, da ne obraća pažnju ni na ostatke svog mamurluka, ni na rasute deliće konverzacije koji su mu dopirali do uha. Navigacioni sistem bio je programirao na automatsko stizanje do mesta gde su u četvrtak ronili, tako da više, zapravo, nije imao šta da radi u pogledu upravljanja brodom. Sigurno bi se, sa uživanjem, uključio u razgovor Troja i Kerol, ali posle onog sukoba sa njom, kad je jasno kazala da ne želi da se druži s njim, bar je on to tako shvatio, rešio je da im se ne pridružuje. Bilo je potrebno da sad on na nju ne obraća pažnju. Inače bi ona zaključila da je on samo još jedan peša.
<BR>&nbsp;&nbsp;&nbsp;&nbsp;&nbsp;Sem toga, sviđala mu se ta knjiga. Sad je čitao onaj deo gde se Ema Bovari konačno upušta u vezu sa Rudolfom Bulanžeom. Nik je mogao da dočara sebi sliku Eme kako se iskrada iz kuće, u tom seocetu u francuskoj provinciji, i kako, prelazeći preko polja, trči u zagrljaj svoga ljubavnika. U većini ranijih slučajeva, čitajući roman o nekoj lepoj crnki, Nik je sebi dočaravao Monikin lik. Zanimljivo, ali sedeći sada na brodu i čitajući o Emi Bovari, zamišljao ju je sa likom Kerol Doson. Štaviše, nekoliko puta tog jutra, dok je čitao Floberove opise strasti između Eme i Rudolfa, zamišljao je sebe u ulozi tog neženje iz redova francuskog zemljoposedničkog otmenog sloja, kako vodi ljubav sa Emom/Kerol.
<BR>&nbsp;&nbsp;&nbsp;&nbsp;&nbsp;Automatski navigacioni sistem koji je vodio lađu dok je Nik čitao roman sastojao se od jednostavne kombinacije radio-primopredajnika sa malim miniprocesorom. Koristeći svetsku mrežu geosinhronih satelita, softver u tom procesoru je vrlo precizno utvrđivao lokaciju brodića, a onda postupao po uprogramiranom krmanoškom algoritmu za stizanje do željenog odredišta. Duž puta, dvosmerna veza sa satelitom na nebu davala je informacije potrebne da se ažurira putanja kroz okean.
<BR>&nbsp;&nbsp;&nbsp;&nbsp;&nbsp;Kada se Kraljica Floride našla na jednu milju od mesta ronjenja, nav-sistem se oglasi jednim kratkim tonom. Nik se diže i ode do kontrola i prebaci ih na ručno upravljanje, dok se Kerol i Troj digoše iz svojih stolica. "Upamti", dobaci mu ona, "prvenstveni cilj našeg ronjenja jeste fotografisanje i izvlačenje onoga, što god to bilo, što smo videli u četvrtak dole u toj rupi. Posle, ako budemo imali dovoljno vremena, vratićemo se do one izbočine gde smo našli trozubac."
<BR>&nbsp;&nbsp;&nbsp;&nbsp;&nbsp;Kerol priđe monitoru priključenom na okeanski teleskop i uključi ga. Stajala je na metar-dva od Nika. Nisu ni reč progovorili još od isplovljavanja iz Ki Vesta. "Srećno", reče on tiho.
<BR>&nbsp;&nbsp;&nbsp;&nbsp;&nbsp;Ona ga pogleda da vidi da li on to kaže ozbiljno ili u ironiji, ali joj ne pođe za rukom da to usanovi sa sigurnošću. "Hvala", odgovori mu ona ravnim tonom.
<BR>&nbsp;&nbsp;&nbsp;&nbsp;&nbsp;Troj joj se pridruži pred monitorom. Ona izvuče fotografije iz koverta, da bi se pomoću njih moglo naći isto ono mesto za bacanje kotve. Nekoliko minuta davala je Niku instrukcije, zasnovane na onome što je na ekranu gledala, zahtevajući sitne korekcije položaja brodića. Najzad je okeansko dno ispod njih izgledalo gotovo isto onako kao u četvrtak kad su videli kitove. Sa jednom krupnom razlikom.
<BR>&nbsp;&nbsp;&nbsp;&nbsp;&nbsp;"Ma, gde je ta rupa u grebenu?" upita Troj nedužno. "Nikako da je ugledam na ekranu."
<BR>&nbsp;&nbsp;&nbsp;&nbsp;&nbsp;Kerolino srce je lupalo kao ludo dok je odmeravala pogledom čas ekran teleskopa, čas fotografije. Gde je ta pukotina? mislila je ona. Nije mogla nestati. Brodić poče da pluta udaljujući se od tog mesta, i Nik ga potera nazad. Ovog puta Troj baci i lenger preko ograe. Ali, Kerol još nije mogla da vidi ni trag one pukotine. To nije shvatala.
<BR>&nbsp;&nbsp;&nbsp;&nbsp;&nbsp;"Nik", reče ona konačno, "da li bi nam mogao pomoći? Zajedno smo bili dole, i oboje smo videli tu rupu. Jesmo li se Troj i ja sad na neki način zbunili?"
<BR>&nbsp;&nbsp;&nbsp;&nbsp;&nbsp;Nik ostavi krmu, koja je bila pod platnenim svodom, i zagleda se u ekran monitora. I on je bio zbunjen. Međutim, učini mu se da na dnu okeana vidi još neke male promene. "Rupu ne vidim ni ja", reče on, "ali to je možda samo zbog osvetljenja. Prošli put smo došli popodne, a sad je deset sati ujutro."
<BR>&nbsp;&nbsp;&nbsp;&nbsp;&nbsp;Troj se okrete prema Kerol. "Možda bi trebalo da Nik roni sa tobom. Već je bio tamo, video tu pukotinu, zna kako da nađe ono izbočeno mesto. Ja znam samo koliko sam video na slikama."
<BR>&nbsp;&nbsp;&nbsp;&nbsp;&nbsp;"Ne", reče Kerol brzo. "Hoću da ronim sa tobom. Nik je verovatno u pravu. Rupu samo ne uspevamo da vidimo jer svetlost pada drugačije." Ona dohvati svoj podvodni fotoaparat i pođe oko platnenog zasvođenja, prema zadnjem delu brodića. "Idemo", reče ona. "Izvešćemo to onako kako treba."
<BR>&nbsp;&nbsp;&nbsp;&nbsp;&nbsp;Troj uputi Niku jedno tiho sleganje ramenima, kao da kaže 'Pokušao sam', i tren kasnije, pođe za njom.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
