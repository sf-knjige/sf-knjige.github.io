<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Kraljica Floride je tek posle dva sata ujutro isplovila iz marine i krenula Meksičkim zalivom. Kerol i Troj stajali su zajedno, pokraj ograde, dok je Nik vodio brodić kroz luku. "Pa dobro, anđele", oglasi se napokon Troj, "ovo je, dosad, već bilo neverovatno iskustvo, zar ne? Moram priznati da me hvata malecna nervoza kad pomislim šta ćemo ovog puta naći na mestu ronjenja."
<BR>&nbsp;&nbsp;&nbsp;&nbsp;&nbsp;"A ja mislila, Troje, da ti već znaš šta će biti", odgovori Kerol, pokazujući prstom ka njegovoj narukvici. "Zar ti oni ne kažu sve?"
<BR>&nbsp;&nbsp;&nbsp;&nbsp;&nbsp;"Oni mi mnogo toga kažu. Njihove poruke sve bolje shvatam. Ali kako da znam da li govore istinu?"
<BR>&nbsp;&nbsp;&nbsp;&nbsp;&nbsp;"Isti taj problem smo po koji put imali s tobom", dobaci Nik, koji je stajao pod platnenim svodom. Brodić je već bio na domaku otvorenog mora. Svetlosti Ki Vesta zamicale su u daljinu iza njih. "U krajnjoj analizi stvar se svodi na pitanje poverenja, naročito zbog toga što ni onako ništa nije razumno. Ja, kad bih se logički zapitao zbog čega polazim usred noći u Meksički zaliv da nosim olovo, zlato i informacije nekim vanzemaljcima koji su svratili na Zemlju da nešto poprave..."
<BR>&nbsp;&nbsp;&nbsp;&nbsp;&nbsp;Kerol se nasmeja i upade mu u reč. "e postoji način da se cela ova serija događaja logički razmatra. Troj je na to već ukazao. Ne rukovodimo se logikom. Štaviše, ne mislim ni da je pitanje poverenja bitno." Ona zastade i diže pogled ka zvezdama. "Ovde je pre reč o nečem nalik na veru, kao u crkvi."
<BR>&nbsp;&nbsp;&nbsp;&nbsp;&nbsp;Troj je zagrli jednom rukom i osmehnu se. "Slažem se, anđele. Najzad, mi usranog pojma nemamo. Jedino oni znaju."
<BR>&nbsp;&nbsp;&nbsp;&nbsp;&nbsp;Kerol zevnu. U brodiću zavlada ćutanje. Sve troje bili su veoma umorni. Kad su u hotelu Mijako vrtovi pripadnici hotelske službe obezbeđenja opkolili Homera i Gretu, pozvali su, naravno, policiju. Policija je stigla u roku od deset minuta, i počela saslušanje za koje se činilo da će trajati večno. Zahtevali su od Kerol, Nika i Troja da svako preda svoj, poseban, pismeni izveštaj o onome što se dogodilo. Homer i Greta ništa nisu priznali, uprkos činjenici da su im hotelski stražari oduzeli dva pištolja i da su u Trojevim kolima nađeni parčići odgovarajućih metaka. Homer je telefonirao svom advokatu i očekivao je da će, uz kauciju, biti pušten u roku od četiri do šest sati.
<BR>&nbsp;&nbsp;&nbsp;&nbsp;&nbsp;Kad je trio konačno stigao do marine (iz hotela su morali peške, jer je policija zadržala Trojeva kola kao dokazni materijal), Troj se prisetio da još nije uključio novu navigacionu opremu. Možda zbog toga što je bio umoran, ili zato što su mu prijatelji, zavirujući mu povremeno preko ramena, stvarali nervozu, tek - Troj je veoma sporo postavljao i proveravao novi navigacioni procesor.
<BR>&nbsp;&nbsp;&nbsp;&nbsp;&nbsp;Za to vreme Kerol i Nik su proveravali da li u brodiću postoje tri kompletne ronilačke opreme. Ona oprema, koji su njih dvojica upotrebljavali ranije te noći, ostala je u bazi, u rukama Ratne mornarice SAD. Niku se činilo da se seća da je uneo u brodić dovoljnu količinu dodatne opreme za veliku grupu iz Tampe koja je prvobitno, za vikend, bila zakupila Kraljicu Floride. Pokazalo se da je bio u pravu, ali tokom provere jedan od regulatora nije funkcionisao kako treba, pa je morao biti zamenjen rezervnim.
<BR>&nbsp;&nbsp;&nbsp;&nbsp;&nbsp;Tokom pešačenja od hotela do marine Nik, Kerol i Troj su jednoglasno odlučili da svi troje odu na zakazani podvodni randevu sa letelicom supervasionaca. Nije bilo drugog razumnog rešenja. Brod je, nesumnjivo, bilo moguće bezbedno ukotviti. A ni jednome od njih troje nije bila podnošljiva pomisao da propusti vrhunac pustolovine.
<BR>&nbsp;&nbsp;&nbsp;&nbsp;&nbsp;Nik napokon unese u navigacioni procesor koordinate onog mesta ronjenja i predade brod automatskom upravljanju. Kerol je opet zevala; bilo je to zarazno zevanje. Otvarajući usta da se prepusti jednom dugom, opuštajućem zevu, Nik uvide koliko je i sam iscrpljen. On zađe iza platnenog zastora i nađe, u jednoj ispreturanoj hrpi stvari, dva laka vazdušna madraca, pa poče da naduvava jedan od njih.
<BR>&nbsp;&nbsp;&nbsp;&nbsp;&nbsp;Kad je prvi dušek bio već gotovo naduvan, Kerol zaobiđe platnenu konstrukcijue, i izbi na zadnji deo brodića. Sijalica na vrhu konstrukcije stvarala je odsjaj na njenom licu. Divna je čak i kad je umorna, pomisli Nik. Pokretom ruke, on joj pokaza ka drugom dušeku. Kerol se saže, dohvati ga i poče da ga naduvava. I vrlo je sposobna. Nikad nisam sreo ženu koja je pokazivala toliko sposobnosti za toliko različitih poslova.
<BR>&nbsp;&nbsp;&nbsp;&nbsp;&nbsp;Nik dovrši posao sa svojim dušekom i položi ga po palubi. Kerol se počela zamarati, i zato joj on pomože da do kraja naduva svoj dušek. Zatim dohvati neke peškire i smota ih da liče na jastuke. "Moraćemo svi malo da ospavamo", reče joj, objašnjavajući svoje postupke. "Inače ćemo biti kao ošamućeni kad pokušamo da ronimo."
<BR>&nbsp;&nbsp;&nbsp;&nbsp;&nbsp;Kerol klimnu i pođe nazad do ivice platnene konstrukcije. "Je l' ti neće smetati da Nik i ja malo dremnemo?" upita ona Troja. Troj osmehom pokaza da je saglasan. "Probudi jedno od nas dvoje, ili oboje, kroz jedan sat", dodade ona, "ako hoćeš da koristiš jedan od ovih vazdušnih dušeka." Okrenuvši se s namerom da pođe, a onda zastade i ponovo mu se obrati. "Ovaj, Troj."
<BR>&nbsp;&nbsp;&nbsp;&nbsp;&nbsp;"Da, anđele?"
<BR>&nbsp;&nbsp;&nbsp;&nbsp;&nbsp;"Da li znaš odakle su oni došli?" Ona pokaza prstom ka nebu. Zbog snažnog sjaja srpastog meseca, na nebu se videlo srazmerno malo zvezda. Mesec je već odavno prošao zenit i uveliko je tonuo ka zapadu.
<BR>&nbsp;&nbsp;&nbsp;&nbsp;&nbsp;Troj diže pogled ka nebu. Razmišljao je skoro čitav minut. "Ne, anđele", odgovori on najzad. "Mislim da su pokušali da mi to kažu, možda čak i dvaput, ali ih nisam razumeo. Ipak, znam da dolaze sa druge zvezde."
<BR>&nbsp;&nbsp;&nbsp;&nbsp;&nbsp;Troj joj priđe i poljubi je u obraz. "Čvrsto, čvrsto spavaj, bez buva se odmaraj", odrecitova on. "A kad se probudiš možda ćeš moći i sama da pitaš njih."
<BR>&nbsp;&nbsp;&nbsp;&nbsp;&nbsp;Odakle dolazite? razmišljala je Kerol. I zašto ste sleteli ovde, na ovo mesto, u ovo vreme? Šakom je zakonila oči od mesečevog sjaja i usredsredila pažnju na Sirius, najsjajniju zvezdu koja se tog trenutka nalazila na nebu. Imate li dom tamo, oko neke druge zvezde? Sa majkama i očevima i braćom? Imate li ljubav i okeane i planine i muziku? I čežnju i usamljenost i strah od smrti? Nije joj bilo jasno zbog čega su joj suze navrle u oči. Ona obori pogled i vrati se do naduvanih dušeka. Nik je već ležao poleđuške na jednom, sklopljenih očiju. Kerol leže na drugi, uz njega, a onda pruži ruku i stavi je u njegovu. On privuče njenu šaku do svojih usana, poljubi je nežno, i spusti sebi na prsa.
<BR>&nbsp;&nbsp;&nbsp;&nbsp;&nbsp;Nikov san bio je zbunjujući. Nalazio se u holu jedne ogromne otvorene biblioteke sa dvadeset spratova knjiga. Video je spiralna stepeništa koja su se dizala ka naslagama knjiga iznad njega. "Ali vi ne razumete", govorio je bibliotekarki koja je stajala iza dugog pulta. "Moram ovog vikenda pročitati sve te knjige. Inače neću biti spreman za ispit u ponedeljak."
<BR>&nbsp;&nbsp;&nbsp;&nbsp;&nbsp;"Žao mi je, gospodine", odgovorila je bibliotekarka tiho i smerno, pošto je po drugi put pregledala Nikov spisak. "Svi primerci ovih knjiga su trenutno na čitanju."
<BR>&nbsp;&nbsp;&nbsp;&nbsp;&nbsp;Nika poče da obuzima panika. On diže pogled ka silno visokoj tavanici i ka mnogim spratovima knjiga na policama iznad sebe. Na trećem spratu ugleda Kerol Doson kako, naslonjena na ogradu, čita neku knjigu. Panika u njemu poče da popušta. Znaće ona taj materijal, pomisli on u snu. Potom pojuri ka stepeništu i u nekoliko skokova se pope uz zavojito stepenište, do trećeg sprata.
<BR>&nbsp;&nbsp;&nbsp;&nbsp;&nbsp;Stigavši do Kerol, ostade bez daha. Čitala je baš jednu od knjiga sa njegove liste. "Oh, dobro", reče on nastojeći da dođe do daha, "čim sam te video znao sam da nema brige." Ona ga upitno pogleda. Bez upozorenja, potom, zavuče mu ruku u farmerke i uhvati ga za penis. On se smesta uzbudi, i naže se napred da je poljubi. Ali odmahnuvši glavom, ona mu izmače. On nastavi da navaljuje, gurajući je ka ogradi. Dok se ona odupirala, on je sasvim stisnu i uspe da je poljubi. Ograda popusti, i evo, oni padaju, padaju. Nik se, međutim, probudi pre nego što su pali na pod biblioteke.
<BR>&nbsp;&nbsp;&nbsp;&nbsp;&nbsp;Stresavši se, on se vrati u budno stanje. Kerol ga je pomno gledala. Bila se nalaktila i oslonila glavu na ruke. "Je l' ti dobro?" upita ona čim je otvorio oči.
<BR>&nbsp;&nbsp;&nbsp;&nbsp;&nbsp;Niku je bilo potrebno nekoliko sekundi da se sredi posle tog intenzivno proživljenog sna. Srce mu je još nekontrolisano tuklo. "Valjda jeste", odgovori on. Kerol je i dalje netremice zurila u njega. "Što me tako gledaš?" upita on.
<BR>&nbsp;&nbsp;&nbsp;&nbsp;&nbsp;"Pa, poče ona, "probudila sam se jer si pričao. Čak bih rekla da sam nekoliko puta čula i svoje ime. Možda mi se pričinilo. Ako ne zameraš što ću pitati - da li često pričaš u snu?"
<BR>&nbsp;&nbsp;&nbsp;&nbsp;&nbsp;"Ne znam", odgovori Nik i kratko se nasmeja. "Niko mi ranije to nije pomenuo."
<BR>&nbsp;&nbsp;&nbsp;&nbsp;&nbsp;"Čak ni Monik?" upita Kerol. Njene oči nisu skretale sa Nikovih. Jasno je videla da se on trudi da odluči koju vrstu odgovora da joj pruži. Opet si nasrtljiva, reče jedan glas u njoj. Pusti čoveka da stvari obavlja svojim tempom. Nik pogleda na drugu stranu. "Nismo tako mnogo spavali zajedno", odgovori on tiho. "Sem toga", nastavi on posle duže pauze i okrećući se opet prema Kerol, "to je bilo pre deset godina. Bio sam vrlo mlad. A ona je bila udata za drugog."
<BR>&nbsp;&nbsp;&nbsp;&nbsp;&nbsp;Dok su spavali, Troj je bio ugasio sijalicu na vrhu platnene konstrukcije. Jedina svetlost na njihovim licima sada je poticala od mesečine. Nastavili su da se gledaju ćutke. Nik joj nije rekao mnogo o Monik, ali i to malo bilo je više nego što je ikad rekao ikome drugom, pa i svojim roditeljima. Kerol je znala koliko je napora Niku bilo potrebno da pošteno odgovori na njeno pitanje. Ona se opet opruži na leđa i pruži mu ruku.
<BR>&nbsp;&nbsp;&nbsp;&nbsp;&nbsp;"Znači, eto gde smo, gospodine Vilijemse. Dvoje usamljenih putnika na moru života. Oboje prešli tridesetu. Mnogi od naših prijatelja i školskih drugova već su se smestili u onu kuću u pregrađu sa dvoje dece i jednim psom. Zbog čega ne i nas dvoje? Po čemu se mi to razlikujemo?"
<BR>&nbsp;&nbsp;&nbsp;&nbsp;&nbsp;Mesec je ubrzano tonuo svojim nebeskim lukom iznad njih. Dok se spuštao na jednu stranu, na suprotnom horizontu se već moglo videti više zvezda. Niku se učini da vidi zvezdu padalicu. Verovatno i nema načina da se čovek sakrije od svojih osećanja. Nik je nastojao da skoči ispred ovog razgovora, u budućnost. Zamislio je, za trenutak, da će uspostaviti intimnu vezu sa Kerol. Ne bi ona to dopustila. Ali bar bih zasigurno znao kako stvari stoje između nas.
<BR>&nbsp;&nbsp;&nbsp;&nbsp;&nbsp;"Kada sam otišao u njenu kuću u petak ujutro", reče Nik, konačno odgovarajući na njeno pitanje, "Amanda Vinčester mi je rekla da tražim ženu iz fantazije, neku apsolutno savršenu. Tako da običnim smrtnicima uvek dam nedovoljnu ocenu." On nasloni glavu na ruku i pogleda Kerol. "Ali mislim da je nešto drugo u pitanju. Mislim da ja, možda, ne želim da se vezujem jer se bojim da ću biti odbačen."
<BR>&nbsp;&nbsp;&nbsp;&nbsp;&nbsp;Jesam li ja zaista ovo izgovorio? upita se Nik zaprepašćeno. Istog trena obuze ga osećaj da tu misao nikako nije trebalo podeliti ni sa kim, i odmah poče da diže svoje odbrambene zidove i da se sprema za neozbiljan ili bezosećajan odgovor.
<BR>&nbsp;&nbsp;&nbsp;&nbsp;&nbsp;Takav odogovor, međutim, nije usledio. Umesto toga, Kerol je ćutala, zadubljena u misli. Najzad je progovorila. "Ja se štitim na drugačiji način", reče ona. "Uvek igram na sigurno. Odabiram muškarce kojima se divim i koje poštujem, one koji su mi, da tako kaže, intelektualno drugovi, ali prema kojima ne osećam nikakvu strast. Kada sretnem čoveka koji pokreće zvona i bendžoe u meni, odjurim na suprotnu stranu."
<BR>&nbsp;&nbsp;&nbsp;&nbsp;&nbsp;Jer se bojim, pomisli ona. Plašim se da bih ga mogla voleti koliko svog oca. A ne bih mogla preživeti da budem još jednom onako napuštena.
<BR>&nbsp;&nbsp;&nbsp;&nbsp;&nbsp;Ona odjednom oseti Nikovu ruku na svom obrazu. Milovao ju je nežno. Ona posebnu naviše, dohvati njegovu šaku i stisnu je. On se pridiže na bok, da bi je mogao bolje videti. Osećala je da želi da je poljubi, i opet mu stisnu šaku. On polako, neodlučno, spusti usne na njene. Bio je to nežan poljubac, prepun obožavanja, bez pritiska, bez otvorene strasti: delikatno, vešto pitanje koje je moglo biti ili početak jedne ljubavne veze, ili jedini poljubac između dvoje ljudi čiji su se putevi u životu pukim slučajem ukrstili. I Kerol začu bendžoe i zvona.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
