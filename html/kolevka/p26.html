<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Kafana Kod Aljakovog Džoa bila je, u Ki Vestu, institucija. Taj omiljeni lokal Ernesta Hemingveja i njegove šarolike družine uspeo je da se brzo prilagodi mnogostrukoj evoluciji grada čiji je simbol postao. Mnogi stanovnici starog dela grada bili su na ivici moždanog udara kad su čuli da kafana napušta svoju istorijsku zgradu u centru grada i seli se u ogromni tržni kompleks izgrađen okko nove marine. Ali čak i oni su morali, iako uz gunđanje, priznati, kad se klub ponovo otvorio u velikoj i dobro provetrenoj dvorani sa pozornicom i odličnom akustikom, da su Tifanijeve lampe, dugi drveni barovi, uzana ogledala od tavanice do poda, i uspomene sačuvane tokom sto godina rada u Ki Vestu, sa ukusom preobraženi i da je duh onog nekadašnjeg lokala sačuvan.
<BR>&nbsp;&nbsp;&nbsp;&nbsp;&nbsp;Bilo je sasvim prikladno da Endži Ledervud peva kao zvezda večeri u Aljkavom Džou tokom svojih retkih i kratkih navraćanja u rodni grad. Troj je bio taj koji je svojom blagoglagoljivošću nagovorio vlasnika lokala, doseljenog pedesetogodišnjaka po imenu Toni Palaco, da omogući tada devetnaestogodišnjoj Endži audiciju. Toni je pet minuta slušao njeno pevanje, a onda uzviknuo, mlatarajući rukama: "Nije dovoljno što mi dovodiš crnu devojku koja je lepa toliko da čoveku dah stane. Nije, nego i takvu koja peva kao slavuj. Mama mia. Život nije pravedan. Moja kćer Karla ubila bi nekog samo da može tako da peva." Toni je postao najveći Endžin obožavalac; nesebično je potpomagao njenu karijeru. Endži nikad nije zaboravila šta je Toni učinio za nju, i kad god je dolazila u ovaj gradić uvek je pevala kod Aljkavog Džoa, Endži je bila takva.
<BR>&nbsp;&nbsp;&nbsp;&nbsp;&nbsp;Trojev sto bio je napred, u sredini, oko tri metra od ruba pozornice. Nik i Troj su već sedeli za tim malim, okruglim stolom, kad se, oko deset i dvadeset pet, pojavi Kerol. Izvinila se i promumlala nešto o parkiranju u Sibiru. Čim je stigla, Nik je izvukao koverat sa slikama, pa joj obojica rekoše da su slike, po njihovom mišljenju, fascinirajuće. Nik poče da postavlja pitanja o fotografijama, a Troj pozva kelnera. Dok je nova tura pića stigla do stola, Nik i Kerol su već bili zadubljeni u ozbiljan razgovor o predmetima u podmorskom otvoru. Nik je upravo govorio da jedan od tih predmeta izgleda kao moderan projektil. Bilo je već deset i trideset pet. Svetla počeše da se pale i gase, kao signal da predstava počinje.
<BR>&nbsp;&nbsp;&nbsp;&nbsp;&nbsp;Endži Ledervud je bila odličan scenski izvođač. Kao i mnogi među najboljim izvođačima, nikad nije zaboravljala da su slušaoci njene mušterije, da oni i stvaraju njen 'imidž' i pojačavaju njenu mističnost. Počela je naslovnom pesmom sa svog novog albuma, 'Uspomene na očaravajuće noći', a onda otpevala potpuri sačinjen od delova pesama Vitni Hjuston, odajući na taj način priznanje toj briljantnoj pevačici čiji je talenat izazvao i kod nje, Endži, varnicu želje za pevanjem. Potom je pokazala svoju raznovrsnost stapajući četiri pesme sa različitim ritmovima: jedan rege sa Jamajke, jednu nežnu baladu sa svog prvog albuma zvanom 'Ljubavna pisma', jednu maltene savršenu imitaciju kako Dajana Ros peva jednu staru pesmu grupe Sjuprims, 'Kud ode naša ljubav', i najzad jednu potresnu pesmu-zahvalnicu njenom slepom ocu, sa naslovom 'Čovek sa vizijom'.
<BR>&nbsp;&nbsp;&nbsp;&nbsp;&nbsp;Kraj svake psme pozdravljen je gromkim aplauzom. U kafani Aljkavi Džo bila su prodata sva mesta, uključujući i ona duž trideset metara dugog bara. Sedam ogromnih video-ekrana, razmešteni kroz ovaj prostrani klub, približavalo je Endži i onima koji nisu sedeli blizu pozornice. Bila je ovo njena klapa, njeni prijatelji. Nekoliko puta našla se gotovo u nelagodnoj situaciji zato što aplauzi i povici 'Bravo' nikako nisu prestajali. Za Trojevim stolom malo se pričalo tokom predstave. Njih troje su jedno drugom ukazivali na pesme koje su im se posebno dopadale (Kerol je najviše volela pesmu Vitni Hjuston 'Najveća od svih ljubavi'), ali nije bilo vremena za razgovor. Svoju pretposlednju pesmu, 'Dozvoli da se ja brinem o tebi, dragi' posvetila je svom 'najdražem prijatelju' (Nik ritnu Troja ispod stola). Završila je svojom najpopularnijom pesmom iz 'Ljubavnih pisama'. Posle toga, publika joj je ustavši, priredila ovacije i bučnim, otegnutim povicima tražila još. Ustajući, Nik primeti da je od dva jaka pića malčice ošamućen, i da su mu osećanja nekako čudno pojačana, možda zbog podsvesnih asocijacija izazvanih Endžinim ljubavnim pesmama.
<BR>&nbsp;&nbsp;&nbsp;&nbsp;&nbsp;Endži još jednom izađe na pozornicu. Buka se stišala, pa se njen blagi, milujući glas mogao čuti. "Vi svi znate da je Ki Vest za mene posebno mesto. Tu sam odrasla, tu sam išla u školu. Većina mojih uspomena vraća me ovamo." Ona zastade i osmotri publiku. "Mnoge pesme mi vraćaju te uspomene i osećanja koja uz uspomene idu. Ali od svih takvih, meni je najdraža jedna iz mjuzikla Mačke. Zato, Ki Veste, ovo je za tebe."
<BR>&nbsp;&nbsp;&nbsp;&nbsp;&nbsp;Buran aplauz, a onda muzički sintesajzeri, koji su pratili Endžino pevanje, zasviraše uvod u pesmu 'Uspomene'. Publika je ostala na nogama, a Endžin milozvučni glas otpoče tu divnu pesmu. Čim je pesma počela, Nik se nađe prenet u Centar Kenedi u Vašingtonu, u junu 1984. godine, gde je gledao, sa majkom i ocem, izvodenje Mačaka. Tada je Nik, naime, konačno došao kući da im objasni zašto posle prolećnog raspusta provedenog na Floridi nije bio u stanju da se vrati na Harvard. Pokušavao je i pokušavao, ali nije uspevao da ispriča tu priču svom razočaranom ocu i svojoj majci čije je srce bilo slomljeno. Jedino je uspevao da kaže: "Bila je jedna žena..." i posle tih reči bi svaki put zamukao.
<BR>&nbsp;&nbsp;&nbsp;&nbsp;&nbsp;Bilo je to tužno ponovo okupljanje. Dok je Nik bio u poseti svome domu u Folz Čerču, prvi zloćudni polipi otkriveni su u debelom crevu njegovog oca, i uklonjeni. Doktori su bili optimisti u pogledu mogućnosti da pacijent živi još nekoliko godina, ali su istakli da se rak debelog creva često vraća i da stvara metastaze u drugim delovima tela. U jednom dugom razgovoru sa svojim iznenada oronulim ocem, Nik je obećao da će diplomu ipak steći, ali u Majamiju. Međutim, to je bila slaba uteha starijem čoveku, koji je nekada sanjao da će videti kako njegov sin diplomira na Harvardu.
<BR>&nbsp;&nbsp;&nbsp;&nbsp;&nbsp;To izvođenje Mačaka u Kenedijevom centru bilo je za Nika samo u veoma maloj meri zabavno. Usred predstave zapitao se koliko ljudi u tom gledalištu zaista poznaje autora čiji su tekstovi poslužili kao materijal za pesme, Tomasa Sternsa Eliota, čoveka koji se divio mačjim idiosinkrazijama i uživao u njima, ali koji je, takođe, jednu svoju pesmu započeo opisujući veče koje se 'opružilo po nebu kao opijeni pacijent po stolu'. Ali kad je na sredinu pozornice izašla stara mačka, čija je lepota zgasnula i pretvorila se u bore, i kad je počela pesmu o svojim 'danima na suncu', Nik je bio dirnut kao i čitav auditorijum. Iz razloga koje ni tada, a ni kasnije, nije shvatio, pred očima mu se pojavila Monik kako peva tu pesmu, mnogo godina u budućnosti. Tako je on u Vašingtonu zaplakao, nečujnim suzama hitro sakrivenim od roditelja, kad je bolno čisti sopran stigao do klimaksa pesme.
<BR>&nbsp;&nbsp;&nbsp;&nbsp;&nbsp;"Dodirni me... Tako je lako ostaviti me... sasvim samu sa mojim uspomenama.... o mojim danima na suncu... Ako me dodirneš... razumećeš šta je sreća..."
<BR>&nbsp;&nbsp;&nbsp;&nbsp;&nbsp;Endžin glas u kafani Aljkavi Džo nije bio ni približno onako prodoran kao taj sopran u Vašingtonu. Ali Endži je u pevanje unosila isti intenzitet, evocirajući svu tugu nekoga ko vidi da su sve radosti njegovog života prošle. Uglovi Nikovih očiju ispuniše se suzama; jedna suza se preli preko ruba kapka i poteče niz obraz.
<BR>&nbsp;&nbsp;&nbsp;&nbsp;&nbsp;Kerol je stajala na takvom mestu da je videla odraz svetala sa pozornice na Nikovom obrazu. Videla je i tu suzu, prizor ranjivosti, što je veoma dirnu. Po prvi put je osetila neku duboku pobuđenost u sebi, maltene simpatiju prema ovom udaljenom, usamljenom, ali čudnovato privlačnom čoveku.
<BR>&nbsp;&nbsp;&nbsp;&nbsp;&nbsp;Oh, Kerol, koliko su drugačije mogle stvari krenuti da si tada, bar jednom u životu, reagovala smireno. Da si samo pustila tog čoveka da tog trenutka bude usamljen, ili slomljenog srca, ili nežan, ili već koje god da ga je osećanje tada bilo obuzelo, mogla si to pomenuti u nekom kasnijem razgovoru, u mirnije vreme, i bilo bi neke koristi. Zajedničkim proživljavanjem ovog trenutka moglo se stvoriti nešto što bi kasnije bilo deo veze između vas. Ali ti si morala da kucneš Nika po ramenu, pre nego što se pesma završila, čak pre nego što je i on sam shvatio da mu je potekla suza, i tako da pokidaš njegovo dragoceno saživljavanje sa njegovim unutrašnjim bićem. Bila si uljez. Dogodilo se i nešto još gore: kao što često biva, on je tvoj osmeh protumačio kao podsmeh, ne kao saosećajnost, pa se, kao uplašena kornjača, potpuno povukao iz te večeri. Možeš biti sigurna da će on sve eventualne kasnije prijateljske pristupe odbaciti kao neiskrene.
<BR>&nbsp;&nbsp;&nbsp;&nbsp;&nbsp;Troj nije ni primetio tu međuigru između Nika i Kerol. Zato se veoma iznenadio kad se posle finalnog aplauza okrenuo i opet seo, što vidi da se Nik skupio u nepogrešivo prepoznatljivu pozu neprijateljstva. "Zar nije bila divna, anđele?" reče on Kerol. "A ti, profesore? Da li si sad po prvi put čuo njenu pesmu?"
<BR>&nbsp;&nbsp;&nbsp;&nbsp;&nbsp;Nik potvrdno klimnu. "Bila je izvanredna", reče on, maltene kao da gunđa. "A ja sam žedan. Može li čovek ovde da dobije piće?"
<BR>&nbsp;&nbsp;&nbsp;&nbsp;&nbsp;Troj ovim bi malčice uvređen. "E pa, mi vam se pardoniramo", reče on. "Izvin'te što je zabava trajala tol'ko dugo." Pokušavao je da dozove kelnera. "Šta njega to gricka, anđele?" upita on Kerol konverzacionim tonom.
<BR>&nbsp;&nbsp;&nbsp;&nbsp;&nbsp;Kerol sleže ramenima. Onda se, pokušavajući da olakša atmosferu, nagnu napred ka Niku i kucnu ga po onoj podlaktici koju je bio stavio na sto. "Hej, Nik", reče ona, "je l' si uzeo ljuto-besne pilule?"
<BR>&nbsp;&nbsp;&nbsp;&nbsp;&nbsp;Nik trže ruku ka sebi i odgovori nekim gunđanjem koje se nije moglo razumeti. Okrenuvši se na drugu stranu od razgovora, on vide da se Endži približava njihovom stolu. Automatski ustade, a isto učiniše i Kerol i Troj. "Bila si fantastična", reče Kerol malo preglasno, čim Endži stiže u doseg glasa.
<BR>&nbsp;&nbsp;&nbsp;&nbsp;&nbsp;"Hvala... Zdravo", odvrati Endži, prišavši stolu i prihvativši stolicu koju je Troj već izvukao za nju. Nekoliko sledećih trenutaka provela je graciozno se zahvaljujući ljudima koji su joj, sa susednih stolova, upućivali pohvale. Onda je sela i nasmešila se. "Ti mora da si Kerol Doson", reče ona opušteno, naginjući se preko stola prema reporterki.
<BR>&nbsp;&nbsp;&nbsp;&nbsp;&nbsp;Endži je u prirodi bila još lepša nego na omotnici onog komapkt-diska. Njena koža nije bila stvarno crna, već tamnomrke boje. Njena šminka, uključujući i bledoružičasti karmin, nije bila napadna, kako bi pažnja posmatrača bila više usmerena prema Endžinim prirodnim kvalitetima, među koje su spadali i gotovo savršeni beli zubi veoma vidljivi kad se osmehivala. Ali nije u pitanju bila samo njena lepota, nego i njena ličnost. Ni na kakvoj fotografiji nije se mogla videti ona prirodna toplina koja je zračila iz Endži. To je činilo da ti se Endži odmah dopadne.
<BR>&nbsp;&nbsp;&nbsp;&nbsp;&nbsp;"A ti mora da si Nik Vilijems", reče Endži, pruživši ruku Niku. On je još bio na nogama, i činilo se da mu je neprijatno i da ne zna šta bi sa sobom, iako je Troj već seo. "Troj mi je tokom poslednjih nekoliko dana toliko pričao o tebi da imam osećaj da smo već prijatelji. On tvrdi da si ti pročitao svaki čitanja vredan roman ikada napisan."
<BR>&nbsp;&nbsp;&nbsp;&nbsp;&nbsp;"To je preterivanje, naravno", odgovori Nik, vidno zadovoljan što je prepoznat. Izgledalo je da njegova napetost malo popušta i on najzad sede. Zausti da još nešto kaže, ali mu Kerol upade u reč.
<BR>&nbsp;&nbsp;&nbsp;&nbsp;&nbsp;"Da li si sama napisala onu divnu pesmu o slepom čoveku?" upita Kerol, pre nego što je Endži imala stvarno dovoljno vremena da sedne i da se sabere. "Stekla sam utisak da je veoma lična."
<BR>&nbsp;&nbsp;&nbsp;&nbsp;&nbsp;"Jesam", odgovori joj Endži prijatnim tonom, ne pokazavši ničim da joj Kerolino agresivno ponašanje smeta. "Većina mog materijala dolazi iz drugih izvora, ali ponekad i sama napišem poneku pesmu. Kad je tema od naročitog značaja za mene." Uputila je Troju jedan kratak osmeh, i nastavila. "Moj otac je izuzetan čovek, pun ljubavi. Od rođenja je slep, ali neverovatno dobro razume svet u svakom pogledu. Bez njegovog strpljenja i vođenja, verovatno nikad ne bih skupila, kao devojčica, hrabrosti da zapevam. Bila sam previše stidljiva i nesamosvesna. Ali moj otac je ubedio sve nas, kad smo bili mali, da smo na neki način posebni. Govorio je da je svakom od nas bog dao po nešto neuobičajeno, nešto jedinstveno, i da se jedna od velikih radosti života sastoji u tome da čovek otkrije i razvije taj svoj posebni talenat."
<BR>&nbsp;&nbsp;&nbsp;&nbsp;&nbsp;"A ona pesma 'Dozvoli da se ja brinem o tebi, dragi', jesi li nju zaista napisala za Troja?" izlete Nik sa svojim pitanjem čak i pre nego što je Endži završila svoju rečenicu. Takvim nastupom uništio je ono blago raspoloženje koje je Endži bila stvorila nežnim opisom svog oca. Nik je sedeo na ivici stolice; činilo se da je iz nekog razloga uznemiren i izvan ravnoteže. Troj se opet zapita šta se to maločas desilo, a da on nije primetio, između Kerol i Nika, i izazvalo toliku napetost kod njegovog prijatelja.
<BR>&nbsp;&nbsp;&nbsp;&nbsp;&nbsp;Endži pogleda Troja. "Pa, rekla bih da jesam", reče ona sa tužnim osmehom, "mada je stvar prvobitno bila zamišljena kao neozbiljna pesma, kao vedri komentar o igri ljubavi." Ona zastade. "Ali ta pesma govori o jednom stvarnom problemu. Ponekad uspeh ženama stvara i velike teškoće. Ometa im..."
<BR>&nbsp;&nbsp;&nbsp;&nbsp;&nbsp;"Amin, amin", prekide je Kerol usred misli. Ovo je bila jedna od Kerolinih omiljenih tema, i ona se spremno baci na pruženu priliku. "Većina muškaraca ne može da podnosi ni ženu koja je iole uspešna, a kamoli slavna." Ona pogleda pravo u Nika i nastavi. "Čak i sada, u godini 1994. postoje neka nepisana pravila koja se moraju poštovati. Ako hoćeš da imaš trajan odnos sa muškarcem, postoje tri zabrane: ne dozvoli da pomisli da si pametnija od njega; ne predlaži seks prva; i, nadasve, ne zarađuj više para nego on. To su tri ključne zone u kojima je njihov ego posebno lomljiv. A ako potkopavaš ego ma kog muškarca, makar i samo u šali, stvar je izgubljena."
<BR>&nbsp;&nbsp;&nbsp;&nbsp;&nbsp;"To zvuči kao da si ekspert", odgovori Nik ironično. Njegovo neprijateljsko raspoloženje bilo je lako vidljivo. "Pitam se da li je i jednoj od vas oslobođenih žena ikad palo na pamet da muškarce ne odbija vaš uspeh, nego način kako rukujete tim uspehom. Ono što postižete u životu ne mora na ličnom planui vredeti ni koliko govno. Većina ambicioznih, agresivnih žena koje sam sreo (i sad on pogleda pravo u Kerol) ulažu poseban trud da pretvore muško-ženske odnose u neku vrstu nadmetanja. Ne dozvoljavaju da muškarac, baš ni za trenutak, ima iluziju da živi u patrijarhalnom društvu. Mislim da neke od njih namerno kastriraju..."
<BR>&nbsp;&nbsp;&nbsp;&nbsp;&nbsp;"Eto, dabome, tu smo", uskoči Kerol trijumfalno. Ćušnula je Endži, koja se još osmehivala mada joj je već bilo malo neprijatno zbog ogorčenosti ove njihove razmene. "To im je magična reč. Kad god žena hoće da diskutuje, umesto da kao reč božju prihvati neku mušku duboku mudrost, odmah kažu da je zapela da 'kastrira', da 'uštroji'..."
<BR>&nbsp;&nbsp;&nbsp;&nbsp;&nbsp;"Oooo-kej, društvo", ubaci se Troj odlučno, odmahujući glavom. "Dosta je. Menjamo temu. Mislio sam da ćete vas dvoje možda moći da uživate u zajedno provedenoj večeri, ali ako ovako počnemo, nećete moći."
<BR>&nbsp;&nbsp;&nbsp;&nbsp;&nbsp;"Problem je u tome", nastavljala je Kerol gledajući u Endži i oglušujući se o Trojev zahtev, "što su muškarci uplašeni. Njihova hegemonija u zapadnom svetu ugrožena je nailaskom žena koje nisu voljne da budu samo bose i trudne. Eto, kad sam bila na Stenfordu..."
<BR>&nbsp;&nbsp;&nbsp;&nbsp;&nbsp;Čuvši da noge od stolice škripe po podu, ona zastade i pogleda na tu stranu. Nik je opet ustajao, pridržavajući stolicu rukom. "Uz sve dužno poštovanje, gospođice Ledervud", reče on, "mislim da ću se izviniti što odlazim. Veoma sam uživao u vašoj muzici, ali ne želim da vas izlažem nečijim daljim ispadima. Želim vam puno sreće u karijeri, i nadam se da ćete nekad moći da provedete izvesno vreme na brodu sa Trojem i sa mnom." Nik se onda okrete Troju. "Vidimo se u marini u osam ujutro." Najzad pogleda Kerol. "To se odnosi i na tebe, ako ti se još ide. Dok budemo usred Zaliva, možeš da nam pričaš o lezbejkama sa Stenforda."
<BR>&nbsp;&nbsp;&nbsp;&nbsp;&nbsp;Ne sačekavši odgovor, on dohvati koverat i pođe u pravcu izlaza, kroz gomilu. Dok se bližio vratima, začu kako ga neko doziva. "Nik. Ej, Nik. Ovamo." Bila je to Džulijana, koja mu je mahala od obližnjeg stola punog čaša i pepeljara. Oko nje, Korine i Linde bilo je pet-šest muškaraca, ali ona ih je sve terala da se pomaknu, i izvlačila jednu praznu stolicu. Nik priđe njenom stolu.
<BR>
<BR>&nbsp;&nbsp;&nbsp;&nbsp;&nbsp;Trideset minuta kasnije Nik je bio žestoko pijan. Kombinacija Džulijaninog povremenog očešavanja o njegovu nogu, Korininih džinovskih dojki (sada pokrivenih odećom - ali on je pamtio kako su izgledale tog popodneva u kompjuterskoj igri), i pogleda koje je kroz duvanski dim povremeno bacao prema Kerol, seksualno ga je napalila. Kad je sedao za taj sto, razmišljao je na jedan način, a pola sata kasnije na drugi. Boga mu bogovog, Vilijemse, mislio je dok je prilazio Džulijaninoj skupini, opet si zajebao stvar. Ovo ti je bila savršena prilika da je šarmiraš. Možda, čak, i da joj zakucaš u koš. A pola sata kasnije, posle tolikih pića, njegove misli više su ličile na Ezopovu lisicu. Ionako je ona suviše agresivna za mene. Slavna. Nametljiva. Verovatno, suviše tvrda. I hladna u krevetu. Još jedna razbijačica muda. Ipak, i dalje ju je posmatrao preko sale.
<BR>&nbsp;&nbsp;&nbsp;&nbsp;&nbsp;Dodatne stolice koje su bile donete samo zbog Endžine predstave sad su sklanjane da bi se napravio prostor za ples.
<BR>&nbsp;&nbsp;&nbsp;&nbsp;&nbsp;Disk-džokej je, iz kabine blizu pozornice, orkestrirao ostatak te večeri; gost je mogao da pleše uz modernu muziku raznih vrsta, ili da gleda ludo zamršene muzičke video-spotove na velikim ekranima, ili da jednostavno vodi razgovor, jer muzika nije bila preterano bučna. Većina ljudi oko Nika bila je iz marine. Tokom jedne pauze između kompozicija, upravo kad je Nik iskapio još jednu tekilu, Linda Kvinlen se naže preko stola. "Ma, hajde, Nik", reče ona, "poveri nam svoju tajnu. Šta ste to ti i Troj našli juče?"
<BR>&nbsp;&nbsp;&nbsp;&nbsp;&nbsp;"Ništa osobito", reče Nik, imajući u vidu dogovor, ali iznenađen željom da o tome ipak počne da priča.
<BR>&nbsp;&nbsp;&nbsp;&nbsp;&nbsp;"Drukčije se priča", uskoči jedan od muškaraca prisutnih za stolom. "Svi znaju da si nosio nešto kod Amande Vinčester jutros. Ajd' kaži nam šta je to bilo. Jesi našao novi brod sa blagom?"
<BR>&nbsp;&nbsp;&nbsp;&nbsp;&nbsp;"Možda", odvrati Nik sa širokim pijanim osmehom na licu. "E, baš - možda." On oseti nov, snažan nalet želje da im sve ispriča, i da im pokaže slike, ali se uzdrža. "Ne mogu o tome da pričam", dodade i zaćuta.
<BR>&nbsp;&nbsp;&nbsp;&nbsp;&nbsp;Upravo tada sa druge strane sale uputiše se pravo ka Nikovom stolu, dvojica robusno građenih, kratko ošišanih mladih ljudi u mornaričkim oficirskim uniformama. Jedan od njih bio je crnokos, španskog izgleda. Njihovo prilaženje bilo je samopouzdano, čak arogantno; kad su stigli, za stolom prestade svaki razgovor. Beli poručnik spusti šaku Džulijani na rame. "Dobro, lepojko", reče on odvažno, "stigla je Ratna mornarnica. Što ne biste ti i ova tvoja prijateljica (on pokaza prema Korini - Ramirez je već stajao iza nje) zaplesale sa nama?"
<BR>&nbsp;&nbsp;&nbsp;&nbsp;&nbsp;"Ne, hvala", reče Džulijana vrlo učtivo i osmehnu se. Tod spusti pogled ka njoj. Njihao se malčice; po očima mu se videlo da je mnogo popio.
<BR>&nbsp;&nbsp;&nbsp;&nbsp;&nbsp;"Je l' ti to meni kažeš", reče Tod, "da ćeš radije sedeti ovde sa tim lokalnim gedžama nego da plešeš sa budućim admiralima?" Džulijana oseti kako joj šakom steže rame. Ona pogleda prisutne za stolom i pokuša da ne obraća pažnju na Toda.
<BR>&nbsp;&nbsp;&nbsp;&nbsp;&nbsp;Todu se ovo odbijanje nije dopalo. On skide ruku sa Džulijaninog ramena i pokaza prstom ka Korininim grudima. "Hrista mu, Ramirez, dobro si kazao. Stvarno su čudovišne. Je l' ne bi voleo da malo cuclaš jednu?" Dvojica poručnika se prostački nasmejaše. Korina se postiđeno vrpoljila.
<BR>&nbsp;&nbsp;&nbsp;&nbsp;&nbsp;Momak Linde Kvinlen ustade. On i Nik bili su, za tim stolom, jedini muškarci bar približno iste građe kao Tod i Ramirez. "Čujte, momci", reče on razumnim tonom, "dama je vrlo učtivo rekla ne. Nije potrebno da vređate ni nju ni njene prijatelje..."
<BR>&nbsp;&nbsp;&nbsp;&nbsp;&nbsp;"Čuj njega, Ramirez", prekide ga Tod. "Tip kaže da smo nekog uvredili. Od kad je uvreda diviti se veličini nečijih cuclica?" On se zakikota, oduševljen što je toliko pametan. Ramirez mu dade znak da pođu, ali Tod to drugim gestom odbi.
<BR>&nbsp;&nbsp;&nbsp;&nbsp;&nbsp;Pijani Nik je čitave noći bio spreman da eksplodira. "Marš napolje, čmaru jedan", reče on tiho ali otresito. Još je sedeo pokraj Džulijane.
<BR>&nbsp;&nbsp;&nbsp;&nbsp;&nbsp;"Koga ti zoveš čmarom, pušaću kurca jedan?" odvrati oholo poručnik Tod. Potom se okrete ka Ramirezu. "Mislim da ću stvarno morati da izlupetam ovog drskog kopilana."
<BR>&nbsp;&nbsp;&nbsp;&nbsp;&nbsp;Ali Nik ga preduhitri. Skočivši na noge, snažno zamahnu i tresnu Toda pesnicom posred lica. Ovaj polete unazad i pade preko susednog stola, pokrivenog pićima. Uz silan tresak, i Tod i sto završiše na podu, a Nik se baci preko Toda. Ramirez podiže Nika sa svog kolege, a zatim ga, kad se Nik okrete da zamahne i na njega, gurnu tako da Nikove klimave noge popustiše. Nik pade leđima preko Džulijane, i još jedan krcat sto pade, lomeći se, na pod.
<BR>&nbsp;&nbsp;&nbsp;&nbsp;&nbsp;Kerol, Endži i Troj su, sa svog mesta u sali, videli frku i prepoznali Nika u njoj. "A-u", uzviknu Troj, skačući na noge da pomogne svom prijatelju. Kerol pođe sa njim, ne zaostajući nimalo. Dok su oni stigli na drugi kraj sale, oba izbacivača zaposlena u ovom klubu već su se stvorili tu, i ovladali situacijom. U međuvremenu, Nik i Džulijana su još pokušavali da se razmrse na podu, dok se poručnik Tod polako dizao na noge.
<BR>&nbsp;&nbsp;&nbsp;&nbsp;&nbsp;U tuči, koverat se otvorio i dve-tri fotografije su sada dobrim delom virile iz nje. Ramirez diže kovertu sa poda, i blistave boje privukoše njegovu pažnju. On se zagleda u slike. Na prvoj gornjoj fotografiji jasno se, i to izbliza, videla silueta projektila na dnu mora. "Ej", reče on uzdrmanom Todu, "vidi ovo. Šta bi po tebi ovo moglo da bude?"
<BR>&nbsp;&nbsp;&nbsp;&nbsp;&nbsp;Kerol istog trena stupi u akciju. Dojurivši do Ramireza, ščepa koverat i slike, i pre nego što je Ramirez stigao išta da izusti, poče da se dernja: "Pa zar opet, Nik, oooo, ne, ne mogu da verujem. Kako je moguće da si opet pijan?" Kleknula je na pod uz Nika i slobodnom rukom obgrlila njegovu glavu, pridržavajući je. "Ooh, dragi", reče ona, dok je Nik buljio u nju obuzet potpunom nevericom, "pa obećao si da ćeš prestati."
<BR>&nbsp;&nbsp;&nbsp;&nbsp;&nbsp;Pred očima zapanjene gomile Kerol poljubi Nika pravo u usta, da bi ga sprečila da išta kaže. Troj je bio zaprepašćen. "Troje, povika ona sledećeg trenutka, dok je Nik još pokušavao da dođe k sebi. "Troje, gde si? Dolazi da pomogneš". Troj priskoči i pomože Niku da ustane. "Mi ga sad vodimo kući", saopšti Kerol posmatračima. Ona i Troj uhvatiše Nika za ruke; sve troje, teturajući se, odoše prema izlazu iz noćnog kluba. Na izlazu prođoše pored menadžera kluba. Kerol mu dobaci da će sutra svratiti da plati štetu i račune. Ona i Troj potom izguraše Nika na ulicu, napola ga noseći.
<BR>&nbsp;&nbsp;&nbsp;&nbsp;&nbsp;Dok su išli ulicom, udaljavajući se od Aljkavog Džoa, Kerol se okrete i vide da je deo gomile, idući za njima, došao do ulaznih vrata kluba. Na čelu skupine stajali su Ramirez i Tod, zbunjenih izraza lica; Tod je još trljao obraz. "Kuda ga mi to kao vodimo, anđele", upita je Troj kad zađoše izvan domašaja skupine. "Pa, ne znamo ni gde se parkirao."
<BR>&nbsp;&nbsp;&nbsp;&nbsp;&nbsp;"Nije bitno", odvrati Kerol, "samo da nas oni iz kluba ne vide."
<BR>&nbsp;&nbsp;&nbsp;&nbsp;&nbsp;Nespretna trojka skrete desno, u istu onu uličicu iza teatra gde se sat ranije završila predstava Noći iguane. Pokraj pozorišne zgrade, sa leve strane, nalazio se jedan mali prazan plac. Kerol zaustavi trio na rubu tog placa, blizu nekog drveća, i osvrte se da bi se uverila da ih niko ne prati. Uzdahnuvši, ona poče da pušta Nika. Zatim, nesvesno, poče da hladi svoje oznojeno lice upotrebivši koverat sa slikama kao lepezu.
<BR>&nbsp;&nbsp;&nbsp;&nbsp;&nbsp;Nik se u međuvremenu gotovo sasvim povratio. "Pojma ja nisam imao", promrmlja on u pravcu Kerol, izvlačeći drugu ruku iz Trojevog zahvata i pokušavajući da zagrli Kerol, "da gajiš takva osećanja prema meni."
<BR>&nbsp;&nbsp;&nbsp;&nbsp;&nbsp;"I ne gajim", odvrati Kerol odlučno. Zatim odgurnu njegove ruke od sebe i poče da uzmiče prema praznom placu. Ništa ne razumevajući Nik nastavi da se kreće prema njoj. "Stani", povika ona ljutito na njega. "Stani, kopile pijano."
<BR>&nbsp;&nbsp;&nbsp;&nbsp;&nbsp;Odbijala je njegove ruke uporno od sebe, ali on je i dalje navaljivao. Neposredno pre nego što se Troj umešao da ga obuzda, Kerol mu slobodnom rukom opali žestok šamar. Trgnuvši se, Nik izgubi ravnotežu i pade potrbuške na travu.
<BR>&nbsp;&nbsp;&nbsp;&nbsp;&nbsp;I dalje silno ljuta, Kerol se sagnu blizu njega i, zgrabivši ga snažno, izvrte ga na leđa. "Da nisi nikad, nikad, isprobavao svoju snagu nada mnom", povika ona na njega. "Ni pod kojim okolnostima." Ona baci koverat Niku na stomak i brzo ustade. Pogledavši Troja, zgađeno odmahnu glavom, i krupnim koracima ode niz uličicu.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
