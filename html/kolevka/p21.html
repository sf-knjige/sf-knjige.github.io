<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Po pravilu je bilo praktično nemoguće naći slobodno mesto za parkiranje sredinom radnom dana blizu kuće Amande Vinčester u Ki Vestu. Marina Hemingvej donela je novi život tom starom delu grada gde je Amanda stanovala, ali kao i obično, svi su potcenili parkirališne potrebe. Ispred svih renoviranih i nanovo obojenih devetnaestovekovskih građevina duž ulica Iton i Kerolajn bili su istaknuti natpisi tipa I NE POMIŠLJAJTE DA SE PARKIRATE OVDE AKO NISTE NAŠ STANAR, ali uzalud. Zaposleni u prodavnicama oko marine parkirali su gde god im je bilo zgodno, da bi izbegli skupo parkiranje na parkiralištu same marine.
<BR>&nbsp;&nbsp;&nbsp;&nbsp;&nbsp;Posle petnaest minuta uzaludnog traganja za mestom za parkiranje, Nik Vilijems odluči da se uparkira ispred jedne prodavnice i da otpešači približno jedan blok do Amandine kuće. Bio je ispunjen čudnom zabrinutošću. Njegova nervoza delom je bila izazvana uzbuđenjem, a delom osećanjem da je malčice kriv. Amanda je svojevremeno bila jedan od glavnih sponzora prve ekspedicije ka Santa Rosi i Nik je, posle pronalaženja blaga, proveo sa Amandom dosta vremena. Amanda, Nik i Džejk Luis verovali su da su Homer Ešford i njegova trojka na neki način sakrili deo blaga i prevarili ostale, izbegavši poštenu deobu. Nik i Amanda sarađivali su potom u pokušajima da nađu dokaze da je Homer izvršio takvo potkradanje, ali nikad nisu našli ništa pouzdano.
<BR>&nbsp;&nbsp;&nbsp;&nbsp;&nbsp;Tokom tog razdoblja Amanda i Nik bili su se veoma zbližili. Viđali su se skoro svake sedmice, i Nik je o njoj neko vreme razmišljao kao o nekakvoj svojoj teki ili babi. Ali posle približno godinu dana, Nik konačno prestade da joj odlazi u posete. U to vreme nije shvatao pravi razlog što je počeo da izbegava Amandu; razlog je, međutim, bio taj što je Amanda bila suviše živa za njega. I uvek previše lična. Postavljala mu je premnogo pitanja, i to grubih, u smislu: šta on to čini sa svojim životom.
<BR>&nbsp;&nbsp;&nbsp;&nbsp;&nbsp;Ovog jutra Nik zapravo nije imao izbora. Amanda je bila nadaleko priznata kao najveći ekspert za potonula blaga nastanjen na kijskim ostrvima. Njen život sačinjavale su dve komponente - blaga i teatar; o obe je imala znanje enciklopedijskih razmera. Nik joj se nije obratio prvo telefonom, zato što nije želeo da na taj način oglasi pronalazak trozupca, nego samo kad i ako bude primljen u posetu. Zato je sa izvesnom zebnjom pritisnuo zvono na prednjem tremu njene divne kuće.
<BR>&nbsp;&nbsp;&nbsp;&nbsp;&nbsp;Jedna žena u ranim dvadesetim godinama priđe vratima i samo ih otškrinu. "Da?" upita ona obazrivo provirivši kroz taj mali otvor.
<BR>&nbsp;&nbsp;&nbsp;&nbsp;&nbsp;"Zovem se Nik Vilijems", predstavi se on. "Želeo bih da vidim gospođu Vinčester, ako je moguće. Da li je kod kuće?" Nastade ćutanje. "Ja sam njen stari..."
<BR>&nbsp;&nbsp;&nbsp;&nbsp;&nbsp;"Moja baba je jutros veoma zauzeta", prekide ga devojka suvo. "Možda je možete pozvati telefonom i zakazati susret." Ona poče da zatvara vrata, ostavljajući Nika da stoji na tremu pored svoje sportske torbe. Onda Nik začu još jedan glas, prugušenu razmenu rečenica, i - vrata se širom otvoriše.
<BR>&nbsp;&nbsp;&nbsp;&nbsp;&nbsp;"Oh, za ime boga", uzviknu Amanda ispruživši ruke. "Jedan mladi džentlmen mi je došao u posetu. Ulazi, Niki, i daj mi jedan poljubac." Niku je bilo nezgodno. On koraknu unutra i ovlaš zagrli staru ženu.
<BR>&nbsp;&nbsp;&nbsp;&nbsp;&nbsp;Još dok se povlačio iz tog zagrljaja, počeo je da se izvinjava. "Žao mi je što nisam svraćao da te vidim. Hteo sam, ali moje obaveze su nekako..."
<BR>&nbsp;&nbsp;&nbsp;&nbsp;&nbsp;"U redu je, Niki, shvatam." Amanda ga prekinu nimalo neljubazno. Oštrina njenog pogleda bila je u neskladu sa njenim godinama. "Uđi i reci mi šta si radio. Nisam te videla, pa, zaboga, zar je već prošlo dve godine od kad smo podelili onaj konjak posle Tramvaja?" Ona ga povede u svoju radnu-i-dnevnu sobu i pokaza mu da sedne pored nje na kauč. "Znaš, Niki, smatrala sam da su tvoji komentari o glumici koja je igrala Blanšu Diboa bili nešto najpronicljivije što sam čula tokom čitavog tog posla. Bio si u pravu u vezi sa njom. Ona nije mogla da odigra Blanšu nikako, sem kao potpunu mentalku. Ta žena jednostavno nije imala pojma o ženskom seksualnom apetitu."
<BR>&nbsp;&nbsp;&nbsp;&nbsp;&nbsp;Nik pogleda unaokolo. Ova soba jedva da se nešto promenila tokom osam godina, od kad je poslednji put bio u njoj. Plafon je bio veoma visok, možda oko četiri i po metra. Duž zidova su bili ormani za knjige, pružajući se nagore sve do plafona. Police su bile pune knjiga. Nasuprot vrata nalazila se uljana slika, ogromna, koja je prikazivala Amandu i njenog muža kako stoje ispred svoje kuće na Kejp Kodu; slika je dominirala sobom. U pozadini te slike bio je delimično vidljiv jedan novi ford iz 1955. Na slici je Amanda zračila lepotom; bile je u svojim ranim tridesetim, u beloj večernjoj haljini sa smelim crvenim paspulom oko zglobova i duž okovratnika. Njen muž bio je u crnom večernjem odelu. Bio je pretežno ćelav, sa kratkom plavom kosom, koja je na slepočnicama već sedela. Njegove oči bile su naslikane kao jako tople i ljubazne.
<BR>&nbsp;&nbsp;&nbsp;&nbsp;&nbsp;Amanda upita Nika da li hoće čaj, i on potvrdno klimnu. Unuka Dženifer iščeze u hodnik, a Amanda se okrete i dohvati Nika za ruke. "Drago mi je što si došao, Niki, nedostajao si mi. S vremena na vreme čujem ponegde po koju reč o tebi i tvom brodu, ali to su obaveštenja iz druge ruke, a ona su često pogrešna. Čime si se bavio? Još neprestano čitaš? Imaš li devojku?"
<BR>&nbsp;&nbsp;&nbsp;&nbsp;&nbsp;Nik se nasmeja: nije se Amanda promenila. Nikad nije bila sklona ćaskanju o sitnicama. "Nema devojke", reče on. "Isti je problem kao i uvek: one koje su inteligentne ili arogantne ili emotivno spetljane, ili i jedno i drugo; one, pak, koje su osećajne i pune naklonosti, nikad nijednu knjigu nisu pročitale." Iz nekog razloga u svest mu uskoči Kerol Doson, i malo je nedostajalo da kaže, ne razmišljajući, "sem, možda..." ali se uzdrža. "Ono što meni treba", reče on umesto toga, "jeste neka nalik na tebe."
<BR>&nbsp;&nbsp;&nbsp;&nbsp;&nbsp;"A ne, Niki", odgovori Amanda, iznenada se uozbiljivši. Sklopivši šake u krilu, ona se za trenutak zagleda preko sobe. "Ne", ponovi tiho, pa se okrete opet ka njemu; njen glas poče ponovo da dobija na jačini. "Čak ni ja nisam dovoljno savršena za tebe. Dobro pamtim sve tvoje fantazije o gracioznoj mladoj boginji. Ti si, na neki način, pomešao u jednu celinu najbolje osobine svih žena iz tvojih omiljenih romana i ono o čemu si kao tinejdžer sanjao. Uvek mi se činilo da stavljaš žene na neki pijedestal: da žena mora biti kraljica ili princeza. Kod devojaka sa kojima si zaista izlazio, tražio si slabosti, znake običnosti, znake običnog ponašanja. Maltene kao da si se nadao da ćeš naći dokaze da nisu savršene, da ćeš pronaći pukotine u njihovom oklopu, i onda time opravdati svoje pomanjkanje interesovanja."
<BR>&nbsp;&nbsp;&nbsp;&nbsp;&nbsp;U to stiže i Dženifer sa čajem. Nik se počeo osećati nelagodno. Bio je već zaboravio kako izgleda pričati sa Amandom. Njene emocionalne sonde i njene netražene primedbe ovog jutra su ga izuzetno uznemiravale; jer, nije došao kod nje da bi vršila disekciju njegovih stavova prema ženama. On promeni temu.
<BR>&nbsp;&nbsp;&nbsp;&nbsp;&nbsp;"Govoreći o blagu", reče on saginjući se da uzme svoju torbu, "juče sam pri ronjenju našao nešto vrlo zanimljivo. Mislio sam da si možda već videla nešto slično." I on izvuče trozubac iz torbe i dodade ga Amandi, koja ga, ne očekujući toliku težinu, maltene ispusti.
<BR>&nbsp;&nbsp;&nbsp;&nbsp;&nbsp;"Zaboga", uzviku ona; njena mršava ruka drhtala je od napora dok je držala zlatni trozubac u vazduhu, ispred sebe. "Od čega bi ovo uopšte moglo biti napravljeno? Suviše je teško da bi bilo zlato!"
<BR>&nbsp;&nbsp;&nbsp;&nbsp;&nbsp;Nik se nagnu napred i ponovo uze predmet iz njenih ruku. Držao je trozubac pred njom, dok je ona prstima prelazila preko njegove izuzetno glatke površine. "Nikad ništa slično ovome nisam videla, Niki. Nije potrebno da potežem sve svoje knjige i fotografije radi upoređivanja. Glatkoća završne obrade nije u skladu sa tehnikama obrade koje su u Evropi postojale za vreme, ili posle, epohe galija. Ovo mora biti modernog porekla. Gde si, za ime sveta, to našao?"
<BR>&nbsp;&nbsp;&nbsp;&nbsp;&nbsp;On joj ispriča samo skicu priče, pazeći, kao i uvek, da ne oda ključna obaveštenja. Nije to bilo samo zbog njegovog dogovora sa Kerol i Trojem; lovci na blago nikad nemaju stvarnog poverenja ni u koga. Ipak, podelio je sa sa Amandom svoju ideju da je, možda, neko sakrio ovaj zlatni predmet, i druge, slične, da bi ih kasnije uzeo. Insistirao je na tome da ta njegova ideja sasvim uverljivo objašnjava tragove na dnu mora.
<BR>&nbsp;&nbsp;&nbsp;&nbsp;&nbsp;"Tvoj scenario deluje mi vrlo neubedljivo", primeti Amanda, "iako moram priznati da sam zbunjena i da nemam bolje objašnjenje. Možda gospođica Doson raspolaže nekim izvorima koji bi mogli baciti svetlost na poreklo ove stvari. Ali, praktično nikakva mogućnost ne postoji da grešim. Videla sam u stvarnosti, ili gledala na fotografijama snimljenim iz blizine, svaki značajan komadić blaga izvučen u kijskoj oblasti u toku poslednjih sto godina. Mogao bi da mi pokažeš neki novi komad danas, i ja bih ti verovatno mogla reći u kojoj evropskoj zemlji je proizveden, i u kojoj deceniji. Ako je ovo sa potopljenog broda, onda je to neki moderan brod, gotovo sigurno izgrađen posle drugog svetskog rata. Toliko ti mogu pomoći, više ne."
<BR>&nbsp;&nbsp;&nbsp;&nbsp;&nbsp;Nik vrati trozubac u torbu i ustade da pođe. "Samo minut sečakaj, Niki, pre nego što odeš", reče Amanda. "Hodi ovamo za časak." Ona ga uze za ruku i dovede tačno pred veliku sliku na platnu. "Da si poznavao Voltera, Niki, dopao biti se. I on je bio sanjar. Voleo je da traži blago. Svake godine provodili smo po nedelju-dve u Karibima, na jahti, tobož tražeći blago, ali zapravo samo učestvujući u zajedničkim snovima. S vremena na vreme pronalazili smo na dnu okeana predmete koje nismo mogli razumeti, pa smo gradili fantastične hipoteze da bismo ih objasnili. Gotovo uvek je postojalo i neko prozaično objašnjenje, sasvim inferiorno u odnosu na naše fantazije."
<BR>&nbsp;&nbsp;&nbsp;&nbsp;&nbsp;Nik je stajao uz nju, držeći torbu u desnoj ruci. Amanda se okrete ka njemu i blago položi šaku na njegovu levu podlakticu. "Ali to nije bilo važno. Nije bilo važno čak ni to što smo tokom godina uglavnom ostajali bukvalno praznih ruku. Jer uvek smo nalazili ono pravo blago, a to je bila naša uzajamna ljubav. Svaki put bismo se vratili kući obnovljeni, nasmejani, i zahvalni što nam je život dozvolio da zajedno provedemo još jednu sedmicu, ili desetak dana, tokom kojih smo maštali, fantazirali i zajedno tragali za blagom."
<BR>&nbsp;&nbsp;&nbsp;&nbsp;&nbsp;Njene oči bile su blage i ispunjene ljubavlju; glas joj je bio tih, ali pun strasti. "Ne znam da li ćeš i kad ćeš opet doći, Niki, ali postoje neke stvari koje već neko vreme čekam da ti kažem. Ako želiš, možeš ih odbaciti kao lupetanja jedne brbljive babe, ali možda više nikad neću imati priliku da ti o tome opet govorim. Imaš sve one osobine koje sam kod Voltera volela - inteligenciju, maštu, osećajnost. Ali nešto ipak nije u redu. Sam si. Namerno. Tvoji snovi o blagu, tvoja volja za životom - ne deliš te stvari ni sa kim. Vrlo mi je tužno da to gledam." Zastala je za sekund i opet pogledala sliku. Onda je dovršila svoju misao, maltene kao da priča sama sa sobom. "Jer, kada ti bude sedamdeset godina, i kad se osvrneš da vidiš šta je tvoj život značio, nećeš usmeriti misli na ono što si radio sam. Pamtićeš dodire, trenutke kad si život obogaćivao deleći nešto sa prijateljem ili sa voljenom osobom. Samo zahvaljujući našoj zajedničkoj svesti o ovoj čudesnoj pojavi zvanoj život, u stanju smo da prihvatimo činjenicu sopstvene smrtnosti."
<BR>
<BR>&nbsp;&nbsp;&nbsp;&nbsp;&nbsp;Nik nije bio spreman za emotivni susret sa Amandom. Mislio je da svrati na nekoliko minuta, postavi joj pitanje o trozupcu, i ode. Gledajući unatrag, uvide da je tokom godina postupao vrlo nemarno prema Amandi. Ona je nudila pravo prijateljstvo, a on je to prezreo, isključio ju je sasvim iz svog života čim mu međuodnos sa njom više nije bio po volji. I on se strese, uviđajući svoju sebičnost.
<BR>&nbsp;&nbsp;&nbsp;&nbsp;&nbsp;Dok je polako pešačio niz ulicu, dokono gledajući elegantne stare kuće sazidane pre više od sto godina, Nik duboko udahnu. Previše emocija za jedno jutro. Najpre Monik, a sad Amanda. Čini se da trozubac neće rešiti sve moje probleme. Baš čudno, kako stvari uvek nailaze u nizu.
<BR>&nbsp;&nbsp;&nbsp;&nbsp;&nbsp;Odjednom uvide da se već zadubio u razmišljanje o tome da je u Amandinim rečima možda bilo poprilično istine, postavši, istovremeno, spreman da prizna samom sebi: u poslednje vreme je osećao usamljenost. Stoga se zapita nije li ta nejasna usamljenost zaista u nekoj vezi sa tim što je polako postajao svestan da je smrtan; nije tu reč o izlasku iz one životne faze koju je Tomas Vulf ovekovečio rečenicom: "Mladi smo bili, verujući da nikad ne možemo umreti." Osetio je veliki umor kada je došao do kraja trotoara i stigao na parking ispred prodavnice gde je ostavio kola.
<BR>&nbsp;&nbsp;&nbsp;&nbsp;&nbsp;Ugledao ju je prvi. Stajala je pokraj vozačkog sedišta svog potpuno novog crvenog sportskog mercedesa dvoseda. Držala je omanju papirnu kesu, i zavirivala kroz prozor automobila koji se nalazio pokraj njenog - a to je bio Nikov pontijak iz 1990. Nik oseti nalet adrenalina, i odmah potom, gnev i nepoverenje. Ugledala ga je, konačno, tek kad je već zaustio: "Greta, kakvo iznenađenje! Izgleda da smo se pukim slučajem danas istovremeno obreli u ovom delu Ki Vesta."
<BR>&nbsp;&nbsp;&nbsp;&nbsp;&nbsp;"Ja, Nik, mislila sam da su to tvoja kola. Kako si?" Greta ostavi papirnu kesu u prtljažnik svojih kola i priđe mu, prijateljski raspoložena. Ironiju u njegovom pozdravu ili nije shvatila, ili je namerno prenebregla. Na sebi je imala žuti gornji deo odela za ronjenje bez rukava i tesne plave kratke pantalonice. Plava kosa bila joj je pokupljena u dve kratke kikice.
<BR>&nbsp;&nbsp;&nbsp;&nbsp;&nbsp;"Nemoj mi tu glumiti nevinašce fraulein", obrecnu se Nik, reagujući možda previše žestoko. "Znam da nisi došla ovamo da bi kupovala." Već je maltene vikao. Koristio je slobodnu ruku da naglasi pojedine reči, i da onemogući Greti prilaženje. "Nije ovo jedno od onih mesta na kojima ti zastaneš kada dođeš u grad. Došla si ovamo da nađeš mene. I šta sad hoćeš?" Konačno, on spusti ruku. Dvoje prolaznika zastaše da posmatraju njihovo suočavanje.
<BR>&nbsp;&nbsp;&nbsp;&nbsp;&nbsp;Greta ga je jedan trenutak gledala svojim kristalno bistrim očima. Na licu nije imala nimalo šminke. Izgledala je, ako se izuzmu bore na licu, kao devojčica. "Još si tako ljut, Nik? Posle toliko godina?" Prišla mu je sasvim blizu i nasmešila mu se znalački u oči. "Pamtim jednu noć, pre pet godina", dodade ona, tonom kao da se šali, "kad nisi bio tako ljut. Bilo ti je drago da me vidiš. Pitao si me da li bih te pustila jednu noć, ali da niko ne postavlja nikakva pitanja, i ja sam pristala. Bio si super."
<BR>&nbsp;&nbsp;&nbsp;&nbsp;&nbsp;U jednom sevu Nik se priseti jedne kišne noći kad je zaustavio Gretu upravo kad je odlazila sa doka. Priseti se, takođe, svoje tadašnje očajničke potrebe da dodirne nekoga, bilo koga, baš te noći. "To je bilo dan posle sahrane mog oca", odvrati on grubo, "sem toga, ionako mi ništa nije značilo." On pogleda na drugu stranu. Nije želeo da joj uzvrati prodorni, uporni pogled.
<BR>&nbsp;&nbsp;&nbsp;&nbsp;&nbsp;"Ja nisam stekla takav utisak", nastavi Greta istim onim tonom, bez emocija, ali kao da se šali. "Osećala sam te u sebi, osetila sam ukus tvojih poljubaca. Ne možeš mi sad pričati da..."
<BR>&nbsp;&nbsp;&nbsp;&nbsp;&nbsp;"Vidi", prekide je Nik, vidno razdražen. "Šta hoćeš? Ne želim ovde da stojim čitavo jutro i razglabam sa tobom o nekoj glupoj noći od pre pet godina. Sad znam da si ovde iz nekog razloga. Iz kog?"
<BR>&nbsp;&nbsp;&nbsp;&nbsp;&nbsp;Greta uzmače jedan korak, i njeno lice otvrdnu. "Vrlo si težak čovek, Nik. Bilo bi baš zabavno da uđemo u biznis zajedno, samo da nisi takav, kako vi ono kažete, 'bol u zadnjici'." Ona zastade. "Zaista me šalje Homer. Ima predlog za tebe. Želi da vidi šta si to juče našao u okeanu i možda da pregovara o ortakluku."
<BR>&nbsp;&nbsp;&nbsp;&nbsp;&nbsp;Nik se trijumfalno nasmeja. "Znači, od početka sam bio u pravu. Poslata si da me nađeš. I sad taj kopilan hoće da pregovara da mi bude ortak. Ha! Nema jebene šanse. Nećete vi više krasti od mene. Reci svom ljubavniku ili poslodavcu ili već šta ti je, da nabije taj predlog sebi u dupe. A sad, ako ćeš me izviniti..."
<BR>&nbsp;&nbsp;&nbsp;&nbsp;&nbsp;On krenu da zaobiđe Gretu i otvori vrata svojih kola. Gretina čvrsta šaka zgrabi ga za podlakticu. "Grešiš, Nik." Njen pogled je dubio kroz njega poput svrdla . "Veoma. Nemaš ti para da to vodiš sam. Ono što si našao verovatno je bezvredno. Pa, ako jeste, neka se on istroši." Njene kameleonske oči još jednom promeniše boju. "A bilo bi baš i zabavno da opet radimo zajedno."
<BR>&nbsp;&nbsp;&nbsp;&nbsp;&nbsp;Nik uđe u svoja kola i upali motor. "Nema ništa od toga, Greta. Gubiš vreme. Sad moram da idem." Poterao je kola unazad sa parkinga, a onda se izvezao u usku ulicu. Blago mu je opet zaokupljivalo sve misli. Ako je ranije bio privremeno deprimiran onim što mu je Amanda kazala o trozupcu, sad je, zahvaljujući činjenici da je Homer želeo da vidi taj predmet, doživeo osećaj moći. Ali, zapita se on, kako je moguće da on to već zna? Ko je progovorio? Ili nas je neko možda video?
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
