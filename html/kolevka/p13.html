<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;"Emisiona prostorija zatvara se kroz pet minuta. Emisiona prostorija zatvara se kroz pet minuta." Bestelesni snimljeni glas zvučao je umorno. I Kerol Doson je bila umorna. Razgovarala je sa Dejlom Majklsom preko videofona. Fotografije su bile razasute po čitavom radnom stolu ispod ekrana i video-kamere.
<BR>&nbsp;&nbsp;&nbsp;&nbsp;&nbsp;"U redu", govorila je Kerol. "Slažem se, valjda, s tobom. Jedini način da ovu zagonetku dešifrujem jeste da donesem sve fotose i teleskopsku memorijsku jedinicu natrag u Majami." Ona uzdahnu i zevnu. "Stići ću tamo odmah ujutro, onim avionom koji stiže u sedam i trideset, da bi IPL mogao da počne rad sa memorisanim podacima. Ali upamti, moram se vratiti ovamo na vreme da uzmem zlatni trozubac u četiri sata. Može li laboratorija da obradi sve podatke za nekoliko sati?"
<BR>&nbsp;&nbsp;&nbsp;&nbsp;&nbsp;"Taj deo posla nije težak. Težak će nam biti pokušaj da analiziramo podatke i sastavimo bar donekle povezanu priču u roku od sat-dva." Dr Dejl je sedeo na kauču u dnevnoj sobi svog prostranog apartmana u jednoj suvlasničkoj zgradi u Ki Biskejnu. Ispred njega je, na kafe-stočiću, bila veličanstvena šahovska tabla od žada sa belim i zelenim poljima. Na tabli je još stajalo šest izrezbarenih šahovskih figura, i to dve suparničke kraljice i četiri pešaka, po dva sa svake strane. Dejl Majkls zastade i pogleda značajno prema kameri. "Znam koliko ti je ovo važno. Otkazao sam jedan sastanak u jedanaest da bih ti pomogao."
<BR>&nbsp;&nbsp;&nbsp;&nbsp;&nbsp;"Hvala", odvrati Kerol automatski, osetivši, za trenutak izvesnu razdraženost. Zbog čega, pomisli ona, dok je Dejl govorio o jednom od svojih novih projekata u MOI, muškarci uvek zahtevaju zahvalnost za svako svoje malo žrtvovanje. Ako žena promeni svoje planove za taj dan, da bi se prilagodila muškarcu, to je nešto očekivano. Ali ako muškarac revidira svoj dragoceni raspored poslova to je jebeno velika žrtva.
<BR>&nbsp;&nbsp;&nbsp;&nbsp;&nbsp;Dejl je zujao dalje. Sad joj je s oduševljenjem pričao o novom naporu Instituta da ispita podzemne vulkane oko Papue na Novoj Gvineji. A-uh, pomisli Kerol sa osmehom koji je bio samo unutrašnji, u mislima, čim je uvidela da se počela nervirati zbog Dejlovog egocentričnog gledanja na događaje, mora da sam stvarno premorena. Mislim da sam na ivici čantranja. "Ej", prekide ga Kerol i ustade i poče da skuplja rasute fotografije. "Žao mi je da prekidam zabavu, ali zatvaraju salu, a ja sam premorena. Vidimo se ujutro."
<BR>&nbsp;&nbsp;&nbsp;&nbsp;&nbsp;"Zar nećeš da povučeš potez?" upita Dejl, pokazavši rukom prema tabli za šah.
<BR>&nbsp;&nbsp;&nbsp;&nbsp;&nbsp;"Ne, neću", reče Kerol, iskazavši samo trag gneva. "A možda i neću nikad više. Svaki razuman igrač bi prihvatio remi koji sam ti ponudila prošlog vikenda, i prešao na značajnije stvari. Tvoj prokleti ego jednostavno ne može da se pomiri sa idejom da ja u petini partija sa tobom uspevam da se izborim za remi."
<BR>&nbsp;&nbsp;&nbsp;&nbsp;&nbsp;"Dešavalo se da ljudi u završnicama pogreše", odgovori Dejl, potpuno izbegavši emotivnu sadržinu njene primedbe. "Znam da si umorna. Čekam te na aerodromu i vodim te na doručak."
<BR>&nbsp;&nbsp;&nbsp;&nbsp;&nbsp;"Važi. Laku noć." Kerol sa izvesnom odsečnošću spusti slušalicu videofona i složi fotografije u svoju aktentašnu. Ranije, čim je izašla iz marine, odnela je fotoaparat i film pravo u mračnu komoru u redakciju lista Ki Vest Indipendent i tamo provela jedan sat razvijajući i proučavajući snimke. Na jednome je jasno videla četiri zasebna traga koji su se usredsređivali prema jednoj tački neposredno ispod procepa u steni. Na drugom fotosu tela tri kita bila su uhvaćena u pozi koja je davala utisak kao da su bili zadubljeni u razgovor.
<BR>&nbsp;&nbsp;&nbsp;&nbsp;&nbsp;Kerol prođe kroz prostrani hol hotela Mariot. Klavirski bar bio je maltene pust. Gipki crni pijanista svirao je jednu staru pesmu Karen Karpenter, 'Zbogom ljubavi'. Jedan zgodan muškarac kasnih tridesetih ili ranih četrdesetih godina ljubio je mladu plavušu zasenjujućeg izgleda u jednom kutku na desnoj strani. Kerol se sva naroguši. Droca sigurno ima čak čitavih dvadeset tri, primeti ona u sebi. Verovatno mu je sekretarica ili nešto podjednako važno.
<BR>&nbsp;&nbsp;&nbsp;&nbsp;&nbsp;Dok je zaokretala u dugi hodnik koji je vodio ka njenoj sobi, Kerol je razmišljala o svom razgovoru sa Dejlom. Ispričao joj je da Mornarica ima mala robot-vozila, neka izvedena iz prvobitnih planova MOI, koja su lako mogla napraviti takve tragove. Znači, bilo je gotovo sigurno da i Rusi imaju slična vozila. Odbacio je ponašanje kitova kao nevažno, ali je smatrao da je Kerol ozbiljno pogrešila što nije ispitala da li se ispod one izbočine nalazilo još nešto. Dabome, uvidela je Kerol čim je on to rekao, trebalo je da tražim još neki minut. E, jebi ga. Nadam se da nisam uprskala stvar. Tada je u svom umu pažljivo ponovila čitav tok događaja, da bi videla ima li ikakvih nagoveštaja da je tamo moglo biti skriveno još nešto.
<BR>&nbsp;&nbsp;&nbsp;&nbsp;&nbsp;Najveće iznenađenje u toj njihovoj diskusiji bilo je kad je Kerol, uzgred, pomenula da je novi alarmni algoritam radio dobro. Dejl se, tada, odjednom veoma zainteresovao. "Znači, sigurna si da je bio ispisan alarmni kod 101?" upitao je.
<BR>&nbsp;&nbsp;&nbsp;&nbsp;&nbsp;"Da", odgovorila je, "zato i nisam bila toliko zaprepašćena kad smo našli taj objekat.
<BR>&nbsp;&nbsp;&nbsp;&nbsp;&nbsp;"Ni u kom slučaju", rekao je tada Dejl naglašeno, "trozubac nije mogao izazvati pojavu takvog alarma. Čak i da se trozubac našao na rubu vidnog polja teleskopa, što ne izgleda verovatno s obzirom na to da ste toliko daleko išli rovom, premalen je da odapne taj alarm za strano telo. A, sem toga, kako bi kamera mogla videti nešto što je skriveno ispod stene?" Dejl zastade nekoliko sekundi. "Infracrvene slike uopšte niste gledali u real-vremenu, a?" možemo ih obraditi sutra i videti da li možemo naći uzrok odapinjanja alarma."
<BR>&nbsp;&nbsp;&nbsp;&nbsp;&nbsp;Dok je otvarala vrata svoje motelske sobe, Kerol je bila obuzeta čudnim osećanjem poraza. Ma to je samo umor, reče ona samoj sebi, ne želeći da prizna da se zbog razgovora sa Dejlom osetila nedovoljno sposobnom. Stavivši aktentašnu na jednu stolicu, ona umorno pođe do kupatila da se umije. Dva minuta kasnije, već je, obučena samo u donji veš, spavala na krevetu. Njene pantalone, cipele, čarape i bluza bili su bačeni u ugao, na gomilu.
<BR>
<BR>&nbsp;&nbsp;&nbsp;&nbsp;&nbsp;U svom snu opet je mala, ona je devojčica u haljinici sa plavim i žutim prugama koju je od roditelja dobila za svoj sedmi rođendan. Šeta se sa ocem po tržnici Nortridž Mol, jednog prometnog subotnjeg jutra. Prolaze pored velike prodavnice slatkiša. Ona pušta njegovu ruku, juri u prodavnicu i zuri kroz stakla na tezgama u sve te čokolade. Kad je veliki čovek iza tezge zapita šta želi, Kerol upire prstom ka nekim kornjačama od mlečne čokolade.
<BR>&nbsp;&nbsp;&nbsp;&nbsp;&nbsp;U tom snu, Kerol ne može da dohvati tezgu i uopšte nema para. "Gde ti je majka, devojčice?" pita prodavac slatkiša. Kerol odmahuje glavom, a on ponavlja pitanje. Ona se propinje na prste i kaže mu, poverljivim šapatom, da njena mama suviše pije, ali da joj tata uvek kupuje slatkiše.
<BR>&nbsp;&nbsp;&nbsp;&nbsp;&nbsp;Čovek se osmehuje, ali joj ni sad ne daje čokolade. "A gde ti je tata, devojčice?" pita je on sada. Kerol u staklu vidi odraz ljubaznog, nasmešenog čoveka koji stoji iza nje; dve gomile čokolade uokviruju taj odraz. Ona se okreće, očekujući da vidi svog oca. Ali, čovek iza nje nije njen otac. Lice tog čoveka je groteskno, unakaženo. Uplašena, ona se opet okreće čokoladama. Ali prodavac ih već odnosi. Vreme je da se radnja zatvori. Kerol počinje da plače.
<BR>&nbsp;&nbsp;&nbsp;&nbsp;&nbsp;"Gde ti je tata, devojčice? Gde ti je tata?" U tom snu, devojčica jeca. Opkoljavaju je veliki ljudi, koji joj svi postavljaju pitanja. Ona stavlja šake na uši i stiska ih.
<BR>&nbsp;&nbsp;&nbsp;&nbsp;&nbsp;"Otišao je", viče, najzad, Kerol. "Otišao. Napustio nas je i otišao i sad sam potpuno sama.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
