<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45.
<P>&nbsp;&nbsp;&nbsp;&nbsp;&nbsp;Jedna mala ptica te pozva
<BR>&nbsp;&nbsp;&nbsp;&nbsp;&nbsp;Iz kljuna prugastog, zagasitocrvene boje.
<BR>&nbsp;&nbsp;&nbsp;&nbsp;&nbsp;Jednom se oglasi iznad Sieč Tabra
<BR>&nbsp;&nbsp;&nbsp;&nbsp;&nbsp;I ti otide u ravnicu pogreba.
<BR>
<BR>&nbsp;&nbsp;&nbsp;&nbsp;&nbsp;Tužbalica za Letom II
<BR>
<BR>&nbsp;&nbsp;&nbsp;&nbsp;&nbsp;Leta je probudio zveket vodenih prstenova u ženinoj kosi. Pogledao je prema otvorenom ulazu svoje ćelije i tamo ugledao Sabihu u sedećem položaju. U svesti poluutonuloj u začin, video ju je ocrtanu svim onim što mu je njegova vizija otkrila o njoj. Imala je dve godine više od starosnog doba u kome je većina slobodnjačkih žena udata ili barem zaručena. Prema tome njena porodica ju je čuvala za nešto... ili nekog. Bila je stasala za udaju... očigledno. Njegove vizijom zaodenute oči videle su je kao biće iz zemaljske prošlosti čovečanstva: crna kosa i svetla put, duboke očne duplje što je njenim potpuno plavim očima pridavalo zelenkasto osenčenje. Imala je mali nos i široka usta iznad oštre brade. I bila je za njega živo obeležje da se za planove Bene Geserit znalo - ili pomišljalo na njih - ovde u Jakarutu. Oni su se, dakle, nadali da kroz njega ožive faraonski imperijalizam, zar ne? Šta je onda bilo sa njihovom zamišlju da ga primoraju da oženi rođenu sestru? Sabiha to jamačno nije mogla da spreči.
<BR>&nbsp;&nbsp;&nbsp;&nbsp;&nbsp;Njegovi tamničari su ipak znali za ovaj plan. Ali kako su saznali? Oni nisu sudelovali u njegovoj viziji. Oni nikada nisu pošli sa njim tamo gde je život postajao pokretna opna drugih dimenzija. Povratna i kružna subjektivnost vizije koja je otkrila Sabihu bila je njegova i samo njegova.
<BR>&nbsp;&nbsp;&nbsp;&nbsp;&nbsp;Ponovo su vodeni prstenovi zazvečali u Sabihinoj kosi i taj zvuk je uskomešao njegove vizije. Znao je gde je ranije bio i šta je tada naučio. Ništa nije moglo to da izbriše. Nije se, sada, vozio u palankinu na leđima velikog Tvorca, a zveket vodenih prstenova među putnicima nije bio ritam njihovih putničkih pesama. Ne... nalazio se ovde u ćeliji u Jakarutuu, ukrcan za ono najopasnije od svih putovanja: daleko od i natrag do Al as-sunna val-jamas, od stvarnog sveta čula i natrag u taj svet.
<BR>&nbsp;&nbsp;&nbsp;&nbsp;&nbsp;Šta je radila tamo sa vodenim prstenovima u svojoj kosi? Oh, da. Spravljala je još onog variva za koje su mislili da ga drži u zatočeništvu: hrana nadevena začinskom esencijom koja je imala da ga održava pola unutra, a pola izvan stvarne vaseljene, sve dok ili umre ili plan njegove babe uspe. I svaki put kada je pomislio da je pobedio, oni su ga vraćali natrag. Gospa Džesika je bila u pravu, naravno - ta stara veštica! Ali šta su samo zamislili. Potpuno uskrsavanje svih onih života unutar njega nije bilo od koristi sve dok nije mogao da ustroji podatke i pamti ih po volji. Ti životi bili su sirova građa anarhije. Jedan ili svi oni zajedno mogli su da ga savladaju. Začin i njegova naročita funkcija ovde u Jakarutuu predstavljali su beznadežnu igru.
<BR>&nbsp;&nbsp;&nbsp;&nbsp;&nbsp;Sada Gurni čeka na znak, a ja odbijam da mu ga dam. Koliko dugo će njegovo strpljenje potrajati?
<BR>&nbsp;&nbsp;&nbsp;&nbsp;&nbsp;Zurio je u Sabihu. Zabačena kapuljača otkrivala je istetovirane plemenske šare na njenim slepoočnicama. Leto nije od prve prepoznao ove šare, ali se onda setio gde se nalazio. Da, Jakarutu je još živeo.
<BR>&nbsp;&nbsp;&nbsp;&nbsp;&nbsp;Leto nije znao da li da bude zahvalan svojoj baki ili da je mrzi. Ona je želela da on poseduje instikte na nivou svesti. Ali instikti su bili samo rasna pamćenja koja su upućivala na to kako da se izađe na kraj sa krizama. Njegova neposredna pamćenja onih drugih života kazivala su mu mnogo više od toga. Sva ona su sada bila ustrojena, i mogao je da vidi u kakvoj opasnosti bi se našao ako bi se otkrio pred Gurnijem. Nije bilo načina da sakrije to stanje od Namrija. Namri je predstavljao drugačiji problem.
<BR>&nbsp;&nbsp;&nbsp;&nbsp;&nbsp;Sabiha je ušla u ćeliju sa činijom u rukama. Voleo je način na koji je svetlost dolazeći spolja pravila dugine krugove po rubu njene kose. Nežno mu je podigla glavu i stala da ga hrani iz činije. Tek tada je shvatio koliko je onemoćao. Pustio ju je da ga hrani dok je njegov um nastavio da krstari, oživljavajući sednicu sa Gurnijem i Namrijem. Verovali su mu. Namri više nego Gurni, ali čak ni Gurni nije mogao da porekne ono što su mu njegova čula već saopštila o ovoj planeti.
<BR>&nbsp;&nbsp;&nbsp;&nbsp;&nbsp;Sabiha mu obrisa usta porubom svoje odeće.
<BR>&nbsp;&nbsp;&nbsp;&nbsp;&nbsp;Ahhh, Sabiha, pomislio je, podsećajući se one druge vizije koja mu je ispunila srce bolom. Mnoge noći prosanjao sam pokraj otvorene vode, slušajući vetrove koji su hujali iznad glave. Mnoge noći je moje telo ležalo pored zmijske jazbine i ja sam snevao o Sabihi u vrelini leta. Video sam je kako slaže začinski hleb ispečen na usijalo vrelim pločama od plastičnog čelika. Video sam bistru vodu u kanatu, krotku i sjajnu, ali je oluja hujala kroz moje srce. Pijuckala je kafu i jela. Njeni zubi su blistali u tami. Video sam je kako upliće moje vodene prstenove u svoju kosu. Ćilibarska mirisnost njenih nedara probijala se do mojih najunutarnjijih osećanja. Kinjila me je i ugnjetavala samim svojim postojanjem.
<BR>&nbsp;&nbsp;&nbsp;&nbsp;&nbsp;Pritisak njegovih mnogobrojnih pamćenja rasprsnuo je vremenski zamrznuto zaokrugljenje kome se ranije pokušavao da odupre. Osetio je sjedinjena tela, seksualne zvuke, ritmove utkane u svaki čulni utisak: usne, disanje, vlažno dahtanje, jezike. Negde u njegovoj viziji pomoliše se zavojita obličja, boje uglja, i on oseti otkucaje ovih obličja dok su se obrtala unutar njega. Jedan glas je zavapio u njegovoj lobanji: "Molim te, molim, molim, molim..." Došlo je do silnog nabreknuća odraslog muškarca u njegovim slabinama i on oseti da su mu usta otvorena, držeći se, pripijajući se uz spoljni oblik ekstaze. Zatim je usledio uzdah, rasplinuta ustalasana slast, propadanje.
<BR>&nbsp;&nbsp;&nbsp;&nbsp;&nbsp;Oh, kako je slatko pustiti to da dođe u život!
<BR>&nbsp;&nbsp;&nbsp;&nbsp;&nbsp;"Sabiha", prošaptao je. "Oh, moja Sabiha."
<BR>&nbsp;&nbsp;&nbsp;&nbsp;&nbsp;Kada je postalo očigledno da je njen hranjenik posle svog obroka pao u trans, Sabiha podiže činiju i krenu, zastavši na ulazu da bi rekla Namriju: "Ponovo je nazvao moje ime."
<BR>&nbsp;&nbsp;&nbsp;&nbsp;&nbsp;"Vrati se i ostani s njim", reče Namri. "Moram da pronađem Haleka i razmotrim ovo s njim."
<BR>&nbsp;&nbsp;&nbsp;&nbsp;&nbsp;Sabiha ostavi činiju pored ulaza i vrati se u ćeliju. Sela je na ivicu kreveta, netremice posmatrajući Letovo osenčeno lice.
<BR>&nbsp;&nbsp;&nbsp;&nbsp;&nbsp;U tom trenutku on otvori oči, isturi ruku i dotače joj obraz. Zatim je počeo da joj govori, pričajući joj o viziji u kojoj je bila živela.
<BR>&nbsp;&nbsp;&nbsp;&nbsp;&nbsp;Dok je govorio prekrila je svojom šakom njegovu. Kako je sladak bio... kako veoma sladak - skljokala se na krevet pridržana njegovom rukom, van svesti još pre nego što je izvukao ruku ispod nje. Leto sede, osećajući dubinu svoje iznurenosti. Začin i njegove vizije bili su ga iscrpli. Tragao je u ćelijama svoga tela za svakom ušteđenom iskrom energije, a onda se spustio na krevet ne uznemiravajući Sabihu. Morao je da ode, ali je znao da neće daleko dospeti. Polagano je zakopčao svoje peščano odelo, odgurnuo odeću i odšunjao se hodnikom do izlaznog okna. Tamo se nahodilo nekolliko ljudi, zauzetih svojim poslovima. Oni su ga poznavali, ali on nije spadao u njihovu odgovornost. Namri i Halek su valjda znali šta je on radio; Sabiha nije mogla da bude daleko.
<BR>&nbsp;&nbsp;&nbsp;&nbsp;&nbsp;Otkrio je neku vrstu bočnog prolaza i smelo krenuo niz njega.
<BR>&nbsp;&nbsp;&nbsp;&nbsp;&nbsp;Tamo pozadi, Sabiha je spokojno spavala sve dok je Halek nije probudio.
<BR>&nbsp;&nbsp;&nbsp;&nbsp;&nbsp;Pridigla se, protrljala oči, ugledala prazan krevet, ugledala svog ujaka kako stoji iza Haleka i videla srdžbu na njihovim licima.
<BR>&nbsp;&nbsp;&nbsp;&nbsp;&nbsp;Namri je dao odgovor izrazu na njenom licu: "Da iščezao je."
<BR>&nbsp;&nbsp;&nbsp;&nbsp;&nbsp;"Kako si mogla da mu dozvoliš da pobegne?" razbesneo se Halek. "Kako je ovo moguće?"
<BR>&nbsp;&nbsp;&nbsp;&nbsp;&nbsp;"Opazili su ga kad se uputio prema donjem izlazu", reče Namri, glasom koji je bio čudnovato miran.
<BR>&nbsp;&nbsp;&nbsp;&nbsp;&nbsp;Sabiha drhtavo ustuknu pred njima, prisećajući se.
<BR>&nbsp;&nbsp;&nbsp;&nbsp;&nbsp;"Kako?" zahtevao je objašnjenje Halek.
<BR>&nbsp;&nbsp;&nbsp;&nbsp;&nbsp;"Ne znam. Ne znam."
<BR>&nbsp;&nbsp;&nbsp;&nbsp;&nbsp;"Noć je, a on je slab", reče Namri. "Neće daleko dospeti."
<BR>&nbsp;&nbsp;&nbsp;&nbsp;&nbsp;Halek se brzo okrete prema njemu. "Ti želiš da dečak umre!"
<BR>&nbsp;&nbsp;&nbsp;&nbsp;&nbsp;"To me ne bi ražalostilo."
<BR>&nbsp;&nbsp;&nbsp;&nbsp;&nbsp;Ponovo se Halek uneo u lice Sabihi. "Kaži mi šta se dogodilo."
<BR>&nbsp;&nbsp;&nbsp;&nbsp;&nbsp;"Dotakao mi je obraz. Nije prestajao da mi priča o svojoj viziji... nas dvoje zajedno." Spustila je pogled na prazan krevet. "Učinio je da zaspim. Omađijao me je."
<BR>&nbsp;&nbsp;&nbsp;&nbsp;&nbsp;Halek okrznu pogledom Namrija. "Da li bi mogao da se krije negde unutra?"
<BR>&nbsp;&nbsp;&nbsp;&nbsp;&nbsp;"Nigde unutra. Bio bi otkriven, viđen. Stremio je ka izlazu. Napolju je."
<BR>&nbsp;&nbsp;&nbsp;&nbsp;&nbsp;"Magija", promrmljala je Sabiha.
<BR>&nbsp;&nbsp;&nbsp;&nbsp;&nbsp;"Nije magija", reče Namri. "Hipnotisao te je. Gotovo je i sa mnom to učinio, sećaš se? Rekao je da sam mu ja prijatelj."
<BR>&nbsp;&nbsp;&nbsp;&nbsp;&nbsp;"On je vrlo slab", reče Halek.
<BR>&nbsp;&nbsp;&nbsp;&nbsp;&nbsp;"Samo u telu", reče Numri. "Ipak, neće otići daleko. Onesposobio sam petne pumpe na njegovom peščanom odelu. Umreće zbog nedostatka vode, ako ga ne pronađemo."
<BR>&nbsp;&nbsp;&nbsp;&nbsp;&nbsp;Halek se zamalo nije okrenuo i udario Namrija, ali je zadržao sebe pod krutom kontrolom. Džesika ga je upozorila da će Namri možda morati da ubije momka. Blagi Bože! U kakav škripac su došli. Atreid protiv Atreida. Rekao je: "Moguće je da je tek tako odlutao u začinskom transu?"
<BR>&nbsp;&nbsp;&nbsp;&nbsp;&nbsp;"Kakve tu ima razlike?" upitao je Namri. "Ako nam umakne, mora umreti."
<BR>&nbsp;&nbsp;&nbsp;&nbsp;&nbsp;"Krenućemo u potragu u prvo svitanje", reče Halek. "Da li je poneo slobodnjačku balu sa opremom?"
<BR>&nbsp;&nbsp;&nbsp;&nbsp;&nbsp;"Ima ih uvek nekoliko pokraj ulaznih zaptivača", reče Namri. "Bio bi budala da ne uzme jednu. Na neki način, ni u jednom trenutku nije na mene ostavio utisak budale."
<BR>&nbsp;&nbsp;&nbsp;&nbsp;&nbsp;"Onda pošalji poruku tvojim prijateljima", reče Halek. "Kaži im šta se dogodilo."
<BR>&nbsp;&nbsp;&nbsp;&nbsp;&nbsp;"Neće biti poruke ove noći", reče Namri. "Približava se oluja. Plemena već tri dana prolaze kroz nju. Do ponoći će biti ovde. Veze su nam se već ugasile. Sateliti su naznačili ovaj sektor pre dva časa."
<BR>&nbsp;&nbsp;&nbsp;&nbsp;&nbsp;Dubok uzdah protresao je Haleka. Dečak će zacelo umreti tamo napolju ako ga uhvati oluja peščanih mlazova. Poješće mu meso sa kostiju i iscepati kosti u deliće. Dovitljivo zamišljena lažna smrt mogla bi da postane prava. Šljepio je pesnicom po otvorenom dlanu. Oluja je mogla da ih zarobi u sieču. Moglo je čak da se dogodi da onemogući potragu. Približavanje oluje već je izolovalo sieč.
<BR>&nbsp;&nbsp;&nbsp;&nbsp;&nbsp;"Distrans poruka", reče on, pomišljajući da bi mogli da utisnu poruku na glas slepog miša i odašalju je sa alarmom.
<BR>&nbsp;&nbsp;&nbsp;&nbsp;&nbsp;Namri je zavrteo glavom. "Slepi miševi neće leteti u oluji. Ta idi čoveče. Oni su osetljiviji od nas. Šćućuriće se u stenama dok ne prođe. Najbolje je da sačekamo da nas satelit opet potraži. Tada možemo da pokušamo da pronađemo njegove ostatke."
<BR>&nbsp;&nbsp;&nbsp;&nbsp;&nbsp;"Ne ako je uzeo fremkit i sakrio se u pesak", reče Sabiha.
<BR>&nbsp;&nbsp;&nbsp;&nbsp;&nbsp;Psujući sebi u bradu, Halek se odvoji od njih, i krenu krupnim koracima u sieč.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
