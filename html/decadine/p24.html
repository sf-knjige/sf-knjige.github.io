<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Kada sam slabiji od tebe, tražim od tebe slobodu jer je to u skladu sa tvojim principom; kada sam jači od tebe, oduzimam ti slobodu jer je to u skladu sa mojim principom.
<BR>
<BR>&nbsp;&nbsp;&nbsp;&nbsp;&nbsp;Reči jednog starog filozofa (Pripisane izvesnom Luju Vejou od strane Hark al-Ada)
<BR>
<BR>&nbsp;&nbsp;&nbsp;&nbsp;&nbsp;Leto se nagnuo kroz prikriveni izlaz sieča i ugledao omču litice koja se uzdizala iznad njegovog ograničenog vidika. Kasna popodnevna sunčeva svetlost bacala je duguljaste senke po vertikalnim brazdama litice. Jedan kosturasti leptir uletao je i izletao iz senke. Njegova paučinasta krila su naspram svetlosti ličila na providnu poderotinu. Kako je nežan ovaj leptir bio za jedno ovakvo mesto, pomisli on.
<BR>&nbsp;&nbsp;&nbsp;&nbsp;&nbsp;Neposredno ispred njega pružao se voćnjak kajsija sa decom koja su radila u njemu, skupljajući opale plodove. Iza voćnjaka nalazio se kanat. On i Ganima izmakli su svojim stražarima, izgubivši se u iznenadnoj gužvi pridolazećih radnika. Bilo je srazmerno lako šmugnuti niz ventilacionu cev do njenog spoja sa stepenicama koje su vodile do prikrivenog izlaza. Sada im je samo ostalo da se pomešaju sa ovom decom, prokrče sebi put do kanata i uskoče u tunel. Tamo su mogli da prođu pored ribe grabljivice koja je sprečavala peščanu pastrmku da umehurava plemensku vodu za navodnjavanje. Nijedan Slobodnjak još nije mogao da zamisli da bi se jedno ljudsko biće izložilo opasnosti slučajnog uranjanja u vodu.
<BR>&nbsp;&nbsp;&nbsp;&nbsp;&nbsp;On istupi iz zaštitnih hodnika. Litica koja se prižala s obe njegove strane, obrnula se u vodoravan položaj samim činom njegove kretnje.
<BR>&nbsp;&nbsp;&nbsp;&nbsp;&nbsp;Ganima je išla tik iza njega. Oboje su nosili male kotarice za voće istkane od začinskih vlakana, ali je svaka kotarica sadržavala zapečaćen zavežljaj: fremkit, maula pištolj, kris-nož... i novu odeću koju im je poslao Farad'n.
<BR>&nbsp;&nbsp;&nbsp;&nbsp;&nbsp;Ganima je sledila svoga brata do voćnjaka, gde se izmešaše sa zaposlenom decom. Obrazine peščanog odela skrivale su sva lica. Oni su ovde bili samo još dva radnika više, ali ona je osetila da ovaj poduhvat odvlači njen život iz zaštitničkih okvira i znanih puteva. Kako je jednostavan bio taj korak, korak iz jedne opasnosti u drugu!
<BR>&nbsp;&nbsp;&nbsp;&nbsp;&nbsp;Ona nova odela u kotarici, koja im je Farad'n poslao, izražavala su namisao koju su oboje dobro razumeli. Ganima je označila ovo saznanje, izvezavši oboma njihovo geslo, 'Mi sudelujemo', čakobsa jezikom iznad jastrebove kreste na prsima.
<BR>&nbsp;&nbsp;&nbsp;&nbsp;&nbsp;Uskoro je trebalo da se spusti suton i tamo, s one strane kanata koji je omeđavao siečke obrađene površine, doći će posebna vrsta večeri kakvom je svega nekoliko mesta u vaseljeni moglo da se pohvali. Pojaviće se onaj mekano osvetljeni pustinjski svet sa svojom postojanom osamljenošću, sa svojim prožimajućim osećanjem da svako stvorenje u njemu jeste usamljeno u jednoj novoj vaseljeni.
<BR>&nbsp;&nbsp;&nbsp;&nbsp;&nbsp;"Primećeni smo", prošapta Ganima, saginjući se u radu, pokraj svoga brata.
<BR>&nbsp;&nbsp;&nbsp;&nbsp;&nbsp;"Stražari?"
<BR>&nbsp;&nbsp;&nbsp;&nbsp;&nbsp;"Ne - ostali."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Moramo brzo da se uklonimo odavde", reče ona.
<BR>&nbsp;&nbsp;&nbsp;&nbsp;&nbsp;Leto se saglasio s ovim, udaljavajući se od litica kroz voćnjak. Razmišljao je mislima svog oca: U pustinji sve ostaje u pokretu ili propada. Tamo u daljini na pesku, mogao je da vidi Čuvara koji je svojim štrčanjem opominjao da se treba kretati. Stene su počivale nepokretne i ukočene u svojoj budnoj zagonetnosti, venući iz godine u godinu izložene pogubnom udaru vetrom nošenog peska. Jednog dana Čuvar će postati pesak.
<BR>&nbsp;&nbsp;&nbsp;&nbsp;&nbsp;Dok su se približavali kanatu čuli su muziku koja je dolazila od visokog ulaza u sieč. Bila je to jedna slobodnjačka grupa starog kova - dvorupa flauta, daire, timpani napravljeni od začinsko plastičnih bubnjeva sa kožom zategnutom preko jednog kraja. Niko se nije zapitao koja je to životinja na ovoj planeti od koje se dobija ovoliko kože.
<BR>&nbsp;&nbsp;&nbsp;&nbsp;&nbsp;Stilgar će se setiti šta sam mu ispričao o onom procepu u Čuvaru, pomisli Leto. Doći će po mraku, kada bude suviše kasno - i tada će saznati.
<BR>&nbsp;&nbsp;&nbsp;&nbsp;&nbsp;Sada su već bili kod kanata. Skliznuli su u otvoren tunel i spustili se lestvama koje su služile za nadziravanje do ispupčene ivice. U kanatu je bilo mračno, vlažno i hladno i oni su mogli da čuju pljuskanje ribe grabljivice. Bilo koja peščana pastrmka koja bi pokušala da ukrade vodu doživela bi da ova riba napadne njenu vodom omekšanu unutrašnju opnu. Ljudi su, takođe, morali da budu obazrivi sa njom.
<BR>&nbsp;&nbsp;&nbsp;&nbsp;&nbsp;"Oprezno", reče Leto, pomerajući se duž klizave ivice. Privezao je svoje pamćenje za vremena i mesta koja njegovo telo nikada nije zapamtilo. Ganima ga je sledila.
<BR>&nbsp;&nbsp;&nbsp;&nbsp;&nbsp;Na kraju kanata oni se svukoše i navukoše novu odeću. Ostavili su stara slobodnjačka odela za sobom, ispeli se napolje sledećim tunelom koji je služio za nadziranje, uspuzali se na jednu dinu i skotrljali se na drugu stranu. Tamo su seli zaklonjeni od sieča, pripasali maula pištolje i kris-noževe i namakli fremkit zavežljaje na ramena. Više nisu mogli da čuju muziku.
<BR>&nbsp;&nbsp;&nbsp;&nbsp;&nbsp;Leto se podigao i zakoračio udolinom između dina.
<BR>&nbsp;&nbsp;&nbsp;&nbsp;&nbsp;Ganima pođe njegovim stopama, krećući se uvežbanom neritmičnom smirenošću preko otvorenog peska.
<BR>&nbsp;&nbsp;&nbsp;&nbsp;&nbsp;Saginjali su se nadomak vrha svake dine i puzali preko njega dok se ne bi našli u zaklonu druge strane gde su zastajali i pogledavali unazad, tragajući za poterom. Do trenutka kada su dospeli do prvih stena nijedan progonilac se nije ukazao na pustinjskom pesku.
<BR>&nbsp;&nbsp;&nbsp;&nbsp;&nbsp;Zaobišli su Čuvara držeći se senki stena i popeli se na jedan greben koji je gledao na pustinju. Boje su treperile tamo, u daljini na bledu. Tamneći vazduh sadržavao je lomnost finog kristala. Predeo koji se nudio njihovom pogledu bio je nemilosrdan, nigde se nije prekidao - u njemu nije bilo nikakvih kolebanja. Pogled se nije zaustavljao ni na jednom jedinom mestu u svom istraživačkom letu kroz ovo neizmerno prostranstvo.
<BR>&nbsp;&nbsp;&nbsp;&nbsp;&nbsp;Ovo je horizont večnosti, pomisli Leto.
<BR>&nbsp;&nbsp;&nbsp;&nbsp;&nbsp;Ganima čučnu pored brata, razmišljajući: Napad će ubrzo doći. Osluškivala je i najmanji zvuk. Celo njeno telo pretvorilo se u jedinstveno osećanje napetog ispitivanja.
<BR>&nbsp;&nbsp;&nbsp;&nbsp;&nbsp;Leto je bio podjednako napregnut. Spoznao je u ovom času vrhunac sve one obučenosti koja je pripadala životima u kojima je on tako prisno sudelovao. U ovoj divljini razvijalo se pouzdanje u čula, u sva čula. Život je postajao riznica nagomilanih opažanja, od kojih je svako bilo vezano samo za problem trenutnog opstanka.
<BR>&nbsp;&nbsp;&nbsp;&nbsp;&nbsp;Ganima se popela na stenu i stala da kroz jedan prorez posmatra put koji su prevalili do ovog mesta. Bezbednost sieča činila se vekom daleko; gomila nemog stenja koja se pomaljala iz braonpurpurne udaljenosti, prašinom zamagljenih ivica po obodu gde su poslednji sunčevi zraci bacali svoje srebrnaste pruge. Potere još nije bilo na vidiku. Vratila se do mesta na kome se nalazio Leto.
<BR>&nbsp;&nbsp;&nbsp;&nbsp;&nbsp;"Biće to neka grabljiva zver", reče Leto. "Prema mom trećem proračunu."
<BR>&nbsp;&nbsp;&nbsp;&nbsp;&nbsp;"Mislim da si suviše rano prestao da proračunavaš", reče Ganima. "Biće više nego jedna životinja. Kuća Korino naučila je da ne stavlja sve svoje nade u jednu vreću."
<BR>&nbsp;&nbsp;&nbsp;&nbsp;&nbsp;Leto je klimnuo glavom u znak saglasnosti.
<BR>&nbsp;&nbsp;&nbsp;&nbsp;&nbsp;Njegov um se, iznenada, osetio teškim od onog mnoštva života koji su mu pribavljali različitost: svi ti životi, njegovi još pre rođenja. Bio je zasićen življenjem i želeo je da pobegne od vlastite svesti. Unutrašnji svet bio je opasna zver koja je mogla da ga proždere.
<BR>&nbsp;&nbsp;&nbsp;&nbsp;&nbsp;Nemirno se pridigao, a zatim se popeo do onog proreza koji je Ganima prethodno koristila i zagledao se u stenje sieča. Tamo pozadi, podno litica, mogao je da vidi kako kanat povlači liniju između života i smrti. Na rubu oaze mogao je da uoči kamilju žalfiju, lukovice, glavoč, paperja, divlju lucerku. U poslednjim treptajima svetlosti uspeo je da razazna ptičje kljuvanje u lucerki. Udaljene zrnaste rese mreškale su se pod udarima vetra koji je dovlačio senke što su se nadvijale upravo nad voćnjakom. Ovaj pokret mu se urezao u svest, i on vide da senke u svom nepostojanom obliku skrivaju jednu veću promenu, a ta veća promena otvara put za nastanak varljivih duga srebrnasto-prašnjavog neba.
<BR>&nbsp;&nbsp;&nbsp;&nbsp;&nbsp;Šta li će se dogoditi ovde? zapitao se.
<BR>&nbsp;&nbsp;&nbsp;&nbsp;&nbsp;A znao je da će to biti ili smrt ili igra smrti, čiji će on biti predmet. Ganima je bila ona koja će se vratiti, uverena u stvarnost smrti viđene vlastitim očima tako da će, pod uticajem duboke, prisilne hipnoze, iskreno izvesti da je njen brat, zaista, bio ubijen.
<BR>&nbsp;&nbsp;&nbsp;&nbsp;&nbsp;Nepoznanice ovog mesta mu nisu dale mira. Pomislio je kako bi lako bilo podleći zahtevu za predviđanjem, izložiti se opasnosti otiskivanja sopstvene svesti u nepromenjivu, apsolutnu budućnost. Ona mala vizija iz njegovog sna bila je, međutim, dovoljno rđava. Bio je svestan da nema smelosti da se upusti u neku veću viziju.
<BR>&nbsp;&nbsp;&nbsp;&nbsp;&nbsp;Vratio se do mesta na kome je stajala Ganima.
<BR>&nbsp;&nbsp;&nbsp;&nbsp;&nbsp;"Još nema potere", reče on.
<BR>&nbsp;&nbsp;&nbsp;&nbsp;&nbsp;"Životinje koje su poslali na nas će biti velike", reče Ganima. "Možda ćemo imati vremena da ih vidimo kako dolaze."
<BR>&nbsp;&nbsp;&nbsp;&nbsp;&nbsp;"Ne ukoliko dođu noću."
<BR>&nbsp;&nbsp;&nbsp;&nbsp;&nbsp;"Uskoro će da padne mrak", reče ona.
<BR>&nbsp;&nbsp;&nbsp;&nbsp;&nbsp;"Da. Vreme je da se spustimo u naše mesto." Pokazao je rukom na stene koje su se nalazile sa leve strane i ispod njih, a u čijem je bazaltu pesak, nošen vetrom, projeo sićušnu pukotinu. Bila je dovoljno široka da propusti njih, ali dovoljno mala da zadrži krupnija stvorenja. Leto je u sebi osetio otpor protiv odlaska dole, ali je znao da se to mora učiniti. To je bilo mesto koje je naznačio Stilgaru.
<BR>&nbsp;&nbsp;&nbsp;&nbsp;&nbsp;"Oni mogu stvarno da nas ubiju", reče on.
<BR>&nbsp;&nbsp;&nbsp;&nbsp;&nbsp;"Ovo je prilika koju nismo smeli da propustimo", reče ona. "Dugujemo to našem ocu."
<BR>&nbsp;&nbsp;&nbsp;&nbsp;&nbsp;"Nemam ništa protiv."
<BR>&nbsp;&nbsp;&nbsp;&nbsp;&nbsp;Pomislio je: Ovo je ispravan put; činimo ispravnu stvar. Nije znao koliko je opasno biti ispravan u ovoj vaseljeni. Njihov opstanak je, u ovom času, zahtevao snagu, pripremljenost i shvatanja ograničenosti u svakom trenutku. Slobodnjački načini bili su njihovo najjače oružje, a znanje Bene Geserita snaga koju su čuvali u rezervi. Oboje su, u ovom trenutku, razmišljali kao Atreidi - obučeni ratni veterani, koji nisu imali nijedno drugo odbrambeno sredstvo osim slobodnjačke veštine koja čak nije bila ni nagoveštena u njihovim dečjim telima i njihovoj svečanoj odeći.
<BR>&nbsp;&nbsp;&nbsp;&nbsp;&nbsp;Leto je dodirnuo balčak kris-noža sa otrovnim vrhom koji mu je visio za pojasom. Ganima je nesvesno učinila isti pokret.
<BR>&nbsp;&nbsp;&nbsp;&nbsp;&nbsp;"Hoćemo li da kremeno dole?" upita Ganima. Izgovarajući ovo, opazila je dole, daleko od njih, nekakvu kretnju, jedva primetan pokret koji je zbog razdaljine delovao manje preteći. Njena nepokretnost je kod Leta probudila oprez i pre no što je uspela da izusti upozorenje.
<BR>&nbsp;&nbsp;&nbsp;&nbsp;&nbsp;"Tigrovi", reče on.
<BR>&nbsp;&nbsp;&nbsp;&nbsp;&nbsp;"Laza tigrovi", ispravila ga je.
<BR>&nbsp;&nbsp;&nbsp;&nbsp;&nbsp;"Oni nas vide", reče on.
<BR>&nbsp;&nbsp;&nbsp;&nbsp;&nbsp;"Biće bolje da požurimo", reče ona. "Maula pištolj ni u kom slučaju ne može da zdrži ta stvorenja. Oni su svakako dobro istrenirani za ovo."
<BR>&nbsp;&nbsp;&nbsp;&nbsp;&nbsp;"Njima upravlja neko ljudsko biće koje se nalazi negde u okolini", reče on, krenuvši prvi, brzim, krupnim korakom niz stene prema levoj strani.
<BR>&nbsp;&nbsp;&nbsp;&nbsp;&nbsp;Ganima se složila, sli je to zadržala za sebe, štedeći snagu. Negde u blizini nalazilo se neko ljudsko biće. Ovim tigrovima, sve dok ne kucne čas, nije se moglo dozvoliti da slobodno trče.
<BR>&nbsp;&nbsp;&nbsp;&nbsp;&nbsp;Tigrovi su se hitro kretali u zamirućoj svetlosti dana, skačući sa stene na stenu. To su bile životinje koje su se oslanjale na oči, a uskoro je trebalo da padne noć, vreme onih koji su se bolje služili ušima. Sa Čuvarevih stena doprlo je zvonko javljanje noćne ptice naglašavajući menu. Noćna stvorenja već su počela da se tiskaju po tmini nagriženih pukotina.
<BR>&nbsp;&nbsp;&nbsp;&nbsp;&nbsp;Blizanci koji su trčali i dalje su mogli da vide tigrove. Životinje su se silovito približavale odajući utisak okrutne sigurnosti kojom im je svaki pokret odisao.
<BR>&nbsp;&nbsp;&nbsp;&nbsp;&nbsp;Leto je osetio da je izabrao ovo mesto da bi se oslobodio sopstvene duše. Trčao je u dubokom uverenju da on i Ganima mogu, na vreme, da stignu do njihovog proreza, ali je neprestano bacao pogled preko ramena, opčinjen dolazećim zverima.
<BR>&nbsp;&nbsp;&nbsp;&nbsp;&nbsp;Jedno spoticanje i gotovi smo, pomislio je.
<BR>&nbsp;&nbsp;&nbsp;&nbsp;&nbsp;Ova pomisao smanjila je sigurnost njegovog uverenja i on potrča još brže.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
