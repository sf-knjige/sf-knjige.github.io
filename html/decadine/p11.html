<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Čujem vetar kako duva preko pustinje i vidim mesece jedne zimske noći kako se poput velikih brodova uzdižu u prazninu. Pred njima se zaklinjem: biću odvažan i ostvariću umetnost vladavine; uravnotežiću svoju nasleđenu prošlost i postaću savršena riznica svojih dragocenih pamćenja. Moj lik će prosijavati hodnicima vremena sve dok ljudska vrsta postoji.
<BR>
<BR>&nbsp;&nbsp;&nbsp;&nbsp;&nbsp;Letova zakletva prema Hark Al-Adu
<BR>
<BR>&nbsp;&nbsp;&nbsp;&nbsp;&nbsp;Kada je bila sasvim mlada, Alija Atreid se satima vežbala u prana-bindu transu, pokušavajući da ojača sopstvenu ličnost za borbu protiv napada svih onih drugih. Znala je u čemu je problem - melanž se nije mogao izbeći u siečkoj naseobini. Sve je vrvelo od njega: hrana, voda, vazduh, čak i tkanine na koje je noću ronila suze. Vrlo rano je razaznala korisnost siečke orgije kada je pleme ispijalo vodu jednog mrtvog crva. Slobodnjaci su se, u orgiji, oslobađali nagomilanih pritisaka svojih genetskih pamćenja i kroz nju su se odricali tih pamćenja. Videla je kako su njeni drugovi bili privremeno posednuti u orgiji.
<BR>&nbsp;&nbsp;&nbsp;&nbsp;&nbsp;Za nju nije bilo takvog razrešenja, takvog odricanja. Posedovala je punu svesnost mnogo pre rođenja. Sa tom svesnošću išla je i kataklizmična svest o njenom položaju: još u materici zaključana u moćan, neizbežan spoj sa ličnostima svih svojih predaka, kao i sa onim identitetima koje je smrt preko začina-tau prenela do Gospe Džesike. Pre rođenja, Alija je sadržavala i poslednju mrvicu znanja koja se zahtevala od Časne Majke Bene Geserita - plus mnogo, mnogo više od svih onih drugih.
<BR>&nbsp;&nbsp;&nbsp;&nbsp;&nbsp;U tom znanju počivalo je prepoznavanje jedne užasne stvarnosti - Izrodstvo. Sveukupnost ovog znanja ju je iscrpla. Oni koji su rođeni kao oformljene ličnosti nisu mogli da se izvuku. Pa ipak, ona se borila protiv gnusnijih među njenim precima, izvojevavši za određeno vreme Pirovu pobedu koja je trajala tokom njenog detinjstva. Ona je poznavala svoju ličnost, ali to joj nije obezbeđivalo imunitet protiv neočekivanih naturanja onih koji su kroz nju živeli svoje prenesene živote.
<BR>&nbsp;&nbsp;&nbsp;&nbsp;&nbsp;Takva ću i ja biti jednog dana, pomišljala je ona. Ova misao ju je obeshrabrivala. Pojavljivati se i skrivati se u životu deteta poteklog iz vlastite utrobe, naturati se i dokopavati se svesti da bi se pridodala jedna količina iskustva.
<BR>&nbsp;&nbsp;&nbsp;&nbsp;&nbsp;Strah se šunjao njenim detinjstvom. Uporno je trajao i u pubertetu. Borila se protiv njega, nikad ne tražeći pomoć. Ko bi razumeo pomoć koja je njoj bila potrebna? To nije mogla čak ni njena majka, koja nikada nije bila u stanju da potpuno odagna tu avet benegesertiskog suda: oni koji su rođeni kao oformljene ličnosti predstavljali su Izrodstvo.
<BR>&nbsp;&nbsp;&nbsp;&nbsp;&nbsp;Došla je ona noć kada je njen brat sam otišao u pustinju tražeći smrt, prinoseći sebe na žrtvu Šai-Huludu, što se smatralo ispravnim postupkom za slepe Slobodnjake. U roku od mesec dana Alija se udala za Polovog učitelja mačevanja, Dankana Ajdaha, mentata koga su vratili iz smrti pomoću umeća Tleilaksa. Njena majka je pobegla natrag na Kaladan. Polovi blizanci su postali Alijini zakonski štićenici.
<BR>&nbsp;&nbsp;&nbsp;&nbsp;&nbsp;Uz to ona je upravljala namesništvom.
<BR>&nbsp;&nbsp;&nbsp;&nbsp;&nbsp;Teret obaveza odagnao je stare strahove i ona se bila širom otvorila prema unutrašnjim životima, tražeći njihov savet, zagnjurujući se u začinski trans u potrazi za vizijama vodiljama.
<BR>&nbsp;&nbsp;&nbsp;&nbsp;&nbsp;Kriza je nastupila jednog dana koji je bio nalik na svaki drugi u vreme prolećnjeg meseca Laaba. Jutro je bilo vedro, a hladan vetar je dopirao sa pola. Nalazila se u Muad'Dibovoj tvrđavi. Još je nosila žuto, boju jalovog sunca, u znak žalosti. Ovih poslednjih nekoliko sedmica sve više je odbijala unutrašnji glas svoje majke, sklon da se podrugne pripremama za nastupajuće Svete Dane koji je trebalo da se održe u hramu.
<BR>&nbsp;&nbsp;&nbsp;&nbsp;&nbsp;Unutrašnja svest o Džesiki je bledela, bledela, iščeznuvši na kraju sa bezličnim zahtevom da bi za Aliju bilo bolje da se posveti izradi Atreidskog zakona. Novi životi počeše da negoduju zahtevajući svoj trenutak svesti. Alija je osetila da je otvorila bezdanu rupu i iz nje stadoše da kuljaju lica kao roj skakavaca, sve dok joj se, na kraju, pažnja nije usresredila na jedno koje je ličilo na zversko: stari baron Harkonen. Uz strahovite pogrde ona vriskom zaguši sva ta unutrašnja negodovanja, izvojevavši privremeno zatišje.
<BR>&nbsp;&nbsp;&nbsp;&nbsp;&nbsp;Istog jutra Alija je pre doručka otišla u šetnju po vrtu na krovu tvrđave. U novom pokušaju da pobedi u unutrašnjoj bici, pokušala je da celu svoju svest sabije u okvir Čodine opomene Zensuniju:
<BR>&nbsp;&nbsp;&nbsp;&nbsp;&nbsp;"Ako se ispuste lestvice, može se pasti nagore!"
<BR>&nbsp;&nbsp;&nbsp;&nbsp;&nbsp;Ali jutarnji sjaj duž grebena Zaštitnog Zida remetio joj je pažnju. Sadovi elastične kudrave trave ispunjavali su staze vrta. Kada je skinula pogled sa Zaštitnog Zida, ugledala je rosu na travi, celokupnu vlagu koja je prošla ovuda tokom noći. U njoj se pronalaženje njenog tela ogledalo kao pronalaženje mnoštva ljudi.
<BR>&nbsp;&nbsp;&nbsp;&nbsp;&nbsp;Od ovog mnoštva spopade je vrtoglavica. Svaki odraz nosio je otisak po jednog lica iz njenog unutrašnjeg mnoštva.
<BR>&nbsp;&nbsp;&nbsp;&nbsp;&nbsp;Pokušala je da usresredi pažnju na ono što joj je ova trava u suštini značila. Prisustvo izobilne rose govorilo joj je koliko daleko je ekološki preobražaj na Arakisu odmakao. Klima na ovoj geografskoj širini postajala je toplija; povećavao se procenat ugljendioksida u atmosferi. Podsetila se koliko će mnogo novih hektara biti stavljeno pod zelene zasade u nastupajućoj godini - a navodnjavanje samo jednog hektara zahtevalo je četiri hiljade kubnih metara vode.
<BR>&nbsp;&nbsp;&nbsp;&nbsp;&nbsp;Uprkos svih pokušaja da ostane u okviru svetovnih misli, nije bila u stanju da odagna zmijoliko kruženje svih onih unutar nje.
<BR>&nbsp;&nbsp;&nbsp;&nbsp;&nbsp;Položila je ruke na čelo i pritisnula ih.
<BR>&nbsp;&nbsp;&nbsp;&nbsp;&nbsp;U smiraj prethodnog dana, njena straža u zamku privela joj je jednog zatvorenika da mu presudi: bio je to neki Esas Paimon, oniži čovek tamne puti, na prvi pogled u službi jedne od manjih kuća, Nebirosa, koji je trgovao svetim dokumentima i malim rukotvorenim dekorativnim predmetima. U stvari, Paimon je bio poznat kao CHOAM-ov špijun čiji je zadatak bio da procenjuje godišnju setvu začina. Alija se taman spremala da ga pošalje u tamnicu kad on bučno diže svoj glas protiv 'nepravednosti Atreida'. Ovo je moglo smesta da mu donese smrt na visećem tronošcu, ali njegova smelost zadrža Aliju. Ona stade strogo da mu se obraća sa svog Trona Pravednosti, pokušavajući da zaplašivanjem izvuče iz njega više no što je to pošlo za rukom njenim inkvizitorima.
<BR>&nbsp;&nbsp;&nbsp;&nbsp;&nbsp;"Zašto Combine Homnete toliko zanima naša setva začina?" upitala je. "Kaži nam pa ćemo te možda poštedeti."
<BR>&nbsp;&nbsp;&nbsp;&nbsp;&nbsp;"Ja skupljam samo ono za šta postoji tržište", reče Paimon. "Ne znam ništa o tome šta se događa sa mojom žetvom."
<BR>&nbsp;&nbsp;&nbsp;&nbsp;&nbsp;"I za tu sićušnu dobit ti se mešaš u naše kraljevske planove?" oštro ga upita Alija.
<BR>&nbsp;&nbsp;&nbsp;&nbsp;&nbsp;"Kraljevstvo nikada ne uzima u obzir da bismo mi mogli, takođe, imati planove", odvrati on.
<BR>&nbsp;&nbsp;&nbsp;&nbsp;&nbsp;Alija, pridobijena njegovom očajničkom odvažnošću, reče: "Esase Paimone, hoćeš li da radiš za mene?"
<BR>&nbsp;&nbsp;&nbsp;&nbsp;&nbsp;Na ovo, nekakvo zelenilo posvetli njegovo tamnoputo lice i on reče: "Bili ste spremni da me zbrišete bez griže savesti. Kakva je to moja nova vrednost koja vas je iznenada privolila da joj odredite tržišnu cenu?"
<BR>&nbsp;&nbsp;&nbsp;&nbsp;&nbsp;"Poseduješ jednostavnu i praktičnu vrednost", reče ona. "Drzak si i slobodan za iznajmljivanje najboljem ponudiocu. Ja sam sposobna da ti ponudim više nego ma ko drugi u Carstvu."
<BR>&nbsp;&nbsp;&nbsp;&nbsp;&nbsp;On navede zamašnu svotu koju je tražio za svoje usluge, ali se Alija samo nasmeja i istupi sa cenom koju je smatrala razumnijom i, bez sumnje, daleko većom od one koju je ikada ranije primio. Dodala je: "I, naravno, od cene odbijam to što ti opraštam život kojem, pretpostavljam, pridaješ čak i veću vrednost."
<BR>&nbsp;&nbsp;&nbsp;&nbsp;&nbsp;"Pogodili smo se!" zavapi Paimon i na Alijin znak njen šef protokola, sveštenik Ziarenko Javid ga odvede odatle.
<BR>&nbsp;&nbsp;&nbsp;&nbsp;&nbsp;Nepun čas nakon toga, kada se Alija pripremala da napusti Dvoranu Pravde, stiže Javid hitajući da je izvesti kako je Paimon koji je bio prisluškivan mrmljao zavereničke redove iz Oranjske katoličke biblije: "Maleficos non patieris vivere."
<BR>&nbsp;&nbsp;&nbsp;&nbsp;&nbsp;"Ne dopusti veštici da živi", prevela je Alija. Znači, to je bila njegova zahvalnost! Bio je jedan od onih koji su se urotili protiv njenog suštog života! U nastupu besa kakav ranije nikada nije iskusila, ona naredi da se Paimon odmah pogubi i da se njegovo telo otpremi u mrtvačku cedionicu Zamka gde će njegova voda, barem, biti od neke koristi u svešteničkoj riznici.
<BR>&nbsp;&nbsp;&nbsp;&nbsp;&nbsp;Cele noći Paimonovo tamnoputo lice ju je pohodilo.
<BR>&nbsp;&nbsp;&nbsp;&nbsp;&nbsp;Upotrebila je sve svoje dovitljivosti protiv ove uporne, optužujuće pojave, deklamujući Bu Ji iz Kreosove Slobodnjačke knjige: "Ništa se ne događa! Ništa se ne događa!" Ali Paimon ju je mučio cele te zamorne noći i uveo ju je u ovaj vrtoglavi novi dan kada je mogla da opazi njegovo lice pridruženo ostalima u blistavom ogledanju u kapljicama rose.
<BR>&nbsp;&nbsp;&nbsp;&nbsp;&nbsp;Sa vrata na krovu koja su se nalazila iza niske živice od mimoza jedan ženski stražar pozva je na doručak. Alija uzdahnu. Osećala je malu razliku između dva pakla: krika unutar svoje svesti i krika koji je dolazio od njenih služitelja - sve su to bili nezlonamerni glasovi, ali uporni u svojim zahtevima, šum časovnog peščanika koji je želela da ućutka oštricom noža.
<BR>&nbsp;&nbsp;&nbsp;&nbsp;&nbsp;Ne obraćajući pažnju na stražara, Alija se zagleda preko krovnog vrta u Zaštitni Zid. Bahada je za sobom ostavila široki prokop na zaštićenom tlu njene zemlje. Ocrtana jutarnjim suncem, pred njenim pogledom se prostirala peščana delta. Pade joj na pamet da bi neupućeno oko u ovom širokom prokopu moglo da vidi dokaz nekadašnjeg rečnog toka; međutim, to nije bilo ništa više do mesto gde je njen brat zajedno sa stručnjacima za atomistiku atreidske Porodice porušio Zaštitni Zid, otvarajući, na taj način, prolaz iz pustinje peščanim crvima koji su proneli njegove slobodnjačke trupe do uzbudljive pobede nad njegovim carskim prethodnikom Šadamom IV. Sada se na daljoj strani Zaštitnog Zida pružao jedan širok kanat ispunjen vodom da bi sprečio upad peščanog crva. Peščani crvi nisu mogli da pređu otvorenu vodu; ona je za njih bila otrovna.
<BR>&nbsp;&nbsp;&nbsp;&nbsp;&nbsp;Kada bih samo imala takvu prepreku u svojoj svesti, pomisli ona.
<BR>&nbsp;&nbsp;&nbsp;&nbsp;&nbsp;Ova misao je uvećala njeno vrtoglavo osećanje odvojenosti od stvarnosti.
<BR>&nbsp;&nbsp;&nbsp;&nbsp;&nbsp;Peščani crvi! Peščani crvi!
<BR>&nbsp;&nbsp;&nbsp;&nbsp;&nbsp;Njeno pamćenje joj je pokazalo skup slika peščanog crva: moćni Šai-Hulud, neimar sveta Slobodnjaka, smrtonosna zver iz pustinjskih dubina čija su izlivanja sadržavala začin neprocenjive vrednosti. Kako je čudan bio, ovaj peščani crv, izrastao iz pljosnate i kožaste peščane pastrmke, pomisli ona. One su bile nalik na sjaćeno mnoštvo unutar njene svesti. Peščane pastrmke, poređane rub uz rub na stenovitu osnovu planetinog tla, obrazovale su živu cisternu; one su zadržavale vodu, kako bi njihov razvijeni oblik - peščani crv, mogao da opstane u životu. Alija je naslućivala sličnost: neki od onih drugih unutar njene svesti zadržavali su opasne slike koje su mogle da je unište.
<BR>&nbsp;&nbsp;&nbsp;&nbsp;&nbsp;Stražar je ponovo pozva na doručak, ovaj put sa primetnim prizvukom nestrpljenja u glasu.
<BR>&nbsp;&nbsp;&nbsp;&nbsp;&nbsp;Alija se ljutito okrenu i odmahnu rukom.
<BR>&nbsp;&nbsp;&nbsp;&nbsp;&nbsp;Stražar posluša, ali se začu kako se vrata na krovu zatvoriše sa treskom.
<BR>&nbsp;&nbsp;&nbsp;&nbsp;&nbsp;Na zvuk zalupljenih vrata, Alija se oseti priklještena svim onim što je godinama pokušavala da odriče. Životi drugih navirali su unutar nje poput strašne plime. Svaki vapijući život priljubljivao je svoje lice uz njene centre vida - pravi oblak likova. Neka su imala šugavopegavu kožu, druga su bila hrapava i puna pegavih senki; iskrsavala su usta nalik na vlažne rombove. Pritisak ovog roja preplavio ju je silinom koja je prisili da se pusti u slobodno plutanje i uranjanje u njega.
<BR>&nbsp;&nbsp;&nbsp;&nbsp;&nbsp;"Ne", prošapta. "Ne...ne...ne..."
<BR>&nbsp;&nbsp;&nbsp;&nbsp;&nbsp;Izvesno je da bi se onesvestila tu, na stazi, da ne bi klupe koja prihvati njeno otromboljeno telo. Pokušala je da sedi, i pošto za to nije imala snage ona se opruži na hladan plastični čelik, neprekidno šapćući istu reč odbijanja.
<BR>&nbsp;&nbsp;&nbsp;&nbsp;&nbsp;Plima je nastavila da raste u njoj.
<BR>&nbsp;&nbsp;&nbsp;&nbsp;&nbsp;Osetila je da je postala prijemčiva za i najneznatnije izraze pažnje, svesna rizika, ali budna za svaki usklik ovih usta koja su grajala u njoj. Bila je to kakofonija zahteva za njenu pažnju: "Mene! Mene! Ne, mene!" I znala je da će, ako jedanput pokloni svoju pažnju, pokloni je potpuno, biti izgubljena. Da se usredsredi na jedno lice iz ovog mnoštva i sasluša njegov glas, značilo je potpasti pod vlast tog egocentrizma koji je sudelovao u njenom postojanju.
<BR>&nbsp;&nbsp;&nbsp;&nbsp;&nbsp;"Proroštvo je ovo delo", prošapta jedan glas.
<BR>&nbsp;&nbsp;&nbsp;&nbsp;&nbsp;Ona poklopi rukama uši, razmišljajući: Ja nisam sposobna da proričem! Trans nije uspeo da mi to podari!
<BR>&nbsp;&nbsp;&nbsp;&nbsp;&nbsp;Ali glas je ustrajavao: "Mogao bi da ti podari, ako bi imala pomoć."
<BR>&nbsp;&nbsp;&nbsp;&nbsp;&nbsp;"Ne... ne," prošapta ona.
<BR>&nbsp;&nbsp;&nbsp;&nbsp;&nbsp;Drugi glasovi su se preplitali u njenoj svesti. "Ja, Agamemnon, tvoj predak, zahtevam da me saslušaš!"
<BR>&nbsp;&nbsp;&nbsp;&nbsp;&nbsp;"Ne...ne." Pritiskala je uši rukama do bola.
<BR>&nbsp;&nbsp;&nbsp;&nbsp;&nbsp;Nekakvo šašavo kakotanje unutar njene glave je upita: "Šta je postao Ovidije? Prosto. On je dvojnik Džona Bartleta!"
<BR>&nbsp;&nbsp;&nbsp;&nbsp;&nbsp;Imena su bila besmislena u svojoj udaljenosti. Želela je da vrišti protiv njih i protiv svih ostalih glasova, ali nije mogla da razazna vlastiti glas.
<BR>&nbsp;&nbsp;&nbsp;&nbsp;&nbsp;Njen stražar, koga je starija posluga ponovo poslala na krov, još jednom gvirnu kroz vratnice iza mimoza i ugledavši Aliju na klupi, obrati se svome drugu: "Ah, ona se odmara. Primetio si da nije dobro spavala protekle noći. Potrebna joj je zaha prepodnevni počitak."
<BR>&nbsp;&nbsp;&nbsp;&nbsp;&nbsp;Alija nije čula svoje stražare. Njena svest je bila ispunjena vriskutavim pevanjem: 'Vesele stare ptice smo mi, uraa!' Glasovi su odjekivali odbijajući se o unutrašnje zidove njene lobanje i ona pomisli: Ja ludim. Gubim razum.
<BR>&nbsp;&nbsp;&nbsp;&nbsp;&nbsp;Načinila je slabašan pokret nogama, pokušavajući da se odgurne od klupe. Imala je utisak da bi, ako samo natera svoje telo da potrči, uspela da umakne. Morala je da umakne iz straha da je ma koji deo ove unutrašnje plime ne satera u muk, zauvek joj zagadivši dušu. Ali telo nije htelo da je posluša. Najmoćnije sile u carskoj vaseljeni povinovale bi se njenom najmanjem ćefu, ali ne i njeno vlastito telo.
<BR>&nbsp;&nbsp;&nbsp;&nbsp;&nbsp;Jedan unutrašnji glas se isceri, a zatim reče: "S jedne tačke gledanja, dete, svaki slučaj stvaranja predstavlja katastrofu." Bio je to bas od čijeg tutnjanja joj je sevalo u očima. A potom se ponovo začu ono cerekanje kao da se glas podmevao sopstvenom popovanju. "Moje drago dete, pomoći ću ti, ali i ti moraš pomoći meni zauzvrat."
<BR>&nbsp;&nbsp;&nbsp;&nbsp;&nbsp;Nadjačavajući uzavrelu, larmajuću pozadinu ovog basa, Alija procedi kroz cvokotave zube: "Ko... ko..."
<BR>&nbsp;&nbsp;&nbsp;&nbsp;&nbsp;Jedno lice se pomoli u njenoj svesti. Bilo je nasmejano i tako bucmasto da je sasvim moglo pripadati nekoj bebi da nije bilo one sjaktave pohlepnosti u očima. Pokušala je da se otrgne, ali se sve završilo još dužim pogledom koji je sada obuhvatio i telo pripojeno licu. Bilo je masno, neizmerno debelo, obučeno u odeću koja je po jedva primetnim ispupčenjima ispod nje odavala da je ovom salu potrebna podrška steznika.
<BR>&nbsp;&nbsp;&nbsp;&nbsp;&nbsp;"Kao što vidiš", zagrme bas, "ovo je niko drugi do tvoj deda po majčinoj liniji. Poznaješ me. Ja sam bio Baron Vladimir Harkonen."
<BR>&nbsp;&nbsp;&nbsp;&nbsp;&nbsp;"Ti si... ti si mrtav!" reče ona dahćući.
<BR>&nbsp;&nbsp;&nbsp;&nbsp;&nbsp;"Naravno, draga moja! Većina nGs unutar tebe je mrtva. Ali, nijedan od drugih nije, uistinu, voljan da ti pomogne. Oni te ne razumeju."
<BR>&nbsp;&nbsp;&nbsp;&nbsp;&nbsp;"Odlazi", zavapila je. "Oh, molim te, odlazi."
<BR>&nbsp;&nbsp;&nbsp;&nbsp;&nbsp;"Ali, tebi je potrebna pomoć, unuko", uveravao ju je Baronov glas.
<BR>&nbsp;&nbsp;&nbsp;&nbsp;&nbsp;Kako samo izvanredno izgleda, pomisli ona, posmatrajući Baronovu pojavu na pozadini zatvorenih očnih kapaka.
<BR>&nbsp;&nbsp;&nbsp;&nbsp;&nbsp;"Spreman sam da ti pomognem", nagovarao ju je Baron. "Ostali koji su ovde samo bi se borili da potpuno osvoje tvoju svest. Bilo koji od njih bi pokušao da te najuri. Ali ja... ja želim samo mali kutak za sebe."
<BR>&nbsp;&nbsp;&nbsp;&nbsp;&nbsp;Još jednom su drugi životi unutar nje podigli graju. Plima je ponovo zapretila da je proguta i ona začu vrišteći glas svoje majke. Aliji sevnu kroz glavu: Ona nije mrtva.
<BR>&nbsp;&nbsp;&nbsp;&nbsp;&nbsp;"Umuknite!" naredi Baron.
<BR>&nbsp;&nbsp;&nbsp;&nbsp;&nbsp;Alija oseti kako njene vlastite želje pojačavaju ovu naredbu, pomažući joj da prožme celu svest.
<BR>&nbsp;&nbsp;&nbsp;&nbsp;&nbsp;Unutrašnji mir ju je sprao kao kakva hladna kupka i ona opazi da se dotadašnje žestoko lupanje srca vratilo u normalan rad. Dopro je umirujući Baronov glas: "Vidiš? Zajedno, mi smo nepobedivi. Ti pomažeš meni, a ja pomažem tebi."
<BR>&nbsp;&nbsp;&nbsp;&nbsp;&nbsp;"Šta... šta želiš?" prošapta ona.
<BR>&nbsp;&nbsp;&nbsp;&nbsp;&nbsp;Preko debelog lica, naspram zatvorenih kapaka, pređe setan izraz. "Ah, moja draga unuko", reče on, "želim svega nekoliko malih zadovoljstava. Ništa mi nije potrebno do po neki prigodan dodir s tvojim čulima. Niko za to ne mora nikada da sazna. Dopusti mi da osetim samo maleni kutak tvog života, kada se, na primer, nalaziš u naručju svog ljubavnika. Zar to što tražim nije mala cena?"
<BR>&nbsp;&nbsp;&nbsp;&nbsp;&nbsp;"Je... Jeste."
<BR>&nbsp;&nbsp;&nbsp;&nbsp;&nbsp;"Dobro, dobro", likovao je Baron. "Zauzvrat, moja draga unuko, mogu da ti poslužim na mnogo načina. Mogu da te posavetujejm, da ti pomognem svojim mišljenjem. Bićeš nepobediva iznutra i spolja. Zbrisaćeš sve protivnike. Istorija će zaboraviti tvog brata i slaviće tebe. Budućnost će biti tvoja."
<BR>&nbsp;&nbsp;&nbsp;&nbsp;&nbsp;"Ti... nećeš dozvoliti... drugima da prevladaju?"
<BR>&nbsp;&nbsp;&nbsp;&nbsp;&nbsp;"Oni nama ne mogu da se suprotstave! Pojedinačno nas je moguće nadjačati, ali kada smo zajedno, tada mi zapovedamo. Pokazaću ti kako to izgleda. Slušaj."
<BR>&nbsp;&nbsp;&nbsp;&nbsp;&nbsp;Istog trenutka, Baron ućuta, povuče svoju sliku, svoje unutrašnje prisustvo. Nijedno pamćenje, lik ili glas drugih života nije stupio na njegovo mesto.
<BR>&nbsp;&nbsp;&nbsp;&nbsp;&nbsp;Alija drhtavo uzdahnu.
<BR>&nbsp;&nbsp;&nbsp;&nbsp;&nbsp;Prateći ovaj uzdah, javi se jedna misao. Prokrčila je sebi put do svesti kao da je bila njena, ali ona oseti tihe glasove u pozadini.
<BR>&nbsp;&nbsp;&nbsp;&nbsp;&nbsp;Stari Baron je bio zao. Ubio je tvog oca. Želeo je da ubije tebe i Pola. Pokušao je, ali nije uspeo.
<BR>&nbsp;&nbsp;&nbsp;&nbsp;&nbsp;Začu se Baronov glas, ovaj put bez pokazivanja lica: "Naravno da sam želeo da vas ubijem. Zar mi niste stajali na putu? Ali taj sukob je okončan. Ti si pobedila, dete! Ti si nova istina."
<BR>&nbsp;&nbsp;&nbsp;&nbsp;&nbsp;Klimala je glavom, tarući obraz o hrapavu površinu klupe.
<BR>&nbsp;&nbsp;&nbsp;&nbsp;&nbsp;Njegove reči su razborite, pomisli. Jedno pravilo Bene Geserita pojačalo je utisak o razboritoj prirodi njegovih reči: "Svrha sukoba jeste da promeni prirodu istine."
<BR>&nbsp;&nbsp;&nbsp;&nbsp;&nbsp;Da... tako bi Bene Geserit rasuđivao.
<BR>&nbsp;&nbsp;&nbsp;&nbsp;&nbsp;"Tačno!" reče Baron. "A ja sam mrtav dok si ti živa. Moje postojanje je krhko. Ja sam samo pamćenje sebe unutar tebe. Stojim ti na raspolaganju. A kako malo tražim za dubokoumne savete koje sam spreman da ti dam."
<BR>&nbsp;&nbsp;&nbsp;&nbsp;&nbsp;"Šta mi savetuješ da sada uradim?" upitala je, kušajući ga.
<BR>&nbsp;&nbsp;&nbsp;&nbsp;&nbsp;"Zabrinuta si zbog presude koju si izrekla prošle noći?" reče on. "Pitaš se da li su Paimonove reči bile verno prenete. Možda je Javid u Paimonu video pretnju za svoj položaj poverljive osobe. Nije li to ta sumnja koja te zaokuplja?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"A ta sumnja je zasnovana na pronicljivom zapažanju, zar ne? Javid se ophodi sa rastućom prisnošću prema tebi. Čak je i Dankan to primetio, zar nije?"
<BR>&nbsp;&nbsp;&nbsp;&nbsp;&nbsp;"Znaš da jeste."
<BR>&nbsp;&nbsp;&nbsp;&nbsp;&nbsp;"Vrlo dobro, onda. Učini Javida svojim ljubavnikom i..."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Brine te Dankan? Ali tvoj suprug je mentat mističar. Aktivnosti tela ga se ne tiču, niti mu štete. Zar nisi ponekad osetila koliko je udaljen od tebe?"
<BR>&nbsp;&nbsp;&nbsp;&nbsp;&nbsp;"Ali on..."
<BR>&nbsp;&nbsp;&nbsp;&nbsp;&nbsp;"Dankanov mentatski deo bi uvek razumeo, ukoliko bi uopšte i trebalo da sazna, sredstvo koje si upotrebila za uništenje Javida."
<BR>&nbsp;&nbsp;&nbsp;&nbsp;&nbsp;"Unište..."
<BR>&nbsp;&nbsp;&nbsp;&nbsp;&nbsp;"Svakako! Opasna oruđa se mogu koristiti, ali ih treba odbaciti kada postanu suviše opasna."
<BR>&nbsp;&nbsp;&nbsp;&nbsp;&nbsp;"Ali onda... zašto bi trebalo... hoću da kažem..."
<BR>&nbsp;&nbsp;&nbsp;&nbsp;&nbsp;"Oh, ti mila neznalice! Zbog vrednosti koja se sadrži u pouci."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Vrednosti, draga moja unuko, zavise od uspeha njihovog prihvatanja. Javidova poslušnost mora biti bezuslovna, njegovo prihvatanje tvog autoriteta apsolutno, a njegova..."
<BR>&nbsp;&nbsp;&nbsp;&nbsp;&nbsp;"Moralnost ove pouke izmiče..."
<BR>&nbsp;&nbsp;&nbsp;&nbsp;&nbsp;"Ne budi glupa, unuko! Moralnost mora uvek da bude zasnovana na praktičnosti. Podajte ćesarovo ćesaru i sve te besmislice. Pobeda je beskorisna ukoliko se u njoj ne ogledaju tvoje najdublje želje. Zar nije istina da se diviš Javidovoj muževnosti?"
<BR>&nbsp;&nbsp;&nbsp;&nbsp;&nbsp;Alija proguta pljuvačku, ne mareći da prizna ovo, na šta je, zbog svoje potpune nagote pred unutrašnjim posmatračem, bila prisiljena. "Daa."
<BR>&nbsp;&nbsp;&nbsp;&nbsp;&nbsp;"Dobro!" Kako je veselo ova reč zazvučala u njenoj glavi. "Sada počinjemo da razumemo jedno drugo. Kada ga u svom krevetu učiniš bespomoćnim, ubeđenim da si ti njegova robinja, upitaćeš ga za Paimona. Neka to bude u šali: raskalašan smeh među vama. A kada prizna prevaru, sjurićeš mu bodež među rebra. Ahhh, liptanje krvi može toliko mnogo da pridoda tvom zadov ..."
<BR>&nbsp;&nbsp;&nbsp;&nbsp;&nbsp;"Ne", prošapta ona, usnama suvim od groze. "Ne... ne... ne!"
<BR>&nbsp;&nbsp;&nbsp;&nbsp;&nbsp;"Onda ću ja da uradim to za tebe", ubeđivao ju je Baron. "To mora biti urađeno; sama si priznala. Dovoljno je da obezbediš uslove, a ja ću povremeno da zagospodarim tvojim..."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Tvoj strah je tako providan, unuko. Moja vlast nad tvojim osećanjima i ne može biti drugačija, nego privremena. Postoje drugi, doduše, koji bi mogli da te podražavaju do savršenstva da... Ali, ti znaš to. Što se mene tiče, ahh, ljudi bi odmah otkrili moje prisustvo. Tebi je poznat slobodnjački zakon za one koji su posednuti. Odmah bi te pogubili. Da - čak i tebe. A ti znaš da ja ne želim da se nešto takvo dogodi. Pobrinuću se za Javida umesto tebe, a kada se to završi, odstupiću. Potrebno ti je jedino..."
<BR>&nbsp;&nbsp;&nbsp;&nbsp;&nbsp;"Po čemu je ovo dobar savet?"
<BR>&nbsp;&nbsp;&nbsp;&nbsp;&nbsp;"Rešavaš se opasnog oruđa. A zatim, dete, uspostavlja se uspešan odnos između nas, odnos koji te samo može dobro podučiti u pogledu na buduće presude koje..."
<BR>&nbsp;&nbsp;&nbsp;&nbsp;&nbsp;"Podučiti me?"
<BR>&nbsp;&nbsp;&nbsp;&nbsp;&nbsp;"Prirodno!"
<BR>&nbsp;&nbsp;&nbsp;&nbsp;&nbsp;Alija pritisnu oči rukama, pokušavajući da razmišlja, znajući da svaka misao može postati plen ovog prisustva unutar nje, da neka misao može poticati od ovog prisustva, a da je ona smatra za svoju.
<BR>&nbsp;&nbsp;&nbsp;&nbsp;&nbsp;"Nepotrebno moriš sebe brigama", umiljavao se Baron. "Taj druškan Paimon, ako hoćeš, bio je ..."
<BR>&nbsp;&nbsp;&nbsp;&nbsp;&nbsp;"Ono što sam učinila bilo je pogrešno! Bila sam premorena i brzopleta. Trebalo je potražiti dokaze za..."
<BR>&nbsp;&nbsp;&nbsp;&nbsp;&nbsp;"Ispravno si postupila! Tvoja presuda ne sme da bude zasnovana na nekakvim glupim apstrakcijama kakav je atreidski pojam jednakosti. To je ono što ti uzima san, a ne Paimonova smrt. Donela si dobru odluku! On je, takođe, bio opasno oruđe. Postupila si onako kako si postupila da bi održala red u svom društvu. Eto, to je dobar razlog za presudu, a ne one besmislice o pravdi! Nigde više ne postoji takva stvar kao što je jednaka pravda za sve. Za jedno društvo je loše kad pokušavaš da dostigneš takvu lažnu ravnotežu."
<BR>&nbsp;&nbsp;&nbsp;&nbsp;&nbsp;Alija je osetila zadovoljstvo zbog ove odbrane njene presude Paimonu, ali je istovremeno bila zapanjena amoralnom idejom koja je stajala iza dokazivanja. "Jednaka pravda za sve bila je atreidski... bila je..." Spustila je ruke sa očiju, koje su i dalje ostale zatvorene.
<BR>&nbsp;&nbsp;&nbsp;&nbsp;&nbsp;"Sve tvoje sveštenike-sudije bi trebalo ukoriti zbog ove greške", osuđivao je Baron. "Odluke se moraju meriti samo prema njihovim zaslugama za održavanje sređenog društva. Mnogobrojne bivše civilizacije potopljene su na grebenima pravde jednake za sve. Takva budalastost razara prirodnu hijerarhiju koja je daleko važnija. Pojedinac dobija značaj samo u odnosu na tvoje celokupno društvo, ukoliko društvo nije izgrađeno od logičkih stepenika, niko ne može da nađe svoje mesto u njemu - ni najviši, ni najniži. Hajde, hajde, unuko. Moraš da budeš stroga majka svom narodu. Tvoja je dužnost da održavaš red."
<BR>&nbsp;&nbsp;&nbsp;&nbsp;&nbsp;"Sve što je Pol činio bilo je da..."
<BR>&nbsp;&nbsp;&nbsp;&nbsp;&nbsp;"Tvoj brat je mrtav; neuspešan pokušaj."
<BR>&nbsp;&nbsp;&nbsp;&nbsp;&nbsp;"I ti si!"
<BR>&nbsp;&nbsp;&nbsp;&nbsp;&nbsp;"Istina... ali meni se dogodio nesrećan slučaj koji je bio van mojih zamisli. Hajde, sada, pobrinimo se za tog Javida onako kako sam ti ocrtao."
<BR>&nbsp;&nbsp;&nbsp;&nbsp;&nbsp;Osetila je kako joj se telom širi toplota na tu pomisao, pa brzo reče: "Moraću da porazmislim o tome." U sebi je razmišljala: 'Ako nešto i učinim, biće to da stavim Javida na mesto koje mu pripada. Nema potrebe da ga ubijem zbog toga. A budala će se možda tek tako odati... u mom krevetu.
<BR>&nbsp;&nbsp;&nbsp;&nbsp;&nbsp;"Sa kim razugovarate, moja gospo?" upita jedan glas.
<BR>&nbsp;&nbsp;&nbsp;&nbsp;&nbsp;U trenutku zbunjenosti, Alija je pomislila da je reč o još jednom naletu onog bučnog mnoštva unutar nje; ali pošto je prepoznala glas, ona otvori oči. Pored klupe je stajala Ziarenka Velefor, poglavica njenih stražarki-amazonki, sa izrazom namrštene zabrinutosti na svom slobodnjačkom licu.
<BR>&nbsp;&nbsp;&nbsp;&nbsp;&nbsp;"Obraćam se svojim unutrašnjim glasovima", reče Alija, ustajući sa klupe. Osećala se osvežena i ohrabrena utihnućem one rastrojavajuće unutrašnje graje.
<BR>&nbsp;&nbsp;&nbsp;&nbsp;&nbsp;"Vašim unutrašnjim glasovima, Moja Gospo. Razumem." Ziarenkine oči zasvetleše na ovu izjavu. Svako je znao da se Sveta Alija oslanja na unutrašnje izvore koji nisu bili pristupačni nijednoj drugoj osobi.
<BR>&nbsp;&nbsp;&nbsp;&nbsp;&nbsp;"Dovedi Javida u moje prebivalište", reče Alija. "Ima jedna ozbiljna stvar koju hoću sa njim da raspravim."
<BR>&nbsp;&nbsp;&nbsp;&nbsp;&nbsp;"U vaše prebivalište, Moja Gospo?"
<BR>&nbsp;&nbsp;&nbsp;&nbsp;&nbsp;"Da! U moje lične odaje."
<BR>&nbsp;&nbsp;&nbsp;&nbsp;&nbsp;"Kako moja gospa zapoveda." Stražarka je krenula da ispuni naredbu.
<BR>&nbsp;&nbsp;&nbsp;&nbsp;&nbsp;"Samo trenutak", reče Alija. "Da li je njegovo gospodstvo Ajdaho već otišlo u Sieč Tabr?"
<BR>&nbsp;&nbsp;&nbsp;&nbsp;&nbsp;"Da, moja gospo. Otišao je pre zore kao što ste vi naložili. Želite li da pošaljem po..."
<BR>&nbsp;&nbsp;&nbsp;&nbsp;&nbsp;"Ne. Sama ću to da uradim. I Zia, niko ne sme da zna da je Javid dolazio kod mene. Uradi to sama. Ovo je vrlo ozbiljna stvar."
<BR>&nbsp;&nbsp;&nbsp;&nbsp;&nbsp;Stražarka dotače bodež za pojasom. "Moja Gospo, postoji li nekakva pretnja vašoj..."
<BR>&nbsp;&nbsp;&nbsp;&nbsp;&nbsp;"Da, postoji pretnja, a Javid se možda nalazi u srcu te pretnje."
<BR>&nbsp;&nbsp;&nbsp;&nbsp;&nbsp;"Ohh, Moja Gospo, možda ne bi trebalo da ga dovodim..."
<BR>&nbsp;&nbsp;&nbsp;&nbsp;&nbsp;"Zia! Zar misliš da sam nesposobna da iziđem na kraj sa jednom takvom osobom?"
<BR>&nbsp;&nbsp;&nbsp;&nbsp;&nbsp;Lukav osmeh zaigra na usnama stražarke. "Oprostite mi, moja gospo. Dovešću ga u vaše lične odaje iz ovih stopa, ali... sa dopuštenjem moje gospe, postavila bih stražu na vrata vaših odaja."
<BR>&nbsp;&nbsp;&nbsp;&nbsp;&nbsp;"Budi samo ti tamo", reče Alija.
<BR>&nbsp;&nbsp;&nbsp;&nbsp;&nbsp;"Razumem, moja gospo. Idem odmah."
<BR>&nbsp;&nbsp;&nbsp;&nbsp;&nbsp;Alija zamišljeno klimnu glavom, posmatrajući Ziarenkina leđa kako se udaljavaju. Javid, znači, nije bio omiljen među njenom stražom. Još jedan znak na njegovu štetu. Ali još je bio dragocen - veoma dragocen. On je predstavljao ključ za razrešenje misterije Jakarutua, a sa tim mestom, pa...
<BR>&nbsp;&nbsp;&nbsp;&nbsp;&nbsp;"Možda si bio u pravu, Barone", prošapta.
<BR>&nbsp;&nbsp;&nbsp;&nbsp;&nbsp;"Vidiš!" likovao je glas iznutra. "Ahhh, ova usluga tebi pričiniće mi zadovoljstvo, dete. A to je samo početak..."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
