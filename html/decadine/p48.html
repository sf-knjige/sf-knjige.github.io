<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48.
<P>&nbsp;&nbsp;&nbsp;&nbsp;&nbsp;Postoje očigledni uticaji višeg reda u svakom planetarnom sistemu. Ovo se često pokazuje prilikom uvođenja zemaljskih formi života na novootkrivene planete. U svim takvim slučajevima, život u sličnim zonama razvija upečatljive sličnosti prilagodljive forme. Ova forma označava mnogo više od spoljašnjeg oblika; ona pretpostavlja ustrojstvo nadživljavanja i odanost takvih ustrojstava. Čovekova težnja za ovim međusobno zavisnim redom i naše utočište unutar toga predstavljaju duboku nužnost. Ova težnja može, međutim, da se izopači u nazadno, grčevito pribegavanje istovetnosti. Ovo se uvek potvrđivalo kao smrtonosno za čitav sistem.
<BR>
<BR>&nbsp;&nbsp;&nbsp;&nbsp;&nbsp;Katastrofa Dine, prema Hark al-Adu
<BR>
<BR>&nbsp;&nbsp;&nbsp;&nbsp;&nbsp;"Moj sin nije u stvari video budućnost; on je video proces stvaranja i njegove povezanosti sa motivima u kojima ljudi dremaju", reče Džesika. Govorila je brzo, ali nije izgledalo da žuri s predmetom svog govora. Znala je da će skriveni posmatrači pronaći način da je prekinu čim prepoznaju šta je činila.
<BR>&nbsp;&nbsp;&nbsp;&nbsp;&nbsp;Farad'n je sedeo na podu ocrtan u oknu popodnevne sunčeve svetlosti koja se okomito spuštala sa prozora iza njega. Džesika je mogla da vidi samo vrh jednog drveta u baštenskom vrtu kada bi bacila letimičan pogled sa mesta gde je stajala pored daljeg zida. Ovo što je sada gledala bio je nov Farad'n: vitkiji, žilaviji. Meseci obuke obavili su svoju neumitnu čaroliju na njemu. Njegove oči blistale su dok je netremice gledao u nju.
<BR>&nbsp;&nbsp;&nbsp;&nbsp;&nbsp;"Video je obličja koja bi postojeće sile stvorile da nisu bile odvraćene", reče Džesika. "Radije no da se okrene protiv svojih bližnjih, okrenuo se protiv samog sebe. Odbio je da prihvati jedino ono što mu je pružalo utehu jer bi to bio moralni kukavičluk."
<BR>&nbsp;&nbsp;&nbsp;&nbsp;&nbsp;Farad'n je naučio da ćutke sluša ispitujući, proveravajući, zadržavajući svoja pitanja sve dok ih ne bi uobličio u britku oštricu. Upravo mu je govorila o Bene Geserit viđenju molekularnog pamćenja prikazanom kao obred i, sasvim prirodno, odstupila je od načina na koji je Sestrinstvo analiziralo Pola Muad'Diba. Farad'n je ipak primetio igru senke u njenim rečima i kretnjama, projekciju nesvesnih obrisa koji se nisu slagali sa površinskom namerom njenih iskaza.
<BR>&nbsp;&nbsp;&nbsp;&nbsp;&nbsp;"Od svih naših zapažanja, ovo je najpresudnije", rekla je. "Život je obrazina kroz koju se vaseljena ispoljava. Mi pretpostavljamo da celokupno čovečanstvo i njegovi potporni životni oblici predstavljaju prirodnu zajednicu i da je sudbina sveg života stavljena na kocku u sudbini jedinke. Otuda, kada dođe do krajnjeg samoispitivanja, prestajemo da se igramo boga i vraćamo se učenju. Škrgućući zubima, izabiramo jedinke i oslobađamo ih onoliko koliko smo za to sposobni."
<BR>&nbsp;&nbsp;&nbsp;&nbsp;&nbsp;Sada je shvatio kuda je, po svemu sudeći, morao da stremi i znajući dejstvo toga na one koji su motrili kroz špijunke, uzdržao se da ne baci zabrinut pogled prema vratima. Samo je izvežbano oko moglo da otkrije njegovu trenutnu neuravnoteženost, ali Džesika je to opazila i nasmejala se. Jedan osmeh je, najposle, mogao da znači bilo šta.
<BR>&nbsp;&nbsp;&nbsp;&nbsp;&nbsp;"Ovo je neka vrsta svečanosti proglašenja svršenog ispita", reče ona. "Veoma sam zadovoljna tobom, Farad'ne. Hoćeš li da ustaneš, molim te."
<BR>&nbsp;&nbsp;&nbsp;&nbsp;&nbsp;Poslušao je, zaklanjujući joj vidik vrha drveta kroz prozor iza njegovih leđa.
<BR>&nbsp;&nbsp;&nbsp;&nbsp;&nbsp;Džesika je, ukrućeno držeći ruke niz bokove, rekla: "Dužna sam da ti kažem ovo. Stojim u svetom čovekovom prisustvu. Kao što ja činim sada, trebalo bi da i ti stojiš jednog dana. Molim se u tvom prisustvu da to tako bude. Budućnost ostaje neodređena i tako treba da bude, jer ona je platno na kome mi slikamo naše želje. Na ovaj način čovekova priroda je svagda okrenuta prema divnom, praznom platnu. Mi posedujemo samo ovaj trenutak u kome treba da posvećujemo sebe svetom prisustvu u kome sudelujemo i koje stvaramo."
<BR>&nbsp;&nbsp;&nbsp;&nbsp;&nbsp;Baš kada je Džesika završavala govor, Tiekanik uđe na vrata sa njene leve strane, krećući se sa pritvornom nezainteresovanošću koje je njegov tmuran izgled lica izneveravao. "Moj gospodaru", reče on. Ali već je bilo prekasno. Džesikine reči i sva ona priprema koja im je prethodila učinili su svoje. Farad'n više nije bio Korino. On je sada bio Bene Geserit.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
