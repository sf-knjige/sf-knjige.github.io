<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Video sam njegovu krv i komad njegove odeće koja je bila razderana oštrim kandžama. Njegova sestra jasno izveštava o tigrovima, o izvesnosti njihovog napada. Ispitali smo jednog od zaverenika, a ostali su mrtvi ili u tamnici. Sve ukazuje na zaveru Korina. Istinozborac je potvrdio ovo uverenje.
<BR>
<BR>&nbsp;&nbsp;&nbsp;&nbsp;&nbsp;Stilgarov Izveštaj Landsradskoj Komisiji
<BR>
<BR>&nbsp;&nbsp;&nbsp;&nbsp;&nbsp;Farad'n je proučavao Dankana Ajdaha preko sistema za uhođenje, tragajući za ključem čudnog ponašanja ovog čoveka. Podne tek što je bilo prošlo i Ajdaho je čekao ispred odaja koje su bile dodeljene Gospi Džesiki, tražeći da bude primljen kod nje. Hoće li ona pristati da ga vidi? Ona je, naravno, znala da ih uhode. Ali, hoće li pristati da ga vidi?
<BR>&nbsp;&nbsp;&nbsp;&nbsp;&nbsp;Oko Farad'na se prostirala soba iz koje je Tiekanik rukovodio obukom Laza Tigrova - u stvari, protivzakonita prostorija, ispunjena zabranjenim instrumentima tleilaške i iksijanske izrade. Pokretima prekidača koji mu se nalazio u levoj ruci, Farad'n je mogao da posmatra Ajdaha iz šest različitih uglova ili da se uključi u unutrašnjost Gospa Džesikinih odaja gde su mogućnosti za uhođenje bile podjednako vešto iskorišćene.
<BR>&nbsp;&nbsp;&nbsp;&nbsp;&nbsp;Ajdahove oči su zadavale brigu Farad'nu. Te bezdane metalne loptice koje su Tleilaksi podarili svom goli u tankovima vaskrsenja, označavale su njihovog vlasnika kao duboko različitog od ostalih ljudskih bića. Farad'n je dotakao svoje očne kapke, osećajući pod prstima tvrde površine trajnih kontaktnih sočiva koja su skrivala potpuno plavetnilo uživaoca začina. Mora da su Ajdahove oči beležile drugačiju vaseljenu. Kako je mogla da izgleda drugačije? Farad'n se gotovo našao u iskušenju da potraži tleilaške hirurge i sam odgovori na ovo pitanje.
<BR>&nbsp;&nbsp;&nbsp;&nbsp;&nbsp;Zašto je Ajdaho pokušao da se ubije?
<BR>&nbsp;&nbsp;&nbsp;&nbsp;&nbsp;Da li je, zaista, baš to pokušao? Morao je znati da to ne bismo dozvolili.
<BR>&nbsp;&nbsp;&nbsp;&nbsp;&nbsp;Ajdaho je ostajao opasan znak pitanja.
<BR>&nbsp;&nbsp;&nbsp;&nbsp;&nbsp;Tiekanik je tražio ili da ga zadrže na Salusi ili da ga ubiju. Možda bi to bilo najbolje.
<BR>&nbsp;&nbsp;&nbsp;&nbsp;&nbsp;Farad'n uključi prednji plan. Ajdaho je sedeo na jednoj tvrdoj klupi ispred vrata Gospa Džesikine odaje. Bilo je to predsoblje bez prozora sa svetlim drvenim zidovima ukrašenim kopljaničkim zastavicama. Ajdaho se nije micao sa ove klupe više od jednog sata i činilo se da je spreman da ovde čeka doveka. Farad'n se naže bliže ekranu. Sa vernim majstorom mačevanja Atreida, Muad'Dibovim učiteljem, lepo se postupalo svih ovih godina na Arakisu. Stigao je sa mladalačkom gipkošću u koraku. Postojana začinska ishrana mu je, naravno, morala biti od pomoći. A onda i ta čudesna metabolička ravnoteža koju su tleilaški tankovi redovno davali. Da li se Ajdaho zaista sećao svoje prošlosti pre tankova? Nijedan drugi koga su Tleilaksi oživeli nije mogao da polaže pravo na to. Kakva je samo zagonetka ovaj Ajdaho bio!
<BR>&nbsp;&nbsp;&nbsp;&nbsp;&nbsp;Izveštaji o njegovoj smrti nalazili su se u biblioteci. Sardaukar koji ga je ubio svedočio je o njegovom junaštvu: Ajdaho je smakao devetnaestoricu iz njihovih redova pre no što je i sam pao. Devetnaest Sardaukara. Njegovo telo je itekako bilo vredno otpremanja u tankove oživljavanja. Ali Tleilaksi su od njega napravili mentata. Čudno li je biće živelo u ovom obnovljenom telu! Kako je doživljavao činjenicu da je ljudski kompjuter pored svih drugih svojih talenata?
<BR>&nbsp;&nbsp;&nbsp;&nbsp;&nbsp;Zašto je pokušao da se ubije?
<BR>&nbsp;&nbsp;&nbsp;&nbsp;&nbsp;Farad'n je bio svestan svojih vlastitih talenata i u pogledu na njih gajio je nekoliko iluzija. On je bio istoričar-arheolog i znalac ljudi. Nužda ga je naterala da postane stručnjak za one koji bi mu bili potčinjeni - nužda i pažljivo proučavanje Atreida. Shvatao je to kao cenu koja se oduvek tražila od aristokratije. Vladavina je zahtevala tačno i oštro procenjivanje onih koji su izvršavali vlast. Ne jedan vladalac je propao zbog grešaka i prestupa svojih podanika.
<BR>&nbsp;&nbsp;&nbsp;&nbsp;&nbsp;Brižljivo proučavanje Atreida otkrilo je sjajan talenat u izabiranju službenika. Oni su znali kako da održe odanost, kako da sačuvaju tananu oštricu revnosti svojih ratnika.
<BR>&nbsp;&nbsp;&nbsp;&nbsp;&nbsp;Ajdaho se nije ponašao u skladu sa ovim.
<BR>&nbsp;&nbsp;&nbsp;&nbsp;&nbsp;Zašto?
<BR>&nbsp;&nbsp;&nbsp;&nbsp;&nbsp;Farad'n je razrogačio oči, pokušavajući da prozre ovog čoveka. Ajdaho je odavao utisak postojanosti, osećanje da ga nije moguće iznuriti. Odavao je utisak samovoljne, uobličene i čvrsto ujedinjene celine. Tleilaški tankovi stavili su u pokret nešto što je bilo više od ljudskog. Farad'n je to osećao. U ovom čoveku postojalo je neko samoobnavljajuće kretanje, kao da je delovao u skladu sa nepromenjivim zakonima, nanovo započinjući posle svakog završetka. Kretao se utvrđenom orbitom sa istrajnošću poput one kojom se neka planeta okretala oko neke zvezde. Na pritisak bi odgovorio nesalomivošću - samo se premestivši u drugu orbitu, ali ne menjajući, u stvari, ništa u osnovi.
<BR>&nbsp;&nbsp;&nbsp;&nbsp;&nbsp;Zašto je posekao ručni zglob?
<BR>&nbsp;&nbsp;&nbsp;&nbsp;&nbsp;Ma šta bila njegova pobuda, učinio je to za Atreide, za svoju vladajuću Kuću. Atreidi su bili zvezda njegove orbite.
<BR>&nbsp;&nbsp;&nbsp;&nbsp;&nbsp;On, na neki način, veruje da moje zadržavanje Gospe Džesike na ovom mestu ojačava Atride.
<BR>&nbsp;&nbsp;&nbsp;&nbsp;&nbsp;I Farad'n se podseti: Jedan mentat tako misli.
<BR>&nbsp;&nbsp;&nbsp;&nbsp;&nbsp;Ovo je njegovom sudu dalo dodatnu dubinu. Mentati su pravili greške, ali ne često.
<BR>&nbsp;&nbsp;&nbsp;&nbsp;&nbsp;Došavši do ovog zaključka, Farad'n je gotovo pozvao svoje podanike da bi im naložio da oteraju Gospu Džesiku zajedno sa Ajdahom. Uravnotežio se na samoj tački delanja i povukao nameru.
<BR>&nbsp;&nbsp;&nbsp;&nbsp;&nbsp;Ova ljudska bića - gola-mentat i čarobnica Bene Geserita - predstavljali su žetone nepoznatih naziva u ovoj igri moći. Ajdaho se mora poslati nazad, jer bi to, izvesno, izazvalo pometnju na Arakisu. Džesika se mora zadržati ovde i lišiti svog neobičnog znanja za dobrobit Kuće Korino.
<BR>&nbsp;&nbsp;&nbsp;&nbsp;&nbsp;Farad'n je znao da se upustio u prefinjenu i smrtonosnu igru. Ali on je pripremao sebe za ovu mogućnost tokom godina, još od trenutka kada je shvatio da je inteligentniji i osetljiviji od ljudi iz svoje okoline. Bilo je to zastrašujuće otkriće za jedno dete i znao je da je biblioteka njemu podjednako bila i pribežište i učitelj.
<BR>&nbsp;&nbsp;&nbsp;&nbsp;&nbsp;Ipak, u ovom času, razjedale su ga sumnje i pitao se da li je sasvim dorastao ovoj igri. On se odbio od svoje majke, izgubio njeno poverenje, ali su njene odluke ionako bile uvek opasne po njega. Tigrovi! Njihova obuka je bila gnusnost, a njihovo korišćenje glupost. Kako je samo lako bilo ući im u trag! Trebalo bi da bude zahvalna ako ne pretrpi ništa više od progonstva. Gospa Džesikin savet se u ovom slučaju podudarao sa njegovom potrebom sa divnom tačnošću. Ona mora biti naterana da mu otkrije ovaj način atreidskog mišljenja.
<BR>&nbsp;&nbsp;&nbsp;&nbsp;&nbsp;Njegove sumnje počele su da kopne. Pomislio je na svoje Sardaukare koji su ponovo postajali čvrsti i snalažljivi kroz strogu obuku i uskraćivanje raskoši koje im je on nametnuo. Njegove sardaukarske legije ostajale su male, ali su ponovo u svakom pogledu bili ravne Slobodnjacima. Od toga je bilo malo koristi sve dok su ograničenja proizašla iz Arakenskog Sporazuma određivala međusoban odnos obeju snaga. Slobodnjaci su mogli da ga savladaju zahvaljujući svojoj brojnosti - sem ako ne bi bili sputani i oslabljeni građanskim ratom.
<BR>&nbsp;&nbsp;&nbsp;&nbsp;&nbsp;Još je bilo rano za bitku između Sardaukara i Slobodnjaka. Bili su mu potrebni novi saveznici među Velikim Kućama i od nedavno ojačalim Malim Kućama. Bio mu je potreban pristup u finansiranje CHOAM-a. Bilo mu je potrebno vreme da njegovi Sardaukari ojačaju, a Slobodnjaci oslabe.
<BR>&nbsp;&nbsp;&nbsp;&nbsp;&nbsp;Farad'n ponovo pogleda put ekrana koji je pokazivao ovog strpljivog golu. Zašto je Ajdaho baš sad želeo da vidi Gospa Džesiku? On je morao znati da ih uhode, da će svaka reč, svaki pokret biti zabeleženi i podvrgnuti analizi.
<BR>&nbsp;&nbsp;&nbsp;&nbsp;&nbsp;Zašto?
<BR>&nbsp;&nbsp;&nbsp;&nbsp;&nbsp;Farad'nov pogled skliznu sa ekrana do jedne ispupčene ivice pored njegove kontrolne konzole. U bledoj elektronskoj svetlosti mogao je da razabere kalemove koji su sadržavali najnovije vesti sa Arakisa. Njegovi špijuni bili su izvrsni: morao je da im oda priznanje. U ovim izveštajima nalazilo se mnogo toga što mu je davalo nadu i zadovoljstvo. Zatvorio je oči i najvažnije tačke ovih izveštaja potekoše kroz njegovu svest u čudno uređenom rasporedu do kojeg je sveo kalemove zarad svojih vlastitih potreba:
<BR>&nbsp;&nbsp;&nbsp;&nbsp;&nbsp;Pošto je planeta učinjena plodnom, Slobodnjaci su oslobođeni pritiska tla i njihove nove zajednice gube tradicionalni siečom utvrđeni karakter. Od ranog detinjstva, u staroj siečkoj kulturi, Slobodnjak se učio na poslovici: 'Kao i znanje tvog vlastitog bića, sieč obrazuje čvrstu osnovu sa koje se otiskuješ u svet i u vaseljenu.'
<BR>&nbsp;&nbsp;&nbsp;&nbsp;&nbsp;Tradicionalni Slobodnjak veli: 'Pogledaj prema Masivu', sa značenjem da je Zakon najveća nauka. Ali nova društvena struktura razlabavljuje ova stara zakonska ograničenja: disciplina popušta. Nove vođe Slobodnjaka poznaju samo svoj Nizak Katehizam predaštva i istoriju koja je prerušena u mitsku strukturu njihovih pesama. Ljudi iz novih zajednica su lakomisleniji i otvoreniji; češće se svađaju i manje se odazivaju glasu vlasti. Stari siečki narod bio je disciplinovaniji, skloniji grupnim poduhvatima i upućen da vredno radi; vodili su više računa o svojim izvorima. Stari narod još veruje da je uređeno društvo ispunjenje želje individue. Novi se odvaja od ovog verovanja. Oni ostaci starije kulture koji su se zadržali gledaju mlađe i kažu: 'Vetar smrti odgrizao je njihovu prošlost.'
<BR>&nbsp;&nbsp;&nbsp;&nbsp;&nbsp;Farad'nu se dopadala oštrina vlastitog sažetog pregleda. Nove različitosti na Arakisu mogle su da donesu samo nasilje. Posedovao je suštastvene ideje postojano urezane na kalemovima:
<BR>&nbsp;&nbsp;&nbsp;&nbsp;&nbsp;Muad'Dibova religija je čvrsto zasnovana na staroj siečkoj kulturnoj tradiciji dok se nova kultura sve više udaljava od takvih stega.
<BR>&nbsp;&nbsp;&nbsp;&nbsp;&nbsp;Ne po prvi put, Farad'n se upitao zašto je Tiekanik prigrlio ovu religiju. Tiekanik se čudno ponašao u svojoj novoj moralnosti. Izgledao je potpuno iskren ali se držao kao da radi protiv svoje volje. Bio je poput onog koji je uskočio u vrtlog da bi ga ispitao, a bio zahvaćen silama izvan svoje kontrole. Tiekanikovo preobraćenje jedilo je Farad'na svojom beskarakternom potpunošću. Bilo je to okretanje protiv veoma starih sardaukarskih običaja. On je upozoravao da bi mladi Slobodnjaci još mogli da se vrate starim običajima, da bi urođene, ukorenjene tradicionalne crte mogle da prevladaju.
<BR>&nbsp;&nbsp;&nbsp;&nbsp;&nbsp;Farad'nove misli se ponovo vratiše na one obaveštajne kalemove. Govorili su o jednoj uznemirujućoj stvari: istrajnost jednog kulturnog zaostatka iz najstarijih slobodnjačkih vremena - 'Voda Začeća'. Tečnost vodenjaka bi se sačuvala po rođenju novorođenčeta i destilisala se u prvu vodu kojom je to dete hranjeno. Tradicionalni obred je zahtevao da kuma posluži vodu izgovarajući: 'Evo vode tvog začeća.' Čak su i mladi Slobodnjaci još sledili ovaj običaj prilikom rođenja svoje dece.
<BR>&nbsp;&nbsp;&nbsp;&nbsp;&nbsp;Voda tvog začeća.
<BR>&nbsp;&nbsp;&nbsp;&nbsp;&nbsp;Farad'n je nalazio da mu je ideja o ispijanju vode destilisane iz tečnosti vodenjaka sa kojom je došao na svet odvratna. Pomislio je na preživelu blizankinju, Ganimu, na trenutak kada je uzimala tu vodu, a njena majka bila mrtva. Da li se ikada kasnije u mislima vratila na tu čudnu vezu sa svojom prošlošću? Verovatno ne. Bila je vaspitavana kao Slobodnjak. Ono što je bilo prirodno i prihvatljivo za Slobodnjake, bilo je prirodno i prihvatljivo i za nju.
<BR>&nbsp;&nbsp;&nbsp;&nbsp;&nbsp;Farad'n je začas zažalio zbog smrti Leta II. Bilo bi zanimljivo razmotriti ovu stvar sa njim. Možda će iskrsnuti prilika da je razmotri sa Ganimom.
<BR>&nbsp;&nbsp;&nbsp;&nbsp;&nbsp;Zašto je Ajdaho posekao ručni zglob?
<BR>&nbsp;&nbsp;&nbsp;&nbsp;&nbsp;Ovo pitanje se uporno nametalo svaki put kada bi pogledao špijunski ekran. Sumnje nanovo skoliše Farad'na. Čeznuo je za sposobnošću da uroni u tajanstveni začinski trans kao što je to činio Pol Muad'Dib, da u njemu otkrije budućnost i sazna odgovore na svoja pitanja. Bez obzira na to koliko začina je unosio, njegova obična svest istrajavala je u jedinstvenom toku sadašnjeg trenutka, odražavajući jednu vaseljenu neodređenosti.
<BR>&nbsp;&nbsp;&nbsp;&nbsp;&nbsp;Špijunski ekran je prikazao kako sluškinja otvara Gospa Džesikina vrata. Žena je pozvala rukom Ajdaha na šta on ustade sa klupe i prođe kroz vrata. Sluškinja je bila dužna da kasnije podnese potpun izveštaj, ali Farad'n, čija se radoznalost još jednom probudila, dotače drugi prekidač na svojoj konzoli, prateći kako Ajdaho stupa u dnevnu sobu Gospa Džesikinih odaja.
<BR>&nbsp;&nbsp;&nbsp;&nbsp;&nbsp;Kako je samo mentat izgledao miran i staložen. I kako su nedokučive bile njegove gola oči.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
