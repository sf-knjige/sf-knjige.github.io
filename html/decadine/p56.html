<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56.
<P>&nbsp;&nbsp;&nbsp;&nbsp;&nbsp;Posle Slobodnjaka, svi planetolozi shvataju život kao izraze energije i tragaju za njenim višim ravnima odnosa. Preko komadića, čestica i delića koji su prerasli u opšte razumevanje, rasna mudrost Slobodnjaka preobrazila se u nove sigurne činjenice. Stvar koju su Slobodnjaci posedovali kao narod, svaki narod može da ima. Potrebno im je samo da razviju osećanje za energijske odnose. Potrebno im je samo da primete da energija natapa obrasce stvari i prilagođava se tim obrascima.
<BR>
<BR>&nbsp;&nbsp;&nbsp;&nbsp;&nbsp;Arakenska katastrofa, prema Hark al-Adu
<BR>
<BR>&nbsp;&nbsp;&nbsp;&nbsp;&nbsp;Bio je to Tuekov Sieč na unutrašnjem rubu Lažnog Zida. Halek je stajao u senci stenovitih brežuljaka koji su štitili visoki ulaz u sieč, čekajući da oni unutra odluče da li da mu pruže utočište. Usmerio je pogled napolje ka severnoj pustinji a potom se zagledao u sivoplavo jutarnje nebo. Ovdašnji krijumčari bili su začuđeni saznavši da je on, čovek sa drugog sveta ulovio crva i jahao na njemu. Ali Halek je bio podjednako začuđen njihovim reagovanjem. Bila je to prosta stvar za bistrog čoveka koji je mnogo puta video kako se to radi.
<BR>&nbsp;&nbsp;&nbsp;&nbsp;&nbsp;Halek je ponovo usredsredio pažnju na pustinju, srebrnastu pustinju blistavog stenja i sivozelenih polja gde je voda učinila svoju čaroliju. Iznenada je sve ovo doživeo kao neizmerno trošan sadržaj energije, života - sve to ugroženo iznenadnim preokretanjem obrasca promene.
<BR>&nbsp;&nbsp;&nbsp;&nbsp;&nbsp;Bio mu je poznat izvor ovakve reakcije. U pitanju je bio prizor užurbanosti u pustinjskoj ravnici ispod njega. Sanduci mrtvih peščanih pastrmki gurani su u sieč zbog destilacije i preuzimanja njihove vode. Bilo je na hiljade tih stvorenja. Stekla su se ovamo privučena izlivanjem vode. I upravo je to izlivanje stavilo Halekov um u pokret.
<BR>&nbsp;&nbsp;&nbsp;&nbsp;&nbsp;Halek je zurio naniže preko siečkih polja i međa kanata kojima više nije tekla dragocena voda. Zapažao je rupe u kamenom zidu kanata, iskidanost kamene poplate kuda se voda izlila u pesak. Šta je napravilo te rupe? Neke su se protezale duž dvadeset metara najranjivijih odeljaka kanata, na mestima gde se mekan pesak, upijajući vodu, povlačio napolje, stvarajući ugnuća. Ta ugnuća su upravo vrvela od peščanih pastrmki. Siečka deca su ih lovila i ubijala.
<BR>&nbsp;&nbsp;&nbsp;&nbsp;&nbsp;Ekipe za opravku radile su na razbijenim zidovima kanata. Drugi su raznosili minimalne količine vode za zalivanje najugroženijih biljaka. Istočnici vode u gigantskoj cisterni ispod tuekske sabirnice za vetar bili su zatvoreni da bi se sprečilo izlivanje u razvaljeni kanat. Crpke koje su radile na sunčevu energiju bile su isključene. Voda za navodnjavanje uzimala se iz lokvi koje su čilele na dnu kanata i s mukom iz cisterne unutar sieča.
<BR>&nbsp;&nbsp;&nbsp;&nbsp;&nbsp;Metalni okvir ulaznog zaptivača iza Haleka pucketao je sa porastom dnevne temperature. Kao da je taj zvuk pokrenuo njegove oči, Halek uhvati sebe kako pogledom šara oko najudaljenije krivine kanata, na mestu gde je voda najdrskije zašla u pustinju. Siečki graditelji vrtova - optimisti, zasadili su tamo jedno posebno drvo koje je bilo osuđeno na propast ako se vodeni tok ubrzo ne uspostavi. Halek je zurio tamo u kukavno, puzavo perje vrbinog drveta, izreckanog peskom i vetrom. Za njega, to drvo je simbolizovalo novu stvarnost, kako njegovu, tako i Arakisa.
<BR>&nbsp;&nbsp;&nbsp;&nbsp;&nbsp;Obojica smo ovde stranci.
<BR>&nbsp;&nbsp;&nbsp;&nbsp;&nbsp;Mnogo je vremena ovim ljudima u sieču bilo potrebno da donesu odluku, ali im je čovek valjano osposobljen za borbu očito mogao biti od koristi. Krijumčarima su uvek bili potrebni sposobni ljudi. Halek ipak nije gajio nikakve iluzije u pogledu njih. Krijumčari ovog vremena nisu bili oni krijumčari koji su mu pružili utočište pre toliko mnogo godina kada je pobegao po rasturanju feuda njegovog Vojvode. Ne, ovo je bio nov soj, željan brzog bogaćenja.
<BR>&nbsp;&nbsp;&nbsp;&nbsp;&nbsp;Ponovo se usredsredio na žalosnu vrbu. Haleku je u tom trenutku palo na um da bi olujni vetrovi njegove nove stvarnosti mogli da iskidaju u paramparčad ove krijumčare i sve njihove prijatelje. Mogli su da unište Stilgara sa njegovom krhkom neutralnošću i zajedno sa njim odnesu sva plemena koja su ostala odana Aliji. Svi bi oni postali naseljenici. Halek je video kako se to ranije dešava, upoznavši gorak ukus toga u vlastitoj domovini. Video je jasno, prisećajući se ponašanja gradskih Slobodnjaka, njihovog modela predgrađa, i nepogrešivih običaja seoskog sieča koji su čileli čak i ovde u krijumčarskom skrovištu. Seoske oblasti su bile kolonije urbanih centara. Bili su naučili da nose postavljen jaram, navedeni na to ili pohlepom ili praznoverjem. Čak i ovde, pogotovu ovde, narod je imao držanje potčinjene svetine, a nikako stav slobodnih ljudi. Bili su odbrambeni, pritajeni, dvosmisleni. Svako ispoljavanje autoriteta bilo je predmet ozlojeđenosti - bilo kog autoriteta: Namesništva, Stilgarovog, njihovog vlastitog Saveta...
<BR>&nbsp;&nbsp;&nbsp;&nbsp;&nbsp;Ne mogu da imam poverenja u njih, pomislio je Halek. Mogao je jedino da ih upotrebi i pothrani njihovo nepoverenje prema drugima. Bilo je to žalosno. Iščezao je stari daj i uzmi običaj slobodnog čoveka. Stari običaji su se sveli na obredne reči, a njihovo poreklo je izgubljeno u sećanju.
<BR>&nbsp;&nbsp;&nbsp;&nbsp;&nbsp;Alija je dobro obavila svoj posao, kažnjavajući opoziciju i nagrađujući pomagače, premeštajući snage carstva nasumice, skrivajući glavne činioce sile svog Carstva. Špijune! Bože blagi, špijune koje je ona morala da ima!
<BR>&nbsp;&nbsp;&nbsp;&nbsp;&nbsp;Halek je gotovo mogao da vidi kobni ritam pokreta i odgovarajućih protiv pokreta za koji se nadala da njene protivnike drži van ravnoteže.
<BR>&nbsp;&nbsp;&nbsp;&nbsp;&nbsp;Ako Slobodnjaci ostanu pospani, ona će pobediti, pomislio je.
<BR>&nbsp;&nbsp;&nbsp;&nbsp;&nbsp;Ulazni zaptivač iza njegovih leđa krcnu dok se otvarao. Pomolio se siečki čuvar po imenu Melides. Bio je to čovek niskog rasta sa telom u obliku tikve koje se sakupljalo u vretenaste noge, čija je ružnoća bila samo naglašena pustinjskim odelom.
<BR>&nbsp;&nbsp;&nbsp;&nbsp;&nbsp;"Primljen si", reče Melides.
<BR>&nbsp;&nbsp;&nbsp;&nbsp;&nbsp;Halek je začuo prepredenu dvoličnost u čovekovom glasu. Ono što je taj glas otkrivao kazivalo je Haleku da će mu ovo utočište biti utočište samo na ograničeno vreme.
<BR>&nbsp;&nbsp;&nbsp;&nbsp;&nbsp;Samo dok ne ukradem jedan od njihovih toptera, pomislio je.
<BR>&nbsp;&nbsp;&nbsp;&nbsp;&nbsp;"Moja zahvalnost vašem Savetu", reče on. Pri tom je pomislio na Esmara Tueka, po kome je ovaj sieč dobio ime. Esmar, već dugo pokojnik, žrtva nečije prevare, na prvi pogled bi rasporio gušu ovog Melidesa.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
