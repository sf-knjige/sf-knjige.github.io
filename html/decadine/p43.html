<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43.
<P>&nbsp;&nbsp;&nbsp;&nbsp;&nbsp;Čovečanstvo periodično prolazi kroz ubrzanje svojih događaja i u vezi sa tim doživljava trku između obnovljive vitalnosti oživljujućeg i primamljive oštećenosti dekadencije. U ovoj periodičnoj trci, svaki zastoj postaje raskoš. Tek tada se može razmišljati da je sve dopušteno; sve je moguće.
<BR>
<BR>&nbsp;&nbsp;&nbsp;&nbsp;&nbsp;Muad'Dibov Apokrif
<BR>
<BR>&nbsp;&nbsp;&nbsp;&nbsp;&nbsp;Dodir peska je važan, reče Leto sebi.
<BR>&nbsp;&nbsp;&nbsp;&nbsp;&nbsp;Mogao je da oseti krupan pesak pod sobom na mestu gde je sedeo ispod blistavog nebeskog svoda. Bili su ga prinudno nahranili još jednom teškom dozom melanža i Letov um se okrenuo oko sebe poput vrtloga. Jedno neodgovoreno pitanje ležalo je duboko u levku tog vrtloga. Zašto su oni neizostavno zahtevali da im to kažem? Gurni je bio bandoglav; u to nije bilo sumnje. A i imao je naređenje od svoje gospa Džesike.
<BR>&nbsp;&nbsp;&nbsp;&nbsp;&nbsp;Za ovu 'lekciju', izveli su ga iz sieča na dnevnu svetlost. Imao je čudan osećaj da je dozvolio svom telu da ode na kratak izlet iz sieča, dok je njegovo unutrašnje biće posredovalo između Vojvode Leta I i starog Barona Harkonena. Oni su se tukli unutar njega, preko njega, jer on nije hteo da im dopusti da neposredno stupe u dodir. Ova borba ga je naučila šta se dogodilo sa Alijom. Sirota Alija.
<BR>&nbsp;&nbsp;&nbsp;&nbsp;&nbsp;Bio sam u pravu što sam zazirao od začinskog putovanja, pomislio je.
<BR>&nbsp;&nbsp;&nbsp;&nbsp;&nbsp;Obuzela ga je snažna ogorčenost prema gospi Džesiki. Njen prokleti gom džabar! Sukobi se sa njim i pobedi, ili umri u pokušaju. Nije mogla da stavi otrovnu iglu uperenu u njegov vrat, ali je mogla da ga pošalje u dolinu opasnosti koja je polagala pravo na njenu rođenu kćer.
<BR>&nbsp;&nbsp;&nbsp;&nbsp;&nbsp;Šmrktavi zvuci prodreše u njegovu svest. Treperili su, postajući glasniji, zatim tiši, glasniji... tiši. Nije bilo načina da utvrdi jesu li oni predstavljali sadašnju stvarnost ili su proizašli iz začina.
<BR>&nbsp;&nbsp;&nbsp;&nbsp;&nbsp;Letovo telo se oklembesilo preko njegovih svijenih ruku. Osećao je zadnjicom vrelinu peska. Jedan ćilim ležao je odmah ispred njega, ali on je sedeo na golom pesku. Jedna senka pružala se preko ćilima: Namri. Leto je zurio u mutnu šaru ćilima, nazirući tamo mreškanje mehurića. Njegova svest zaplovila je vlastitom strujom kroz predeo koji se rasprostirao sve do horizonta razbarušenog zelenila.
<BR>&nbsp;&nbsp;&nbsp;&nbsp;&nbsp;U lobanji su mu dobovali bubnjevi. Osetio je vrućinu, groznicu. Groznica je bila pritisak gorenja koje je ispunilo njegova čula, pritešnjujući svesnost tela sve dok nije bio u stanju da oseti pokretne senke svoje životne opasnosti. Namri i njegov nož. Pritisak... pritisak... Leto je na kraju ležao lebdeći između neba i peska; njegov um bio je izgubljen za sve sem za groznicu. Sada je čekao da se nešto desi, sluteći da bi bilo koji događaj bio prva-i-jedina stvar.
<BR>&nbsp;&nbsp;&nbsp;&nbsp;&nbsp;Vruća-prevruća sunčeva svetlost blistavo se stropoštavala oko njega, ne dajući mira, ni predaha. Gde je moja Zlatna Staza? Svuda su gmizale stenice. Svuda. Moja koža nije moja vlastita. Odaslao je poruke duž svojih nerava, očekujući odugovlačeće odzive druge ličnosti.
<BR>&nbsp;&nbsp;&nbsp;&nbsp;&nbsp;Gore glavu, naredio je svojim nervima.
<BR>&nbsp;&nbsp;&nbsp;&nbsp;&nbsp;Glava koja je možda bila i njegova vlastita mileći se uzdigla i zagledala u mrlje praznine u sjajnoj svetlosti.
<BR>&nbsp;&nbsp;&nbsp;&nbsp;&nbsp;Neko je prošaputao: 'Sada je duboko u tome.'
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;Sažižuće vatreno sunce dodavalo je vrelinu na vrelinu.
<BR>&nbsp;&nbsp;&nbsp;&nbsp;&nbsp;Polagano, odmotavajući se, struja njegove svesti ponela ga je maticom kroz poslednji zaklon zelene praznine i tamo, preko niskih krivudavih dina, na udaljenosti ne većoj od jednog kilometra, iza protegnute krečnjačke linije grebena, tamo je ležala zelena pupeća budućnost, ustremljena naviše, ploveći u beskrajnom zelenom, zeleno nabujalom, zeleno-zelenom kretanju beskonačno napolje.
<BR>&nbsp;&nbsp;&nbsp;&nbsp;&nbsp;U svem tom zelenom nije bilo nijednog ogromnog crva.
<BR>&nbsp;&nbsp;&nbsp;&nbsp;&nbsp;Bogatstva neobuzdanog rastinja, ali nigde Šai-Huluda.
<BR>&nbsp;&nbsp;&nbsp;&nbsp;&nbsp;Leto je osetio da se usudio da kroči preko starih granica u novu zemlju čiji je svedok dosad bila jedino uobrazilja i da je u ovom času gledao pravo kroz sasvim bliski veo koji je sanjivo čovečanstvo zvalo Nepoznatim.
<BR>&nbsp;&nbsp;&nbsp;&nbsp;&nbsp;Bila je to krvožedna stvarnost.
<BR>&nbsp;&nbsp;&nbsp;&nbsp;&nbsp;Osetio je kako se crveni plod njegovog života njiše na jednoj grani, kako tečnost ističe iz njega, a ta tečnost bila je začinska esencija koja je tekla njegovim venama.
<BR>&nbsp;&nbsp;&nbsp;&nbsp;&nbsp;Bez Šai-Huluda, nema više začina.
<BR>&nbsp;&nbsp;&nbsp;&nbsp;&nbsp;Video je budućnost bez Dininog ogromnog crva-zmije. Znao je ovo, pa ipak nije mogao da se istrgne iz transa da bi izgradio ovakvo prihvatanje događaja.
<BR>&nbsp;&nbsp;&nbsp;&nbsp;&nbsp;Njegova svest je odjednom jurnula nazad, nazad, nazad, daleko od ovako kobne budućnosti. Njegove misli uđoše u njegovu utrobu, postajući primitivne, sposobne da se pokrenu samo jakim osećanjima. Otkrio je da nije u stanju da se usredsredi ni na jedan vid svoje vizije ili svoje okoline, ali se u njemu javio jedan glas. Govorio je starim jezikom i on ga je savršeno razumeo. Glas je bio muzikalan, ali su ga njegove reči batinale.
<BR>&nbsp;&nbsp;&nbsp;&nbsp;&nbsp;"Nije sadašnjost ono što utiče na budućnost, ti budalo, već je budućnost ta koja uobličava sadašnjost. Sve ti je to obrnuto unazad. Pošto je budućnost određena, odvijanje događaja će moći da posvedoči da je budućnost utvrđena i neizbežna."
<BR>&nbsp;&nbsp;&nbsp;&nbsp;&nbsp;Ove reči su ga zapanjile. Osetio je kako se užas usađuje u gustu tvar njegovog tela. Po ovom je znao da je njegovo telo još postojalo, ali nehajna priroda i ogromna snaga njegove vizije učinili su da se oseća okužen, bez odbrane, nesposoban da signalizira i jednom mišiću i postigne njegovu poslušnost. Znao je da sve više podleže napadu onih skupnih života čija su ga pamćenja jednom nagnala da poveruje da je stvaran. Strah ga je ispunio. Pomislio je da možda gubi unutrašnju komandu i konačno dopada Izrodstvu.
<BR>&nbsp;&nbsp;&nbsp;&nbsp;&nbsp;Leto je osetio kako mu se telo izvija od strave.
<BR>&nbsp;&nbsp;&nbsp;&nbsp;&nbsp;Došao je dotle da zavisi od svoje pobede i nanovo izvojevane blagonaklone saradnje tih pamćenja. Okrenuli su se protiv njega, svi oni - čak i kraljevski Harum na kojeg se ranije oslanjao. Ležao je žmirkajući na površini koja nije imala korenove, nesposoban da dG bilo kakav izraz vlastitom životu. Pokušao je da se usredsredi na mentalnu sliku samog sebe i našao se suočen sa preklapajućim ramovima, od kojih je svaki pripadao različitom dobu: od dečjeg do drhtave starosti. Prisetio se jedne vežbe svog oca iz ranog detinjstva: Neka ti ruke postanu mlade, a zatim ostare. Ali celokupno njegovo telo je sada bilo zaronjeno u ovu izgubljenu stvarnost i čitav ovaj progresivan niz predstava stapao se sa ostalim likovima, crtama onih koji su mu bili podarili svoja pamćenja.
<BR>&nbsp;&nbsp;&nbsp;&nbsp;&nbsp;Protresao ga je dijamantski grom.
<BR>&nbsp;&nbsp;&nbsp;&nbsp;&nbsp;Leto je osetio kako se delovi njegove svesti raznose, a ipak je zadržao osećanje samog sebe negde između bitisanja i nebitisanja. Nada je oživljavala i on oseti da njegovo telo diše. Unutra... Napolje! Duboko je uvukao vazduh: jin. Ispustio ga je: jang.
<BR>&nbsp;&nbsp;&nbsp;&nbsp;&nbsp;Negde odmah iza njegovog domašaja ležalo je mesto najviše nezavisnosti, pobeda nad svim zbrkama nerazlučno vezanim za njegovo mnoštvo života - ne lažno osećanje komande, već istinska pobeda. Sada su mu postale jasne njegove prethodne greške: tragao je za snagom u stvarnosti svog transa, birajući radije to no da pogleda u oči strahovima koje su on i Ganima hranili jedno u drugom.
<BR>&nbsp;&nbsp;&nbsp;&nbsp;&nbsp;Strah je porazio Aliju!
<BR>&nbsp;&nbsp;&nbsp;&nbsp;&nbsp;Ali traganje za snagom razapelo je novu zamku, skrećući ga prema mašti. Sagledao je obmanu. Ceo proces obmane okretao se za pola kruga i sada je spoznao središnu tačku sa koje je bez namisli mogao da posmatra prolaženje svojih vizija, svojih unutrašnjih života.
<BR>&nbsp;&nbsp;&nbsp;&nbsp;&nbsp;Preplavio ga je talas ushićenja. Ovo ga je nateralo da poželi da se nasmeje, ali je uskratio sebi to uživanje, znajući da bi to zamandalilo kapije pamćenja.
<BR>&nbsp;&nbsp;&nbsp;&nbsp;&nbsp;Ahhh, moja pamćenja, pomislio je. Uvideo sam vašu obmanu. Više nećete da izmišljate sledeći trenutak za mene. Samo ćete da mi pokazujete kako da stvaram nove trenutke. Neću sebe da zatvaram u stare utabane staze.
<BR>&nbsp;&nbsp;&nbsp;&nbsp;&nbsp;Ova misao prošla je kroz njegovu svest kao da čisto briše neku površinu i u njenom buđenju osetio je čitavo svoje telo, jedan Ajfale, koji je izveštavao o najsitnijim pojedinostima u svakoj ćeliji, svakom nervu. Ušao je u stanje duboke mirnoće. U ovoj mirnoći, čuo je glasove, za koje je znao da dolaze sa velike udaljenosti, ali ih je čuo jasno kao da su odjekivali u bezdanu.
<BR>&nbsp;&nbsp;&nbsp;&nbsp;&nbsp;Jedan od glasova bio je Halekov. "Možda smo mu dali previše toga."
<BR>&nbsp;&nbsp;&nbsp;&nbsp;&nbsp;Namri je odgovorio. "Dali smo mu tačno ono što nam je ona naložila da mu damo."
<BR>&nbsp;&nbsp;&nbsp;&nbsp;&nbsp;"Možda bi trebalo da se vratimo tamo i još jednom ga osmotrimo", reče Halek.
<BR>&nbsp;&nbsp;&nbsp;&nbsp;&nbsp;"Sabiha je dobra u takvim stvarima; pozvaće nas ako nešto krene loše", reče Namri.
<BR>&nbsp;&nbsp;&nbsp;&nbsp;&nbsp;"Ne dopada mi se ovaj Sabihin posao", reče Halek.
<BR>&nbsp;&nbsp;&nbsp;&nbsp;&nbsp;"Ona je neophodan sastavni deo", reče Namri.
<BR>&nbsp;&nbsp;&nbsp;&nbsp;&nbsp;Leto je osetio blistavu svetlost izvan sebe i tamu iznutra, ali je ta tama bila prikrivačka, zaštitnička i topla. Svetlost je počela da se rasplamsava i on oseti da ona dopire iz tame unutar njega, kovitlajući se poput blistavog oblaka. Njegovo telo je postalo prozračno, i vuklo ga je naviše, pa ipak je zadržao onu ajnfale vezu sa svakom ćelijom i nervom. Mnoštvo njegovih unutrašnjih života svrstalo se u stroj i ništa nije ostalo zbrkano ili pomešano. Postali su veoma tihi udvostručavajući njegovu vlastitu unutrašnju tišinu; svaki život-pamćenje bio je odvojen u jedno netelesno i nerazjedinjeno biće.
<BR>&nbsp;&nbsp;&nbsp;&nbsp;&nbsp;Leto im tada prozbori: "Ja sam vaš duh. Ja sam jedini život koji možete da shvatite. Ja sam stanište vašeg duha u zemlji koje nigde nema, zemlji koja je vaš jedini preosatali dom. Bez mene, pojmljiva vaseljena vraća se haosu. Tvoračko i nedokučivo su nerazmrsivo povezani u meni; jedino ja mogu da posredujem između njih. Bez mene, ljudski rod će utonuti u prljavštinu i taštinu saznavanja. Kroz mene, vi i oni ćete naći jedini put koji vodi iz haosa: razumevanje življenjem."
<BR>&nbsp;&nbsp;&nbsp;&nbsp;&nbsp;Izrekavši ovo, on odustade od sebe i postade on sam, svoja vlastita ličnost koja je zaokružavala celokupnost svoje prošlosti. Nije to bila pobeda, niti poraz, već jedna nova stvar koju je valjalo podeliti sa bilo kojim životom koji bi on izabrao.
<BR>&nbsp;&nbsp;&nbsp;&nbsp;&nbsp;Leto je uživao u ovoj novini, dopuštajući joj da zaposedne svaku ćeliju, svaki nerv, napuštajući ono što mu je ajfale bio pružio, i ponovo zadobijajući tu celokupnost u istom trenutku.
<BR>&nbsp;&nbsp;&nbsp;&nbsp;&nbsp;Posle izvesnog vremena probudio se u beloj pomrčini. U jednom blesku svesti shvatio je gde se njegovo telo nalazilo: sedelo je na pesku na otprilike kilometar od stenovitog zida koji je označavao severnu granicu sieča. Ovaj sieč mu je sada bio znan: Jakarutu zasigurno... i Fondak. Ali on je bio mnogo drugačiji od mitova, legendi i glasina koje su krijumčari puštali.
<BR>&nbsp;&nbsp;&nbsp;&nbsp;&nbsp;Neka mlada žena sedela je na ćebetu odmah naspram njega sa blistavom sjajnom kuglom pričvršćenom vrpcom za levi rukav, koja joj je lebdela odmah iznad glave. Kada je Leto odvratio pogled sa sjajne kugle, ukazale su se zvezde. Poznavao je ovu mladu ženu: bila je jedna od onih iz njegove vizije od ranije, pržiteljka kafe. Ona je bila Namrijeva nećakinja, isto tako brza na nožu kao Namri. Nož joj je ležao u krilu. Na sebi je imala jednostavnu zelenu odeću preko svog pustinjskog odela. Sabiha, tako je glasilo njeno ime. Namri je sa njom imao posebne planove.
<BR>&nbsp;&nbsp;&nbsp;&nbsp;&nbsp;Sabiha je opazila razbuđivanje u njegovim očima, te reče: "Skoro je zora. Proveo si celu noć ovde."
<BR>&nbsp;&nbsp;&nbsp;&nbsp;&nbsp;"I dobar deo dana", reče on. "Praviš dobru kafu."
<BR>&nbsp;&nbsp;&nbsp;&nbsp;&nbsp;Ova izjava ju je začudila, no ona pređe preko nje sa prostodušnošću koja je govorila o strogoj obučenosti i izričitim uputstvima dobijenim za sadašnje ponašanje.
<BR>&nbsp;&nbsp;&nbsp;&nbsp;&nbsp;"Ovo je čas ubica", reče Leto. "Ali tvoj nož više nije potreban." Pogledao je na kris-nož u njenom krilu.
<BR>&nbsp;&nbsp;&nbsp;&nbsp;&nbsp;"Namri će da izrekne sud o tome", reče ona.
<BR>&nbsp;&nbsp;&nbsp;&nbsp;&nbsp;Dakle, ne Halek. Samo je potvrdila njegovo unutrašnje saznanje.
<BR>&nbsp;&nbsp;&nbsp;&nbsp;&nbsp;"Šai-Hulud je veliki skupljač đubreta i brisač nepoželjne dokazne građe", reče Leto. "Lično sam ga na taj način iskoristio."
<BR>&nbsp;&nbsp;&nbsp;&nbsp;&nbsp;Ovlaš je položila ruku na dršku noža.
<BR>&nbsp;&nbsp;&nbsp;&nbsp;&nbsp;"Koliko mnogo se otkriva po ovom gde sedimo i kako sedimo", reče on. "Ti sediš na ćebetu a ja na pesku."
<BR>&nbsp;&nbsp;&nbsp;&nbsp;&nbsp;Njene šake sklopiše se oko drške noža.
<BR>&nbsp;&nbsp;&nbsp;&nbsp;&nbsp;Leto zevnu, tako da ga od razjapljivanja i istezanja zaboleše čeljusti. "Imao sam viziju u koju si i ti bila uključena", reče on.
<BR>&nbsp;&nbsp;&nbsp;&nbsp;&nbsp;Ramena joj se lako opustiše.
<BR>&nbsp;&nbsp;&nbsp;&nbsp;&nbsp;"Bili smo jednostrani u pogledu na Arakis", reče on. "Divljački sa naše strane. Postoji određen zamah u onome što smo dosad činili ali sada se moramo rešiti jednog dela našeg rada. Terazije se moraju dovesti u bolju ravnotežu."
<BR>&nbsp;&nbsp;&nbsp;&nbsp;&nbsp;Zbunjena namrštenost dotakla je Sabihino lice.
<BR>&nbsp;&nbsp;&nbsp;&nbsp;&nbsp;"Moja vizija", reče on. "Ukoliko ponovo ne uspostavimo igru života ovde na Dini, zmaja na dnu pustinje više neće biti."
<BR>&nbsp;&nbsp;&nbsp;&nbsp;&nbsp;Zbog toga što je upotrebio stari slobodnjački naziv za velikog crva, ona ga je za trenutak razumela. Zatim reče: "Crvi?"
<BR>&nbsp;&nbsp;&nbsp;&nbsp;&nbsp;"Nalazimo se u mračnom hodniku", reče on. "Bez začina Carstvo će se raspasti. Esnaf se neće kretati. Planete će lagano izgubiti jasno sećanje jedne na druge. Okrenuće se unutra prema sebi. Svemir će postati granica kada Esnafovi navigatori izgube svoju veštinu. Pripićemo se uz vrhove naših dina i nećemo ništa znati o stvarima iznad i ispod nas."
<BR>&nbsp;&nbsp;&nbsp;&nbsp;&nbsp;"Govoriš vrlo čudno", reče ona. "Kako si mene video u svojoj viziji?"
<BR>&nbsp;&nbsp;&nbsp;&nbsp;&nbsp;Osloni se na slobodnjačko praznoverje! pomislio je. Zatim reče: "Postao sam pasigrafičan. Ja sam živi glif koji ispisuje promene koje se moraju dogoditi. Ako ih ja ne ispišem, sukobićeš se sa takvim veljim jadima kakve ljudsko biće ne bi trebalo da iskusi."
<BR>&nbsp;&nbsp;&nbsp;&nbsp;&nbsp;"Kakve su ovo reči?" upitala je, i dalje ovlaš držeći šaku na nožu.
<BR>&nbsp;&nbsp;&nbsp;&nbsp;&nbsp;Leto je obrnuo glavu prema stenama Jakarutua, i ugledao začetak sjaja koji je po svoj prilici dolazio od Drugog Meseca na njegovom putu iza stena pred zoru. Samrtni ropac pustinjskog zeca skroz ga je razdrmao. Video je kako Sabiha uzdrhta. Usledilo je klepetanje krila - ptica grabljivica, noćni stvor ovde. Video je tinjajući sjaj mnogih očiju dok su preletale iznad njega, stremeći ka pukotinama u stenju.
<BR>&nbsp;&nbsp;&nbsp;&nbsp;&nbsp;"Moram da sledim zapovesti mog novog srca", reče Leto. "Gledaš na mene čisto kao na dete, Sabiha, ali kad bi..."
<BR>&nbsp;&nbsp;&nbsp;&nbsp;&nbsp;"Savetovali su me da budem oprezna sa tobom", reče Sabiha i sada su joj ramena bila ukrućena od pripravnosti.
<BR>&nbsp;&nbsp;&nbsp;&nbsp;&nbsp;Začuo je strah u njenom glasu i rekao: "Ne boj me se, Sabiha. Proživela si osam godina duže od ovog mog tela. Zbog toga ti odajem čast. Ali ja imam nebrojeno hiljada više drugih života, daleko više no što ti znaš. Ne gledaj na mene kao na dete. Premostio sam mnoge budućnosti i, u jednoj, video nas upletene u ljubavi. Ti ja, Sabiha."
<BR>&nbsp;&nbsp;&nbsp;&nbsp;&nbsp;"Šta si... To ne može..." Zastala je u pometnji.
<BR>&nbsp;&nbsp;&nbsp;&nbsp;&nbsp;"Ova ideja bi mogla da te pridobije", reče on. "A sada mi pomozi da se vratim u sieč, jer sam pohodio daleka mesta i slab sam i iznuren od mojih putovanja. Namri mora da čuje gde sam bio."
<BR>&nbsp;&nbsp;&nbsp;&nbsp;&nbsp;Videvši kod nje neodlučnost, on reče: "Zar ja nisam Gost Pećine? Namri mora da sazna ono što sam ja saznao. Moramo da učinimo mnoge stvari da ova naša vaseljena ne bi propala."
<BR>&nbsp;&nbsp;&nbsp;&nbsp;&nbsp;"Ne verujem ono... za crve", reče ona.
<BR>&nbsp;&nbsp;&nbsp;&nbsp;&nbsp;"Ni ono o nama upletenim u ljubavi?"
<BR>&nbsp;&nbsp;&nbsp;&nbsp;&nbsp;Zavrtela je glavom. No mogao je da primeti kako misli proleću njenim umom kao perje nošeno vetrom. Njegove reči su je i privlačile i odbijale. Biti saputnica moći, svakako je sadržavalo veliku čar. A ipak, tu su bila naređenja njenog ujaka. Ali jednog dana ovaj sin Muad'Diba će možda vladati ovde na Dini i do najudaljenijih domašaja njihove vaseljene. Potom se sukobila sa jednim krajnje slobodnjačkim, pećinsko-skrivačkim gnušanjem prema takvoj budućnosti. Letova saputnica bila bi svakom na oku, bila bi predmet ogovaranja i uhođenja. Doduše, mogla bi da ima bogatstvo i...
<BR>&nbsp;&nbsp;&nbsp;&nbsp;&nbsp;"Ja sam Muad'Dibov sin, sposoban da vidim budućnost", reče on.
<BR>&nbsp;&nbsp;&nbsp;&nbsp;&nbsp;Smestila je polagano nož u korice, lako se podigla sa ćebeta, prišla mu sa strane i pomogla da stane na noge. Leto je otkrio da ga zabavlja ono što je zatim uradila: uredno je smotala ćebe i prebacila ga preko desnog ramena. Opazio je kako odmerava razliku u veličini njihovih tela, misleći na njegove reči: Upleteni u ljubavi!
<BR>&nbsp;&nbsp;&nbsp;&nbsp;&nbsp;Veličina je još jedna stvar koja se menja, pade mu na um.
<BR>&nbsp;&nbsp;&nbsp;&nbsp;&nbsp;Potom je položila šaku na njegovu ruku da ga pridrži i kontroliše njegov hod. Sapleo se i ona reče oštro: "Predaleko smo od sieča za to!" Mislila je na nepoželjni zvuk koji bi mogao da privuče nekog crva.
<BR>&nbsp;&nbsp;&nbsp;&nbsp;&nbsp;Leto je osetio da je njegovo telo postalo suva ljuštura poput one koju je insekt napustio. Ova ljuštura mu je bila poznata: bila je jedno sa društvom koje je bilo izgrađeno za trgovinu melanžom i njegovoj religiji Zlatnog Eliksira. Bila je ispražnjena sopstvenim neumerenostima. Muad'Dibovi visoki ciljevi srozali su se do čarobnjaštva koje je bilo nametnuto vojničkom silom Aukafa. Muad'Dibova religija je sada imala drugo ime; bio je to Šein-san-Šao, jedan iksijanski naziv koji je označavao žestinu i ludilo onih koji su mislili da vaseljenu mogu da dovedu do raja na šiljku kris-noža. Ali to bi se, takođe, promenilo pošto se Iks bila promenila. Jer oni su bili samo deveta planeta njihovog sunca i čak su zaboravili jezik koji im je podario njihovo ime.
<BR>&nbsp;&nbsp;&nbsp;&nbsp;&nbsp;"Džihad je bio vrsta masovnog ludila", promrmljao je.
<BR>&nbsp;&nbsp;&nbsp;&nbsp;&nbsp;"Šta?" Sabiha se usredsredila na zadatak da ga natera da hoda bez ritma, trudeći se da prikrije njihovo prisustvo ovde na otvorenom pesku. Za trenutak je zadržala pažnju na njegovim rečima, a zatim ih je protumačila kao još jedan proizvod njegovog očiglednog zamora. Osećala je slabost u njemu, način na koji je bio iscpljen transom. Sve ovo joj se činilo beskrajnim i surovim. Ako mu je bilo suđeno da bude ubijen, kao što je Namri govorio, onda je to trebalo uraditi brzo, bez sve ove glume sporednih lica na pozornici. Leto je, doduše, stalno govorio o nekom čudesnom otkrovenju. Možda je to bilo ono što je Namri tražio. To je, zacelo, morala da bude pobuda koja je stajala iza postupaka rođene bake ovog deteta. Zašto bi inače Naša Gospa Dine dala svoje odobrenje za ova užasna dela protiv jednog deteta.
<BR>&nbsp;&nbsp;&nbsp;&nbsp;&nbsp;Deteta?
<BR>&nbsp;&nbsp;&nbsp;&nbsp;&nbsp;Ponovo je porazmislila o njegovim rečima. Sada su se nalazili u podnožju grebena i ona zaustavi ovo biće koje joj je bilo povereno, dozvoljavajući mu da za trenutak predahne ovde gde je bilo bezbednije. Gledajući dole na njega u mutnoj svetlosti zvezda, upitala je: "Kako bi moglo da se desi da ne bude više crva?"
<BR>&nbsp;&nbsp;&nbsp;&nbsp;&nbsp;"Jedino ja to mogu da izmenim", reče on. "Ne boj se. Ja sve mogu da izmenim."
<BR>&nbsp;&nbsp;&nbsp;&nbsp;&nbsp;"Ali to je..."
<BR>&nbsp;&nbsp;&nbsp;&nbsp;&nbsp;"Neka pitanja nemaju odgovore", reče on. "Video sam tu budućnost, ali bi te njene protivrečnosti samo zbunile. Ovo je promenjiva vaseljena, a mi smo najneobičnija promena od svih. Mi treperenjem odgovaramo na mnoge uticaje. Naše budućnosti zahtevaju stalno utvrđivanje vremena. A sad, postoji prepreka koju moramo da uklonimo. Ovo iziskuje da učinimo svirepe stvari, da idemo protiv naših najosnovnijih, najdražih želja... Ali to mora biti učinjeno."
<BR>&nbsp;&nbsp;&nbsp;&nbsp;&nbsp;"Šta mora biti učinjeno?"
<BR>&nbsp;&nbsp;&nbsp;&nbsp;&nbsp;"Jesi li ikad ubila prijatelja?" upitao ju je okrenuvši se i prvi se uputivši prema rupi koja se koso pela do skrivenog ulaza u sieč. Kretao se onoliko brzo koliko mu je to iznurenost od transa dopuštala, no ona je stupala odmah iza njega, hvatajući ga za odeću i povlačeći ga da se zaustavi.
<BR>&nbsp;&nbsp;&nbsp;&nbsp;&nbsp;"Šta znači ovo o ubistvu prijatelja?"
<BR>&nbsp;&nbsp;&nbsp;&nbsp;&nbsp;"On će umreti u svakom slučaju", reče Leto. "Ne moram ja to da učinim, ali bih mogao to da sprečim. Ako ne sprečim, zar to nije isto kao da sam ga ubio?"
<BR>&nbsp;&nbsp;&nbsp;&nbsp;&nbsp;"Ko je to... taj što će umreti?"
<BR>&nbsp;&nbsp;&nbsp;&nbsp;&nbsp;"Izbor mi nalaže da ćutim", reče on. "Možda ću morati da dam svoju sestru čudovištu."
<BR>&nbsp;&nbsp;&nbsp;&nbsp;&nbsp;Ponovo se okrenuo od nje i kada je ovog puta povukla njegovu odeću on se odupro, odbijajući da odgovori na njena pitanja. Najbolje je da ne zna dok za to ne kucne čas, pomislio je.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
