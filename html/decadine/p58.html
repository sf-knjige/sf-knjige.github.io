<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>58.
<P>&nbsp;&nbsp;&nbsp;&nbsp;&nbsp;Tim delima Leto II uklonio je sebe iz evolutivnog sleda. Učinio je to kroz smišljeno bolan čin, govoreći: 'Biti nezavisan znači biti uklonjen.' Oboje blizanaca videlo je izvan nužnosti pamćenja kao proces merenja način određivanja njihove udaljenosti od njihovih ljudskih istočnika. Ali baš je Letu II bilo suđeno da uradi smelu stvar, shvativši da je pravo stvaranje nezavisno od svog tvorca. On je odbio da ponovo stavi u pogon evolucioni niz, govoreći: 'To me, takođe, sve više udaljava od čovečanstva.' Video je šta je to sadržavalo: da ne može biti stvarno zatvorenih sistema u životu.
<BR>
<BR>&nbsp;&nbsp;&nbsp;&nbsp;&nbsp;Sveta Metamorfoza od Hark al-Ada
<BR>
<BR>&nbsp;&nbsp;&nbsp;&nbsp;&nbsp;Tu su bile ptice koje su se gojile na račun insektskog života od koga je vrveo predeo vlažnog peska s druge strane razorenih kanata: papagaji, svrake, čavke. Ovo je bila jedna džedida, poslednji od novih gradova, sagrađen na podlozi od površinskog bazalta. Sada je ležao napušten. Ganima je, koristeći jutarnje časove da ispita oblast iza prvobitnih sadova napuštenog sieča, otkrila jedan pokret i ugledala šarenog guštera. Nešto ranije je videla gila detlića, kako se gnezdi u zidu od blata džedide.
<BR>&nbsp;&nbsp;&nbsp;&nbsp;&nbsp;Razmišljala je o ovome kao o sieču, ali je to u stvari bila gomila niskih zidova napravljenih od učvršćenih cigli od blata, okružena sadovima koji su imali za cilj da zadrže napredovanje dina. Ležao je unutar Tanzerufta, šest stotina kilometara južno od Sihaja Grebena. Bez ljudskih ruku da ga održavaju, sieč je već počeo da se utapa u pustinju; zidovi su bili nagriženi udarima olujnih vetrova, biljke su odumirale, a zasađene površine ispucale od sažižućeg sunca.
<BR>&nbsp;&nbsp;&nbsp;&nbsp;&nbsp;Pa ipak je pesak s druge strane razbijenog kanata ostao vlažan, potvrđujući činjenicu da je zdepasta masa sabirnice vetra još funkcionisala.
<BR>&nbsp;&nbsp;&nbsp;&nbsp;&nbsp;Tokom ovih meseci po njihovom bekstvu iz Tabra, begunci su potražili okrilje u nekoliko ovakvih mesta koje je nenastanjivim učinio Pustinjski Demon. Ganima nije verovala u tog Pustinjskog Demona iako se nije mogla poreći očita izvesnost razorenosti kanata.
<BR>&nbsp;&nbsp;&nbsp;&nbsp;&nbsp;Povremeno su dobijali vesti iz severnih naseobina, kroz susrete sa pobunjenim lovcima na začin. Nekoliko toptera - neki su rekli ne više od šest - izvršilo je izviđačke letove tragajući za Stilgarom, ali Arakis je bio veliki, a njegova pustinja blagonaklona beguncima. Prema izveštajima postojala je pronađi-i-uništi jedinica zadužena da otkrije Stilgarovu družinu, ali ta jedinica na čijem čelu se nalazio bivši Tabrit Buer Agarves imala je i druge zadatke, tako da se često vraćala u Araken.
<BR>&nbsp;&nbsp;&nbsp;&nbsp;&nbsp;Pobunjenici su govorili da je došlo do manjih okršaja između njih i Alijinih trupa. Nasumična pustošenja od strane pustinjskog demona učinila su da dužnost čuvanja domaćih utvrđenja postane glavna briga Alije i Naiba. Čak i krijumčari nisu bili pošteđeni, ali se za njih govorilo da krstare pustinjom u potrazi za Stilgarom, želeći da dobiju nagradu za njegovu glavu.
<BR>&nbsp;&nbsp;&nbsp;&nbsp;&nbsp;Stilgar je doveo svoju družinu u ovu džedidu neposredno pre mraka prethodnog dana, sledeći nepogrešivo čulo za vlagu svog starog slobodnjačkog nosa. Bio je obećao da će ih uskoro povesti na jug ka palmama, ali je odbijao da odredi tačan datum pokreta. Iako mu je glava bila ucenjena na iznos kojim bi se nekad mogla kupiti cela jedna planeta, Stilgar je odavao utisak najsrećnijeg i najbezbrižnijeg čoveka.
<BR>&nbsp;&nbsp;&nbsp;&nbsp;&nbsp;"Ovo je dobro mesto za nas", rekao je on, istakavši da je sabirnica vetra još funkcionisala. "Naši prijatelji su nam ostavili nešto vode."
<BR>&nbsp;&nbsp;&nbsp;&nbsp;&nbsp;Sada je to bila mala grupa, šezdesetak ljudi sve u svemu. Stari, bolesni i veoma mladi bili su protureni na jug u područje palmi i tamo prihvaćeni od strane poverljivih porodica. Ostali su samo najčvršći, a i oni su imali mnogo prijatelja na severu i jugu.
<BR>&nbsp;&nbsp;&nbsp;&nbsp;&nbsp;Ganima se pitala zašto je Stilgar odbijao da razgovara o onom što se dešavalo na ovoj planeti. Zar nije mogao to da vidi? Pošto su kanati bili razoreni, Slobodnjaci su se povukli do severnih i južnih linija koje su nekad označavale opseg njihovih poseda. Ova selidba je samo označavala ono što je moralo da se događa u celom carstvu. Jedno stanje bilo je ogledalo drugog.
<BR>&nbsp;&nbsp;&nbsp;&nbsp;&nbsp;Ganima je provukla ruku ispod okovratnika svog pustinjskog odela i otkopčala ga. Uprkos njenim brigama ovde se osećala naročito slobodna. Unutrašnji životi je više nisu kinjili, iako je povremeno osećala kako se njihova pamćenja umeću u njenu svest. Iz tih pamćenja znala je kakva je ova pustinja bila nekad, pre učinka ekološkog preobražaja. Bila je suvlja, na primer. Ova neopravljena sabirnica vetra je još funkcionisala jer je postupku podvrgavala vlažan vazduh.
<BR>&nbsp;&nbsp;&nbsp;&nbsp;&nbsp;Mnoga stvorenja koja su se nekad klonila ove pustinje sada su se usuđivala da žive ovde. Mnogi u družini zapazili su kako su se dnevne sove namnožile. Ganima je, čak i sada, mogla da vidi mravlje ptice. Poskakivale su i igrale duž redova insekata koji su se rojili u vlažnom pesku pri kraju razvaljenog kanata. Svega nekoliko jazavaca dalo se videti tamo, ali je zato kengurastih miševa bilo nebrojeno mnogo.
<BR>&nbsp;&nbsp;&nbsp;&nbsp;&nbsp;Praznoveran strah vladao je ovim novim Slobodnjacima, a Stilgar tu nije bio bolji od ostalih. Ova džedida bila je vraćena pustinji pošto je njen kanat peti put razoren u ciglih jedanaest meseci. Četiri puta popravljali su pustoš koju je za sobom ostavio Pustinjski Demon, a onda više nisu imali rezervi vode da bi mogli da se izlože još jednom gubitku.
<BR>&nbsp;&nbsp;&nbsp;&nbsp;&nbsp;Isti je slučaj bio sa svim džedidama, a i sa mnogim starim siečima. Osam od devet naseobina bilo je napušteno. Mnoge od starih siečkih zajednica bile su pretrpanije nego ikad ranije. I dok je pustinja ulazila u svoju novu fazu, Slobodnjaci su se vratili svojim starim običajima. Viđali su predskazanja u svemu. Zar crvi nisu postajali sve ređi svuda osim u Tanzeruftu? Bila je to Šai-Huludova kazna! Viđali su se mrtvi crvi, a da ništa nije ukazivalo na uzrok njihove smrti. Oni bi posle smrti brzo potonuli u pustinjski prah, ali su one smrvljene glomazne mase na koje su Slobodnjaci slučajno nailazili, ispunjavale posmatrače užasom.
<BR>&nbsp;&nbsp;&nbsp;&nbsp;&nbsp;Stilgarova družina nabasala je na jednu takvu trupinu, prethodnog meseca, i trebalo im je četiri dana da se otresu osećanja zla. Ta stvar je vonjala na kiselu i otrovnu trulež. Njegova raspadajuća masa pronađena je kako leži na vrhu začinskog mehura, dok je začin uglavnom bio upropašćen.
<BR>&nbsp;&nbsp;&nbsp;&nbsp;&nbsp;Ganima je odvratila pogled od kanata i ponovo se zagledala u džedidu. Pravo ispred nje ležao je razvaljen zid koji je ranije zaklanjao muštamal, malo produženje vrta. Istražila je to mesto sa jakim pouzdanjem u vlastitu ljubopitljivost i pronašla zalihu pljosnatog, neukiseljenog začinskog hleba u jednoj kamenoj kutiji.
<BR>&nbsp;&nbsp;&nbsp;&nbsp;&nbsp;Stilgar ga je uništio, govoreći: "Slobodnjaci nikad ne bi ostavili dobru hranu iza sebe."
<BR>&nbsp;&nbsp;&nbsp;&nbsp;&nbsp;Ganima je posumnjala da je pogrešio, ali to nije bilo vredno rasprave ili rizika. Slobodnjaci su se menjali. Nekada su se slobodno kretali bledom, vučeni prirodnim potrebama: voda, začin, trgovina. Jutarnje živosti životinja bili su im budilnici. Ali sada su se i životinje kretale prema nekim čudnim ritmovima, dok se većina Slobodnjaka tiskala u svojim starim pećinskim skloništima u okrilju severnog Zaštitnog Zida. Lovci na začine su bili retki u Tanzeruftu, i jedino se Stilgarova družina kretala po uzoru na stare načine.
<BR>&nbsp;&nbsp;&nbsp;&nbsp;&nbsp;Verovala je Stilgaru i njegovom strahu od Alije. Irulan je sada potkrepila njegova obrazloženja, vrativši se čudnovatom Bene Geserit sanjarenju. Ali na dalekoj Salusi, Farad'n je još živeo. Jednog dana će morati da dođe do obračuna.
<BR>&nbsp;&nbsp;&nbsp;&nbsp;&nbsp;Ganima je pogledala naviše u srebrnasto jutarnje nebo, prebirajući po umu. Gde se mogla naći pomoć? Gde je bio neko ko bi je saslušao dok je otkrivala ono što je videla da se događa svuda oko njih? Gospa Džesika se zdržala na Salusi, ako je trebalo verovati izveštajima. A Alija je bila stvor na pijedestalu sa jedinim ciljem da bude kolosalna, dok je istovremeno sve dalje odmicala od stvarnosti.
<BR>&nbsp;&nbsp;&nbsp;&nbsp;&nbsp;Gurni Halek se nigde nije mogao naći, iako su obaveštenja govorila da je viđan svugde. Propovednik je prešao u skrivanje, a njegova jeretička vika, ostala samo pamćenje koje je bledelo.
<BR>&nbsp;&nbsp;&nbsp;&nbsp;&nbsp;A Stilgar?
<BR>&nbsp;&nbsp;&nbsp;&nbsp;&nbsp;Bacila je pogled preko razrušenog zida na mesto gde je Stilgar pomagao da se popravi cisterna. Stilgar je uživao u svojoj ulozi volje-pustinje, dok je cena njegove glave svakog meseca rasla.
<BR>&nbsp;&nbsp;&nbsp;&nbsp;&nbsp;Ništa više nije imalo smisla. Ništa.
<BR>&nbsp;&nbsp;&nbsp;&nbsp;&nbsp;Ko je bio taj Pustinjski Demon, to biće sposobno da uništava kanate kao da su oni lažni idoli koje valja survati u pesak. Je li to bio neki podivljali crv? Je li to bila treća sila u pobuni - mnogo ljudi? Niko nije verovao da to može biti crv. Voda bi ubila svakog crva koji bi se usudio da udari na kanat. Mnogi Slobodnjaci verovali su da je Pustinjski Demon u stvari bila družina revolucionara namerena da zbaci Alijin Mahdinat i vrati Arakis starim načinima. Oni koji su u to verovali govorili su da bi to bilo dobro. Ratosiljati se te pohlepne apostolske loze koja je malo šta drugo uradila do podupirala sopstvenu osrednjost. Vratiti se istinskoj religiji koju je Muad'Dib ustanovio.
<BR>&nbsp;&nbsp;&nbsp;&nbsp;&nbsp;Dubok uzdah potresao je Ganimu. Oh, Leto, pomislila je. Gotovo sam radosna što nisi doživeo da vidiš ova vremena. Rado bih ti se pridružila, ali je moj nož još neokrvavljen. Alija i Farad'n. Farad'n i Alija. Stari Baron je njen demon, a to se ne može dozvoliti.
<BR>&nbsp;&nbsp;&nbsp;&nbsp;&nbsp;Hara se pomolila iz džedide, približavajući se Ganimi čvrstim korakom koji je prosto gutao pesak. Hara se zaustavila ispred Ganime i oštro upitala: "Šta radiš sama ovde napolju?"
<BR>&nbsp;&nbsp;&nbsp;&nbsp;&nbsp;"Ovo mesto je čudno, Hara. Trebalo bi da ga napustimo."
<BR>&nbsp;&nbsp;&nbsp;&nbsp;&nbsp;"Stilgar čeka da se susretne sa nekim ovde."
<BR>&nbsp;&nbsp;&nbsp;&nbsp;&nbsp;"Oh? Nije mi rekao da..."
<BR>&nbsp;&nbsp;&nbsp;&nbsp;&nbsp;"Zašto bi sve trebalo da ti kaže? Maku?" Hara je pljesnula vodeni meh koji je nadimao prednju stranu Ganimnine odeće. "Jesi li ti zrela žena pa da budeš trudna?"
<BR>&nbsp;&nbsp;&nbsp;&nbsp;&nbsp;"Bila sam trudna toliko puta da se to ne može ni izbrojati", reče Ganima. "Mani se tih igara odrastao-dete sa mnom!"
<BR>&nbsp;&nbsp;&nbsp;&nbsp;&nbsp;Hara je ustuknula korak začuvši jed u Ganiminom glasu.
<BR>&nbsp;&nbsp;&nbsp;&nbsp;&nbsp;"Vi ste družina glupaka", reče Ganima, mahnuvši rukom kao da želi da obuhvati džedidu i delatnost Stilgara i njegovih ljudi. "Nikako nije trebalo da pođem sa vama."
<BR>&nbsp;&nbsp;&nbsp;&nbsp;&nbsp;"Do sad bi bila mrtva da nisi pošla."
<BR>&nbsp;&nbsp;&nbsp;&nbsp;&nbsp;"Možda. Ali vi ne vidite ono što vam je ispred nosa! Ko je taj koga Stilgar očekuje da sretne ovde?"
<BR>&nbsp;&nbsp;&nbsp;&nbsp;&nbsp;"Buer Agarves."
<BR>&nbsp;&nbsp;&nbsp;&nbsp;&nbsp;Ganima je zurila u nju.
<BR>&nbsp;&nbsp;&nbsp;&nbsp;&nbsp;"Prijatelji iz sieča Crveni Bezdan tajno su ga doveli ovamo", objasnila je Hara.
<BR>&nbsp;&nbsp;&nbsp;&nbsp;&nbsp;"Alijina mala igračka?"
<BR>&nbsp;&nbsp;&nbsp;&nbsp;&nbsp;"Doveli su ga sa povezom na očima."
<BR>&nbsp;&nbsp;&nbsp;&nbsp;&nbsp;"Je l' Stilgar veruje u to?"
<BR>&nbsp;&nbsp;&nbsp;&nbsp;&nbsp;"Buer je tražio da pregovara. Slaže se sa svim našim uslovima."
<BR>&nbsp;&nbsp;&nbsp;&nbsp;&nbsp;"Zašto me niko nije obavestio o tome?"
<BR>&nbsp;&nbsp;&nbsp;&nbsp;&nbsp;"Stilgar je znao da bi se ti zalagala protiv toga."
<BR>&nbsp;&nbsp;&nbsp;&nbsp;&nbsp;"Zalagala protiv... Pa to je ludilo!"
<BR>&nbsp;&nbsp;&nbsp;&nbsp;&nbsp;Hara se smrče. "Ne zaboravi da je Buer..."
<BR>&nbsp;&nbsp;&nbsp;&nbsp;&nbsp;"On je Porodica!" odseče Ganima. "On je unuk Stilgarovog bratanca. Znam. I Farad'n čiju ću krv jednog dana da prolijem je blizak rođak meni. Misliš li da će to zaustaviti moj nož?"
<BR>&nbsp;&nbsp;&nbsp;&nbsp;&nbsp;"Upotrebili smo distrans. Niko ne sledi njegovu grupu."
<BR>&nbsp;&nbsp;&nbsp;&nbsp;&nbsp;Ganima je prozborila tihim glasom: "Nikakvo dobro iz toga neće izići, Hara. Trebalo bi smesta da odemo odavde."
<BR>&nbsp;&nbsp;&nbsp;&nbsp;&nbsp;"Da li si protumačila predskazanje?" upitala je Hara. "Onaj mrtvi crv, kojeg smo videli! Je li to bio..."
<BR>&nbsp;&nbsp;&nbsp;&nbsp;&nbsp;"Strpaj ga u matericu i rodi ga na nekom drugom mestu", razbesnela se Ganima. "Ne dopada mi se taj susret kao ni ovo mesto. Zar to nije dovoljno?"
<BR>&nbsp;&nbsp;&nbsp;&nbsp;&nbsp;"Reći ću Stilgaru šta ti..."
<BR>&nbsp;&nbsp;&nbsp;&nbsp;&nbsp;"Sama ću mu reći!" Ganima prođe krupnim korakom pored Hare, koja je iza njenih leđa načinila znak u obliku crvovih rogova da odagna zlo.
<BR>&nbsp;&nbsp;&nbsp;&nbsp;&nbsp;Ali Stilgar se samo nasmejao Ganiminim strahovima i naredio joj da pođe da potraži peščane pastrmke kao da je i ona bila jedno od dece. Odjurila je u jednu od džedidinih napuštenih kuća i šćućurila se u uglu da pothrani srdžbu. Osećanja su, ipak, brzo minula; osetila je komešanje unutrašnjih života i setila se da je neko govorio: "Ko budemo mogli da ih učinimo nepokretnim, stvari će da teku kao što planiramo."
<BR>&nbsp;&nbsp;&nbsp;&nbsp;&nbsp;Kakva čudna misao.
<BR>&nbsp;&nbsp;&nbsp;&nbsp;&nbsp;Nije bila u stanju da se priseti ko je izustio ove reči.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
