<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Dobra vlada nikad se ne oslanja na zakone, već na lične kvalitete onih koji vladaju. Mašinerija vlasti uvek je potčinjena volji onih koji upravljaju tom mašinerijom. Najvažniji element vladavine je, stoga, metod izabiranja vođa.
<BR>
<BR>&nbsp;&nbsp;&nbsp;&nbsp;&nbsp;Zakon i Vladavina, priručnik Svemirskog Esnafa
<BR>
<BR>&nbsp;&nbsp;&nbsp;&nbsp;&nbsp;Zbog čega Alija želi da sudelujem u jutarnjem primanju? pitala se Džesika. Nisu izglasali moj povratak u Savet.
<BR>&nbsp;&nbsp;&nbsp;&nbsp;&nbsp;Džesika je stajala u predsoblju Velike Dvorane Tvrđave. Ovo predsoblje bi, svuda osim na Arakisu, samo po sebi bilo velika dvorana. Povodeći se za primerom koji su davali Atreidi, građevine u Arakenu su, sa nagomilavanjem bogatstva i moći, postajale sve ogromnije, a ova prostorija je, u malom, predstavljala potvrdu njenih slutnji. Nije joj se dopadalo ovo predsoblje sa podom od keramičkih pločica na kojima je bila naslikana pobeda njenog sina nad Šadamom IV.
<BR>&nbsp;&nbsp;&nbsp;&nbsp;&nbsp;Uočila je odraz svog lika u uglačanim vratima od plastičnog čelika koja su vodila u Veliku Dvoranu. Povratak na Dinu nagnao ju je da pravi ovakva poređenja i Džesika je opažala jedva primetne predznake starenja u svom izgledu: na ovalnom licu pojavile su se sićušne bore, a oči delovale krtije u svom odblesku boje indiga. Pamtila je kada su beonjače uokvirivale plavetnilo njenih očiju. Samo je još brižljiva pomoć profesionalnog frizera održavala sjajnom bronzanu boju njene kose. Nos je ostao mali, usta puna, a telo i dalje vitko, ali su čak mišići, uvežbani kroz benegeseritske tehnike, sa prolaženjem vremena pokazivali težnju ka usporavanju. Moglo je da se desi da neko ne primeti ovo i kaže: 'Nimalo se nisi promenila!' Ali obuka Sestrinstva bila je mač sa dve oštrice; male promene retko su izmicale pažnji ovakvih osoba.
<BR>&nbsp;&nbsp;&nbsp;&nbsp;&nbsp;Ni nedostatak malih promena kod Alije nije izmakao Džesikinoj pažnji.
<BR>&nbsp;&nbsp;&nbsp;&nbsp;&nbsp;Ispred velikih vrata stajao je Javid, Alijin šef protokola, držeći se veoma zvanično ovog jutra. Bio je to zaodenuti zao duh sa ciničnim osmehom na svom okruglom licu. Javid je na Džesiku ostavljao utisak paradoksa: dobro uhranjeni Slobodnjak. Opazivši da ga ona posmatra, Javid se hotimično nasmešio i slegnuo ramenima. Njegovo prisustvo u Džesikinoj pratnji bilo je kratkog veka, što je on unapred znao. Mrzeo je Atreide, ali bio je Alijin čovek i to na više načina, ako je trebalo verovati glasinama.
<BR>&nbsp;&nbsp;&nbsp;&nbsp;&nbsp;Uočivši sleganje ramenima, Džesika pomisli: Ovo je doba sleganja ramenima. On zna da sam čula sve priče koje kolaju o njemu i nije ga briga. Moglo bi se lako dogoditi da naša civilizacija umre od sopstvene unutrašnje ravnodušnosti pre nego što podlegne napadu spolja.
<BR>&nbsp;&nbsp;&nbsp;&nbsp;&nbsp;Stražarima koje joj je Gurni dodelio pre nego što je otišao u potragu za krijumčarima u pustinju nije se dopadalo što je rešila da dođe ovamo bez njihove pratnje. Ali Džesika se osećala čudnovato bezbednom. Neka neko od nje na ovom mestu načini mučenicu; Alija to ne bi preživela. Ona je to svakako znala.
<BR>&nbsp;&nbsp;&nbsp;&nbsp;&nbsp;Pošto je Džesika propustila da odgovori na njegovo sleganje ramenima i osmeh, Javid se nakašljao, oslobađajući se nemira koji mu je pritisnuo grkljan načinom koji je bio plod uvežbanosti. Bio je to kao neki tajni jezik sa značenjem: 'Mi shvatamo besmislenost sveg ovog sjaja, Moja Gospo. Zar nije čudesno na šta se ljudi mogu navesti da veruju!'
<BR>&nbsp;&nbsp;&nbsp;&nbsp;&nbsp;Čudesno! saglasila se Džesika, ali njeno lice nije odalo ni najmanji znak ove misli.
<BR>&nbsp;&nbsp;&nbsp;&nbsp;&nbsp;Predsoblje je sada bilo prilično ispunjeno, svim onim za jutarnje primanje predviđenim moliocima koji su od Javidovih ljudi dobili dozvolu za ulaz. Spoljašnja vrata bila su zatvorena. Molioci i služitelji držali su se na učtivom rastojanju od Džesike, ali im je palo u oči da je bila odevena u zvaničnu crnu abu Časne Majke Slobodnjaka. To je izazivalo mnogo pitanja. Nikakvo obeležje Muad'Dibovog sveštenstva nije se moglo primetiti na njenoj pojavi. Ljudi su žamorili raspodeljujući svoju pažnju na Džesiku i mala pobočna vrata iz kojih je trebalo da se pojavi Alija i povede ih u Veliku Dvoranu. Džesiki je bilo jasno da je stari obrazac koji je određivao gde se nalazi moć Namesništva bio uzdrman.
<BR>&nbsp;&nbsp;&nbsp;&nbsp;&nbsp;Bilo je dovoljno da dođem ovde, pa da to učinim, pomislila je. Ali ja sam došla zato što me je Alija pozvala.
<BR>&nbsp;&nbsp;&nbsp;&nbsp;&nbsp;Uočavajući znake uznemirenosti, Džesika je shvatila da Alija hotimično odugovlači u ovom času, omogućavajući tananim strujama da, ovde, pojure svojim tokovima. Alija je, naravno, motrila kroz špijunku. Prevejanosti Alijinog ponašanja teško su izmicale Džesikinoj pažnji i ona je sa svakim proteklim minutom uviđala koliko je bila u pravu što se prihvatila zadatka koji joj je Sestrinstvo nametnulo.
<BR>&nbsp;&nbsp;&nbsp;&nbsp;&nbsp;"Ne može se dopustiti da se stvari nastavljaju na ovaj način", uveravala ju je vođa delegacije Bene Geserita. "Znaci raspadanja, bez sumnje, nisu izmakli tebi - od svih ljudi jedino tebi! Poznato nam je zašto si nas napustila, ali, takođe, znamo kako si bila obučena. Ništa nije bilo zakinuto u tvom obrazovanju. Ti si Posvećenica Panoplie Profetike i moraš da znaš trenutak kada nagriženost jedne moćne religije počne da ugrožava sve nas."
<BR>&nbsp;&nbsp;&nbsp;&nbsp;&nbsp;Džesika je zamišljeno napućila usne, zureći kroz prozor u blage predznake proleća oko Kaladanskog Zamka. Nije volela da razmišlja na ovako logički način. Jedna od prvih pouka Sestrinstva bila je da se mora sačuvati stav upitnog podozrenja prema svemu što se pojavljuje u vidu logike. No, članovi delegacije su, takođe, znali za to.
<BR>&nbsp;&nbsp;&nbsp;&nbsp;&nbsp;Kako je vlažan bio vazduh ovog jutra, pomislila je Džesika, osvrćući se po Alijinom predsoblju. Kako svež i vlažan. Ovde je u vazduhu postojala vlažnost koja je terala na znojenje i koja je kod Džesike izazivala osećanje nelagodnosti. Pomislila je: Vratila sam se slobodnjačkim običajima. Vazduh je bio previše vlažan u ovom sieču-iznad-zemlje. Šta je bilo rđavo kod Majstora Kapljica? Pol ne bi nikada dozvolio ovakvu raspuštenost.
<BR>&nbsp;&nbsp;&nbsp;&nbsp;&nbsp;Primetila je da Javid, odnosno njegovo sjajno, čilo i pribrano lice, izgleda nije opažalo prestup vlažnosti u vazduhu predsoblja. To je predstavljalo rđavo vaspitanje, kada je u pitanju neko ko je rođen na Arakisu.
<BR>&nbsp;&nbsp;&nbsp;&nbsp;&nbsp;Članovi delegacije Bene Geserita želeli su da saznaju da li ona zahteva dokaze za njihovu tvrdnju. Uzvratila im je ljutitim odgovorom iz njihovih vlastitih priručnika: 'Svi dokazi neizbežno vode do tvrdnji za koje ne postoji dokaz! Sve stvari su poznate zato što želimo da verujemo u njih.'
<BR>&nbsp;&nbsp;&nbsp;&nbsp;&nbsp;"Ali mi smo izneli ova pitanja mentatima", digla je glas vođa delegacije.
<BR>&nbsp;&nbsp;&nbsp;&nbsp;&nbsp;Džesika je začuđeno zurila u ovu ženu. "Čudi me da ste dostigli sadašnji položaj, a da još niste upoznati sa ograničenjima mentata", rekla je Džesika.
<BR>&nbsp;&nbsp;&nbsp;&nbsp;&nbsp;Posle toga delegacija se opustila. U pitanju je, očevidno, bio ispit, koji je ona položila. Strahovali su, prirodno, da je izgubila dodir sa onim uravnotežavajućim spsosobnostima koje su se nalazile u srcu benegeseritske obuke.
<BR>&nbsp;&nbsp;&nbsp;&nbsp;&nbsp;U tom trenutku, Javid je napustio svoje mesto pored vrata i ona postade malo opreznija. Naklonio se. "Moja Gospo. Palo mi je na pamet da možda niste čuli o najnovijem Propovednikovom podvigu."
<BR>&nbsp;&nbsp;&nbsp;&nbsp;&nbsp;"Dobijam dnevne izveštaje o svemu što se ovde događa", reče Džesika. Pustimo ga da prenese ovu izjavu Aliji!
<BR>&nbsp;&nbsp;&nbsp;&nbsp;&nbsp;Javid se nasmeja. "Onda znate da on ruži vašu porodicu. Tek juče propovedao je u južnom predgrađu i niko se nije usudio da ga takne. Naravno, znate i zašto."
<BR>&nbsp;&nbsp;&nbsp;&nbsp;&nbsp;"Zato što misle da je on moj sin koji im se vratio", reče Džesika, glasom u kome se osećala dosada.
<BR>&nbsp;&nbsp;&nbsp;&nbsp;&nbsp;"Ovo pitanje još nije izneseno pred mentata Ajdaha", reče Javid. "Možda bi to trebalo uraditi i stvar dovesti u red."
<BR>&nbsp;&nbsp;&nbsp;&nbsp;&nbsp;Džesika pomisli: evo jednog koji odista ne zna za mentatska ograničenja, iako ima drskosti da jednom takvom nabija rogove - u snu ako ne i na javi.
<BR>&nbsp;&nbsp;&nbsp;&nbsp;&nbsp;"Mentat učestvuje u pogrešivosti onih koji ga upotrebljavaju", reče ona. "Čovekov um je, kao što je slučaj sa umom bilo koje životinje, rezonator. On odgovara na treptanja okoline. Mentat je naučio i da produžava uzduž tih krivina u potrazi za dugačkim lancem posledica." Pustimo ga da premišlja o ovome!
<BR>&nbsp;&nbsp;&nbsp;&nbsp;&nbsp;"Taj Propovednik vas, dakle, ne uznemirava?" upitao je Javid, glasom koji posta zvaničan i zloslutan.
<BR>&nbsp;&nbsp;&nbsp;&nbsp;&nbsp;"Nalazim da je on zdrav znak", reče ona. "Ne bih želela da mu zadajem brige."
<BR>&nbsp;&nbsp;&nbsp;&nbsp;&nbsp;Javid, jasno, nije očekivao ovako otvoren odgovor. Pokušao je da se osmehne, ali nije uspeo. Zatim reče: "Vladajući Savet crkve koja obogotvoruje volju vašeg sina se, naravno, klanja vašim željama, ako tako neizostavno zahtevate. Ali neka objašnjenja bi svakako..."
<BR>&nbsp;&nbsp;&nbsp;&nbsp;&nbsp;"Možda bi radije želeli da objasnim kako se ja uklapam u vaše planove", reče ona.
<BR>&nbsp;&nbsp;&nbsp;&nbsp;&nbsp;Javid je netremice gledao u nju. "Gospo, ne vidim logičan razlog zbog koga odbijate da optužite tog Propovednika. On ne može biti vaš sin. Moj zahtev je razborit: optužite ga."
<BR>&nbsp;&nbsp;&nbsp;&nbsp;&nbsp;Ovo je pripremljen komad, pomisli Džesika. Alija ga je podstakla na to.
<BR>&nbsp;&nbsp;&nbsp;&nbsp;&nbsp;Ona reče: "Ne."
<BR>&nbsp;&nbsp;&nbsp;&nbsp;&nbsp;"Ali on skrnavi ime vašeg sina! Propoveda gnusne stvari, uzvikuje protiv vaše svete kćeri. Podbunjuje narod protiv nas. Kada su ga upitali, rekao je da čak i vi posedujete zlu prirodu i da vi..." "Dosta je bilo ovih besmislica!" reče Džesika. "Recite Aliji da ne pristajem. Od kada sam se vratila ništa drugo ne slušam osim priča o tom Propovedniku. Dosadio mi je."
<BR>&nbsp;&nbsp;&nbsp;&nbsp;&nbsp;"Da li bi vam bilo dosadno, Gospo, da saznate da je on u svom poslednjem skrnavljenju rekao da se vi nećete oboriti na njega? A evo, očevidno, vi..."
<BR>&nbsp;&nbsp;&nbsp;&nbsp;&nbsp;"Zla kakva sam, ipak ga neću optužiti", reče ona.
<BR>&nbsp;&nbsp;&nbsp;&nbsp;&nbsp;"Stvar nije ni malo šaljiva, Gospo!"
<BR>&nbsp;&nbsp;&nbsp;&nbsp;&nbsp;Džesika mu ljutito odmahnu rukom. "Odlazi!" Izgovorila je ovo dovoljno glasno kako bi i ostali čuli, što ga je primoralo da posluša.
<BR>&nbsp;&nbsp;&nbsp;&nbsp;&nbsp;U njegovim očima sevao je bes, ali je uspeo da se kruto nakloni i vrati na svoje mesto pored vrata.
<BR>&nbsp;&nbsp;&nbsp;&nbsp;&nbsp;Ova prepirka se krasno uklapala u zapažanja do kojih je Džesika još ranije došla. Kada je govorio o Aliji, Javidov glas je otkrivao suve, tihe tonove ljubavnika; tu se nije moglo pogrešiti. Glasine su nesumnjivo bile istinite. Alija je dopustila da joj se život degeneriše na grozan način. Imajući to u vidu, Džesika je počela da gaji sumnju da je Alija bila dragovoljan saučesnik u Izrodstvu. Da li je reč o izopačenoj želji za samouništenjem? Jer Alija je odista bila na putu da uništi sebe i temelj moći koja se hranila učenjima njenog brata.
<BR>&nbsp;&nbsp;&nbsp;&nbsp;&nbsp;Jedva primetan dah nelagodnosti počeo je sve jasnije da se ispoljava u predsoblju. Poklonici ovog mesta su itekako znali da je Alija ozbiljno kasnila, a do sada su svi oni čuli o Džesikinom bespogovornom otpuštanju Alijinog miljenika.
<BR>&nbsp;&nbsp;&nbsp;&nbsp;&nbsp;Džesika je uzdahnula. Osetila je kako joj je telo ušlo na to mesto, dok joj je duša gamizala pozadi. Kretnje među dvorjanima bile su tako prozračne! Traganje za važnim ljudima pretpostavljalo je ples sličan igri vetra u polju žitnog klasja. Uglađeni žitelji ovog mesta nabirali su veđe i davali pragmatske procene o važnosti svakog od svojih bližnjih. Očigledno, Javida je pogodilo to što ga je odbacila; gotovo da niko više sa njim nije govorio. Ali ostali! Njeno izvežbano oko lako je moglo da dokuči procene na licima satelita koji su pratili moćnika.
<BR>&nbsp;&nbsp;&nbsp;&nbsp;&nbsp;Mene ne prate zato što sam opasna, pomislila je. Smrdim na nekoga koga se Alija boji.
<BR>&nbsp;&nbsp;&nbsp;&nbsp;&nbsp;Džesika se obazrela po prostoriji i videla da oči odvraćaju pogled. Ovo su bili toliko ništavni ljudi da joj je došlo da poviče protiv njihove spremnosti da opravdavaju svoje besciljne živote. Oh, kada bi Propovednik mogao samo da vidi ovu prostoriju, ovakvu kakva je sad izgledala!
<BR>&nbsp;&nbsp;&nbsp;&nbsp;&nbsp;Odlomak obližnjeg razgovora privukao je njenu pažnju. Jedan visok, vitak Sveštenik oslovljavao je svoj krug, bez sumnje molioce koji su bili pod njegovom zaštitom. "Često moram da govorim drugačije nego što mislim", reče on. "To se zove diplomatija."
<BR>&nbsp;&nbsp;&nbsp;&nbsp;&nbsp;Smeh koji je usledio bio je previše glasan i prebrzo je zamro. Ljudi iz grupe videli su da je Džesika prisluškivala.
<BR>&nbsp;&nbsp;&nbsp;&nbsp;&nbsp;Moj Vojvoda bi nekog ovakvog otpremio do najudaljenije pristupačne paklene rupe! pomislila je Džesika. Uopšte se nisam prebrzo vratila.
<BR>&nbsp;&nbsp;&nbsp;&nbsp;&nbsp;Sada joj se jasno ukazalo da je živela na dalekom Kaladanu u jednoj izdvojenoj kapsuli do koje su dopirali samo najbučniji među Alijinim prestupima. Doprinela sam održanju vlastitog sanjarskog bitisanja, razmišljala je. Kaladan je uistinu bio nešto kao ta izdvojenost, opskrbljen zbilja prvoklasnom fregatom koja je bezbedno plovila pod nadzorom jednog Esnafskog broda. Mogli su se osetiti samo najžešći manevri, a i oni su bili svedeni na razblažene pokrete.
<BR>&nbsp;&nbsp;&nbsp;&nbsp;&nbsp;Kako je primamljivo živeti u miru, pomislila je.
<BR>&nbsp;&nbsp;&nbsp;&nbsp;&nbsp;Što je bolje upoznavala Alijin dvor, Džesika je osećala više simpatije za reči koje je, po izveštajima, izgovarao taj slepi Propovednik. Da, Pol bi, takođe, mogao da govori na takav način kada bi video šta je postalo od njegovog Carstva. I Džesika je želela da sazna šta je Gurni otkrio među krijumčarima.
<BR>&nbsp;&nbsp;&nbsp;&nbsp;&nbsp;Njen prvi utisak o Arakenu bio je tačan, shvatila je Džesika. Prilikom tog prvog obilaska grada u Javidovom društvu, pažnju su joj privukle odbrambene rešetke oko nastambi, jako obezbeđenje po stazama i drvoredima, istrajni posmatrači na svakom čošku, visoki zidovi i nagoveštaji dubokih podzemnih skloništa pod debelim temeljima. Araken je postao neblagodarno mesto, zatvoreno mesto, nerazumno i licemerno već po svojim surovim konturama.
<BR>&nbsp;&nbsp;&nbsp;&nbsp;&nbsp;Iznenada se otvoriše mala pobočna vrata u predsoblju. Prethodnica sastavljena od amazonki sveštenica pokulja u prostoriju. Iza njih, i njima zaštićena, išla je Alija oholo se krećući sa svešću ograničenom na stvarnu i užasnu moć. Alijino lice bilo je staloženo; nijedno osećanje nije odalo svoje prisustvo u trenutku kada se njen netremičan pogled susreo i zadržao na majčinom. Ali obe su znale da je bitka otpočela.
<BR>&nbsp;&nbsp;&nbsp;&nbsp;&nbsp;Na Javidovu zapovest, otvoriše se džinovska vrata velike Dvorane, pokrećući se tako da su izazvala tih i neizbežan osećaj skrivene energije.
<BR>&nbsp;&nbsp;&nbsp;&nbsp;&nbsp;Alija priđe majci s boka, a straža ih opkoli.
<BR>&nbsp;&nbsp;&nbsp;&nbsp;&nbsp;"Je l' vreme da uđemo, majko?" upita Džesiku.
<BR>&nbsp;&nbsp;&nbsp;&nbsp;&nbsp;"Krajnje je vreme", reče Džesika. Istovremeno je, opazivši svetlucanje zluradosti u Alijinim očima, pomislila: Ona misli da može da me uništi i ostane čitava! Ona je luda!
<BR>&nbsp;&nbsp;&nbsp;&nbsp;&nbsp;I Džesika se zapitala da li je to možda bilo ono što je Ajdaho želeo da joj kaže. Poslao joj je poruku, ali ona nije bila u mogućnosti da mu odgovori. Poruka je zaista bila zagonetna: "Opasnost. Moram da vas vidim." Bila je napisana varijantom starog čakobsa jezika gde je posebna reč koja je označavala opasnost stavljala do znanja da je reč o zaveri.
<BR>&nbsp;&nbsp;&nbsp;&nbsp;&nbsp;Potražiću ga čim se vratim u Tabr, reče ona u sebi.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
