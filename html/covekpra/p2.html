<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ANARES
<P>&nbsp;&nbsp;&nbsp;&nbsp;&nbsp;U kvadratnom prozoru u belom zidu stoji vedro, prazno nebo. U središtu neba je sunce.
<BR>&nbsp;&nbsp;&nbsp;&nbsp;&nbsp;U sobi se nalazi jedanaest beba; većina ih je, po dve ili tri, smeštena u velike, ograđene, meke krevete, gde se, uz silno muvanje i žamorenje, spremaju za počinak. Dve najstarije su slobodne: jedna debela, živahna, koja se zabavlja rasturanjem izbušene drvene ploče sa pobodenim štapićima, i druga, kvrgava, koja sedi u kvadratu žute sunčeve svetlosti sa prozora, zureći u snop sa usrdnim i glupim izrazom lica. U predvorju, nadzornica, jednooka žena sede kose, razgovara sa visokim muškarcem tužnog lika, tridesetih godina. "Majka je premeštena u Abenaj", kaže čovek. "Želi da mali ostane ovde."
<BR>&nbsp;&nbsp;&nbsp;&nbsp;&nbsp;"Da ga onda zadržimo u jaslama na stalnom boravku, Palate?"
<BR>&nbsp;&nbsp;&nbsp;&nbsp;&nbsp;"Da. Ja ću se vratiti u spavaonicu."
<BR>&nbsp;&nbsp;&nbsp;&nbsp;&nbsp;"Ne brini, on nas ovde sve poznaje! Ali zacelo će Odrad ubrzo i tebe poslati tamo. Ti i Rulag ste ortaci, a i inženjeri?"
<BR>&nbsp;&nbsp;&nbsp;&nbsp;&nbsp;"Da, ali ona je... Nju traže iz Središnjeg inženjerijskog instituta, shvataš. Ja nisam toliko dobar. Rulag tamo čeka veliki posao."
<BR>&nbsp;&nbsp;&nbsp;&nbsp;&nbsp;Nadzornica klimnu i uzdahnu. "Čak i tako..." zausti ona odlučno, ali nije završila misao.
<BR>&nbsp;&nbsp;&nbsp;&nbsp;&nbsp;Očev pogled bio je uperen prema kvrgavom mališanu, koji ga nije zapazio u predvorju, budući da je potpuno bio zaokupljen svetlošću. Debeljko je u tom trenutku hitro hrlio ka kvrgavku; hod mu je, doduše, bio neobično čučav zbag vlažnih i otromboljenih pelena. Rešio je da priđe, iz dosade ili želje za društvom, ali kada se obreo u kvadratu svetlosti ustanovio je da je tu toplo. Sručio se pokraj kvrgavka, potisnuvši ga u senku.
<BR>&nbsp;&nbsp;&nbsp;&nbsp;&nbsp;Kvrgavkov bezizražajan zanos smesta usupi mesto mrgodnoj razgnevljenosti. On odgurnu debeljka, uzviknuvši: "Beži!"
<BR>&nbsp;&nbsp;&nbsp;&nbsp;&nbsp;Nadzornica se odmah stvorila kraj njih. Ona uspravi debeljka. "Ševe, ne smeš da guraš druge."
<BR>&nbsp;&nbsp;&nbsp;&nbsp;&nbsp;Kvrgavi mališan se pridiže. Lice mu je bleštalo sunčevom svetlošću i srdžbom. Pelene samo što mu nisu spale. "Moje!" reče on visokim, zvonkim glasom. "Moje sunce!"
<BR>&nbsp;&nbsp;&nbsp;&nbsp;&nbsp;"Nije tvoje", uzvrati jednooka žena uz blagost koja je nicala iz potpune izvesnosti. "Ništa nije tvoje. Sve je za upotrebu. Sve je za deobu. Ako nećeš da deliš, ne možeš ni da koristiš." Ona uze kvrgavu bebu nežnim, ali neumoljivim rukama i pomeri je u stranu, izvan kvadrata svetlosti.
<BR>&nbsp;&nbsp;&nbsp;&nbsp;&nbsp;Debeljko je sedeo i buljio, ravnodušan. Kvrgavko zadrhta celim telom, uzviknu: "Moje sunce!" i briznu u srdit plač.
<BR>&nbsp;&nbsp;&nbsp;&nbsp;&nbsp;Otac ga uze i podiže. "De, de, Ševe", reče on. "Hajde, pa znaš da ne možeš da imaš stvari. Šta ti je sad?" Glas mu je bio mek, ali i uzdrhtao, kao da je i on bio na rubu plača. Sitno, dugonjavo, lako dete u njegovom naručju ridalo je i jecalo.
<BR>&nbsp;&nbsp;&nbsp;&nbsp;&nbsp;"Ima dece sa kojom naprosto nije lako", reče jednooka žena, posmatrajući ih blagonaklono.
<BR>&nbsp;&nbsp;&nbsp;&nbsp;&nbsp;"Povešću ga sada u posetu u obitavalište. Majka odlazi noćas."
<BR>&nbsp;&nbsp;&nbsp;&nbsp;&nbsp;"U redu. Nadam se da ćete uskoro oboje biti premešteni", uzvrati nastojnica, podigavši debeljka u krilo kao kakvu vreću žita; lice joj je zračilo setom, a zdravo oko joj je škiljilo. "Pa-pa, Ševe, dušo. Sutra, čuješ, sutra ćemo se igrati kamiona i vozača."
<BR>&nbsp;&nbsp;&nbsp;&nbsp;&nbsp;Beba joj još nije oprostila. Jecala je, držeći čvrsto oca za vrat i krijući lice u tami izgubljenog sunca.
<BR>
<BR>&nbsp;&nbsp;&nbsp;&nbsp;&nbsp;Orkestru su tog jutra bile potrebne sve klupe radi probe, a plesna skupina tutnjala je po velikoj sali središta za učenje, tako da su deca koja su vežbala govorenje i slušanje sedela u krugu na penastom kamenu u radionici. Prvi dobrovoljac, suvonjav osmogodišnjak dugačkih šaka i stopala, ustade. Stajao je veoma uspravno, kako to čine zdrava deca; njegovo pomalo maljavo lice u prvi mah je bilo bledo, ali onda je porumenelo dok je čekao da ostala deca usredrede pažnju na njega.
<BR>&nbsp;&nbsp;&nbsp;&nbsp;&nbsp;"Hajde, Ševe", reče predvodnik grupe.
<BR>&nbsp;&nbsp;&nbsp;&nbsp;&nbsp;"Ovaj, nešto mi je palo na pamet."
<BR>&nbsp;&nbsp;&nbsp;&nbsp;&nbsp;"Glasnije", reče predvodnik, krupan muškarac koji tek što je prevalio dvadesetu.
<BR>&nbsp;&nbsp;&nbsp;&nbsp;&nbsp;Dečak se nelagodno osmehnu. "Ovaj, vidite, razmišljao sam, recimo da bacite kamen ili tako nešto. Ka drvetu. Bacite ga, kamen leti kroz vazduh i pogodi drvo. Je li tako? Ali to je nemoguće. Zato što ... mogu li dobiti jednu tablicu? Evo, ovde ste vi kako bacate kamen, a ovo je drvo." Stao je da šara po tablici. "Neka je ovo drvo, a evo i kamena, ovde, na pola puta." Deca se zakikotaše, videvši njegov crtež stabla holuma, a on se osmehnu. "Da bi stigao od vas do drveta, kamen treba da prevali pola tog puta, zar ne? A onda još pola puta između pola puta i drveta. Pa pola puta odatle do drveta. Bez obzira na to dokle je stigao, uvek postoji neko mesto... a to je, u stvari, vreme... mesto koje je na pola puta između prethodnog mesta i drveta..."
<BR>&nbsp;&nbsp;&nbsp;&nbsp;&nbsp;"Mislite da je ovo zanimljivo?" prekide ga predvodnik, obrativši se ostaloj deci.
<BR>&nbsp;&nbsp;&nbsp;&nbsp;&nbsp;"Zašto kamen ne može stići do drveta?" upita jedna desetogodišnja devojčica.
<BR>&nbsp;&nbsp;&nbsp;&nbsp;&nbsp;"Zato što uvek mora da prevali preostalih pola puta", uzvrati Ševek "a uvek preostaje novih pola puta, shvataš?"
<BR>&nbsp;&nbsp;&nbsp;&nbsp;&nbsp;"Kako bi bilo da stvar rešimo time što ćemo reći da si slabo nišanio?" reče predvodnik, usiljeno se osmehnuvši.
<BR>&nbsp;&nbsp;&nbsp;&nbsp;&nbsp;"Uopšte nije važno kako nišaniš. Kamen ne može stići do drveta.
<BR>&nbsp;&nbsp;&nbsp;&nbsp;&nbsp;"Odakle ti ta pomisao?"
<BR>&nbsp;&nbsp;&nbsp;&nbsp;&nbsp;"Ni od kuda. Pala mi je na um. Čini mi se da shvatam kako kamen ipak ..."
<BR>&nbsp;&nbsp;&nbsp;&nbsp;&nbsp;"Dosta."
<BR>&nbsp;&nbsp;&nbsp;&nbsp;&nbsp;Neka deca su čavrljala, ali na ovaj uzvik smesta zamukaše. Dečak sa tablicom stajao je u tišini. Izgledao je uplašen, a na licu mu je počivao mrki izraz.
<BR>&nbsp;&nbsp;&nbsp;&nbsp;&nbsp;"Govor je deoba, saradnički čin. Ali ti ne deliš, već sebičariš."
<BR>&nbsp;&nbsp;&nbsp;&nbsp;&nbsp;Laka, bodra saglasja orkestra odzvanjala su dvoranom.
<BR>&nbsp;&nbsp;&nbsp;&nbsp;&nbsp;"Nisi to sam smislio, nije bilo spontano. Čitao sam nešto veoma slično u jednoj knjizi."
<BR>&nbsp;&nbsp;&nbsp;&nbsp;&nbsp;Ševek se upilji u predvodnika. "Kojoj knjizi? Ima li je ovde?"
<BR>&nbsp;&nbsp;&nbsp;&nbsp;&nbsp;Predovodnik ustade. Bio je dvostruko viši i trostruko teži od svog protivnika, a na licu mu se jasno moglo pročitati da mu se dečak nimalo ne dopada; ali u njegovom stavu nije postojala pretnja fizičkim nasiljem već samo ispoljavanje starešinstva, koje je donekle bilo umanjeno razdražljivim odgovorom na dečakovo neobično pitanje. "Ne! I prekini da sebičariš!" A onda mu glas ponovo postade melodičan i odmeren: "Ova stvar je u potpunoj suprotnosti sa onim što nastojimo da postignemo u grupi 'Govoriti i slušati'. Govor je dvosmerno saobraćanje. Ševek još nije kadar da to uvidi, za razliku od većine vas, tako da njegovo prisustvo deluje razorno po grupu. To i sam osećaš, zar ne, Ševeče? Predlažem ti da nađeš neku drugu grupu koja radi na tvom nivou."
<BR>&nbsp;&nbsp;&nbsp;&nbsp;&nbsp;Niko od ostalih nije ništa rekao. Jedino su ćutanje i žustra, laka muzika ispunjavali prostoriju dok je dečak vraćao tablicu i napuštao krug. Izišao je u hodnik i tu zastao. Grupa koju je napustio otpočela je, pod vođstvom predvodnika, zajedničku priču koja se naizmenice izlagala. Ševek je stao da osluškuje njihove prigušene glasove i otkucaje svoga srca koje je i dalje brzo udaralo. U ušima mu je odjekivalo pevanje, ali ono nije dolazilo od orkestra, već je to bio zvuk koji nastaje kada se uzdržavate od plakanja; već je u nekoliko ranijih navrata iskusio taj napevni ton. Nije mu se dopadalo da ga sluša, niti je hteo da razmišlja o kamenu i drvetu, tako da se usredsredio na Kvadrat. Sastojao se od brojeva, a brojke su oduvek bile hladne i čvrste; kad god bi se osetio manjkavo, uvek bi im se prepustio, jer one nikada nisu bile manjkave. Maločas je u umu video Kvadrat, crtež u prostoru sličan crtežima koje muzika tvori u vremenu; kvadrat od prvih devet celih brojeva sa peticom u središtu. Kako god zbrajali redove, uvek se dobijao isti ishod, sve nejednakosti stajale su u ravnoteži: bilo je prijatno imati to pred očima. Kada bi samo mogao da sastavi grupu koja bi volela da razgovara o ovakvim stvarima; postojalo je, međutim, samo nekoliko starijih dečaka i devojčica voljnih za to, ali oni su bili zauzeti. A šta je sa knjigom koju je predvodnik pomenuo? Je li to možda knjiga brojeva? Da li se u njoj objašnjava kako kamen stiže do drveta? Glupo je postupio što je ispričao šalu o kamenu i drvetu, niko uopšte nije shvatio da je to samo šala, predvodnik je bio u pravu. Glava ga je bolela. Upravio je pogled unutra, unutra, ka spokoju ustrojstava.
<BR>&nbsp;&nbsp;&nbsp;&nbsp;&nbsp;Ukoliko bi i neka knjiga bila ispisana samo brojevima, ona bi bila istinita. Bila bi ispravna. Ništa što je iskazano rečima nije ispadalo sasvim ujednačeno. Rečene stvari su se izobličavale i međusobno mrsile, umesto da ostanu prave i uklapaju se jedne u druge. Ali ispod reči, u središtu, slično središtu Kvadrata, sve se ujednačavalo. Sve se moglo promeniti, ali ništa ne bi bilo izgubljeno. Ako biste osmotrili brojeve, odmah biste to uočili, ravnotežu, ustrojstvo. Videli biste same temelje sveta. A oni su bili stameni.
<BR>
<BR>&nbsp;&nbsp;&nbsp;&nbsp;&nbsp;Ševek se naučio čekanju. Bio je vičan tome, pravi stručnjak. Prvobitno se izveštio čekajući majku, Rulag, da se vrati, premda je to bilo toliko davno da se više nije sećao; usavršio se čekajući svoj red, čekajući podelu, čekajući svoj deo. Kao osmogodišnjak postavljao je pitanja koja su počinjala sa 'zašto', 'kako' i 'šta ako', ali bi retko upitao 'kada'.
<BR>&nbsp;&nbsp;&nbsp;&nbsp;&nbsp;Sačekao je da otac dođe po njega i povede ga u posetu u obitavalište. Bilo je to dugo čekanje: Šest dekada. Palat je uzeo kratak premeštaj, pridruživši se grupi za održavanje pri postrojenju za prečišćavanje vode u Planini Bubanj, da bi potom otišao u Malenin, na obali, na jednu dekadu, kako bi plivao, odmarao se i imao odnose sa ženom po imenu Pipar. Sve je to objasnio sinu. Ševek mu je verovao, a on nije izneveravao to poverenje. Kada je proteklo šesdeset dana, došao je do dečijih spavaonica u Prostranim Ravnicama, visok, mršav muškarac tužnijeg lika nego ikada ranije. Seks nije bio ono što je on, u stvari, želeo. Bila je to Rulag. Kada je ugledao dečaka, osmehnuo se, a čelo mu se bolno nabralo.
<BR>&nbsp;&nbsp;&nbsp;&nbsp;&nbsp;Uživali su u tome da budu zajedno.
<BR>&nbsp;&nbsp;&nbsp;&nbsp;&nbsp;"Palate, jesi li ikada video knjigu sastavljenu samo od brojeva?"
<BR>&nbsp;&nbsp;&nbsp;&nbsp;&nbsp;"Misliš na knjigu iz matematike?"
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;"Ovakvu?"
<BR>&nbsp;&nbsp;&nbsp;&nbsp;&nbsp;Palat izvadi iz džepa svog ogrtača jednu knjigu. Bila je mala, predviđena da se nosi u džepu, a kao i većina drugih knjiga imala je zelen povez sa Krugom Života otisnutim na koricama. Štamparski slog bio je veoma zbijen, sa sitnim slovima i uskom prirubnicom, zato što je na proizvodnju hartije odlazilo premnogo holumovih stabala i ljudskog rada, kako bi to delitelj zaliha u središtu za učenje uvek primetio kada biste uprljali neku stranicu i došli po novu. Palat pruži Ševeku otvorenu knjigu. Na obe strane stajao je niz stubaca brojeva. Upravo ih je tako zamišljao. Najzad se domogao povelje o večnoj pravdi. Logaritamske tablice po osnovi deset i dvanaest - glasio je naslov na koricama iznad Kruga Života.
<BR>&nbsp;&nbsp;&nbsp;&nbsp;&nbsp;Dečak je neko vreme proučavao prvu stranu. "Čemu služe?" upita on, jer, očigledno, ova ustrojstva nisu bila tu samo zbog svoje lepote. Sedeći na tvrdom kauču pokraj njega u hladnoj, slabo osvetljenoj zajedničkoj prostoriji obitavališta, inženjer poče da objašnjava sinu logaritme. Dva starca sa druge strane prostorije čavrljala su, igrajući partiju 'Nadvisi ih'. Ušao je jedan mladi par i zapitao da li je noćas slobodna jednokrevetna soba, a zatim se uputio u nju. Kiša je neko vreme teško dobovala po metalnom krovu jednospratnog obitavališta, a zatim je prestala. Nikada nije dugo padala. Palat izvadi logaritmar i pokaza Ševeku kako se radi sa njime; Ševek mu je zauzvrat pokazao Kvadrat i načelo njegovog ustrojavanja. Bilo je već veoma kasno kada su shvatili da je kasno. Otrčali su kroz blatnjavu tamu, koja je čudesno mirisala na kišu, do dečje spavaonice, gde im je dežurni uputio nekoliko uzgrednih reči prekora. Brzo su se poljubili, obojica se tresući od smeha, a onda je Ševek pohitao u veliku prostoriju za spavanje; prišao je prozoru sa koga je mogao da vidi oca kako se vraća jedinom ulicom Prostranih Ravnica u vlažnoj, naelektrisanoj tami.
<BR>&nbsp;&nbsp;&nbsp;&nbsp;&nbsp;Dečak je otišao u postelju blatnjavih nogu i usnio san. Sanjao je da je na nekom drumu kroz pustaru. Daleko ispred, uz drum, video je liniju. Kada joj je prišao, idući ravnicom, ustanovio je da je posredi zid. Pružao se od obzorja do obzorja preko pustare. Bio je zbijen, taman i veoma visok. Drum je vodio do njega, a onda se tu prekidao.
<BR>&nbsp;&nbsp;&nbsp;&nbsp;&nbsp;On mora dalje, ali to nije mogao. Zid ga je zaustavio. U njemu se razbuktao bolan, ljutit strah. Morao je da produži dalje, ili se više nikada neće vratiti kući. Ali zid se isprečio. Nije bilo načina.
<BR>&nbsp;&nbsp;&nbsp;&nbsp;&nbsp;Stao je da udara šakama po goloj površini i da viče. Glas mu je izlazio bez reči, graktav. Preplašen tim zvukom, on se šćućurio, a onda je začuo jedan drugi glas koji mu je kazao: "Pogledaj." Bio je to očev glas. Činilo mu se da mu je tu i majka, Rulag, premda je nije video (nije se sećao njenog lica). Izgledalo mu je da su i ona i Palat na sve četiri u tami pod zidom, kao i da su nekako krupniji od ljudskih bića i drugačijeg oblika. Pokazivali su mu nešto što se nalazilo na tlu, na oporoj prljavštini gde ništa nije raslo. Kažiprsti su im bili upravljeni prema jednom kamenu. Bio je taman poput zida, ali na njemu, ili u njemu, stajao je jedan broj; u prvi mah pomislio je da je to petica, zatim jedinica, a onda je shvatio šta je posredi: osnovni broj, koji predstavlja u isti mah jedinstvo i mnoštvo. "To je kamen-temeljac", reče milo jedan poznati glas, a Ševeka obuze radost. Nije bilo zida u senkama, i on tog časa shvati da se vratio, da je stigao kući.
<BR>&nbsp;&nbsp;&nbsp;&nbsp;&nbsp;Docnije, nije se mogao setiti pojedinosti sna, ali onu plimu radosti nije više zaboravio. Nikada ranije nije iskusio ništa slično; tako je izvesno bilo jemstvo njene trajnosti, baš kao što je dovoljno baciti samo jedan kratak pogled na svetlo što postojano sjaji, da nikada nije pomislio na nju kao na nešto nestvarno, premda ju je osetio samo u snu. Jedino što nije mogao, ma koliko ona bila izvesna tamo, da je ponovo doživi bilo tako što bi žudeo za njom ili uplivom volje. Sve što je mogao bilo je da je se seća. Kada bi ponovo sanjao zid, što mu se ponekad događalo, snovi su bili sumorni i bez razrešenja.
<BR>
<BR>&nbsp;&nbsp;&nbsp;&nbsp;&nbsp;Do predstave o 'zatvorima' došli su iz epizoda knjige Odoin život, koju su čitali svi što su izabrali da rade na istoriji. U knjizi je bilo mnoštvo nejasnih mesta, a u Prostranim Ravnicama niko nije bio dovoljno upućen u istoriju da im ih rastumači; kada su, međutim, stigli do Odoinih godina u utvrđenju u Driu, pojam zatvora postao je sam po sebi jasan. A kada je jedan putujući učitelj istorije došao u grad, stvar im je konačno podrobno bila objašnjena, uz nevoljnost osobenu za pristojnu odraslu osobu koja je prinuđena da deci razjasni neku nepristojnost. Da, kazao je on, zatvor je bio mesto gde bi država slala ljude koji ne poštuju njene zakone. Ali zašto oni naprosto nisu otišli odande? Nisu mogli zato što su vrata bila zaključana. Zaključana? Poput vrata na kamionu koji je u vožnji, kako ne biste ispali, tikvani! Ali šta su radili u jednoj sobi sve vreme? Ništa. Nije bilo ničeg da se radi. Videli ste fotografije Odo u zatvorskoj ćeliji u Driu, zar ne? Prizore prkosnog strpljenja, pognute sede glave, stisnutih šaka, nepomičnih u pretećim senkama. Ponekad bi zatvorenici bili osuđivani na rad. Osuđivani? Ovaj, to znači da im je sudija, osoba koju je ovlašćivao zakon, naređivao da obavljaju nekakav fizički posao. Naređivao? A šta ako oni to nisu hteli da rade? Pa, ovaj, prisiljavali su ih; ako nisu radili, tukli su ih. Plima napetosti obuze decu koja su slušala: Jedanaestogodišnjake i dvanaestogodišnjake koji nikada nisu dobili batine, niti su videli da ih je neko drugi dobio, osim retkih pojedinačnih udaraca zadatih u nastupu besa.
<BR>&nbsp;&nbsp;&nbsp;&nbsp;&nbsp;Tirin postavi pitanje koja se svima motalo po glavi: "Hoćeš da kažeš da bi više ljudi tuklo jednog čoveka?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto ih ostali nisu sprečili?"
<BR>&nbsp;&nbsp;&nbsp;&nbsp;&nbsp;"Straža je imala oružje, a zatvorenici ne", uzvrati učitelj. Govorio je nasilnim glasom, kao neko ko je prinuđen da kaže nešto gnusno, osećajući se pri tom veoma nelagodno.
<BR>&nbsp;&nbsp;&nbsp;&nbsp;&nbsp;Jednostavan poriv nastranosti povezao je Tirina, Ševeka i još trojicu dečaka. Devojčice su bile isključene iz njihovog društva, premda niko ne bi umeo da objasni zašto. Tirin je pronašao savršen zatvor ispod zapadnog krila središta za učenje. Prostora je bilo taman toliko da unutra sedne ili legne jedna osoba: nišu su obrazovala tri betonska temeljna zida i donja strana gornjeg poda; budući da su temelji bili deo jedinstvenog betonskog bloka, pod se nastavljao na zidove, tako da bi jedna teška ploča od penastog kamena potpuno zatvorila 'kutiju'. Ali vrata je trebalo da budu zaključana. Počevši da vrši opite, ustanovili su da su ih dva podupirača uglavljena između naspramnog zida i ploče zatvarala sa zastrašujućom neumitnošću. Niko ne bi mogao iznutra da otvori ta vrata.
<BR>&nbsp;&nbsp;&nbsp;&nbsp;&nbsp;"A svetlo?"
<BR>&nbsp;&nbsp;&nbsp;&nbsp;&nbsp;"Bez svetla", reče Tirin. Govorio je odlučno o ovakvim stvarima zato što mu je mašta omogućavala da pronikne pravo u njihovu bit. Koristio je činjenice kojima je raspolagao, ali sigurnost koja ga je krasila nije počivala na njima. "U tvrđavi u Driu ostavljali su zatvorenike u mraku. Godinama."
<BR>&nbsp;&nbsp;&nbsp;&nbsp;&nbsp;"A šta ćemo sa vazduhom?" upita Ševek. "Ova vrata vakuumski zatvaraju ćeliju. Trebalo bi napraviti rupu u njima."
<BR>&nbsp;&nbsp;&nbsp;&nbsp;&nbsp;"Bili bi nam potrebni sati da je probušimo kroz penasti kamen. Osim toga, ko je lud da u kutiji ostane toliko dugo da mu ponestane vazduha!"
<BR>&nbsp;&nbsp;&nbsp;&nbsp;&nbsp;Oglasi se hor dobrovoljaca i tražilaca.
<BR>&nbsp;&nbsp;&nbsp;&nbsp;&nbsp;Tirin ih podrugljivo odmeri pogledom. "Svi ste ste odreda ćaknuti. Ko uopšte može da poželi da ga zatvore na ovakvo mesto? I zašto?" Pravljenje zatvora bila je njegova zamiao i on se njome sasvim zadovoljavao; nikako, međutim, nije uspevao da shvati da nekim ljudima mašta nije bila dovoljna, već da moraju ući u ćeliju, moraju probati da otvore neotvoriva vrata.
<BR>&nbsp;&nbsp;&nbsp;&nbsp;&nbsp;"Ja hoću da vidim kako je to", reče Kadagv, dvanaestogodišnjak širokih pleća, ozbiljan, samouveren.
<BR>&nbsp;&nbsp;&nbsp;&nbsp;&nbsp;"Mućni malo glavom!" obrecnu se Tirin, ali ostali stadoše na stranu Kadagva. Ševek je doneo bušilicu iz radionice i oni probušiše rupu od dva centimetra kroz 'vrata' u visini nosa. Potrajalo je dobar sat, kao što je Tirin predvideo.
<BR>&nbsp;&nbsp;&nbsp;&nbsp;&nbsp;"Koliko hoćeš da ostaneš unutra, Kade? Jedan sat?"
<BR>&nbsp;&nbsp;&nbsp;&nbsp;&nbsp;"Čujte", uzvrati Kadagv, "Ako sam ja zatvorenik, onda ne mogu
<BR>&nbsp;&nbsp;&nbsp;&nbsp;&nbsp;da odlučujem sam. Nisam slobodan. Vi morate doneti odluku kada ćete me pustiti napolje."
<BR>&nbsp;&nbsp;&nbsp;&nbsp;&nbsp;"Tako je", reče Ševek, neuznemiren bespogovornošću te logike.
<BR>&nbsp;&nbsp;&nbsp;&nbsp;&nbsp;"Ne možeš ostati predugo unutra, Kade. Hoću i ja da probam!" reče najmlađi među njima, Gibeš. Zatvorenik ga uopšte nije udostojio odgovora. Ušao je u ćeliju. Vrata su zatim podignuta i uz tresak stavljena na mesto; potom su sva četiri tamničara više nego prilježno uglavila čekićima podupirače. Onda su se svi zbili oko rupe za vazduh da vide zatvorenika, ali kako u zatvoru nije bilo druge svetlosti osim one koje je dopirala kroz tu rupu, ništa nisu mogli da vide.
<BR>&nbsp;&nbsp;&nbsp;&nbsp;&nbsp;"Nemoj da sirotom prdonji isisaš sav vazduh!"
<BR>&nbsp;&nbsp;&nbsp;&nbsp;&nbsp;"Uduvaj mu ga malo unutra."
<BR>&nbsp;&nbsp;&nbsp;&nbsp;&nbsp;"Prdni mu ga malo!"
<BR>&nbsp;&nbsp;&nbsp;&nbsp;&nbsp;"Koliko da ga držimo?"
<BR>&nbsp;&nbsp;&nbsp;&nbsp;&nbsp;"Jedan sat."
<BR>&nbsp;&nbsp;&nbsp;&nbsp;&nbsp;"Tri minuta."
<BR>&nbsp;&nbsp;&nbsp;&nbsp;&nbsp;"Pet godina!"
<BR>&nbsp;&nbsp;&nbsp;&nbsp;&nbsp;"Ima još četiri sata do gašenja svetla. To će biti dovoljno."
<BR>&nbsp;&nbsp;&nbsp;&nbsp;&nbsp;"Ali hoću i ja!"
<BR>&nbsp;&nbsp;&nbsp;&nbsp;&nbsp;"U redu, ostavićemo te unutra celu noć."
<BR>&nbsp;&nbsp;&nbsp;&nbsp;&nbsp;"Ovaj... mislio sam sutra."
<BR>&nbsp;&nbsp;&nbsp;&nbsp;&nbsp;Četiri sata kasnije uklonili su podupirače i oslobodili Kadagva. Izgledao je samouveren kao i kada je ušao; izjavio je da je gladan, kao i da cela stvar nije ništa naročita: uglavnom je spavao.
<BR>&nbsp;&nbsp;&nbsp;&nbsp;&nbsp;"Da li bi pokušao ponovo?" uputi mu izazov Tirin.
<BR>&nbsp;&nbsp;&nbsp;&nbsp;&nbsp;"Sigurno."
<BR>&nbsp;&nbsp;&nbsp;&nbsp;&nbsp;"Ne, sada hoću ja..."
<BR>&nbsp;&nbsp;&nbsp;&nbsp;&nbsp;"Ćuti, Gibe. Sada, Kade? Da li bi se odmah vratio unutra, a da ti ne kažemo kada ćemo te pustiti?
<BR>&nbsp;&nbsp;&nbsp;&nbsp;&nbsp;"Bih."
<BR>&nbsp;&nbsp;&nbsp;&nbsp;&nbsp;"Bez hrane?"
<BR>&nbsp;&nbsp;&nbsp;&nbsp;&nbsp;"Hranili su zatvorenike", reče Ševek. "To je ono najćaknutije u celoj stvari."
<BR>&nbsp;&nbsp;&nbsp;&nbsp;&nbsp;Kadagv slegnu ramenima. Njegovo držanje uzvišene ustrajnosti bilo je nepodnošljivo.
<BR>&nbsp;&nbsp;&nbsp;&nbsp;&nbsp;"Čujte", obrati se Ševek dvojici najmlađih dečaka, "idite u kuhinju i tražite ono što je ostalo, a odnesite bocu ili nešto drugo puno vode." On se okrenu prema Kadagvu. Daćemo ti čitavo brdo hrane, tako da možeš ostati u toj rupi koliko želiš."
<BR>&nbsp;&nbsp;&nbsp;&nbsp;&nbsp;"Koliko vi želite", ispravi ga Kadagv.
<BR>&nbsp;&nbsp;&nbsp;&nbsp;&nbsp;"U redu. Ulazi unutra!" Kadagvova samouverenost pobudila je u Tirinu sklonost ka satiričkim istupima. "Ti si zatvorenik. Imaš da kažeš nešto samo kad si upitan. Shvataš? Okreći se. Šake na glavu!"
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Hoćeš li prestati?"
<BR>&nbsp;&nbsp;&nbsp;&nbsp;&nbsp;Kadagv se tupo upilji u njega.
<BR>&nbsp;&nbsp;&nbsp;&nbsp;&nbsp;"Ne smeš da pitaš zašto. Jer ako to učiniš, mi te možemo tući, a batine moraš da istrpiš, jer ti niko neće pomoći. Zato što te možemo šutnuti u jaja, a ti ne možeš nas. Jer nisi slobodan. Pristaješ li, dakle, na sve to?"
<BR>&nbsp;&nbsp;&nbsp;&nbsp;&nbsp;"Sigurno. Udari me."
<BR>&nbsp;&nbsp;&nbsp;&nbsp;&nbsp;Tirin, Ševek i zatvorenik stajali su i netremice se posmatrali, tvoreći neobičnu, ukočenu grupu oko fenjera u tami, među teškim temeljnim zidovima zgrade.
<BR>&nbsp;&nbsp;&nbsp;&nbsp;&nbsp;Tirin se osmehnu osiono, razmetljivo. "Nećeš ti meni da kažeš šta da uradim, profiteru jedan. Umukni i smesta u ćeliju!" Kada se Kadagv okrenuo da izvrši naređenje, Tirin ga gurnu rukama u leđa, od čega se ovaj pruži koliko je dug. Oteo mu se uzvik iznenađenja ili bola, a zatim je seo na tlo, vidajući jedan prst koji je odrao ili uganuo o naspramni zid ćelije. Ševek i Tirin nisu ništa rekli. Stajali su nepomično, bezizražajnih lica, u ulogama tamničara. No, nisu oni bili ti koji su sada igrali uloge, već su uloge igrale njih. Mladi dečaci vratiše se sa malo holumovog hleba, jednom dinjom i bocom vode. Uz put su razgovarali, ali neobično ćutanje oko ćelije zahvati odmah i njih. Unutra su stavljene hrana i voda, vrata su podignuta i zaglavljena. Kadagv se sam obreo u tami. Ostali se okupiše oko fenjera. Gibeš prošaputa: "Gde će da piški?"
<BR>&nbsp;&nbsp;&nbsp;&nbsp;&nbsp;"U krevet", uzvrati Tirin sardonički jasno.
<BR>&nbsp;&nbsp;&nbsp;&nbsp;&nbsp;"Šta ako mu se bude kakilo?" upita Gibeš i najednom prasnu u grohotan smeh.
<BR>&nbsp;&nbsp;&nbsp;&nbsp;&nbsp;"Šta je tako smešno sa kakenjem?"
<BR>&nbsp;&nbsp;&nbsp;&nbsp;&nbsp;"Pomislio sam... šta ako ne bude video... u mraku...?" Gibeš nije uspeo da objasni do kraja svoju duhovitu dosetku, ali i bez toga svi stadoše da se smeju sve dok se nisu zacenili. Svi su bili svesni toga da ih dečak zatvoren u ćeliji može čuti kako se cerekaju.
<BR>&nbsp;&nbsp;&nbsp;&nbsp;&nbsp;U dečijoj spavaonici prošlo je vreme gašenja svetla, a i mnogi odrasli već su bili u postelji, premda su u obitavalištima još tu i tamo gorela svetla. Ulica je bila prazna. Dečaci krenuše njome, povodeći se, smejući se i dovikujući, opijeni zadovoljstvom što dele tajnu, što uznemiravaju druge, što su povezani istim porokom. Razbudili su pola dece u spavaonici igrajući šuge po hodnicima i između kreveta. Nije im se usprotivio niko od odraslih; gungula se brzo primirila.
<BR>&nbsp;&nbsp;&nbsp;&nbsp;&nbsp;Tirin i Ševek ostali su dugo da sede na Tirinovom krevetu, došaptavajući se. Zaključili su da je Kadagv to sam tražio i da će zato dobiti dve cele noći zatvora.
<BR>&nbsp;&nbsp;&nbsp;&nbsp;&nbsp;Grupa se sastala po podne kod radionice za preradu drvene građe; kada je predradnik upitao gde je Kadagv, Ševek je razmenio pogled sa Tirinom. Našao je da je mudro ako ne odgovori: to ga je ispunjavalo osećanjem moći. Tirin je međutim, hladno uzvratio da se danas sigurno pridružio nekoj drugoj grupi; Ševeka je ova laž potpuno pomela. Osećanje tajne moći najednom ga je ispunilo nelagodnošću: noge su počele da ga svrbe, a uši su mu se zajapurile. Kada mu se predradnik obratio, trgao se od uzbuđenja, straha ili nekog sličnog osećanja, osećanja koje ranije nikad nije iskusio; bilo je slično neprijatnosti, ali znatno rđavije od toga: nekako unutrašnje, podlo. Neprekidno je razmišljao o Kadagvu dok je začepljivao i šmirglao rupe od eksera na pločama od iverice holumovog drveta, a zatim ponovo šmirglao ploče dok nisu postale glatke poput svile. Svaki put kada bi upravio pogled u svoj um, tamo bi video Kadagva. Bilo je odvratno.
<BR>&nbsp;&nbsp;&nbsp;&nbsp;&nbsp;Gibeš, koji je ostavljen da čuva stražu, došao je do Tirina i Ševeka posle večere; po izrazu lica videlo se da se oseća nelagodno. "Čini mi se da sam čuo kako Kad govori nešto tamo unutra. Čudnim glasom."
<BR>&nbsp;&nbsp;&nbsp;&nbsp;&nbsp;Usledila je pauza, a onda Ševek reče: "Pustićemo ga napolje."
<BR>&nbsp;&nbsp;&nbsp;&nbsp;&nbsp;Tirin se okrenuo ka njemu. "Ma hajde, Ševeče, šta si se raspekmezio. Kakav je to altruizam! Pusti ga da istraje do kraja i da stekne poštovanje prema sebi."
<BR>&nbsp;&nbsp;&nbsp;&nbsp;&nbsp;"Vraga altruizam. Ja hoću da poštujem sebe", uzvrati Ševek i krenu ka sedištu za učenje. Tirin ga je dobro poznavao; nije više traćio vreme na raspravljanje, već je pošao i on. Jedanaestogodišnjaci su se otegli u redu za njima. Puzeći su se podvukli pod zgradu do ćelije. Ševek je odglavio jednu prečagu, a Tirin drugu. Vrata zatvora padoše na spoljnju stranu uz tup udarac.
<BR>&nbsp;&nbsp;&nbsp;&nbsp;&nbsp;Kadagv je ležao na tlu, sklupčan na boku. On sede, a onda se sasvim polako pridiže i iziđe. Povio se više nego što je to bilo potrebno zbog niske tavanice i silno je žmirkao pri svetlosti fenjera, ali inače nije izgledao drugačije nego obično. Smrad koji je pokuljao za njim bio je neverovatan. Iz nekog razloga, dobio je proliv. Ćelija je bila puna ukropine, a i košulja mu je nosila žućkaste tragove retkog izmeta. Kada je ugledao te mrlje pri svetlosti fenjera, pokušao je da ih prikrije šakom. Niko, međutim, ništa nije primetio tim povodom.
<BR>&nbsp;&nbsp;&nbsp;&nbsp;&nbsp;Kada su ispuzali ispod zgrade i krenuli ka spavaonici, Kadagv upita: "Koliko je trajalo?"
<BR>&nbsp;&nbsp;&nbsp;&nbsp;&nbsp;"Oko trideset časova, računajući tu i prva četiri."
<BR>&nbsp;&nbsp;&nbsp;&nbsp;&nbsp;"Prilično dugo", uzvrati Kadagv, ne odveć ubedljivo.
<BR>&nbsp;&nbsp;&nbsp;&nbsp;&nbsp;Pošto su ga odveli do kupatila da se opere, Ševek otrča do nužnika, naže se nad šolju i poče da povraća. Grčevi su potrajali dobrih četvrt časa. Kada su minuli, još je drhtao i osećao se iscrpljen. Uputio se do zajedničke prostorije spavaonice, malo se zabavio čitanjem knjiga iz fizike, a onda rano otišao na počinak. Nijedan od petorice dečaka nikada više nije otišao do zatvora ispod sedišta za učenje. Niko više nije čak ni pomenuo tu epizodu, osim Gibeša koji se pravio važan pred nekim starijim dečacima i devojčicama; no, oni nisu shvatili šta je bilo po sredi, tako da su prešli preko cele stvari.
<BR>
<BR>&nbsp;&nbsp;&nbsp;&nbsp;&nbsp;Mesec je stajao visoko iznad Severozalaznog oblasnog instituta otmenih i materijalnih nauka. Četiri dečaka od petnaest i šesnaest godina sedela su na vrhu brega između proređenog, kržljavog površinskog holuma, klizeći pogledom od Oblasnog instituta do meseca.
<BR>&nbsp;&nbsp;&nbsp;&nbsp;&nbsp;"Čudno", reče Tirin. "Nikada mi ranije nije palo na pamet..."
<BR>&nbsp;&nbsp;&nbsp;&nbsp;&nbsp;Ostala trojica oglasiše se opaskama o tome da nije nimalo čudno što se on nečega nije dosetio.
<BR>&nbsp;&nbsp;&nbsp;&nbsp;&nbsp;"Nikada mi ranije mi nije pala na pamet", ponovi Tirin, nimalo pometen upadicama "činjenica da ima ljudi koji sede na nekom brdu tamo gore, na Urasu, posmatraju Anares i kažu: 'Pazi, evo meseca.' Naša zemlja je njihov mesec; naš mesec je njihova zemlja."
<BR>&nbsp;&nbsp;&nbsp;&nbsp;&nbsp;"Pa, u čemu je, onda, Istina?" odrecitova Bedap i zevnu.
<BR>&nbsp;&nbsp;&nbsp;&nbsp;&nbsp;"U brdu na kome čovek sedi", uzvrati Tirin.
<BR>&nbsp;&nbsp;&nbsp;&nbsp;&nbsp;Nastavili su da posmatraju blistavi, zamućeni tirkiz, koji nije više imao sasvim okrugao oblik, budući da je juče prošao dan kada je bio pun. Severna ledena kapa izgledala je zaslepljujuća. "Vedro je na severu", primeti Ševek. "Sunčano. Ona smeđa izbočina, tamo, to je A-Io."
<BR>&nbsp;&nbsp;&nbsp;&nbsp;&nbsp;"Svi se izležavaju nagi na suncu", reče Kvetur, "sa draguljem u pupku i potpuno bez kose."
<BR>&nbsp;&nbsp;&nbsp;&nbsp;&nbsp;Usledilo je ćutanje.
<BR>&nbsp;&nbsp;&nbsp;&nbsp;&nbsp;Popeli su se na vrh brega radi muškog društva. Prisustvo žena svima im je smetalo. Činilo im se da je u poslednje vreme svet postao pun devojaka. Ma kuda pogledali, bilo budni ili u snu, viđali bi samo devojke. Svako je od njih pokušao da ima odnose sa devojkama; neki su, u očajanju, takođe pokušali da nemaju odnose sa devojkama. No, izlazilo je na isto. Devojke su bile posvuda.
<BR>&nbsp;&nbsp;&nbsp;&nbsp;&nbsp;Pre tri dana, na času istorije posvećenu Odoinom pokretu, bio je prikazan film koji su svi gledali; posle toga, svakome su se, kada bi ostao sam, u sećanje vraćali prizori dragulja koji se prelivaju počivajući u glatkoj udubini smeđih, uljem namazanih trubuha žena.
<BR>&nbsp;&nbsp;&nbsp;&nbsp;&nbsp;Istom prilikom videli su i tela dece, kosmate kao i oni, nabacana na gomilu poput starog gvožđa, krutog i zarđalog, na nekoj obali, kao i ljude kako preko njih prelivaju naftu i potpaljuju je. "Glad u pokrajini Bahifoil i naciji Tu", kazao je glas komentatora. "Tela dece umrle od gladi i bolesti spaljuju se na obali. A na obalama Tiusa, sedam stotina kilimetara odatle, u naciji A-Io (tog trenutka pojaviše se pupci sa draguljima), žene koje za seksualnu upotrebu drže muški članovi posedničke klase (ovo je bilo izgovoreno na iotskom zato što na praviku nisu postojale odgovarajuće reči) izležavaju se na pesku celi dan, sve dok im uveče ne bi poslužili večeru pripadanici neposedničke klase." Krupni plan večere: meka usta koja žvaću, mljackaju i osmehuju se, glatke ruke koje posežu za obilnim, sočnim poslasticama u srebrnim zdelama. Zatim ponovo prelaz na slepo, tupo lice mrtvog deteta, ovorenih usta, prazno, pocrnelo, sparušeno. "Jedno uz drugo", rekao je tihi glas.
<BR>&nbsp;&nbsp;&nbsp;&nbsp;&nbsp;Ali u svesti svih dečaka nicala je jedna ista slika poput kakvog uljanog mehura što se preliva mnoštvom boja.
<BR>&nbsp;&nbsp;&nbsp;&nbsp;&nbsp;"Koliko su stari ti filmovi?" upita Tirin. "Jesu li iz razdoblja pre Naseljavanja ili su savremeni? To nikada ne kažu."
<BR>&nbsp;&nbsp;&nbsp;&nbsp;&nbsp;"Kakve to ima veze?" uzvrati Kvetur. "Tako su živeli na Urasu pre Odoine revolucije. Odonjani su svi otišli odande i prešli na Anares. Verovatno se ništa nije promenilo... stvari su i dalje iste, tamo." On pokaza prema plavozelenom mescu.
<BR>&nbsp;&nbsp;&nbsp;&nbsp;&nbsp;"Kako to možemo znati?"
<BR>&nbsp;&nbsp;&nbsp;&nbsp;&nbsp;"Šta hoćeš da kažeš Tire?" upita Ševek.
<BR>&nbsp;&nbsp;&nbsp;&nbsp;&nbsp;"Ako su ovi snimci stari sto pedeset godina, onda su stvari na Urasu sada možda potpuno drugačiji. Ne kažem da uistinu jesu, ali ako bi to bilo posredi, kako bismo mi doznali? Ne idemo tamo, ne razgovaramo sa njima, nema nikakvog opštenja. Mi, u stvari, nemamo pojma kakav je život na Urasu, sada."
<BR>&nbsp;&nbsp;&nbsp;&nbsp;&nbsp;"Ljudi iz UPR-a znaju. Oni razgovaraju sa Urašanima koji dovoze robu teretnjacima na anareški kosmodrom. Obavešteni su. Moraju to da budu, kako bismo mogli da trgujemo sa Urašanima i da znamo u kojoj meri predstavljaju pretnju po nas." Bedap je govorio razložno, ali Tirinov odgovor bio je oštar: "U UPR-u su možda obavešteni, ali mi nismo."
<BR>&nbsp;&nbsp;&nbsp;&nbsp;&nbsp;"Obavešteni!" reče Kvetur. "O Urasu na prestajem da slušam još od jaslica! Sasvim mi je svejedno da li ću ikada više videti neku sliku ludih uraških gradova i masnih uraških telesa!"
<BR>&nbsp;&nbsp;&nbsp;&nbsp;&nbsp;"U tome i jeste stvar", reče Tirin sa prizvukom radosti u glasu, osobenim za dosledno logičko zaključivanje. "Sav materijal o Urasu koji je dostupan studentima u dlaku je isti. Odvratan, nemoralan, izmetan. Ali pazite! Ako je stanje uistinu bilo tako rđavo kada su Naseljivači otišli, kako je onda moglo da potraje još sto pedeset godina? Ako su stvarno bili tako bolesni, kako onda već nisu izumrli? Zašto njihovo posedničko društvo nije propalo? Čega se mi toliko bojimo?"
<BR>&nbsp;&nbsp;&nbsp;&nbsp;&nbsp;"Zaraze", uzvrati Bedap.
<BR>&nbsp;&nbsp;&nbsp;&nbsp;&nbsp;"Zar smo toliko slabašni da ne bismo mogli da podnesemo ni kratkotrajno izlaganje bolesti? U svakom slučaju, ne mogu svi tamo biti bolesni. Bez obzira na to kakvo im je društvo, među njima sigurno ima i valjanog sveta. Ljudi se i ovde razlikuju, zar ne? Jesmo li svi mi savršeni odonjani? Pogledajte samo onog prdonju Pesusa!"
<BR>&nbsp;&nbsp;&nbsp;&nbsp;&nbsp;"Ali u bolesnom organizmu čak je i zdrava ćelija osuđena na propast", uzvrati Bedap.
<BR>&nbsp;&nbsp;&nbsp;&nbsp;&nbsp;"Oh, Analogijom se sve može dokazati i ti to znaš. Uostalom, otkud mi stvarno znamo da im je društvo bolesno?"
<BR>&nbsp;&nbsp;&nbsp;&nbsp;&nbsp;Bedap stade da glođe nokat na palcu. "Hoćeš da kažeš da nas UPR i sindikat za obrazovnu opremu lažu o Urasu?"
<BR>&nbsp;&nbsp;&nbsp;&nbsp;&nbsp;"Ne; rekao sam da znamo samo ono što nam se kaže. A znate li šta nam se kaže?" Tirinovo tamno lice sa prćastim nosem, jasno pri plavičastoj mesečini, okrenu se ka njima. "Kvet je to rekao pre jedan minut. Preneo vam je poruku. Čuli ste je: prezirite Uras, mrzite Uras, bojte se Urase."
<BR>&nbsp;&nbsp;&nbsp;&nbsp;&nbsp;"A zašto da ne?" usprotivi se Kvetur. "Seti se samo kako su postupili prema nama, odonjanima!"
<BR>&nbsp;&nbsp;&nbsp;&nbsp;&nbsp;"Dali su nam svoj mesec, zar ne?"
<BR>&nbsp;&nbsp;&nbsp;&nbsp;&nbsp;"Da nas spreče na uništimo njihove profiterske države i da tamo osnujemo pravedno društvo. A čim su nas se otarasili, kladim se da su smesta počeli brže nego ikad da jačaju vlade i vojske, zato što više nije bilo nikoga ko bi ih sprečio u tome. Ako bismo im otvorili kosmodrom, misliš da bi nam došli kao braća i prijatelji? Ima ih hiljadu miliona, a nas samo dvadeset miliona. Naprosto bi nas zbrisali ili bi od nas načinili, kako si ono rekao, kako se kaže, robove koji bi za njih radili u rudnicima!"
<BR>&nbsp;&nbsp;&nbsp;&nbsp;&nbsp;"U redu. Slažem se da je verovatno mudro bojati se Urasa. Ali čemu mržnja. Mržnja nije svrsishodna; zašto nas uče njoj? Da li je možda stvar u tome što bi nam se Uras dopao, ukoliko bismo znali kako je stvarno na njemu? Bar nekima i bar delimično? Ono što UPR želi da spreči nije samo to da neki od njih dođu ovde, već i da neki od nas požele da odu tamo."
<BR>&nbsp;&nbsp;&nbsp;&nbsp;&nbsp;"Da odemo na Uras?" upita Ševek zgranuto.
<BR>&nbsp;&nbsp;&nbsp;&nbsp;&nbsp;Raspravljali su se zato što su uživali u raspravama, zato što im se dopadao brzi prelet nesputanih misli po neistraženim mogućnostima, zato što su voleli da postavljaju još nepostavljena pitanja. Bili su pametni, umovi su im već bili disciplinovani u duhu jasnoće nauke, a i imali su po šesnaest godina. Ali u ovom trenutku za Ševeka je nestalo zadovoljstva raspravljanja, baš kao i nešto ranije za Kvetura. Bio je pometen. "Ko bi ikada poželeo da ode na Uras?" upita on. "Čemu to?"
<BR>&nbsp;&nbsp;&nbsp;&nbsp;&nbsp;"Da ustanovi kakav je jedan drugi svet. Da se lično osvedoči šta je to 'konj'!"
<BR>&nbsp;&nbsp;&nbsp;&nbsp;&nbsp;"To je detinjasto" reče Kvetur. "Postoji život i u nekim drugim zvezdanim sistemima", on pokaza rukom prema nebeskom svodu oblivenom mesečinom. "Tako kažu. Pa šta s tim? Mi smo imali sreću da budemo rođeni ovde!"
<BR>&nbsp;&nbsp;&nbsp;&nbsp;&nbsp;"Ako smo bolji od bilo kog drugog ljudskog društva", uzvrati Tirin, "onda bi trebalo da im pomognemo. Ali to nam je zabranjeno."
<BR>&nbsp;&nbsp;&nbsp;&nbsp;&nbsp;"Zabranjeno? Neorganska reč. Ko zabranjuje? Ti eksternalizuješ samu integrativnu funkciju", reče Ševek, nagnuvše se napred i govoreći žustrije. "Red nije isto što i 'naredba'. Ne idemo sa Anaresa zato što smo mi Anares. Kao Tirin ti ne možeš iz Tirinove kože. Može ti se dopadati da pokušaš da budeš neko drugi, da bi video kako je to, ali ti to neće poći za rukom. Je li, međutim, uzrok tome nečija prisila? Da li nas neko silom zadržava ovede? Kojom to silom: kojim to zakonima, vladama, policijom? Nema ničeg takvog. U pitanju je, naprosto, naše vlastito biće, naša odonjanska priroda. Ti si po svojoj prirodi Tirin, baš kao što sam i ja po prirodi Ševek, a zajednička nam je priroda to što smo odonjani, odgovorni jedni drugima. I baš ta odgovornost je naša sloboda. Ukoliko bismo je prenebregli, izgubili bismo slobodu. Da li bi ti se stvarno dopalo da živiš u društvu u kome nemaš odgovornosti ni slobode, u kome nemaš izbora, već samo pritvorno pravo na pokoravanje zakonu, odnosno na nepokoravanje, koje se, međutim, kažnjava? Da li bi uistinu voleo da živiš u zatvoru?"
<BR>&nbsp;&nbsp;&nbsp;&nbsp;&nbsp;"Oh, pakla mu, ne. Dopusni mi da govorim. Nevolja sa tobom, Ševe, jeste u tome što ti ne kažeš ništa sve dok ne sakupiš čitavo brdo argumenata, teških kao cigle, a onda ih sve najednom izručiš i uopšte se ne osvrneš na izmrcvareno i krvavo telo ispod gomile."
<BR>&nbsp;&nbsp;&nbsp;&nbsp;&nbsp;Ševek se ponovo zavali, sa izrazom čoveka koji je dokazao da je u pravu.
<BR>&nbsp;&nbsp;&nbsp;&nbsp;&nbsp;Ali Bedap, zdepast momak četvrtastog lica, opet stade da glođe nokat na palcu i reče: "Bilo kako bilo, ono što je Tir kazao stoji. Bilo bi dobro ustanoviti da li znamo punu istinu o Urasu."
<BR>&nbsp;&nbsp;&nbsp;&nbsp;&nbsp;"Ko nas, po tvom mišljenu, laže?" upita Ševek.
<BR>&nbsp;&nbsp;&nbsp;&nbsp;&nbsp;Bez uzbuđenja, Bedap ga pogleda u oči. "Ko, brate? Ko drugi do mi sami?"
<BR>&nbsp;&nbsp;&nbsp;&nbsp;&nbsp;Planeta-sestra sjala je povrh njih, vedra i blistava, predivan primer neverovatnosti stvarnog.
<BR>
<BR>&nbsp;&nbsp;&nbsp;&nbsp;&nbsp;Pošumljavanje zapadnog priobalja Temaenskog mora predstavljalo je jedan od velikih poduhvata petnaeste decenije po Naseljavanju na Anares; u poslu je učestvovalo blizu osamnaest hiljada ljudi tokom razdoblja od dve godine.
<BR>&nbsp;&nbsp;&nbsp;&nbsp;&nbsp;Iako su dugačke obale Jugoistoka bile plodne, izdržavajući mnoge ribarske i ratarske zajednice, obradive površine pružale su se samo sasvim uskim područjem uz more. Dublje u kopno i na zapad, pravo preko ogromnih ravnica Jugozapada, zemlja je bila nenastanjena, izuzev nekoliko izdvojenih rudarskih gradića. Bila je to oblast koja je dobila naziv Prašina.
<BR>&nbsp;&nbsp;&nbsp;&nbsp;&nbsp;U prethodnoj geološkoj eri Prašinu je prekrivala ogromna šuma holuma, sveprisutnog, preovlađujućeg biljnog roda na Anaresu. Sadašnja klima bila je toplija i suvlja. Hiljadugodišta suše satrla su drveće i isušila tlo, pretvorivši ga u finu, sitnu prašinu koja se sada podizala i pri najslabijem vetru, obrazujući brda koja su po neumekšanim obrisima i ogoljenosti sasvim nalikovala na peščane dine. Anarešani su se uzdali da će povratiti plodnost te nestale zemlje tako što će ponovo zasaditi šume. To je bilo, pomisli Ševek, u saglasnosti sa načelom Uzročne kružnosti, što ga je prenebregavala škola Sleda, trenutno uvažavana među fizičarima na Anaresu, iako je ono i dalje predstavljalo prisan, taktički elemenat odonjanske misli. On je želeo da napiše tekst u kome bi pokazao vezu između Odoinih zamisli i ideja temporalne fizike, a naročito uticaj Uzročne kružnosti na njeno rešavanje problema ciljeva i sredstava. Ali sa osamnaest godina nije još posedovao dovoljno znanja da sroči takav ogled i po svoj prilici nikada ga ne bi stekao da se uskoro nije vratio fizici, otišavši iz proklete Prašine.
<BR>&nbsp;&nbsp;&nbsp;&nbsp;&nbsp;Noću su u bivacima podignutim za potrebe projekata svi kašljali. Danju je kašljanje bilo umerenije: odveć su, naime, bili zauzeti da bi imali vremena za to. Prašina im je bila neprijatelj, taj fini, suvi prah koji je zaptivao grla i pluća: neprijatelj i pokretač, njihova nada. Nekada je prašina počivala, bogata i tamna, u senkama drveća. Kada budu obavili svoj dugotrajan posao, možda će ponovo tako poleći.
<BR>
<BR>&nbsp;&nbsp;&nbsp;&nbsp;&nbsp;Ona rađa zeleni list iz kamena,
<BR>&nbsp;&nbsp;&nbsp;&nbsp;&nbsp;Iz srca stene bistra voda izvire...
<BR>
<BR>&nbsp;&nbsp;&nbsp;&nbsp;&nbsp;Gimar je često pevušila taj napev, a sada, dok su se u topli smiraj dana vraćali u bivak preko ravnice, pevala je naglas pesmu.
<BR>&nbsp;&nbsp;&nbsp;&nbsp;&nbsp;"Ko je to? Ko je 'ona'?" upita Ševek.
<BR>&nbsp;&nbsp;&nbsp;&nbsp;&nbsp;Gimar se osmehnu. Njeno široko, svilasto lice bilo je zamrljano stvrdnutom prašinom, kosa joj je bila puna prašine, a i osećala se snažno i prijatno na znoj.
<BR>&nbsp;&nbsp;&nbsp;&nbsp;&nbsp;"Odrasla sam na Jugoishodu", reče ona. "Tamo ima mnogo rudnika. To je pesma rudara."
<BR>&nbsp;&nbsp;&nbsp;&nbsp;&nbsp;"Kojih rudara?"
<BR>&nbsp;&nbsp;&nbsp;&nbsp;&nbsp;"Zar ne znaš? Ljudi koji su već bili tamo kada su Naseljivači došli. Neki su ostali i pridružili se solidarnosti. Kopači zlata i kalaja. Još imaju neke svoje praznike i pesme. Moj tade bio je rudar i često mi je pevao tu pesmu kada sam bila mala." <EM>Tade - tata. Dete može svakog odraslog da nazove mame ili tade. Gimarin tade mogao je da joj bude otac, stric, ujak, ali i neko ko nije u srodstvu sa njom, premda ispoljava odgovornost i naklonost osobene za roditelje ili babu i dedu. Ona je mogla više ljudi da naziva tade ili mame, ali ove reči ipak imaju užu upotrebu nego amar - brat/sestra - koji se može primeniti na svakoga.</EM>
<BR>&nbsp;&nbsp;&nbsp;&nbsp;&nbsp;"Dobro, a ko je 'ona'?"
<BR>&nbsp;&nbsp;&nbsp;&nbsp;&nbsp;"Ne znam, tako idu reči pesme. Nije li to isto što i mi radimo ovde? Izvlačimo zeleno lišće iz stena!"
<BR>&nbsp;&nbsp;&nbsp;&nbsp;&nbsp;"Zvuči mi religijski."
<BR>&nbsp;&nbsp;&nbsp;&nbsp;&nbsp;"Ti i tvoj čudan, knjiški način izražavanja. Posredi je samo pesma. Oh, kako bih želela da smo u onom drugom bivaku gde bih mogla da odem na plivanje. Sva zaudaram!"
<BR>&nbsp;&nbsp;&nbsp;&nbsp;&nbsp;"I ja zaudaram."
<BR>&nbsp;&nbsp;&nbsp;&nbsp;&nbsp;"Svi zaudaramo."
<BR>&nbsp;&nbsp;&nbsp;&nbsp;&nbsp;"Solidarno..."
<BR>&nbsp;&nbsp;&nbsp;&nbsp;&nbsp;Ali ovaj bivak bio je udaljen petnaest kilometara od obala Temaea, i tu se moglo plivati jedino u prašini.
<BR>&nbsp;&nbsp;&nbsp;&nbsp;&nbsp;U bivaku je postojao jedan čovek čije je ime, kada bi bilo izgovoreno, zvučalo slično Ševekovom: Ševet. Kada bi jednoga pozvali, drugi bi odgovarao. Ševek je osećao svojevrsnu naklonost prema tom čoveku, vezu koje je bila posebnija od bratske, zbog ove slučajne sličnosti. Nekoliko puta je primetio kako ga Ševet kradomice posmatra. Još, međutim, nisu imali prilike da razgovaraju.
<BR>&nbsp;&nbsp;&nbsp;&nbsp;&nbsp;Ševekove prve dekade u projektu pošumljavanja bile su provedene u nemoj ozlojeđenosti i iscrpljenosti. Ljudi koji su izabrali da rade na središnje funkcionalnim poljima, kao što je, na primer, fizika, ne bi trebalo da budu pozivani na ovakve projekte i obuhvatani posebnim sazivima. Nije li nemoralno raditi poslove u kojima čovek ne uživa? Poslove je, doduše, trebalo obavljati, ali mnoštvu sveta nisu se dopadala radna odredišta na koja su upućivani i oni su ih često menjali. Bilo bi, u stvari, bolje da su se dobrovoljno javljali prema sklonostima. Svaka budala mogla je da radi ovaj posao. Zapravo, mnogi bi ga obavljali bolje nego što je on bio u stanju. Ponosio se svojom snagom i uvek bi se dobrovoljno javljao za težačke radove kada bi na njega došao na red u okviru kružnih dužnosti svakog desetog dana u zajednici; ali ovde je to bilo iz dana u dan, po osam časova dnevno, u prašini i vrelini. Ceo dan bi nestrpljivo očekivao veče kada bi mu se ukazala prilika da se osami i razmišlja, ali istog časa kada bi se obreo u šatoru za spavanje posle večere glava bi mu samo klonula i on bi zaspao kao kamen, probudivši se tek u zoru. Nijedna misao nikada nije stigla da mu prostruji umom.
<BR>&nbsp;&nbsp;&nbsp;&nbsp;&nbsp;Ljudi sa kojima je radio pokazali su se uglavnom nezanimljivi i prilično sirovi; čak i oni koji su bili mlađi od njega ophodili su se prema njemu kao prema dečaku. Pun prezira i ozlojeđen, nalazio je zadovoljstvo jedino u pisanju svojim prijateljima Tirinu i Rovabi naročitom šifrom koju su izmislili u Institutu; posredi je bio niz verbalnih ekvivalenata posebnih simbola iz temporalne fizike. Ispisani, oni bi izgledali smisleni kao kakva poruka, ali su, u stvari, bili lišeni svakog smisla izuzev jednačina i filozofskih formula koje su prikrivali. Ševekove i Rovabine jednačine bile su prave. Tirinova pisma bila su veoma smešna i ubedila bi svakoga da je u njima reč o istinskim osećanjima i događajima, ali je zato fizika u njima bila prilično sumnjive vrednosti. Ševek je često slao ovakve šifrovane poruke, pošto je ustanovio da je kadar da ih smišlja dok kopa rupe u kamenu tupim ašovom pri peščanoj oluji. Tirin mu je odgovorio nekoliko puta, Rovab samo jednom. Ona je bila prilično hladna devojka, znao je to vrlo dobro. Ali niko u Institutu nije imao pojma koliko se on ovde osećao utučeno. Niko od njih nije bio premešten, neposredno pošto je započeo samostalno istraživanje, na rad u okviru jednog prokletog projekta sađenja stabala. Njihova središnja funkcija nije bila uzalud straćena. Oni su radili: radili su ono što su želeli. On nije radio, već je bio rađen.
<BR>&nbsp;&nbsp;&nbsp;&nbsp;&nbsp;Pa ipak, bilo je neobično koliko ste se osećali ponosni onim što ste uradili na ovaj način - sve u svemu - koliko vam je to zadovoljstva pružalo. A i neki ljudi sa kojima je radio bili su uistinu izuzetni. Gimar, na primer. U prvi mah ga je njena mišićava lepota u priličnoj meri ispunila strahopoštovanjem, ali sada je i on postao dovoljno snažan da je poželi.
<BR>&nbsp;&nbsp;&nbsp;&nbsp;&nbsp;"Hajde sa mnom noćas, Gimar."
<BR>&nbsp;&nbsp;&nbsp;&nbsp;&nbsp;"Oh, ne", uzvrati ona, pogledavši ga tako iznenađeno da on odmah dodade, uz izvesno dostojanstvo bola: "Smatrao sam da smo prijatelji."
<BR>&nbsp;&nbsp;&nbsp;&nbsp;&nbsp;"Jesmo."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Ja imam ortaka. On je kod kuće."
<BR>&nbsp;&nbsp;&nbsp;&nbsp;&nbsp;"Mogla si da mi kažeš", reče Ševek, porumenevši do ušiju.
<BR>&nbsp;&nbsp;&nbsp;&nbsp;&nbsp;"Nije mi palo na pamet da je to potrebno. Izvini zbog toga, Ševe."
<BR>&nbsp;&nbsp;&nbsp;&nbsp;&nbsp;Pogledala ga je tako žalosno da on reče, malo probuđene nade: "Ne misliš li..."
<BR>&nbsp;&nbsp;&nbsp;&nbsp;&nbsp;"Ne. Ne postupa se tako u ortaštvu: malo njemu, a malo drugima."
<BR>&nbsp;&nbsp;&nbsp;&nbsp;&nbsp;"Doživotno ortaštvo uistinu je protiv odonjanske etike, čini mi se", uzvrati Ševek, oporo i pedantno.
<BR>&nbsp;&nbsp;&nbsp;&nbsp;&nbsp;"Koješta", reče Gimar svojim blagim glasom. "Posedovati je pogrešno; deliti je ispravno. A šta više možeš deliti do celoga sebe, čitav svoj život, sve noći i sve dane?"
<BR>&nbsp;&nbsp;&nbsp;&nbsp;&nbsp;On sede, sa šakama među kolenima, pognute glave, dugonja, koščat, utučen, nepotpun. "Nisam ja za to", reče on posle izvesnog vremena.
<BR>&nbsp;&nbsp;&nbsp;&nbsp;&nbsp;"Ti?"
<BR>&nbsp;&nbsp;&nbsp;&nbsp;&nbsp;"Nikada, u stvari, nisam nikog upoznao. Zato te i nisam razumeo. Odsečen sam. Ne snalazim se. Nikada se neću snaći. Bilo bi smešno da ja razmišljam o ortaštvu. Tako nešto je za ... za ljudska bića..."
<BR>&nbsp;&nbsp;&nbsp;&nbsp;&nbsp;Bojažljivo, kretnjom koja je odražavala ne seksualnu uzdržanost, već stidljivost proisteklu iz poštovanja, Gimar mu stavi ruku na rame. Nije ga ospokojila. Nije mu kazala da je kao i svi ostali. "Nikada više neću upoznati nekoga kao što si ti, Ševe", reče ona. "Nikada te neću zaboraviti."
<BR>&nbsp;&nbsp;&nbsp;&nbsp;&nbsp;No, svejedno, odbijanje je odbijanje. Uprkos svoj njenoj blagosti, kada se udaljio osećao je prazninu u duši i bio je ljut.
<BR>&nbsp;&nbsp;&nbsp;&nbsp;&nbsp;Vreme je bilo veoma toplo. Malo bi osvežilo tek u časovima pred svitanje.
<BR>&nbsp;&nbsp;&nbsp;&nbsp;&nbsp;Čovek po imenu Ševet dođe do Ševeka jedne noći posle večere. Bio je to zdepast tridesetogodišnjak lepuškastih crta lica. "Dosta mi je toga da me mešaju sa tobom", reče on. "Promeni ime ."
<BR>&nbsp;&nbsp;&nbsp;&nbsp;&nbsp;Osorna napadnost ranije bi zbunila Ševeka. Sad je on naprosto uzvratio istom merom. "Promeni sam ime ako ti se ne dopada", reče on.
<BR>&nbsp;&nbsp;&nbsp;&nbsp;&nbsp;"Ti si jedan od onih sitnih profitera koji idu u školu da bi sačuvali čiste ruke", reče čovek. "Oduvek sam želeo da mi neko od vas dopadne šaka."
<BR>&nbsp;&nbsp;&nbsp;&nbsp;&nbsp;"Ne nazivaj me profiterom", reče Ševek, ali ovoj raspravi nije bilo suđeno da ostane samo na rečima. On se presamiti od Ševetovog iznenadnog udarca. No, budući da je imao duže ruke i da je bio žustriji nego što mu je protivnik očekivao, uspeo je da zada nekoliko protivudaraca; pa ipak, na kraju je bio nadjačan. Nekoliko ljudi zastalo je da vidi u čemu je stvar, uverilo se da je posredi poštena, premda ne i zanimljiva borba i produžilo svojim putem. Prosto nasilje nije ih ni vređalo ni privlačilo. Ševek nije zatražio pomoć, tako da se cela stvar ticala samo njega. Kad je došao k sebi, ležao je na leđima na tamnom tlu između dva šatora.
<BR>&nbsp;&nbsp;&nbsp;&nbsp;&nbsp;Nekoliko dana zvonilo mu je u desnom uh, a i stekao je rascepljenu usnu kojoj je dugo bilo potrebno da zaceli zato što je prašina nadraživala sve rane. On i Ševet više nisu prozborili ni reči. Viđao ga je iz daleka, kraj drugih vatri na kojima se kuvalo, ali nije osećao mržnju prema njemu. Ševet mu je dao ono što je trebalo da mu da, a on je prihvatio taj dar, premda ga dugo nije odmerio niti razmotrio njegovu prirodu. Kad je to najzad učinio, više ga nije mogao razlikovati od jednog drugog dara, jednog drugog razdoblja svog stasavanja. Jedna devojka koja se nedavno pridružila njegovoj radnoj grupi prišla mu je baš kao i Ševet, u tami, kada se on udaljio od vatre na kojoj se kuvalo i dok mu usna još nije zacelila... Docnije se nije mogao setiti šta mu je kazala; začikavala ga je; on je ponovo uzvratio jednostavno. Otišli su u ravnicu optočenu tamom i ona mu je tu podarila slobodu putenosti. Bio je to njen dar, i on ga je takođe prihvatio. Kao i sva deca na Anaresu, slobodno je sticao seksualna iskustva kako sa dečacima tako i sa devojčicama, ali on i oni bili su deca; nije odmakao ni korak dalje od zadovoljstva za koje je smatrao da je sve što tu postoji. Bešun, vična uživanju, povela ga je u samo srce seksualnosti, gde nema srdžbe i neprimerenosti, gde dva tela što žude da se spoje potiru trenutak u toj žudnji, nadilazeći svoja bića, nadilazeći vreme.
<BR>&nbsp;&nbsp;&nbsp;&nbsp;&nbsp;Sve je sada postalo lako, tako lako i divno, u toploj prašini, pri sjaju zvezda. Dani su izgledali dugi, vreli i jarki, a prašina je mirisala na Bešunino telo.
<BR>&nbsp;&nbsp;&nbsp;&nbsp;&nbsp;Sada je radio u brigadi sadilaca. Sa Severoistoka su stigli kamioni puni majušnih stabala, na hiljade sadnica odgajanih u Zelenim Planinama, gde su godišnje padavine dostizale četrdeset inča, kišni pojas. Zasađivali su majušna stabla u prašinu.
<BR>&nbsp;&nbsp;&nbsp;&nbsp;&nbsp;Kada je posao okončan, pedesetoro ljudi koji su već radili drugu godinu na projektu krenulo je u kamionima-platformama; udaljivši se malo, osvrnuli su se za sobom i videli ono što su načinili. Na bledim prevojima i terasama pustinje bila je polegla zelena magla, veoma slabašna. Na mrtvoj zemlji počivao je, sasvim tanak, pokrov života.
<BR>&nbsp;&nbsp;&nbsp;&nbsp;&nbsp;Veselili su se, pevali, dovikivali s kamiona na kamion. Ševekove oči ispuniše se suzama i na um mu pade: Ona rađa zeleni list iz kamena... Gimar je davno premeštena nagrag na Jugoishod. "Zašto si napravio takvo lice?" upita ga Bešun, stisnuvši se uz njega i prevlačeći šakom po njegovoj čvrstoj mišici, pobeleloj od prašine, dok se kamion truckao.
<BR>
<BR>&nbsp;&nbsp;&nbsp;&nbsp;&nbsp;"Žene", reče Vokep u kamionskom depou u Kalajnoj Rudi, na Jugozapadu. "Žene misle da te poseduju. Nijedna žena ne može da bude pravi odonjanin."
<BR>&nbsp;&nbsp;&nbsp;&nbsp;&nbsp;"Ali sama Odo...?"
<BR>&nbsp;&nbsp;&nbsp;&nbsp;&nbsp;"Teorija. Uostalom, nije vodila nikakav seksualni život pošto je Asieo ubijen, je l' tako? Na kraju krajeva, uvek postoje izuzeci. Ali kod većine žena njihov jedini odnos prema muškarcu jeste imanje. Posedovati ili biti posedovan."
<BR>&nbsp;&nbsp;&nbsp;&nbsp;&nbsp;"Misliš da se one razlikuju od muškaraca u tom pogledu?"
<BR>&nbsp;&nbsp;&nbsp;&nbsp;&nbsp;"Znam izvesno. Ono što muškarac želi jeste sloboda. Ono što žena želi jeste posedništvo. Pustiće te da odeš jedino ako dobije u zamenu nešto drugo. Sve žene su posednici."
<BR>&nbsp;&nbsp;&nbsp;&nbsp;&nbsp;"To nimalo nije lepo reći o polovini ljudske rase", uzvrati Ševek, pitajući se da li mu je sabesednik u pravu. Bešun se razbolela od plakanja kada je on dobio premeštaj na Severozapad, besnela je, kukala, upinjala se da ga navede da kaže kako ne može da živi bez nje, ponavljala je da ne može da živi bez njega i da moraju biti ortaci. Ortaci! Kao da je mogla da ostane sa ma kojim muškarcem duže od pola godine!
<BR>&nbsp;&nbsp;&nbsp;&nbsp;&nbsp;Jezik kojim je Ševek govorio, jedini koji je znao, nije imao nijedan posednički idiom za seksualni čin. Na praviku je besmisleno bilo kazati da je neki muškarac 'imao' ženu. Reč koja je po značenju bila najbliža glagolu 'jebati' i koja se isto tako mogla koristiti kao psovka glasila je 'silovati'. Uobičajeni izraz, koji se javljao samo u množini, mogao se prevesti jedino nekom neutralnom rečju, kao što je, na primer, imati odnos. Njime se podrazumevalo ništo što dvoje ljudi čine, a ne nešto što čini ili ima jedna osoba. Ovaj okvir reči nije mogao u većoj meri od bilo kog drugog da sadrži svu ukupnost datog iskustva, i Ševek je bio svestan oblasti koja je izostavljenja, premda nije umeo pouzdano reći šta je ona obuhvatala. Izvesno je osećao da je posedovao Bešun, da ju je imao, nekih od onih noći obasjanih sjajem zvezda u Prašini. A i ona je mislila da poseduje njega. Ali oboje su se prevarili; uprkos svojoj sentimentalnosti, Bešun je toga bila svesna. Poljubila ga je za oproštaj, poslednji put se osmehnula, a onda ga pustila. Nije ga posedovala. Njegovo vlastito telo, obuzeto prvim naviranjem seksualne strasti odraslih, bilo je to koje ga je, u stvari, posedovalo - baš kao i nju. Ali to je sada minulo. Dogodilo se. Nikada se više (pomisli on, osamnaestogodišnjak, sedeći sa usputnim poznanikom u kamionskom depou u Kalajnoj Rudi, u ponoć, sa čašom gustog i slatkog voćnog napitka, čekajući da se ukraca na neki konvoj koji ide na sever) neće dogoditi, neće moći da se dogodi. Zbiće se još mnoge stvari, ali po drugi put neće biti zatečen, savladan, poražen. Poraziti, predati se - bilo je draži u tome. Bešun možda nikada neće poželeti neku drugu radost do te dve. A i zašto bi? Onda je bila ta, slobodna, koja ga je oslobodila.
<BR>&nbsp;&nbsp;&nbsp;&nbsp;&nbsp;"Znaš, ne slažem se", reče on Vokepu, poljoprivrednom hemičaru duguljastog lica, koji je putovao u Abenaj. "Mislim da su muškarci ti koji poglavito treba da uče da budu anarhisti. Žene to ne moraju da uče."
<BR>&nbsp;&nbsp;&nbsp;&nbsp;&nbsp;Vokep smrknuto odmahnu glavom. "Štos je u deci", reče on. "Imati klince. Od njih prave posednike. Ona su ta koja te neće pustiti." On uzdahnu. "Pipni i beži, brate, to je pravilo. Nikad ne dopusti da budeš posedovan."
<BR>&nbsp;&nbsp;&nbsp;&nbsp;&nbsp;Ševek se osmehnu i ispi voćni sok. "Neću dopustiti", reče on.
<BR>
<BR>&nbsp;&nbsp;&nbsp;&nbsp;&nbsp;Obradovao se povratku u Oblasni institut, ponovnom susretu sa niskim brežuljcima prošaranim šipražjem holuma, sa lišćem boje bronze, povrtnjacima, obitavalištima, spavaonicama, radionicama, učionicama, laboratorijama, gde je živeo od trinaeste godine. Spadao je u one ljude kojima će povratak uvek biti podjednako važan kao i odlazak. Otići, za njega, nije bilo dovoljno; to je predstavljalo samo polovinu; morao se i vratiti. U takvoj težnji bila je već nagoveštena, možda, priroda ogromnog istraživanja koje će preduzeti na krajnostima dokučivog. Po svoj prilici se ne bi otisnuo na to dugogodišnje preduzetništvo da nije bio sasvim uveren da je povratak moguć; da čak sama priroda putovanja, slično oplovljavanju globusa, pretpostavlja povratak. Nećeš se okupati dva puta u istoj reci, niti se možeš vratiti kući. To je znao - štaviše, bio je to temelj njegovog viđenja sveta. No, iz ovog prihvatanja prolaznosti on je razvio svoju ogromnu teoriju kojom je pokazao da je ono što je najpromenljivije ujedno i najpunije večnosti, kao i da se za tvoj odnos prema reci i za njen odnos prema tebi i prema samoj sebi ispostavlja da su istovremeno složeniji i puniji spokojstva od pukog nepostojanja identiteta. Možeš se vratiti kući, tvrdi Opšta temporalna terija, pod uslovom da shvatiš da je kuća mesto u kome nikada ranije nisi bio.
<BR>&nbsp;&nbsp;&nbsp;&nbsp;&nbsp;Bilo mu je, stoga, milo što se vratio u mesto koje je bilo blisko domu u onoj meri u kojoj ga je on imao ili želeo. No, ustanovio je da su mu prijatelji ostali prilično nezreli. On je dobrano odrastao tokom minulih godinu dana. Neke devojke održale su korak sa njim, ili su ga čak pretekle; postale su žene. On se, međutim, dobro čuvao bilo čega dubljeg od površne veze sa devojkama, zato što nije želeo novu seksualnu raspusnost; imao je druga posla. Zapazio je da su najbistrije među devojkama, poput Rovab, u podjednakoj meri nehajne i obazrive; u laboratorijama i radnim grupama, ili u zajedničkim prostorijama spavaonica ponašale su se kao dobri drugovi i ništa više. Devojke su želele da završe obuku i započnu istraživanja ili da dobiju željeno radno odredište, pre no što rode dete; ali više ih nisu zadovoljavali mladalački seksualni opiti. Želele su zrelu vezu, a ne jalovu; ali još ne, još malo ne.
<BR>&nbsp;&nbsp;&nbsp;&nbsp;&nbsp;Te devojke bile su dobri sadruzi, prijateljski nastrojene i nezavisne. Mladići Ševekovog uzrasta kao da su se, pak, zaglibili na kraju razdoblja detinjastosti, koja se već pomalol izlizala i sparušila. Bili su prekomerno intelektualni. Izgledalo je da ne žele da se predaju ni radu ni seksu. Svako ko bi čuo Tirina pomislio bi da je on izumeo seksualne odnose, ali sve njegove veze bile su sa devojkama od petnaest ili šesnaest godina; klonio se onih koje su bile njegovog uzrasta. Bedap, koji u seksualnom pogledu nikada nije bio preterano energičan, prihvatio je naklonost jednog mlađeg momka sa homoseksualno-idealističkim sklonostima koji mu se udvaro i to mu je bilo dovoljno; postao je ironičan i tajnovit. Ševek je osetio da od prijateljstva sa njim više nema ništa. U stvari, sa svim prijateljstvima bilo je gotovo; čak je i Tirin postao zaokupljen sobom, a u posednje vreme i odveć zlovoljan da bi se ponovo vaspostavila stara veza - ako je to bilo ono što je Ševek želeo. No, nije bilo tako. Izdvojenost ga je silno radovala. Uopšte mu nije palo na pamet da je uzdržanost na koju je naišao kod Bedapa i Tirina možda reakcija; da njegov blag, ali već izrazito hermetički karakter možda tvori vlastito okružje kome može odoleti samo velika snaga ili velika predanost. Sve što je uistinu zapazio bilo je da sada najzad raspolaže obiljem vremena za rad.
<BR>&nbsp;&nbsp;&nbsp;&nbsp;&nbsp;Dole, na Jugoistoku, pošto se navikao na stalan fizički napor i prestao da traći mozak na šifrovane poruke i seme na vlažne sne, počele su da mu se javljaju neke zamisli. Sada je bio slobodan da razradi te zamisli, da vidi ima li nečeg u njima.
<BR>&nbsp;&nbsp;&nbsp;&nbsp;&nbsp;Stariji fizičar na Institutu zvala se Mitis. Ona u ovom trenutku nije upravljala nastavnim programom, budući da su se na čelu upravnih poslova godišnje smenjivali dvadeset stalnih nameštenika, ali tu se nalazila već trideset godina i bila je najmudrija među njima. Oko Mitis se uvek pružao svojevrstan psihološki brisan prostor, slično odsustvu gužve oko vrha planine. Nepostojanje ma kakvih isticanja i nametanja autoriteta omogućilo je da prava stvar dođe do izražaja. Postoje ljudi kojima je autoritet urođen; neki carevi uistinu imaju novo ruho.
<BR>&nbsp;&nbsp;&nbsp;&nbsp;&nbsp;"Poslala sam tvoj ogled o relativnoj učestalosti Sabulu u Abenaj", reče ona Ševeku, na svoj neposredan, druževan način. "Hoćeš li da vidiš odgovor?"
<BR>&nbsp;&nbsp;&nbsp;&nbsp;&nbsp;Ona gurnu preko stola parče hartije krzavih ivica, očigledno ugao otrgnut sa nekog većeg komada. Na njemu je, sitno naškrabanim znacima, stajala ispisana jedna jednačina:
<BR>
<BR>&nbsp;&nbsp;&nbsp;&nbsp;&nbsp;ts/2 (R) = O
<BR>
<BR>&nbsp;&nbsp;&nbsp;&nbsp;&nbsp;Ševek prebaci težinu na šake koje su mu počivale na stolu i netremice se zagleda u komadić hartije. Imao je svetle oči koje je sada još ispunjavala i svetlost sa prozora, tako da su izgledale bistre popust vode. Bilo mu je devetnaest godina, dok je Mitis imala pedeset pet. Posmatrala ga je sažaljivo i sa divljenjem.
<BR>&nbsp;&nbsp;&nbsp;&nbsp;&nbsp;"Evo šta je nedostajalo", reče on. Ruka mu pronađe olovku na stolu i poče da škraba po parčetu hartije. Dok je pisao, njegovo inače bezbojno lice, posrebreno mekim, kratkim dlakama, porumene, a i uši mu pocrveneše.
<BR>&nbsp;&nbsp;&nbsp;&nbsp;&nbsp;Mitis neupradljivo krenu oko stola da sedne. Imala je nevolja sa krvotokom u nogama, tako da nije mogla dugo da stoji. Njene kretnje, međutim, privukoše Ševekovu pažnju. On joj uputi hladan, srdit pogled.
<BR>&nbsp;&nbsp;&nbsp;&nbsp;&nbsp;"Mogu da završim ovo kroz dan ili dva", reče on.
<BR>&nbsp;&nbsp;&nbsp;&nbsp;&nbsp;"Sabul želi da vidi rezultat kad ga budeš dobio."
<BR>&nbsp;&nbsp;&nbsp;&nbsp;&nbsp;Usledila je pauza. Ševeku se vrati uobičajena boja i on ponovo postade svestan prisustva Mitis koju je voleo. "Zašto si poslala ogled Sabulu?" upita on. "Sa ovom velikom rupom!" On se osmehnu; zadovoljstvo krepljenja rupe koja je zjapila u njegovom razmišljanju sveg ga je ozarilo.
<BR>&nbsp;&nbsp;&nbsp;&nbsp;&nbsp;"Pomislila sam da će možda ustanoviti gde si pogrešio. Ja to nisam mogla. Takođe sam htela da ga upoznam sa onim čime si zaokupljen... Želeće da dođeš kod njega, u Abenaj, znaš."
<BR>&nbsp;&nbsp;&nbsp;&nbsp;&nbsp;Mladić ništa nije odgovorio.
<BR>&nbsp;&nbsp;&nbsp;&nbsp;&nbsp;"Da li bi pošao?"
<BR>&nbsp;&nbsp;&nbsp;&nbsp;&nbsp;"Još ne."
<BR>&nbsp;&nbsp;&nbsp;&nbsp;&nbsp;"Tako sam i mislila. Ali moraš poći. Zbog knjiga, kao i zbog umova sa kojima ćeš se tamo susresti. Naćeš traćiti takav um u pustinji!" Mitis je najednom počela uzbuđeno da govori. "Tvoja je dužnost da potražiš najbolje, Ševeče. Ne dopusti da te zavara lažna jednakost. Radićeš sa Sabulom, on je dobar, nagoniće te da teško radiš. Ali imaćeš odrešene ruke da odabereš stazu kojom ćeš ići. Ostani ovde još jedno četvrtgodište, a onda pođi. I čuvaj se, u Abenanju. Čuvaj slobodu. Moć je svojstvena središtu. A ti ideš u središte. Ne poznajem Sabula dobro; ne znam ništa protiv njega; ali imaj ovo na umu: bićeš njegov čovek."
<BR>&nbsp;&nbsp;&nbsp;&nbsp;&nbsp;Oblici jednine prisvojne zamenice na praviku poglavito su se koristili za naglašavanje; idiomi su ih izbegavali. Mala deca bi još rekla 'moja majka', ali bi ubrzo naučila da kažu samo 'majka'. Umesto 'moja ruka je povređena' reklo bi se 'ruka me boli' i tako dalje; da bi se izrazilo 'ovo je moje, a to je tvoje' na praviku je valjalo kazati 'ja koristim ovo, a ti ono'. Mitisina izjava 'bićeš njegov čovek' imala je neobičan prizvuk. Ševek je zbunjeno pogleda.
<BR>&nbsp;&nbsp;&nbsp;&nbsp;&nbsp;"Čeka te posao koj valja obaviti", reče Mitis. Imala je crne oči koje najednom blesnuše kao u ljutnji. "Obavi ga!" Potom je izišla zato što ju je jedna grupa čekala u laboratoriji. Pometen, Ševek se zagleda u komadić naškrabanog papira. Pomislio je da mu je Mitis kazala da požuri sa ispravljanjem jednačina. Tek je znatno kasnije shvatio šta mu je, u stvari, rekla.
<BR>
<BR>&nbsp;&nbsp;&nbsp;&nbsp;&nbsp;Uoči polaska u Abenaj njegove kolege studenti priredili su mu oproštajnu zabavu. Zabave su bile česte i za njih se nije odveć birao povod, ali Ševeka je ipak iznenadio trud koji je bio uložen u ovu priliku i on se zapita zbog čega je ona tako naročita. Nepodložan uticajima drugih, on nikada nije postao svestan uticaja koji je na druge vršio; uopšte nije imao predstavu o tome da je omiljen među ostalima.
<BR>&nbsp;&nbsp;&nbsp;&nbsp;&nbsp;Većina njih mora da je danima pre toga odvajala od svojih dnevnih sledovanja za zabavu, tako da su bile sakupljene neverovatne količine hrane. Obedovaonički pekar, koji je bio obasut narudžbinama za razne poslastice, dao je mašti na volju i priredio dotad nepoznate đakkonije: začinjene okruglice od oblande, zabiberene kvadratiće koji su išli sa dimljenom ribom, slatke pržene kolače, sočne i masne. Bilo je voćnih napitaka, konzervisanog voća iz oblasti Keranskog mora, sitnih, slanih škampi, gomila krtih listića batate. To izobilje hrane delovalo je opojno. Svi su se razgalili, a nekolicini je pripala muka.
<BR>&nbsp;&nbsp;&nbsp;&nbsp;&nbsp;Bilo je skečeva i raznih drugih tačaka, uvežbanih i improvizovanih. Tirin je navukao na sebe gomilu dronjaka iz spremnika za preradu odeće i stao je da se muva neđu njima kao ubogi Urašanin, Prosjak - jedna od iotskih reči koju su svi naučili iz istorije. "Dajte mi para", kukumavčio je on, poturajući im pod noseve drhtavu šaku. "Para! Para! Zašto mi ne date malo para? Nemate? Lažljivci! Prljavi posednici! Profiteri! Pogledajte samo svu ovu hranu, kako ste je pribavili ako nemate para?" A onda je ponudio sebe na prodaju. "Kopite me, kopite me, za sasvim malo para", stao je da im se umiljava.
<BR>&nbsp;&nbsp;&nbsp;&nbsp;&nbsp;"Ne kaže se kopite nego kupite", ispravi ga Rovab.
<BR>&nbsp;&nbsp;&nbsp;&nbsp;&nbsp;"Kopite me, kupite me, svejedno, pogledajte samo kakvo divno telo, zar ga ne želite?" Tirin poče da pevuši, njišući vitkim bokovima i prevrćući očima. Konačno je bio javno pogubljen nožem kojim se seče riba, da bi se potom pojavio u normalnoj odeći. Bilo je među njima umešnih svirača na harfi i pevača, tako da se mnogo muziciralo i igralo, ali je više bilo razgovora. Svi su neumorno pričali kao da će sutra onemeti.
<BR>&nbsp;&nbsp;&nbsp;&nbsp;&nbsp;Kako je noć odmicala, mladi ljubavnici su se izdvajali, tražeći jednokrevetne sobe; drugi su postali pospani i otišli su u spavaonice; konačno, preostala je mala skupina među praznim šoljama, ribljim kostima i ostacima poslastica, što je sve trebalo pospremiti do jutra. No, do toga je preostalo još nekoliko časova. Razgovarali su. Grickali su ovo ili ono dok su pričali. Bili su prisustni Bedap, Tirin i Ševek, još dva mladića i tri devojke. Raspravljalo se o prostornom prikazivanju vremena kao ritma, kao i o vezi između drevnih teorija o Brojčanim saglasjima i moderne temporalne fizike. Raspravljalo se o najboljim zamasima kod plivanja na duge staze. Raspravljalo se o tome da li su imali srećna detinjastva. Raspravljalo se o tome šta je sreća.
<BR>&nbsp;&nbsp;&nbsp;&nbsp;&nbsp;"Patnja je nesporazum", reče Ševek, nagnuvši se napred, širokih, svetlih očiju. Još je bio dugonja, velikih šaka, isturenih ušiju, šiljatih zglobova; ali u savršenom zdravlju i snazi na početku muževnog doba izgledao je veoma lep. Njegova zagasitosmeđa kosa, kao i kod ostalih, bila je meka i jaka, prilično dugačka, budući da je nije skraćivao, i jednom trakom sklonjena sa čela. Samo je jedna među njima imala drugačiju frizuru, devojka visokih jagodica i pljosnatog nosa; tako je podrezala crnu kosu da je izgledalo kao da joj glavu prekriva sjajna kapa. Posmatrala je Ševeka netremičnim, ozbiljnim pogledom. Usne su joj bile masne od jedenja prženih kolača, a na bradi joj je stajala jedna mrvica.
<BR>&nbsp;&nbsp;&nbsp;&nbsp;&nbsp;"Ona postoji", reče Ševek, raširivši ruke. "Stvarna je. Mogu je nazvati nesporazum, ali ne mogu se pretvarati da ne postoji. Patnja je uslov pod kojim živimo. A kada naiđe, onda to znate. Znate je kao istinu. Razume se, ispravno je lečiti bolesti, sprečiti glad i nepravdu, kao što to čini društveni organizam. Ali nijedno društvo ne može da izmeni prirodu postojanja. Ne možemo sprečiti patnju. Ovaj ili onaj bol, da, ali ne Bol. Društvo može jedino da ublaži društvenu patnju, suvišnu patnju. Ostalo, međutim, ostaje. Koren, stvarnost. Svi ćemo mi ovde upoznati tugu; ako budemo poživeli pedeset godina, znaćemo za bol pedeset godina. A na kraju ćemo umreti. To je uslov pod kojim smo rođeni. Bojim se života! Postoje trenuci kada sam... kada sam veoma prestrašen. Svaka sreća izgleda tada ništavna. Pa ipak, pitam se nije li sve to nesporazum... to posezanje za srećom, taj strah od bola... Ako bi, umesto da ga se boji i da beži od njega, čovek mogao... da prodre kroz bol, da se obre s one strane bola... Postoji nešto sa one strane. To je biće koje pati, a ima jedno mesto gde biće... prestaje. Ne znam kako to da izrazim. Ali smatram da stvarnost... istina koju prepoznajem u patnji, premda ne i u utehi i sreći... da stvarnost bola nije bol. Ako možeš prodreti kroz njega... Ako ga možeš skroz izdržati...
<BR>&nbsp;&nbsp;&nbsp;&nbsp;&nbsp;"Stvarnost našeg života je u ljubavi, u solidarnsoti", reče jedna visoka devoja, mekih očiju. "Ljubav je istinski uslov ljudskog života."
<BR>&nbsp;&nbsp;&nbsp;&nbsp;&nbsp;Bedap odmahnu glavom. "Ne. Ševek je u pravu", reče on. "Ljubav je samo jedan od načina da se prodre, ali ona može da zakaže, da promaši. Bol nikada ne promašuje. Ali stoga i nemamo mnogo izbora kada je posredi njegovo podnošenje. Moramo ga podnositi, hteli to ili ne."
<BR>&nbsp;&nbsp;&nbsp;&nbsp;&nbsp;Devojka kratke kose žestoko odmahnu glavom. "Ali mi to nećemo! Jedan od stotinu, jedan od hiljadu uspeva da prodre skroz, do kraja. Ostali nastavjaju da se pretvaraju da su srećni ili naprosto otupe. Patimo, ali ne dovoljno. I tako patimo uzalud."
<BR>&nbsp;&nbsp;&nbsp;&nbsp;&nbsp;"A šta treba da činimo?" upita Tirin. "Da se po sat dnevno lupamo čekićem po glavi kako bismo obezbedili dovoljno patnje?"
<BR>&nbsp;&nbsp;&nbsp;&nbsp;&nbsp;"Stvaraš kult bola", reče neko drugi. "Svrha jednog odonjanina jeste pozitivna, ne negativna. Patnja je nasvrsishodna, izuzev kao telesno upozorenje na opasnot. U psihološkom i društvenom pogledu ona je naprosto razaračka."
<BR>&nbsp;&nbsp;&nbsp;&nbsp;&nbsp;"Šta je pobudilo Odo, ako ne izuzetna osetljivost na patnju, kako njenu ličnu, tako i patnju drugih?" uzvrati Bedap.
<BR>&nbsp;&nbsp;&nbsp;&nbsp;&nbsp;"Ali celo načelo uzajamne pomoći smišljeno je radi sprečavanja patnje!"
<BR>&nbsp;&nbsp;&nbsp;&nbsp;&nbsp;Ševek je sedeo na stolu, klateći dugačke noge, usredsređenog i mirnog lica. "Jeste li ikada videli kako je neko umro?" upita on ostale. Većina je videla, u obitavalištu ili prilikom dobrovoljnog dežurstva u bolnici. Svi osim jednog imali su prilike da pomažu u sahranjivanju mrtvaca.
<BR>&nbsp;&nbsp;&nbsp;&nbsp;&nbsp;"Postojao je jedan čovek kada sam bio u bivaku na Jugoistoku. Prvi put sam tada video nešto takvo. Došlo je do nekog kvara u motoru vazdušnih kola, srušila su se prilikom uzletanja i zapalila. Izvukli su ga skroz izgorelog. Živeo je još oko dva časa. Nije mu bilo spasa; nije bilo nikakvog razloga da živi još toliko, nikakvog opravdanja za ta dva sata. Čekali smo da sa obale dopreme anestetike. Ostao sam uz njega zajedno sa dve devojke. Našli smo se tu zbog utovara u avion. Nije bilo lekara. Ništa nismo mogli preduzeti do da naprosto budemo tu, da budemo uz njega. Bio je u šoku, ali uglavnom svestan. Trpeo je užasan bol, poglavito na šakama. Mislim da uopšte nije znao da mu je i preostalo telo skroz ugljenisano, uglavnom je bol osećao u rukama. Niste ga mogli dodirnuti da biste ga utešili, koža i meso bi se otkidali na dodir, a on bi vrištao. Ništa niste mogli preduzeti. Nije bilo nikakve pomoći. I tog časa sam uvedeo... shvatate... uvideo sam da se ništa ni za koga ne može preduzeti. Ne možemo spasti jedni druge. Ni sami sebe."
<BR>&nbsp;&nbsp;&nbsp;&nbsp;&nbsp;"Šta ti onda preostaje? Izdvojenost i očaj! Ti poričeš bratstvo, Ševeče!" uzviknu visoka devojka.
<BR>&nbsp;&nbsp;&nbsp;&nbsp;&nbsp;"Ne, ne, ne poričem. Pokušavam da kažem šta je uistinu bratstvo. Ono počinje... počinje deobom bola."
<BR>&nbsp;&nbsp;&nbsp;&nbsp;&nbsp;"A gde se onda okončava?"
<BR>&nbsp;&nbsp;&nbsp;&nbsp;&nbsp;"Ne znam. Još ne znam."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
