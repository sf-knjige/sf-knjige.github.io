<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. URAS
<P>&nbsp;&nbsp;&nbsp;&nbsp;&nbsp;Ševek je našao jedno pismo u džepu svog novog kaputa, postavljenog runom, koji je naručio za zimu u prodavnici iz ulice noćnih mora. Nije imao nikakvu predstavu o tome kako je pismo tu dospelo. Ono se svakako nije nalazilo u pošti koja mu je dostavljana tri puta dnevno; pošta se isključivo sastojala od rukopisnih i štampanih radova fizičara sa celog Urasa, od poziva na prijeme i od prostodušnih poruka đaka. Posredi je bio tanak list hartije, presavijen i zalepljen, bez koverta; nije bio frankiran niti je imao marke neke od tri konkurentske poštanske kompanije.
<BR>&nbsp;&nbsp;&nbsp;&nbsp;&nbsp;Otvorio ga je, ispunjen nejasnom zebnjom, i pročitao: 'Ako si anarhista, zašto onda sarađuješ sa sistemom vlasti, izdajući svoj svet i odonjansku nadu, ili si ovde da nam doneseš tu nadu? Trpeći nepravdu i ugnjetavanje, vidimo u sestrinskom svetu svetlost slobode u tamnoj noći. Pridruži se nama, tvojoj braći!' Nije bilo potpisa, niti adrese.
<BR>&nbsp;&nbsp;&nbsp;&nbsp;&nbsp;Ševeka je pismo uzdrmalo i moralno i intelektualno, potreslo ga, ispunivši ga ne toliko iznenađenjem, koliko svojevrsnom panikom. Znao je da ih ima ovde: ali gde su? Nije sreo nijednoga od njih, niti video, nije naišao ni na jednog siromaha. Dopustio je da zid bude podignut oko njega, a to uopšte nije primetio. Prihvatio je utočište, kao kakav posednik. Kooptirali su ga, baš kao što je Čifoilisk kazao.
<BR>&nbsp;&nbsp;&nbsp;&nbsp;&nbsp;Ali on nije znao kako da sruši zid. A i da je znao, kuda je mogao da pođe? Panika ga je još čvršće uhvatila. Kome je mogao da se vrati? Sa svih strana su ga okruživali osmesi bogatih.
<BR>&nbsp;&nbsp;&nbsp;&nbsp;&nbsp;"Voleo bih da razgovaram sa tobom, Efore."
<BR>&nbsp;&nbsp;&nbsp;&nbsp;&nbsp;"Da, ser. Izvine, ser, pravi mesto spustim ovo."
<BR>&nbsp;&nbsp;&nbsp;&nbsp;&nbsp;Poslužitelj mu je umešno prineo teški poslužavnik, skinuo poklopce sa zdela sa jelom i nalio gorku čokoladu koja je penušavo pokuljala ka rubu šolje, ali se preko nje nije prelila ni kap, niti je imalo tečnosti prsnulo napolje. Očigledno je uživao u obredu doručka i vlastitoj spretnosti u posluživanju, baš kao što je bilo očigledno da ne želi nikakve neuobičajene prekide u tome. Često je govorio sasvim ispravan iotski, ali sada, čim je Ševek rekao da bi voleo da porazgovara sa njim, Efor je skliznuo u stakato gradskog narečja. Ševek je mogao pomalo da ga prati; pomak zvučnih vrednosti bio je pravilan kada biste ga jednom razabrali, ali skraćenja su znatno otežavala razumevanje. Polovina reči bivala je izostavljena. Nalikuje na šifru, pomisli on: kao da 'Nioti', kako su oni sebe nazivali, nisu želeli da ih iko spolja razume.
<BR>&nbsp;&nbsp;&nbsp;&nbsp;&nbsp;Poslužitelj je stajao i čekao da se Ševek posluži. Znao je - već posle prve nedelje naučio je Ševekove navike i običaje - da on ne želi da mu se pridrži stolica, niti da bude posluživan dok obeduje. Eforovo kruto, pomno držanje bilo je sasvim dovoljno da odagna svaku nadu u neformalnost.
<BR>&nbsp;&nbsp;&nbsp;&nbsp;&nbsp;"Da li bi seo, Efore?"
<BR>&nbsp;&nbsp;&nbsp;&nbsp;&nbsp;"Ako vi želite, ser", uzvrati poslužitelj. Pomerio je jednu stolicu pola inča, ali nije seo na nju.
<BR>&nbsp;&nbsp;&nbsp;&nbsp;&nbsp;"Evo o čemu sam želeo da razgovaram s tobom. Ti znaš da ne volim da ti izdajem naređenja."
<BR>&nbsp;&nbsp;&nbsp;&nbsp;&nbsp;"Ja uradim stvari kako hoćete, ser, bez naređenja."
<BR>&nbsp;&nbsp;&nbsp;&nbsp;&nbsp;"Tako je... nisam na to mislio. Znaš, u mojoj zemlji niko ne izdaje naređenja."
<BR>&nbsp;&nbsp;&nbsp;&nbsp;&nbsp;"Tako čujem, ser."
<BR>&nbsp;&nbsp;&nbsp;&nbsp;&nbsp;"Vidiš, želeo bih da te upoznam kao sebi ravnoga, kao svog brata. Ti si jedini od svih što ih ovde poznajem koji nije bogat... nisi jedan od vlasnika. Veoma bih želeo da razgovaram s tobom, da doznam kako živiš..."
<BR>&nbsp;&nbsp;&nbsp;&nbsp;&nbsp;On zastade, obuzet očajanjem, razabravši prezir na Eforovom naboranom licu. Načinio je sve moguće pogreške. Efor ga je smatrao budalom, pokroviteljski nastrojenom, ljubopitljivom.
<BR>&nbsp;&nbsp;&nbsp;&nbsp;&nbsp;On spusti šake na sto u kretnji koja je izražavala beznađe i reče: "Oh, pakla mu, žao mi je, Efore! Nisam u stanju da izrazim ono što mi je na umu. Molim te, zaboravi celu stvar."
<BR>&nbsp;&nbsp;&nbsp;&nbsp;&nbsp;"Kako vi kažete, ser." Efor se povuče.
<BR>&nbsp;&nbsp;&nbsp;&nbsp;&nbsp;Na tome se završilo. 'Neposedničke klase', ostale su mu podjednako udaljene kao i onda kada je čitao o njima u knjigama iz istorije u Severozalaznom oblasnom institutu.
<BR>&nbsp;&nbsp;&nbsp;&nbsp;&nbsp;U međuvremenu, obećao je da će provesti jednu sedmicu sa Oiieovima, između zimskog i letnjeg semestra.
<BR>&nbsp;&nbsp;&nbsp;&nbsp;&nbsp;Oiie ga je još nekoliko puta pozvao na večeru posle one prve posete, uvek prilično kruto, kao da izvršava dužnost gostoprimstva, ili možda vladino naređenje. U svojoj kući, međutim, iako nikada nije prestajao da donekle bude na oprezu sa Ševekom, ophodio se uistinu prijateljski. Prilikom druge posete, njegova dva sina zaključila su da im je Ševek već stari prijatelj, a njihovo uzdanje u Ševekovu reakciju očigledno im je zbunilo oca i ispunilo ga nelagodnošću; nije mogao da odobri tako nešto, ali nije mogao ni da kaže da je neumesno. Ševek se uistinu ponašao prema njima kao stari prijatelj, kao stariji brat. Oni su mu se divili, a mlađi, Ini, veoma ga je zavoleo. Ševek je bio blag, ozbiljan, pošten, a i pripovedao je veoma zgodne priče o mesecu; ali nije bila stvar samo u tome. On je detetu predstavljao nešto što Ini nije mogao da objasni. Čak ni znatno kasnije u životu, na koji je duboko i nejasno uticala ta detinja očaranost, Ini nije uspevao da nađe reči za to, već samo reči u kojima je bio sadržan tek odjek toga: reč putnik, reč izgnanik.
<BR>&nbsp;&nbsp;&nbsp;&nbsp;&nbsp;Jedini pravi zimski sneg padao je te nedelje. Ševek nikada nije video nanos koji bi bio deblji od jednog inča. Prekomernost, puka količina snežnih padavina ispunila ga je ushitom. Dao je sebi oduška u tom izobilju. Sneg je bio odveć beo, odveć hladan, utihao i ravnodušan da bi ga čak i najiskreniji odonjanin mogao nazvati izmetnim; videti u njemu bilo šta drugo do bezazlenu veličanstvenost predstavljalo bi sitničavost duše. Čim se nebo razvedrilo, on je izišao na sneg sa dečacima, kojima se takođe silno dopadao. Jurcali su po velikom stražnjem vrtu Oiieove kuće, bacali grudve, zidali tunele, zamkove i tvrđave od snega.
<BR>&nbsp;&nbsp;&nbsp;&nbsp;&nbsp;Seva Oiie stajala je sa svojom zaovom Veom kraj prozora, posmatrajući decu, muškarca i malu vidru kako se igraju. Vidra je napravila sebi spust niz jedan zid snežnog zamka i neumorno i razdragano koristila ga kao tobogan, spuštajući se na stomaku. Dečaci su imali zajapurene obraze. Muškarac, čija je dugačka, gruba, sivosmeđa kosa bila vezana pozadi komadom uzice i čije su se uši rumenele od hladnoće, poletno je obavljao operacije pravljenja tunela. "Ne ovde!... Kopaj tamo!... Gde je lopata?... Otkud led u mom džepu?..." visoki glasovi dečaka neprekidno su odzvanjali.
<BR>&nbsp;&nbsp;&nbsp;&nbsp;&nbsp;"Evo našeg tuđina", reče Seva, osmehujući se.
<BR>&nbsp;&nbsp;&nbsp;&nbsp;&nbsp;"Najveći živi fizičar", reče joj zaova. "Baš smešno!"
<BR>&nbsp;&nbsp;&nbsp;&nbsp;&nbsp;Kada je ušao unutra, sav zadihan, otresajući sneg sa sebe i odišući onom svežom, hladnom bodrošću i čilošću kojima se odlikuju samo ljudi što su upravo došli sa snega, predstavljen je zaovi. Pružio je svoju veliku, čvrstu, hladnu šaku i osmotrio Veu prijateljskim očima. "Ti si Demaereova sestra?" reče on. "Da, ličiš na njega." Ta opaska, koja bi iz bilo čijih drugih usta Vei zvučala neumesno, silno joj se dopala. 'To je muškarac', nije prestajala da misli celog popodneva, 'pravi muškarac. Šta to ima u sebi?'
<BR>&nbsp;&nbsp;&nbsp;&nbsp;&nbsp;Ona se zvala Vea Doem Oiie, shodno iotskom običaju; njen suprug, Doem, nalazio se na čelu jednog velikog industrijskog trusta i često je putovao, provodeći po pola godine u inostranstvu u svojstvu poslovnog predstavnika vlade. To je bilo objašnjeno Ševeku dok ju je posmatrao. Tanak stas, bledi ten i ovalne crne oči Demaerea Oiiea bili su u njoj preobraženi u lepotu. Imala je okrugle, meke i veoma bele grudi, ramena i ruke. Ševek je sedeo pokraj nje za večernjom trpezom. Često je pogledao prema njenim nagim grudima, koje je kruti steznik držao isturene napred. Ta zamisao da se polunag ide po ovom hladnom vremenu delovala je prekomerno, baš kao što je prekomeran bio i sneg, a i male grudi takođe su se odlikovale bezazlenom belinom, poput snega. Oblina njenog vrata lagano se pretakala u oblinu ponosne, obrijane, tanane glave.
<BR>&nbsp;&nbsp;&nbsp;&nbsp;&nbsp;Uistinu je veoma privlačna, obavesti Ševek sebe. Nalikuje na ovdašnje postelje: meka je poput njih. Ali i izveštačena. Zašto samo tako neprirodno izgovara reči?
<BR>&nbsp;&nbsp;&nbsp;&nbsp;&nbsp;No, prionuo je uz njen prilično tanak glas i izveštačen način ophođenja kao uz kakav splav na dubokoj vodi, a uopšte nije bio svestan toga, nije bio svestan da tone. Ona je trebalo da se vrati vozom u Nio Eseiju posle večere; došla je u posetu samo na jedan dan i on je više nikada neće videti.
<BR>&nbsp;&nbsp;&nbsp;&nbsp;&nbsp;Oiie je bio prehlađen. Seva je bila zauzeta oko dece. "Ševeče, da li bi možda mogao da otpratiš Veu do stanice?"
<BR>&nbsp;&nbsp;&nbsp;&nbsp;&nbsp;"Zaboga, Demaere! Ne teraj ovog sirotog čoveka da mi pruža zaštitu! Ne misliš, valjda, da ima vukova? Ili da će se divlji Mingradi sjuriti u grad i ugrabiti me za svoje hareme? Da li će me možda sutra ujutro naći na pragu šefa stanice, sa jednom smrznutom suzom u oku i sa kitom uvelih cvetaka u mojoj majušnoj, ukrućenoj šaci? Oh, to bi mi se baš dopalo!" Preko Veinog zvonkog, zvečećeg glasa smeh joj se prostirao poput talasa, tamnog, glatkog, moćnog talasa koji je spirao sve i ostavljao prazan pesak. Nije se smejala sa sobom, već sebi, tamni smeh tela koji potire reči.
<BR>&nbsp;&nbsp;&nbsp;&nbsp;&nbsp;Ševek je obukao kaput u predvorju i sačekao ju je kod vrata.
<BR>&nbsp;&nbsp;&nbsp;&nbsp;&nbsp;U tišini su prevalili pola ulice. Sneg im je škripao i hrskao pod nogama.
<BR>&nbsp;&nbsp;&nbsp;&nbsp;&nbsp;"Stvarno ste veoma ljubazni za jednog..."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Za jednog anarhistu", reče ona svojim tankim i izveštačeno otegnutim glasom (bila je to ista intonacija koju je Pae koristio, a i Oiie kada je bio na univerzitetu). "Razočarana sam. Mislila sam da ćete biti opasni i nastrani."
<BR>&nbsp;&nbsp;&nbsp;&nbsp;&nbsp;"Ja i jesam takav."
<BR>&nbsp;&nbsp;&nbsp;&nbsp;&nbsp;Ona ga osmotri postrance. Nosila je skerletni šal vezan iznad glave; oči su joj izgledale crne i sjajne spram te žive boje i okolne beline snega.
<BR>&nbsp;&nbsp;&nbsp;&nbsp;&nbsp;"Ali evo gde me krotko pratite na stanicu, doktore Ševek."
<BR>&nbsp;&nbsp;&nbsp;&nbsp;&nbsp;"Samo Ševek", reče on blago. "Bez 'doktore'."
<BR>&nbsp;&nbsp;&nbsp;&nbsp;&nbsp;"Je li to celo tvoje ime: i ime i prezime?"
<BR>&nbsp;&nbsp;&nbsp;&nbsp;&nbsp;On klimnu, osmehnuvši se. Osećao se čilo i bodro, ispunjen prijatnošću zbog bistrog vazduha, toplote valjano načinjenog kaputa koji je nosio, lepote žene koja je išla pokraj njega. Danas ga nisu morile nikakve brige niti teške misli.
<BR>&nbsp;&nbsp;&nbsp;&nbsp;&nbsp;"Da li je istina da imena dobijate iz kompjutera?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Kako je to strašno, dobiti ime od jedne mašine!"
<BR>&nbsp;&nbsp;&nbsp;&nbsp;&nbsp;"Zašto strašno?"
<BR>&nbsp;&nbsp;&nbsp;&nbsp;&nbsp;"Pa to je tako mehanički, tako bezlično."
<BR>&nbsp;&nbsp;&nbsp;&nbsp;&nbsp;"Ali šta je ličnije od imena koje nema nijedna druga živa osoba?"
<BR>&nbsp;&nbsp;&nbsp;&nbsp;&nbsp;"Baš niko više? Ti si jedini Ševek?"
<BR>&nbsp;&nbsp;&nbsp;&nbsp;&nbsp;"Dok budem živ. Pre mene je bilo i drugih."
<BR>&nbsp;&nbsp;&nbsp;&nbsp;&nbsp;"Bili su ti srodnici?"
<BR>&nbsp;&nbsp;&nbsp;&nbsp;&nbsp;"Ne držimo mi mnogo do srodnika; svi smo tamo srodnici, znaš. Nemam pojma ko su oni bili, izuzev jednoga iz ranih dana Naseobine. Konstruisao je nekakve ležajeve koji se koriste kod teših mašina; i dalje se nazivaju 'ševek'." On se ponovo osmehnu, šire. "Eto večnosti!"
<BR>&nbsp;&nbsp;&nbsp;&nbsp;&nbsp;Vea zatrese glavom. "Blagi Bože", reče ona. "Pa kako razlikujete muškarce od žena?"
<BR>&nbsp;&nbsp;&nbsp;&nbsp;&nbsp;"Pa, otkrili smo neke načine..."
<BR>&nbsp;&nbsp;&nbsp;&nbsp;&nbsp;Trenutak kasnije razleže se njen meki, zvonki smeh. Ona obrisa oči koje su joj suzile na hladnom vazduhu. "Da, možda si ipak nastran!... Jesu li svi oni, onda, uzimali izmišljena imena i učili izmišljeni jezik... sve novo?"
<BR>&nbsp;&nbsp;&nbsp;&nbsp;&nbsp;"Naseljivači Anaresa? Da. Bili su to romantični ljudi, pretpostavljam."
<BR>&nbsp;&nbsp;&nbsp;&nbsp;&nbsp;"A vi niste?"
<BR>&nbsp;&nbsp;&nbsp;&nbsp;&nbsp;"Nismo. Mi smo veoma pragmatični."
<BR>&nbsp;&nbsp;&nbsp;&nbsp;&nbsp;"Ali možete biti i jedno i drugo", uzvrati ona.
<BR>&nbsp;&nbsp;&nbsp;&nbsp;&nbsp;Nije očekivao od nje ovakvu istančanost u razmišljanju. "Da, to je tačno", reče on.
<BR>&nbsp;&nbsp;&nbsp;&nbsp;&nbsp;"Ima li nečeg romantičnijeg od toga što si došao ovde, sasvim sam, bez pare u džepu, da se založiš za svoj narod?"
<BR>&nbsp;&nbsp;&nbsp;&nbsp;&nbsp;"I da me raskoš iskvari dok sam ovde."
<BR>&nbsp;&nbsp;&nbsp;&nbsp;&nbsp;"Raskoš? U univerzitetskim sobama? Blagi Bože! E, jadniče moj! Zar te nisu odveli ni na kakvo pristojno mesto?"
<BR>&nbsp;&nbsp;&nbsp;&nbsp;&nbsp;"Jesu, na mnoga mesta, ali sva jednaka. Voleo bih kada bih mogao bolje da upoznam Nio Eseiju. Video sam samo spoljašnjost grada, ambalažnu omotnicu." Upotrebio je ovo poređenje zato što je još od početka bio očaran uraškim običajem da sve umotavaju u čisti, šareni papir, u plastiku, karton ili foliju. Rublje, knjige, povrće, odeća, lekovi, sve se to obmatalo slojevima i slojevima hartije. Čak su i pakovanja papira bila zamotana u nekoliko slojeva papira. Ništa se ni sa čim nije moglo dodirnuti. Počeo je da mu se javlja utisak da je on takođe brižljivo zapakovan.
<BR>&nbsp;&nbsp;&nbsp;&nbsp;&nbsp;"Znam. Vodili su te u Istorijski muzej, zatim u posetu Dobunaeškom spomeniku, kao i da slušaš neki govor u Senatu!" On se nasmeja, zato što je imao upravo takav raspored jednog letnjeg dana. "Znam! Tako su glupi sa strancima. Postaraću se ja da vidiš pravo lice Nioa!"
<BR>&nbsp;&nbsp;&nbsp;&nbsp;&nbsp;"Voleo bih to."
<BR>&nbsp;&nbsp;&nbsp;&nbsp;&nbsp;"Poznajem svu silu divnog sveta. Ja sakupljam ljude. Tu si u stupici među svim ovim zlovoljnim profesorima i političarima..." Ona se ponovo zakikota. Prijao mu je njen neobavezan razgovor baš kao što su mu prijali sunce i sneg.
<BR>&nbsp;&nbsp;&nbsp;&nbsp;&nbsp;Došli su do male stanice Amoenoa. Ona je imala povratnu kartu; voz je trebalo da stigne svakog časa.
<BR>&nbsp;&nbsp;&nbsp;&nbsp;&nbsp;"Nemoj čekati, smrznućeš se."
<BR>&nbsp;&nbsp;&nbsp;&nbsp;&nbsp;On ništa nije uzvratio, već je ostao da stoji, masivan u kaputu postavljenom runom, posmatrajući je blago i srdačno.
<BR>&nbsp;&nbsp;&nbsp;&nbsp;&nbsp;Ona spusti pogled na manšetu kaputa i otrese nekoliko pahulja sa veza.
<BR>&nbsp;&nbsp;&nbsp;&nbsp;&nbsp;"Imaš li suprugu, Ševeče?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Uopšte nemaš porodicu?"
<BR>&nbsp;&nbsp;&nbsp;&nbsp;&nbsp;"Oh, da. Imam ortaka; i decu sa njom. Oprosti, pomislio sam na nešto drugo. 'Supruga', znaš. Smatrao sam da tako nešto postoji samo na Urasu."
<BR>&nbsp;&nbsp;&nbsp;&nbsp;&nbsp;"Šta je to 'ortak'?" Ona ga vragolasto pogleda u lice.
<BR>&nbsp;&nbsp;&nbsp;&nbsp;&nbsp;"Mislim da biste vi to nazvali supruga ili suprug."
<BR>&nbsp;&nbsp;&nbsp;&nbsp;&nbsp;Zašto ona nije pošla sa tobom?"
<BR>&nbsp;&nbsp;&nbsp;&nbsp;&nbsp;"Nije želela; a i mlađe dete ima nam samo jednu... ne, dve godine sada. Takođe..." On zastade.
<BR>&nbsp;&nbsp;&nbsp;&nbsp;&nbsp;"Zašto nije želela da pođe?"
<BR>&nbsp;&nbsp;&nbsp;&nbsp;&nbsp;"Pa, ona ima tamo posla, a ne ovde. Da sam znao koliko bi joj se stvari ovde dopalo, bio bih je pozvao da mi se pridruži. Ali nisam to znao. A tu je i pitanje bezbednoti, shvataš."
<BR>&nbsp;&nbsp;&nbsp;&nbsp;&nbsp;"Bezbednosti, ovde?"
<BR>&nbsp;&nbsp;&nbsp;&nbsp;&nbsp;On ponovo zastade, a onda, konačno, reče: "I kada se vratim natrag."
<BR>&nbsp;&nbsp;&nbsp;&nbsp;&nbsp;"Šta će ti se dogoditi?" upita Vea, raširivši oči. Voz je dolazio sa brega pred gradom.
<BR>&nbsp;&nbsp;&nbsp;&nbsp;&nbsp;"Oh, verovatno ništa. Ali ima nekih koji me smatraju izdajnikom. Zato što pokušavam da sklopim prijateljstvo sa Urasom, znaš. Mogu mi pričinjavati neprilike kada se vratim. Ne želim da ona i deca budu tome izloženi. Imali smo već nešto malo toga pre no što sam otišao i to je sasvim dovoljno."
<BR>&nbsp;&nbsp;&nbsp;&nbsp;&nbsp;"Hoćeš da kažeš da biste bili u neposrednoj opasnosti?"
<BR>&nbsp;&nbsp;&nbsp;&nbsp;&nbsp;On se naže ka njoj da bi bolje čuo, jer voz je upravo ulazio u stanicu uz kloparanje točkova i vagona. "Ne znam", reče on, osmehujući se. "Znaš, naši vozovi veoma nalikuju na ove. Dobra zamisao ne nalaže promene." Otišao je sa njom do vagona prve klase. Kako ona nije otvorila vrata, on je to učinio. Zavukao je glavu unutra za njom, razgledajući kupe. "Unutra se, doduše, razlikuju! Ovo je sve zasebno... samo za tebe?"
<BR>&nbsp;&nbsp;&nbsp;&nbsp;&nbsp;"Oh, da. Ne podnosim drugu klasu. Ljude koji žvaću gumu od maere i pljuckaju po podu. Žvaću li maeru i na Anaresu? Ne, zacelo ne. Oh, ima toliko stvari koje bih volela da doznam o vama i vašoj zemlji!"
<BR>&nbsp;&nbsp;&nbsp;&nbsp;&nbsp;"I ja bih voleo da pričam o tome, ali me niko ništa ne pita."
<BR>&nbsp;&nbsp;&nbsp;&nbsp;&nbsp;"Hajde onda da se ponovo vidimo i razgovaramo o tome! Kada opet dođeš u Nio, pozvaćeš me? Obećavaš."
<BR>&nbsp;&nbsp;&nbsp;&nbsp;&nbsp;"Obećavam", uzvrati on dobroćudno.
<BR>&nbsp;&nbsp;&nbsp;&nbsp;&nbsp;"Odlično! Znam da nećeš prekršiti obećanje. Ništa drugo još ne znam o tebi osim toga. To jasno vidim. Do viđenja, Ševeče." Ona položi svoju šaku u rukavicu na njegovu za trenutak dok je on držao vrata. Lokomotiva se oglasi piskom u dva tona; on zatvori vrata i ostade da posmatra kako voz polazi. Veino lice bilo je poput treptaja belog i skerletnog na prozoru.
<BR>&nbsp;&nbsp;&nbsp;&nbsp;&nbsp;Vratio se pešice do Oiieovih u veoma vedrom raspoloženju i sa Inijem se grudvao sve do mraka.
<BR>
<BR>&nbsp;&nbsp;&nbsp;&nbsp;&nbsp;REVOLUCIJA U BENBILIJU!
<BR>&nbsp;&nbsp;&nbsp;&nbsp;&nbsp;DIKTATOR U BEG!
<BR>&nbsp;&nbsp;&nbsp;&nbsp;&nbsp;VODJE POBUNJENIKA DRŽE GLAVNI GRAD!
<BR>&nbsp;&nbsp;&nbsp;&nbsp;&nbsp;VANREDNO ZASEDANJE VSV-a
<BR>&nbsp;&nbsp;&nbsp;&nbsp;&nbsp;MOGUĆNOST INTERVENIŠE A-IO.
<BR>
<BR>&nbsp;&nbsp;&nbsp;&nbsp;&nbsp;Povod je bio takav da su naslovi u semenjarskim novinama bili štampani najvećim slovima. Na pravilno pisanje reči i gramatiku niko nije obraćao mnogo pažnje; tekstovi su nalikovali Eforovom načinu govora: "Prošlu noć pobunjenici drže sav zapad Mesktija i jako potiskuju vojsku..." Bio je to način verbalnog izražavanja Niota, u kome su prošlo i buduće vreme bili sabijeni u jedno veoma nabito, nepostojano sadašnje vreme.
<BR>&nbsp;&nbsp;&nbsp;&nbsp;&nbsp;Ševek je pročitao novine i potržaio opis Benbilija u enciklopediji VSV-a. Država je fomrnalno bila parlamentarna demokratija, a zapravo vojna diktatura na čijem su čelu stajali generali. Bila je to velika zemlja na zapadnoj polulopti, puna planina i neplodnih savana, sa malo življa, siromašna. Trebalo je da odem u Benbili, pomisli Ševek, zato što mu se zamisao o toj zemlji učinila privlačna; zamišljao je blede ravnice preko kojih duva vetar. Vesti su ga neobično uznemirile. Počeo je da sluša biltene na radiju, koji je inače retko uključivao pošto je jednom ustanovio da mu je glavna svrha da oglašava stvari za prodaju. Izveštaji koje je čuo preko njega, kao i oni koji su davani preko zvaničnog telefaksa u društvenim prostorijama, bili su krati i šturi: bio je to neobičan kontrast popularnoj štampi koja je na svakoj strani grmela: Revolucija!
<BR>&nbsp;&nbsp;&nbsp;&nbsp;&nbsp;General Havevert, predsednik, bezbedno je pobegao u svom znamenitom oklopljenom avionu, ali neki niži generali su uhvaćeni i uškopljeni, što je predstavljalo kaznu koja se u Benbiliju tradicionalno pretpostavljala smaknuću. Vojska je u povlačenju palila polja i gradove vlastitog naroda. Gerilski partizani napadali su vojsku. Revolucionari u Meskti, prestonici, otvorili su zatvore, davši amnestiju svim zatvorenicima. Pročitavši to, Ševek oseti kako mu je srce zaigralo. Bilo je nade, još je bilo nade... Nastavio je da prati vesti o dalekoj revoluciji uz povećano zanimanje. Četvrtoga dana, prateći preko telefaksa prenos rasprave u Veću svetskih vlada, video je iotskog ambasadara u VSV-u kako objavljuje da A-Io, u znak podrške demokratskoj vladi Benbilija, šalje naoružana pojačanja predsedniku-generalu Havevertu.
<BR>&nbsp;&nbsp;&nbsp;&nbsp;&nbsp;Benbilijski revolucionari uglavnom uopšte nisu bili naoružani. Iotske trupe nastupiće sa topovima, oklopnim kolima, avionima, bombama. Ševek je u novinama pročitao podroban opis ovog oružja i od toga ga je obuzela muka.
<BR>&nbsp;&nbsp;&nbsp;&nbsp;&nbsp;Obuzela ga je muka i razbesneo se, a nije imao nikoga sa kim bi mogao da razgovara. Pae nije dolazio u obzir. Atro je bio vatreni militarista. Oiie je bio etičan čovek, ali njegove privatne nesigurnosti, njegova zabrinutost kao vlasnika privatne svojine nagonile su ga da se drži krutih predstava o zakonu i redu. Mogao je da se saživi sa svojom ličnom naklonošću prema Ševeku jedino odbijanjem da prizna da je Ševek anarhista. Odonjansko drštvo naziva sebe anarhičnim, kazao je, ali oni su, zapravo, puki primitivni populisti, čije društveno ustrojstvo uspeva da dejstvuje bez neposredne vlade samo stoga što ih je tako malo i što nemaju susedne države. Kada njihovo vlasništvo urozi kakav agresivan takmac, ili će im se najzad otvoriti oči, ili će biti satrti. Benbilijskim pobunjenicima upravo su se sada otvarale oči: ustanovljavali su da od slobode nema nikakve koristi ako ne raspolažete topovima kojima biste je potkrepili. Objasnio je to Ševeku u jednom razgovoru koji su vodili o toj stvari. Nije blo važno ko vlada ili misli da vlada Benbilijem: politika stvarnosti odnosi se na borbu za prevlast između A-Ioa i Tua.
<BR>&nbsp;&nbsp;&nbsp;&nbsp;&nbsp;"Politika stvarnosti", ponovi Ševek. Zatim osmotri Oiiea i reče: "To je neobičan izraz za jednog fizičara."
<BR>&nbsp;&nbsp;&nbsp;&nbsp;&nbsp;"Uopšte nije. I jedan političar i jedan fizičar imaju posla sa stvarima kakve jesu, sa stvarnim silama, sa osnovnim zakonima sveta."
<BR>&nbsp;&nbsp;&nbsp;&nbsp;&nbsp;"Ti stavljaš tvoje tričave, bedne 'zakone' za zaštitu bogatstva, tvoje 'sile' topova i bombi u istu rečenicu sa zakonom entropije i silom gravitacije? Imao sam bolje mišljenje o tvojoj pameti, Demaere!"
<BR>&nbsp;&nbsp;&nbsp;&nbsp;&nbsp;Oiie se trže od ove munje prezira. Nije kazao ništa više, baš kao ni Ševek, ali Oiie to nikada nije zaboravio. Stvar je ostala uvrežena u njegovom umu kao najsramniji trenutak koji je doživeo. Jer ako ga je Ševek, jedan zavedeni i priprosti utopisa, tako lako ućutkao, onda je to bilo sramno; ali ako ga je Ševek fizičar i čovek koji mu se neodoljivo dopadao, kome se on divio, žudeći za tim da stekne njegovo poštovanje, kao da je to bilo najdragocenije poštovanje koje se uopšte moglo steći - ako ga je, dakle, taj Ševek prezirao, onda je sram bio nesnosan i on ga mora prikriti, zaptiti do kraja života u najtamniju izbu svoje duše.
<BR>&nbsp;&nbsp;&nbsp;&nbsp;&nbsp;Zbivanja oko benbilijske revolucije zaoštrila su neke probleme i kod Ševeka: naročito problem njegovog ćutanja.
<BR>&nbsp;&nbsp;&nbsp;&nbsp;&nbsp;Padalo mu je teško da nema poverenja u ljude sa kojima je. Odgojen je u kulturi koja se hotimice i stalno uzdavala u ljudsku solidarnost, uzajamnu pomoć. Iako je u nekim pogledima bio otuđen od te kulture, a tuđin u ovoj, ipak je ta životna navika i dalje postojala u njemu: pretpostavljao je da će mu ljudi biti od pomoći. Imao je poverenje u njih.
<BR>&nbsp;&nbsp;&nbsp;&nbsp;&nbsp;Ali Čifoiliskova upozorenja, koja je on pokušavao da prenebregne, stalno su mu se vraćala. Osnaživali su ih njegova vlastita opažanja i instinkti. Dopadalo mu se to ili ne, morao je da nauči da nema poverenje. Mora da ćuti; mora da čuva svoje vlasništvo, da sačuva svoju sposobnost kupoprodaje.
<BR>&nbsp;&nbsp;&nbsp;&nbsp;&nbsp;Malo je govorio tih dana, a pisao još manje. Radni sto predstavljao mu je morenu beznačajne hartije; ono nekoliko radnih beleški uvek je držao uza se, u nekom od mnogobrojnih uraških džepova. Nikada ne bi izišao, ne obrisavši prethodno sve iz svog stonog računara.
<BR>&nbsp;&nbsp;&nbsp;&nbsp;&nbsp;Znao je da se nalazi veoma blizu domašaja Opšte temporalne teorije koju su Ioti tako silno želeli za svemirske letove i radi prestiža. Takođe je znao da je još nije domašio i da mu to možda nikada neće poći za rukom. Nijednu od ove dve činjenice nije nikada nikome otvoreno priznao.
<BR>&nbsp;&nbsp;&nbsp;&nbsp;&nbsp;Pre no što je krenuo sa Anaresa pomislio je da celu stvar već drži u šaci. Imao je jednačine. Sabul je to znao i nudio mu je pomirenje, priznanje za priliku da ih objavi i tako uzme udela u slavi. Odbio je Sabulovu ponudu, ali to nije bio veliki moralni gest. Moralni gest bi, u stvari, bio da ih je dao na štampanje vlastitom sindikatu inicijative, ali on ni to nije učinio. Nije bio sasvim siguran da je spreman da ih objavi. Postojalo je nešto što nije dokraja bilo tačno, nešto što je nalagalo manja poboljšanja. Budući da je na toj teoriji radio već deset godina, neće mu smetati da još malo produži posao, da je sasvim izbrusi i izglača.
<BR>&nbsp;&nbsp;&nbsp;&nbsp;&nbsp;To nešto malo što nije izgledalo dokraja tačno postojalo je sve veće. Sitna omaška u razmišljanju. Krupna omaška. Pukotina koja je sezala skroz temelje... Noć uoči polaska za Anares spalio je sve papire koje je imao o Opštoj teoriji. Došao je na Uras bez ičega. Čitavih pola godine on ih je, kako bi to oni kazali, blefirao.
<BR>&nbsp;&nbsp;&nbsp;&nbsp;&nbsp;Ili je možda blefirao samoga sebe?
<BR>&nbsp;&nbsp;&nbsp;&nbsp;&nbsp;Bilo je sasvim moguće da je Opšta teorija temporalnoti nedostižna meta. Takođe je bilo moguće da će Sled i Istovremenost jednoga dana ipak biti objedinjeni u opštu teoriju, ali da on neće biti čovek koji će to učiniti. Pokušavao je deset godina, ali bez uspeha. Matematičari i fizičari, atlete mišljenja, stvaraju svoja velika dela kao mladi. Bilo je više nego moguće - čak verovatno - da je on već sagoreo, da je sa njim gotovo.
<BR>&nbsp;&nbsp;&nbsp;&nbsp;&nbsp;Bio je savršeno svestan okolnosti da mu se ovakva rđava raspoloženja i slutnje neuspeha javljaju uvek u razdobljima pre trenutaka najvećih stvaralačkih dosega. Uhvatio je samoga sebe kako pokušava da se osokoli ovom činjenicom i ražestio se zbog vlastite naivnosti. Tumačiti temporalni poredak kao uzročni poredak bilo je veoma budalasto za jednog hronozofa. Je li već posenilio? Najbolje će biti da se naprosto lati jednog malog, ali praktičnog zadatka, da dotera koncepciju intervala. To bi moglo biti od koristi nekom drugom.
<BR>&nbsp;&nbsp;&nbsp;&nbsp;&nbsp;Ali čak i u tom pogledu, čak i u razgovorima sa drugim fizičarima o tome, osećao je da nešto zadržava za sebe. A oni su znali da je tako.
<BR>&nbsp;&nbsp;&nbsp;&nbsp;&nbsp;Bio je već sit zadržavanja, sit negovorenja, izbegavanja da razgovara o revoluciji, da ne razgovara o fizici, da ne razgovara ni o čemu.
<BR>&nbsp;&nbsp;&nbsp;&nbsp;&nbsp;Prošao je kroz kampus idući na neko predavanje. Ptice su pevale u nanovo ozelenelim krošnjama. Nije im čuo poj cele zime, ali sada su ga ponovo počele, rasipajući odozgo predivne tonove. Voo-jaa, pevale su ptice, mee-nii. Ovo je moje vlasništvooo-voo, ovo je moja teritorijaa-jaa, ovo pripada mee-nii.
<BR>&nbsp;&nbsp;&nbsp;&nbsp;&nbsp;Ševek je stajao nepomično pun minut pod krošnjama, slušajući.
<BR>&nbsp;&nbsp;&nbsp;&nbsp;&nbsp;Zatim je skrenuo sa staze, prošao kroz kampus u drugom pravcu, ka stanici, i uhvatio jutarnji voz za Nio Eseiju. Mora da negde postoje otvorena vrata na ovoj vražjoj planeti!
<BR>&nbsp;&nbsp;&nbsp;&nbsp;&nbsp;Pomislio je, kada je seo u voz, da pokuša da napusti A-Io: da, možda, ode u Benbili. Ali nije ozbiljno uzeo u razmatranje tu zamisao. Morao bi da se ukrca na neki brod ili avion, a onda bi mu lako ušli u trag i zaustavili ga. Jedino mesto gde se mogao izgubiti iz vida svojim blagonaklonim i zaštitničkim domaćinima bilo je u njihovom vlastitom velikom gradu, pod njihovim nosevima.
<BR>&nbsp;&nbsp;&nbsp;&nbsp;&nbsp;To nije bilo bekstvo. Čak i kada bi napustio ovu zemlju, i dalje bi bio zatvoren, zatvoren na Urasu. Niste to mogli nazvati bekstvo, ma kako ga zvali arhisti, sa svojom mistikom državnih granica. Ali najednom ga je obuzela razdraganost, za koju nije znao već danima, kada je pomislio da će njegovi blagonakloni i zaštitnički domaćini ipak zaključiti, za trenutak, da je pobegao.
<BR>&nbsp;&nbsp;&nbsp;&nbsp;&nbsp;Bio je to prvi uistinu topli dan proleća. Polja su bila zelena i presijavala su se vodom. Na pašnjacima, svaku uzgojnu životinju pratilo je njeno mladunče. Naročito su ljupki bili jaganjci, poskakujući poput belih, elastičnih lopti, dok su im repovi išli sve u krug. U jednom koralu izdvojeno je stajao predvodnik krda, ovan, bik ili pastuv, sa silnom grivom, moćan poput olujnog oblaka, otac mnogih potomaka. Galebovi su preletali povrh nabujalih jezeraca, beli spram plaveti, a beli oblaci osvetljavali su bledoplavo nebo. Grane voćki stajale su prošarane crvenilom, a već se otvorilo nekoliko cvetova, crvenih i belih. Posmatrajući sve to kroz prozor voza, Ševek je osetio kako njegov neumoran, buntovnički duh spremno prkosi čak i lepoti dana. Bila je to nepravična lepota. Čime su je to Urašani zaslužili? Zašto im je ona bila podarena, tako štedro, tako izdašno, dok je njegovom narodu bila tako uskraćena?
<BR>&nbsp;&nbsp;&nbsp;&nbsp;&nbsp;Razmišljam kao Urašanin, reče on u sebi. Kao prokleti posednik. Kao da zaslužiti nešto znači. Kao da se može steći lepota, ili život! Pokušao je da ne misli ni na šta, da pusti da bude nošen napred i da posmatra sunčevu svetlost na blagom nebu i jaganjce kako poskakuju po proletnjim poljima.
<BR>&nbsp;&nbsp;&nbsp;&nbsp;&nbsp;Nio Eseija, grad sa pet miliona duša, dizao je svoje tanane, blistave kule povrh zelenih Estuarijskih močvara kao da je sazdan od magle i sunčeve svetlosti. Kako je voz klizio dugačkim vijaduktom, grad je postajao sve viši, sjajniji, čvršći, sve dok najednom nije potpuno optočio voz u tutnjećoj tami podzemnog prilaza, sa dvadeset uporednih koloseka, da bi ga potom oslobodio, zajedno sa putnicima, u ogromne, bleštave prostore središnje stanice, pod središnju kupolu od slonovače i plaveti, za koju se govorilo da je najveća kupola koju je čovekova ruka ikada podigla na bilo kom svetu.
<BR>&nbsp;&nbsp;&nbsp;&nbsp;&nbsp;Ševek je stao da korača prostranstvom uglačanog mermera pod tim ogromnim, eteričnim svodom, da bi konačno stigao do dugačkog niza vrata kroz koja je mnoštvo ljudi neprekidno ulazilo i izlazilo, svi svrhovito, svi zasebno. Izgledalo mu je da su svi nekako brižni. Često je ranije zapažao tu brižnost na licima Urašana, i ona ga je dovodila u nedoumicu. Je li njen uzrok možda to što, ma koliko inače novaca imali, stalno moraju da se upinju da ga zgrnu još više, kako ne bi umrli u sirotinji? Ili je možda posredi bilo osećanje krivice, jer ma koliko malo da su imali novaca, uvek je bilo nekoga ko je imao još manje? Ma šta bio pravi uzrok, sva lica su zbog njega izgledala na izvestan način istovetna, a on se osećao silno usamljen među njima. Umakavši svojim vodičima i čuvarima, nije razmišljao o tome kako će mu biti kada ostane prepušten samome sebi, u jednom društvu gde ljudi nisu imali poverenja jedni u druge, gde osnovna pretpostavka morala nije bila uzajamna pomoć, već uzajamna agresivnost. Počinjao je da ga pomalo obuzima strah.
<BR>&nbsp;&nbsp;&nbsp;&nbsp;&nbsp;Ranije je neodređeno razmišljao o tome kako tumara gradom i zapodeva razgovore sa ljudima, članovima neposedničke klase, ako joj uopšte postoji tako nešto, ili radničke klase, kako su je oni nazivali. Ali sav taj svet oko njega žurio je nekud, poslom, bez imalo želje za zaludnim razgovorima ili volje da traći svoje dragoceno vreme. Ta hitnja delovala je i na njega. Mora poći nekuda, pomislio je, izišavši na suncem obasjanu i veličanstveno zakrčenu ulicu Moie. Kuda? U Nacionalnu biblioteku? U zoološki vrt? Ali nije mu sada bilo do turističkih razgledanja.
<BR>&nbsp;&nbsp;&nbsp;&nbsp;&nbsp;Neodlučan, zaustavio se pred jednom radnjom blizu stanice, gde su se prodavale novine i razne drangulije. Na naslovnoj strani novina pisalo je TU ŠALJE TRUPE U POMOĆ BENBILIJSKIM POBUNJENICIMA, ali to ga nije privuklo. Umesto novina, stao je da razgleda fotografije u boji na rafu. Palo mu je na um tog časa da nema nikakav suvenir sa Urasa. A kada čovek putuje, treba da ponese nešto za uspomenu. Dopale su mu se fotografije sa prizorima A-Ioa: planine na koje se uspinjao, oblakoderi Nioa, univerzitetska kapela (pogled gotovo sa njegovog prozora), jedna ratarka u gizdavoj seoskoj nošnji, kule Rodareda; a među slikama bila je i ona koja mu je privukla pogled na tu stranu: jagnje na cvetnoj livadi kako poskakuje i, naizgled, smeje se. Maloj Pilun dopala bi se ta ovčica. Odabrao je po jednu od svih razglednica i poneo ih do kase. "I pet su pedeset, a sa jagnjetom je to šezdeset; evo i karte, ser, svega jedan i četrdeset. Lep dan, proleće je najzad stiglo, zar ne, ser? Nemate ništa sitnije, ser?" Ševek mu je pružio novčanicu od dvadeset jedinica. Izvadio je sitniš koji je dobio pošto je kupio voznu kartu i posle kratkotrajnog proučavanja papirnatog i metalnog novca uspeo je da odabere jednu jedinicu i četrdeset stotih delova. "Tako je, ser. Hvala vam i provedite prijatan dan!"
<BR>&nbsp;&nbsp;&nbsp;&nbsp;&nbsp;Da li se novcem kupovala ljubaznost, baš kao i razglednice i karta? Koliko bi prodavac bio ljubazan da je on ušao unutra kao što bi jedan Anarešanin ušao u kakvo spremište dobara: da uzme ono što želi, klimne registratoru i iziđe?
<BR>&nbsp;&nbsp;&nbsp;&nbsp;&nbsp;Nema svrhe, nema svrhe razmišljati na taj način. Kada si u zemlji posedništva razmišljaj kao posednik. Odevaj se kao oni, jedi kao oni, ponašaj se kao oni, budi kao oni.
<BR>&nbsp;&nbsp;&nbsp;&nbsp;&nbsp;U središnjem delu Nioa nije bilo parkova; teren je predstavljao preveliku dragocenost da bi se traćio na slične ukrase. Zalazio je sve dublje u iste one velike, blistave ulice kroz koje su ga već toliko puta vodili. Stigao je do Saemtenevijske ulice i žurno prošao njome, ne želeći da ponovi dnevnu noćnu moru. Sada se obreo u poslovnom delu grada. Banke, zgrade sa uredima, vladine zgrade. Da li je cela Nio Eseija ovakva? Ogromne, blistave kutije od kamena i stakla, veliki, urešeni, džinovski paketi, prazni, prazni.
<BR>&nbsp;&nbsp;&nbsp;&nbsp;&nbsp;Naišavši na jedan izlog u prizemlju iznad koga je stajalo ispisano 'Umetnička galerija', on uđe unutra, odlučivši da utekne moralnoj klaustrofobiji ulica i ponovo pronađe lepotu Urasa u muzeju. Ali sve slike u muzeju imale su za okvir zakačenu karticu sa cenom. On se zagleda u jedan umešno naslikan ženski akt. Na kartici je stajalo ispisano 4.000 MMJ. "To je Fei Feite", reče jedan tamni čovek, pojavivši se bešumno kraj njega. "Imali smo pet slika pre nedelju dana. Uskoro će biti glavni hit na tržištu umetničkih dela. Feite je sigurno ulaganje, ser."
<BR>&nbsp;&nbsp;&nbsp;&nbsp;&nbsp;"Sa četiri hiljade jedinica dve porodice mogu da prežive godinu dana u ovom gradu", reče Ševek.
<BR>&nbsp;&nbsp;&nbsp;&nbsp;&nbsp;Čovek ga odmeri i uzvrati, otežući: "Da, ovaj, ali ovo je, slučano, jedno umetničko delo."
<BR>&nbsp;&nbsp;&nbsp;&nbsp;&nbsp;"Umetničko? Čovek se bavi umetnošću zato što mora. Zašto je ova slika naslikana?"
<BR>&nbsp;&nbsp;&nbsp;&nbsp;&nbsp;"Vi ste umetnik, pretpostavljam", reče čovek, sada otvoreno drsko.
<BR>&nbsp;&nbsp;&nbsp;&nbsp;&nbsp;"Nisam, ja sam samo čovek koji ume da prepozna drek kada ga vidi!" Prodavac ustuknu. Kada se našao izvan Ševekovog domašaja, stao je da govori nešto o policiji. Ševek napravi grimasu i iziđe iz galerije. Prevalio je pola ulice, a onda se zaustavio. Dalje ovako nije mogao.
<BR>&nbsp;&nbsp;&nbsp;&nbsp;&nbsp;Ali kuda je mogao da pođe?
<BR>&nbsp;&nbsp;&nbsp;&nbsp;&nbsp;Nekome... nekome, nekoj osobi. Ljudskom biću. Nekome ko će mu pružiti pomoć, a ne prodati je. Ali kome? Gde?
<BR>&nbsp;&nbsp;&nbsp;&nbsp;&nbsp;Na um mu padoše Oiieova deca, dečaci kojima se on dopadao, i neko vreme nije mogao da pomisli ni na koga drugog. A onda mu se u umu javi jedna slika, daleka, mala i jasna: Oiieova sestra. Kako se ono zvaše? Obećaj da ćeš me nazvati, kazala je, i od tada mu je u dva navrata slala pozivnice za večernje prijeme, ispisane krupnim, detinjim rukopisom, na debeloj hartiji koja je slatkasto mirisala. Prenebregao ih je, među tolikim drugim pozivima od stranaca. Sada ih se setio.
<BR>&nbsp;&nbsp;&nbsp;&nbsp;&nbsp;Istog trenutka setio se i one poruke koja se neobjašnjivo pojavila u džepu njegovog kaputa. Pridruži se nama, tvojoj braći. Ali nikako nije uspevao da pronađe braću, na Urasu.
<BR>&nbsp;&nbsp;&nbsp;&nbsp;&nbsp;Ušao je u najbližu radnju. Bila je to prodavnica slatkiša, sva u zlatnim arabeskama i ružičastim gipsanim oplatama, sa nizovima staklenih kovčega punih kutija, limenki i košara sa slatkišima i poslasticama, ružičastim, smeđim, kremastim, zlatnim. Zamolio je ženu iza kovčega da mu pomogne da pronađe jedan telefonski broj. Sada je bio skrušen, posle onog nastupa zlovolje u umetničkoj galeriji, i tako ponizno neupućen i sa izgledom stranca da je to ženu sasvim osvojilo. Ona ne samo što mu je pomogla da pronađe ime u glomaznom telefonskom imeniku, nego mu je i okrenula broj na telefonu u radnji.
<BR>&nbsp;&nbsp;&nbsp;&nbsp;&nbsp;"Halo?"
<BR>&nbsp;&nbsp;&nbsp;&nbsp;&nbsp;On reče: "Ševek", a onda zastade. Telefon je za njega bio sredstvo za prenošenje hitnih vesti, obaveštenja o umiranjima, rođenjima, zemljotresima. Nije imao predstavu o tome šta da kaže.
<BR>&nbsp;&nbsp;&nbsp;&nbsp;&nbsp;"Ko? Ševek? Stvarno? Oh, divno što si zvao! Uopšte mi nije krivo što sam se probudila ako si to odista ti."
<BR>&nbsp;&nbsp;&nbsp;&nbsp;&nbsp;"Spavala si?"
<BR>&nbsp;&nbsp;&nbsp;&nbsp;&nbsp;"Dubokim snom i još sam u postelji. Divna je i topla. Ali gde si ti, za ime sveta?"
<BR>&nbsp;&nbsp;&nbsp;&nbsp;&nbsp;"U ulici Kae Sekae, mislim."
<BR>&nbsp;&nbsp;&nbsp;&nbsp;&nbsp;"Šta ćeš tamo? Dođi ovamo. Koliko je sati? Blagi Bože, skoro je podne. Ne, znaš šta, srešćemo se na pola puta. Kod bazena za čamčiće u vrtovima starog dvorca. Može li ga naći? Slušaj, moraš ostati, priređujem večeras apsolutno božanstven prijem." Nastavila je još neko vreme da brzo govori; složio se sa svime što je kazala. Kada je izišao i prošao pored tezge, prodavačica mu se osmehnula. "Kako bi bilo da joj ponesete kutiju slatkiša, ser?"
<BR>&nbsp;&nbsp;&nbsp;&nbsp;&nbsp;On zastade. "Treba li?"
<BR>&nbsp;&nbsp;&nbsp;&nbsp;&nbsp;"Ne može da škodi, ser."
<BR>&nbsp;&nbsp;&nbsp;&nbsp;&nbsp;Postojalo je nešto bestidno i srdačno u njenom glasu. Vazduh u radnji bio je slatkast i topao, kao da su se tu našli na okupu svi mirisi proleća. Ševek je stajao sred kovčega sa lepim, raskošnim stvaričicama, visok, težak, snen, poput onih teških životinja u koralima, ovnova i bikova opijenih čežnjivom toplotom proleća.
<BR>&nbsp;&nbsp;&nbsp;&nbsp;&nbsp;"Ja ću vam napraviti pravu stvar", reče žena; napunila je jednu malu metalnu kutiju, prekrasno emajliranu, sićušnim lišćem od čokolade i ružama od šećerne pređe. Uvila je limenku u svileni papir, stavila paket u jednu posrebrenu kutiju od kartona, zatim obmotala kutiju teškom hartijom ružičaste boje i vezala je zelenom somotskom vrpcom. U njenim veštim kretnjama moglo se razabrati vedro i blagonaklono saučesništvo, a kada je pružila Ševeku gotov paket, a on ga uzeo, promrmljavši nešto u znak zahvalnosti, i okrenuo se iziđe, u njenom glasu nije bilo nimalo oštrine kada ga je podsetila: "To je deset i šezdeset, ser." Mogla je čak i da ga pusti da odem, sažalivši se na njega, kako se već žene sažaljevaju na snagu; ali on se poslušno vratio i izbrojao novac.
<BR>&nbsp;&nbsp;&nbsp;&nbsp;&nbsp;Stigao je podzemnom železnicom do vrtova starog dvorca, gde je ubrzo pronašao bazen za čamčiće; tu su ljupko odevena deca upravljala brodovima-igračkama, čudesnim, malim plovilima sa svilenim uževljem i bronzanim ukrasima sličnim draguljima. Ugledao je Veu sa naspramne strane prostranog, sjajnog kruga vode i pošao joj u susret oko bazena, svestan sunčeve svetlosti, proletnjeg vetra i tamnih krošnji u parku koje su isticale svoje rano, bledozeleno lišće.
<BR>&nbsp;&nbsp;&nbsp;&nbsp;&nbsp;Otišli su na ručak u jedan restoran u parku, odabravši mesto na terasi prekrivenoj visokom staklenom kupolom. Obasjane suncem, krošnje pod kupolom bile su sasvim olistale, krošnje vrba, nadnoseći se nad bazen po kome su plutale debele, bele ptice, posmatrajući obede uz nehajnu pohlepu i čekajući da se domognu ostataka. Vea nije uzela na sebe da naruči jela, stavivši jasno Ševeku do znanja da je sve prepustila njemu, ali umešni kelneri tako su ga nenametljivo posavetovali da se njemu učinilo da je sve sam obavio; a srećom, u džepu je imao puno novca. Hrana je bila izvrsna. Nikada ranije nije okusio nešto tako izuzetno ukusno. Naviknut na dva obroka dnevno, on je obično izbegavao ručak koji je kod Urašana bio normalan, ali ga je danas pojeo u celosti, dok je Vea tek pomalo štrpnula tu i tamo. Morao je najzad da prekine, a ona se nasmejala na njegov pokajnički izgled.
<BR>&nbsp;&nbsp;&nbsp;&nbsp;&nbsp;"Previše sam jeo."
<BR>&nbsp;&nbsp;&nbsp;&nbsp;&nbsp;"Pomoći će kratka šetnja."
<BR>&nbsp;&nbsp;&nbsp;&nbsp;&nbsp;Bila je to uistinu sasvim kratka šetnja: lagano desetominutno koračanje po travi, a onda se Vea draženo spustila u senku jednog visokog grma, svog svetlog od zlatnih cvetova. On je seo pokraj nje. Jedan izraz koji je Takver koristila javi mu se u svesti dok je posmatrao Veina vitka stopala, ukrašena malim, belim cipelama sa veoma visokim potpeticama. 'Telesni profiteri' - tako je Takver nazivala žene koje su svoju seksualnost koristile kao oružje u borbi za prevlast sa muškarcima. Bilo je dovoljno pogledati je samo jednom da bi se shvatilo da je Vea nenadmašni telesni profiter. Obuća, odeća, kozmetika, nakit, kretnje - sve je na njoj delovalo izazovno. Ona je tako sračunato i tako razmetljivo predstavljala prvenstveno žensko telo da je gotovo prestala da bude ljudsko biće. Otelovljavala je svekoliku seksualnost koju su Ioti potiskivali u svoje snove, u svoje romane i pesništvo, svoje nebrojene slike ženskih aktova, svoju muziku, u svoju arhitekturu punu oblina i kupola, svoje slatkiše, svoja kupatila, svoje dušeke. Ona je bila žena sa stola.
<BR>&nbsp;&nbsp;&nbsp;&nbsp;&nbsp;Njena potpuno obrijana glava bila je posuta talkom koji je sadržao trunčice liskunove prašine, tako da je slabašno svetlucanje prigušivalo nagost obrisa. Nosila je koprenast šal ili stolu, pod kojim su oblici i kakvoća njenih nagih ruku izgledali umekšani i zaštićeni. Grudi su joj bile prekrivene: iotske žene ne izlaze napolje nagih grudi, čuvajući njihovu obnaženost za onoga ko im je vlasnik. Oko zglobova je nosila mnoštvo zlatnih narukvica, a u udubljenju vrata plavkasto joj se presijavao jedan dragulj, ističući se spram meke puti.
<BR>&nbsp;&nbsp;&nbsp;&nbsp;&nbsp;"Kako stoji tu?"
<BR>&nbsp;&nbsp;&nbsp;&nbsp;&nbsp;"Šta?" Kako neposredno nije mogla da vidi dragulj, mogla se pretvarati da ga nije svesna, navevši ga tako da ga pokaže, da možda digne šaku iznad njenih prsta i dodirne ga.
<BR>&nbsp;&nbsp;&nbsp;&nbsp;&nbsp;"Je li zalepljen?"
<BR>&nbsp;&nbsp;&nbsp;&nbsp;&nbsp;"Ah, to. Ne, imam ovde postavljen sićušan magnet, a dragulj ima pozadi komadić metala, ili je možda obrnuto? U svakom slučaju, prianjamo jedno uz drugo."
<BR>&nbsp;&nbsp;&nbsp;&nbsp;&nbsp;"Imaš magnet pod kožom?" upita Ševek uz nepatvorenu odvratnost.
<BR>&nbsp;&nbsp;&nbsp;&nbsp;&nbsp;Vea se osmehnu i skide safir, kako bi on video da ispod nema ničega do najtanušnije srebrne jamice ožiljka. "Ti me tako potpuno prekorevaš da je to naprosto osvežavajuće. Osećam da, ma šta kazala ili učinila, ne mogu nikako da potonem dublje u tvojim očima zato što sam već stigla do dna!"
<BR>&nbsp;&nbsp;&nbsp;&nbsp;&nbsp;"Nije tako", usprotivi se on. Znao je da se ona poigrava, ali gotovo da uopšte nije poznavao pravila te igre.
<BR>&nbsp;&nbsp;&nbsp;&nbsp;&nbsp;"Ne, ne; umem da prepoznam moralnu užasnutost kada je vidim. Evo, ovako." Na licu joj se pojavi prek, namrgođen izraz; oboje se nasmejaše. "Da li se stvarno toliko razlikujem od Anarešanki?"
<BR>&nbsp;&nbsp;&nbsp;&nbsp;&nbsp;"Oh, da, stvarno."
<BR>&nbsp;&nbsp;&nbsp;&nbsp;&nbsp;"Jesu li one sve strašno jake, sa silnim mišićima? Nose li čizme i imaju li velika, ravna stopala i jednoličnu odeću? Da li se briju samo jednom mesečno?"
<BR>&nbsp;&nbsp;&nbsp;&nbsp;&nbsp;"Uopšte se ne briju."
<BR>&nbsp;&nbsp;&nbsp;&nbsp;&nbsp;"Nikada? Nigde? Oh, Bože! Razgovarajmo radije o nečem drugom."
<BR>&nbsp;&nbsp;&nbsp;&nbsp;&nbsp;"O tebi." On se opruži na travu, sasvim blizu Vee, tako da se najednom našao optočen prirodnim i veštačkim mirisima njenog tela. "Voleo bih da znam da li je Urašanka zadovoljna time što je stalno podređena?"
<BR>&nbsp;&nbsp;&nbsp;&nbsp;&nbsp;"Podređena kome?"
<BR>&nbsp;&nbsp;&nbsp;&nbsp;&nbsp;"Muškarcima."
<BR>&nbsp;&nbsp;&nbsp;&nbsp;&nbsp;"Ah... to! Zašto misliš da sam ja nekome podređena?"
<BR>&nbsp;&nbsp;&nbsp;&nbsp;&nbsp;"Izgleda da sve što se radi u vašem društvu rade muškarci. Industrija, umetnosti, uprava, vlada, odluke. Celog života nosite očevo prezime i muževljevo prezime. Muškarci idu u školu, a vi ne idete u školu; samo su oni predavači, sudije, policajci i vlast, zar ne? Zašto im dopuštate da sve kontrolišu? Zašto ne radite ono što vam se dopada?"
<BR>&nbsp;&nbsp;&nbsp;&nbsp;&nbsp;"Ali radimo. Žene čine upravo ono što im se dopada. A za to ne moraju da imaju prljave ruke, da nose šlemove sa oznakama čina niti da stoje i deru se u Upravništvu."
<BR>&nbsp;&nbsp;&nbsp;&nbsp;&nbsp;"Ali šta je to što radite?"
<BR>&nbsp;&nbsp;&nbsp;&nbsp;&nbsp;"Pa, upravljamo muškarcima, razume se! A znaš, potpuno je bezbedno saopštiti im to u lice, zato što oni nikada ne veruju u tako nešto. Samo kažu: 'Ha, ha, smešna, mala žena!' potapšu te po glavi i odu uz zveket medalja, savršeno samozadovoljni."
<BR>&nbsp;&nbsp;&nbsp;&nbsp;&nbsp;"A i ti si samozadovoljna?"
<BR>&nbsp;&nbsp;&nbsp;&nbsp;&nbsp;"Nego šta sam."
<BR>&nbsp;&nbsp;&nbsp;&nbsp;&nbsp;"Ne verujem ti."
<BR>&nbsp;&nbsp;&nbsp;&nbsp;&nbsp;"Zato što se to ne uklapa u tvoja načela. Muškarci uvek imaju teorije i stvari stalno treba da se uklapaju u njih."
<BR>&nbsp;&nbsp;&nbsp;&nbsp;&nbsp;"Ne, ne zbog teorija, već zato što mogu da vidim da nisi zadovoljna. Da si nespokojna, nezadovoljena, opasna."
<BR>&nbsp;&nbsp;&nbsp;&nbsp;&nbsp;"Opasna!" Vea se blistavo nasmeja. "Krajnje čudesan kompliment! Zašto misliš da sam opasna, Ševeče?"
<BR>&nbsp;&nbsp;&nbsp;&nbsp;&nbsp;"Pa zato što znaš da si u očima muškaraca ti samo stvar, stvar koja se poseduje, kupuje, prodaje. I zato samo misliš o tome kako da prevariš vlasnike, da im se osvetiš..."
<BR>&nbsp;&nbsp;&nbsp;&nbsp;&nbsp;Ona hotimice položi svoju malu šaku na njegova usta. "Ćuti", reče mu. "Znam da nisi imao nameru da budeš prost. Zato ti i opraštam. Ali sasvim je dovoljno."
<BR>&nbsp;&nbsp;&nbsp;&nbsp;&nbsp;On se namrgodi zbog ovog licemerja, kao i zbog pomisli da ju je uistinu mogao uvrediti. Još je osećao kratkotrajni dodir njene šake na usnama. "Izvini!" reče on.
<BR>&nbsp;&nbsp;&nbsp;&nbsp;&nbsp;"Ne, ne. Kako bi mogao to da razumeš, kada dolaziš sa meseca? A osim toga si i muškaraca... Reći ću ti, međutim, nešto. Ako uzmeš jednu od tvojih 'sestara', gore na mesecu, i pružiš joj priliku da izuje čizme, da se okupa u ulju, depilira, obuje par lepih sandala, stavi trbušni dragulj i namiriše se, video bi da bi joj se to dopalo. A i tebi bi se dopalo! Oh, i te kako bi ti se dopalo! Ali ti joj nećeš pružiti priliku, ti ubogi stvore sa tvojim teorijama. Sve sama braća i sestre i nikakvog oduška!"
<BR>&nbsp;&nbsp;&nbsp;&nbsp;&nbsp;"U pravu si", uzvrati Ševek. "Nema oduška. Nikada. Po vasceli dan na Anaresu mi samo kopamo olovo u nedrima rudnika, a kada padne noć, pošto večeramo tri zrna holuma skuvana u kašiki slane vode, pristupamo antifonalnom recitovanju Odinih izreka, sve dok ne kucne čas da pođemo na počinak. To, razume se, činimo razdvojeno i ne izuvajući čizme."
<BR>&nbsp;&nbsp;&nbsp;&nbsp;&nbsp;Ševek je tečno govorio iotski, ali ni to nije bilo dovoljno da bi ovo izrekao u jednom dahu, kako je ponekad umeo da čini na vlastitom jeziku; jedino su Takver i Sadik imale prilike da često čuju te njegove iznenadne, maštovite tirade, tako da su se navikle na njih. No, iako je ispalo nevešto, Vea je ipak bila očarana. Razlegao se njen tamni smeh, težak i spontan. "Blagi Bože, pa i ti umaš da daš sebi oduška! Postoji li uopšte nešto za šta nisi kadar?"
<BR>&nbsp;&nbsp;&nbsp;&nbsp;&nbsp;"Da budem trgovac", uzvrati on.
<BR>&nbsp;&nbsp;&nbsp;&nbsp;&nbsp;Ona ga osmotri, osmehujući se pri tom. Postojalo je nešto profesionalno, glumačko u njenoj pozi. Ljudi obično ne posmatraju pomno i izbliza jedni druge, osim ako posredi nisu majke i novorođenčad, lekari i pacijenti ili ljubavnici.
<BR>&nbsp;&nbsp;&nbsp;&nbsp;&nbsp;On sede. "Voleo bih još malo da prošetam", reče on.
<BR>&nbsp;&nbsp;&nbsp;&nbsp;&nbsp;Ona mu pruži šaku da je uhvati i pomogne joj da takođe ustane. Ta kretnja bila je nehajna i prizivna, ali u glasu joj se pojavi nesigurna nežnost kada je kazala: "Ti si stvarno kao brat... Slobodno uzmi moju ruku. Odmah ću te pustiti."
<BR>&nbsp;&nbsp;&nbsp;&nbsp;&nbsp;Šetali su neko vreme stazama velikog vrta, a zatim ušli u dvorac, sačuvan kao muzej drevnih vremena kraljevanja, zato što je Vea kazala da voli da gleda nakit koji se tamo nalazi. Sa zidova optočenih brokatom i sa kaminskih okvira netremice su ih posmatrali portreti nadmenih lordova i kneževa. Prostorije su bile pune srebra, zlata, kristala, retkog drveta, tapiserija i dragulja. Iza somotske užadi stajali su stražari. Njihove crne i zagasitocrvene uniforme skladno su se slagale sa okolnim sjajem, sa draperijama od zlatnih niti, sa krevetskim prekrivkama od istkanog perja, ali to nije bio slučaj i sa njihovim licima; na licima im se očitavala dosada, umor od celodnevnog stajanja među strancima i obavljanja beskorisnog posla. Ševek i Vea došli su do jednog staklenog kovčega u kome je bio izložen ogrtač kraljice Teaee, načinjen od štavljenih koža pobunjenika koji su živi odrani; ta užasna i prkosna žena nosila je ovaj ogrtač kada je odlazila među svoje podanike, obrvane kugom, da tamo izmoli od Boga okončanje zaraze, pre hiljadu četiri stotine godina. "Mene to grozno podseća na jareću kožu", reče Vea, posmatrajući izbledelu, pohabanu odrpinu u staklenom kovčegu. Zatim podiže pogled ka Ševeku. "Je li sve u redu s tobom?"
<BR>&nbsp;&nbsp;&nbsp;&nbsp;&nbsp;"Voleo bih da što pre odem odavde."
<BR>&nbsp;&nbsp;&nbsp;&nbsp;&nbsp;Kada su se vratili u vrt, lice mu je postalo manje bledo, ali on se sa izrazom mržnje osvrnuo prema zidinama dvorca. "Zašto toliko držite do te sramote?" upita on.
<BR>&nbsp;&nbsp;&nbsp;&nbsp;&nbsp;"Ali to je samo istorija. Takve stvari se danas ne bi mogle dogoditi!"
<BR>&nbsp;&nbsp;&nbsp;&nbsp;&nbsp;Odvela ga je na prvu popodnevnu predstavu u jedno pozorište, gde se davala komedija o mladim bračnim parovima i taštama i svekrvama, puna šala na račun seksualnog odnosa, ali bez ikakvog pominjanja seksualnog odnosa. Ševek je nastojao da se smeje onda kada je to i Vea činila. Posle toga otišli su u jedan restoran u središtu grada, mesto koje se odlikovalo neverovatnom raskoši. Obed je tu koštao stotinu jedinica. Ševek je jeo veoma malo, zato što je dobro ručao, ali popustio je pred Veinim navaljivanjem i ispio je dve ili tri čaše vina, koje mu se učinilo prijatnije nego što je očvekivao i kao da nije vršilo nikakva štetna dejstva na njegovu kadrost da razmišlja. Nije imao dovoljno novaca da plati račun, ali Vea nije ponudila da podele izdatak, već mu je samo predložila da popuni ček, što je on i učinio. Potom su uzeli u najam jedna kola i odvezli se do Veinog stana; tamo je takođe dopustila da on plati vozaču. Da li je moguće, zapitao se on, da je Vea, u stvari, prostitutka, jedno od onih tajanstvenih stvorenja? Ali prostitutke su, kako je Odo pisala o njima, siromašne žene, a Vea to jamačno nije bila; 'njenu' zabavu, kazala mu je, pripremili su 'njen' kuvar, 'njena' služavka, 'njen' dobavljač. Osim toga, muškarci na univerzitetu govorili su o prostitutkama sa prezirom, kao o prljavim stvorovima, dok je Vea, uprkos svojoj stalnoj zavodljivosti, ispoljavala takvu osetljivost na otvoreni razgovor o ma čemu seksualne prirode da je Ševek morao u ophođenju sa njom da pomno vodi računa o tome kako se izražava, kao što bi to činio na matičnom svetu u razgovoru s nekim stidljivim desetogodišnjim detetom. Kada se sve sabere, on nije znao šta je tačno Vea.
<BR>&nbsp;&nbsp;&nbsp;&nbsp;&nbsp;Njene sobe bile su prostrane i raskošne, sa blistavim pogledima na svetlosti Nioa; nameštaj je sav bio beo, baš kao i tepisi. Ali Ševek je već bio oguglao na raskoš, a i postao je veoma pospan. Gosti su se očekivali tek kroz jedan sat. Dok se Vea presvlačila, on je zaspao u jednoj velikoj, beloj fotelji u dnevnoj sobi. Služavka koja je nešto zveketavo pospremala na stolu probudila ga je baš u času kada se Vea vratila, odevena sada u iotsko formalno večernje ruho za žene: dugačku, plisiranu suknju, naboranu od kukova; čitav gornji deo tela bio je nag. U pupku joj se blistao jedan mali dragulj, baš kao što je to video, sa Tirinom i Bedapom, pre četvrt stoleća u Severozalaznom oblasnom naučnom institutu, baš tako... Poluprobuđen i potpuno uzbuđen, on se upilji u nju.
<BR>&nbsp;&nbsp;&nbsp;&nbsp;&nbsp;Ona mu uzvrati pogled, osmehnuvši se malo.
<BR>&nbsp;&nbsp;&nbsp;&nbsp;&nbsp;Zatim sede na jednu nisku stolicu bez naslona, sa jastučićima, blizu njega, kako bi mogla da ga gleda u lice. Namestila je belu suknju preko članaka i rekla: "Dobro, kaži mi sada, kakav je stvarno odnos između muškaraca i žena na Anaresu."
<BR>&nbsp;&nbsp;&nbsp;&nbsp;&nbsp;Bilo je neverovatno. Služavka i dobavljač takođe su se nalazili u sobi; ona je znala da on ima ortaka, a i on je znao da ga ona ima; uz to, oni nisu izmenili nijednu reč o seksualnom odnosu. Pa ipak, njena odeća, njene kretnje, njen ton... šta je sve to bilo do najotvoreniji poziv?
<BR>&nbsp;&nbsp;&nbsp;&nbsp;&nbsp;"Između muškarca i žene postoji onakav odnos kakav oni žele da postoji", reče on, prilično oporo. "Svako ponaosob i oboje."
<BR>&nbsp;&nbsp;&nbsp;&nbsp;&nbsp;"Znači, istina je: kod vas odista nema morala?" upita ona, tobože zaprepašćena, ali očigledno očarana.
<BR>&nbsp;&nbsp;&nbsp;&nbsp;&nbsp;"Ne znam kako to misliš. Povrediti nekoga tamo isto je kao i povrediti nekoga ovode."
<BR>&nbsp;&nbsp;&nbsp;&nbsp;&nbsp;"Hoćeš da kažeš da imate sva ista stara pravila? Vidiš, ja smatram da je i moral samo jedno sujeverje, poput religije. Valja ga odbaciti."
<BR>&nbsp;&nbsp;&nbsp;&nbsp;&nbsp;"Ali moje društvo", reče on, potpuno zbunjen, "predstavlja pokušaj da se on postigne. Odbaciti moralisanje, to da... pravila, zakona, kazne... kako bi ljudi mogli sami da vide šta je dobro, a šta zlo, i da odaberu između toga."
<BR>&nbsp;&nbsp;&nbsp;&nbsp;&nbsp;"Odbacili ste, dakle, sva ona uputstva u stilu 'ovo treba', 'ovo ne treba'. Ali, znaš, mislim da je vama, odonjanima, promakla suština stvari. Odbacili ste sveštenike, sudije, zakon o razvodu i sve ostalo, ali vam je prava nevolja ipak ostala. Samo ste je potisli unutra, u savest. Ona je i dalje tu. U podjednakoj ste meri robovi kao i ranije! Niste, zapravo, slobodni."
<BR>&nbsp;&nbsp;&nbsp;&nbsp;&nbsp;"Otkud ti to znaš?"
<BR>&nbsp;&nbsp;&nbsp;&nbsp;&nbsp;"Pročitala sam članak o odonizmu u jednom časopisu", reče ona. "A i ceo dan smo proveli zajedno. Ja te ne poznajem, ali znam neke stvari o tebi. Znam da imaš... da se negde u tebi nalazi kraljica Teaea, tu u toj tvojoj kosmatoj glavi. Ona upravlja tobom baš kao što je ta stara tiranka radila sa svojim slugama. Ona ti kaže. 'Učini to!' i ti učiniš, a onda ti naredi: 'Nemoj to učiniti!' i ti ne učiniš."
<BR>&nbsp;&nbsp;&nbsp;&nbsp;&nbsp;"Njoj tamo i jeste mesto", uzvrati on, osmehnuvši se. "U mojoj glavi."
<BR>&nbsp;&nbsp;&nbsp;&nbsp;&nbsp;"Nije. Bolje je držati je u jednom dvorcu. Tako se možeš pobuniti protiv nje. To bi ti i učinio! Tvoj praprapradeda se pobunio; na kraju je otišao na mesec da bi utekao. Ali poveo je sa sobom i kraljicu Teaeu i vi je još imate!"
<BR>&nbsp;&nbsp;&nbsp;&nbsp;&nbsp;"Možda. Ali ona je naučila, na Anaresu, da ako mi naredi da povredim nekoga, ja ću onda povrediti sebe."
<BR>&nbsp;&nbsp;&nbsp;&nbsp;&nbsp;"Isto staro licemerje. Život je borba, a najjači pobeđuje. Sve što civilizacija čini jeste da prikrije krv i pokrije mržnju lepim rečima!"
<BR>&nbsp;&nbsp;&nbsp;&nbsp;&nbsp;"Tvoja civilizacija, možda. Naša ne skriva ništa. Sve je tamo jasno. Kraljica Teaea nosi na Anaresu vlastitu kožu. Mi se držimo jednog zakona, samo jednog, zakona ljudske evolucije."
<BR>&nbsp;&nbsp;&nbsp;&nbsp;&nbsp;"Prema zakonu ljudske evolucije preživljavaju najjači!"
<BR>&nbsp;&nbsp;&nbsp;&nbsp;&nbsp;"Tako je, a najjači, u okviru postojanja bilo koje društvene vrste, jesu oni koji su najdruštveniji. Ili, ljudskim jezikom govoreći, najetičkiji. Shvataš, mi na Anaresu nemamo ni žrtvi ni neprijatelja. Imamo jedino sami sebe. A nikakva snaga se ne dobija međusobnim povređivanjem. Samo slabost."
<BR>&nbsp;&nbsp;&nbsp;&nbsp;&nbsp;"Nije me briga za povređivanje i nepovređivanje. Nije me briga za osale, baš kao što i nikog drugog nije briga. Oni se samo pretvaraju. Ja ne želim da se pretvaram. Ja želim da budem slobodna!"
<BR>&nbsp;&nbsp;&nbsp;&nbsp;&nbsp;"Ali, Vea", poče on, nežno, jer ga je ovaj vapaj za slobodom veoma dirnuo, ali oglasi se zvono na ulaznim vratima. Vea ustade, ispravi suknju i uz osmeh krenu da dočeka goste.
<BR>&nbsp;&nbsp;&nbsp;&nbsp;&nbsp;Tokom narednog sata stiglo je izmedu trideset i četrdeset ljudi. Ševek se u početku osećao zlovoljno, nezadovoljno, bilo mu je dosadno. Bio je to tek jedan u nizu istih prijema na kojima svi stoje unaokolo sa čašama u rukama, osmehujući se, i pričaju glasno. Ali ubrzo mu je postalo zabavnije. Razgovori i rasprave uzeli su maha, ljudi su posedali da pričaju, okolnosti su sve više nalikovale na neku zabavu sa Anaresa. Fino sitno pecivo i komadići mesa i ribe izdašno su služeni, a brižljivi kelner neprekidno je dolivao čaše. Ševek je prihvatio jedno piće. Imao je priliku već mesecima da posmatra kako Urašani loču alkohol, ali nijednom od njih kao da od toga nije bilo zlo. Piće je imalo ukus kao neki lek, ali neko mu je objasnio da je posredi uglavnom kisela voda, što mu se dopalo. Bio je žedan, tako da ga je ispio naiskap.
<BR>&nbsp;&nbsp;&nbsp;&nbsp;&nbsp;Dva muškarca bila su rešena da sa njim razgovaraju o fizici. Jedan od njih odlikovao se uljudnim načinom ophođenja i Ševek je, zahvaljujući tome, uspevao da ga izbegava neko vreme, budući da je odavno ustanovio da teško o fizici razgovara sa nefizičarima. Drugi je bio nadmen i uporan i njemu se nije moglo uteći; no, rasrđenost, kako je Ševek takođe ustanovio, znatno mu je olakšavala razgovor. Čovek se u sve razumeo, kako izgleda zbog toga što je posedovao mnogo novca. "Kako ja vidim stvari", obavesti on Ševeka, "vaša teorija Istovremenosti naprosto poriče najočigledniju činjenicu o vremenu, činjenicu da vreme prolazi."
<BR>&nbsp;&nbsp;&nbsp;&nbsp;&nbsp;"Da, pa vidiš, u fizici su ljudi obazrivi oko onoga što nazivaju 'činjenicama'. Stvari su tu drugačije nego kada su u pitanju poslovi", uzvrati Ševek veoma blago i pomirljivo, ali postojao je izvestan prizvuk u toj blagosti koji je nagnao Veu da napusti skupinu sa kojom je u blizini ćaskala i da im se pridruži kako bi slušala. "Govoreći strogo iz perspektive teorije Istovremenosti, Sled se ne smatra fizički objektivnom pojavom, već subjektivnom."
<BR>&nbsp;&nbsp;&nbsp;&nbsp;&nbsp;"Dobro, prestani sada da plašiš Dearija i prevedi nam to na običan jezik", umeša se Vea. Njena snalažljivost nagnala je Ševeka da se osmehne.
<BR>&nbsp;&nbsp;&nbsp;&nbsp;&nbsp;"Pa, mi mislimo da vreme 'prolazi', da protiče mimo nas, ali šta ako smo mi ti koji se kreću napred, iz prošlosti u budućnost, stalno otkrivajući novo? To bi pomalo nalikovalo na čitanje knjige, shvataš? Knjiga je cela pred nama, u isti mah, između korica. Ali ako želiš da pročitaš sadržaj i da ga razumeš, moraš početi od prve strane, a zatim napredovati, redom. Možda je i Vaseljena jedna veoma velika knjiga, a mi veoma mali čitaoci."
<BR>&nbsp;&nbsp;&nbsp;&nbsp;&nbsp;"Ali činjenica je", reče Deari, "da mi Vaseljenu iskušujemo kao Sled, kao tok. U tom slučaju, kakva je korist od teorije koja govori o tome kako na nekoj višoj ravni sve to možda večno postoji uporedno. Takve stvari verovatno su zanimljive vama, teoretičarima, ali nemaju nikakvu praktičnu primenljivost, nebitne su za stvarni život. Osim ako ne znače da možemo da napravimo vremeplov!" dodade on uz svojevrsnu oporu, pritvornu dobrodušnost.
<BR>&nbsp;&nbsp;&nbsp;&nbsp;&nbsp;"Ali mi ne iskušujemo Vaseljenu samo kao Sled", uzvrati Ševek. "Zar nikada ne sanjaš, gospodine Deari?" Bio je ponosan na sebe zato što se jednom setio da nekoga oslovi sa 'gospodine'.
<BR>&nbsp;&nbsp;&nbsp;&nbsp;&nbsp;"Kakve to veze ima sa ovim?"
<BR>&nbsp;&nbsp;&nbsp;&nbsp;&nbsp;"Kako izgleda, mi jedino u svesnom stanju uopšte iskušujemo vreme. Za bebu nema vremena; ona se ne može odvojiti od prošlosti i razumeti kako se ta prošlost odnosi prema njenoj sadašnjosti, niti može da planira kako bi se njena sadašnjost mogla odnositi prema budućnosti. Beba ne zna da vreme prolazi; ona ne razume smrt. Nesvesni um odraslih i dalje je takav. U snu nema vremena i Sled je sasvin izmenjen, a uzrok i posledica su izmešani. U mitu i predanju nema vremena. Na koju se prošlost misli u bajci kada se kaže 'jednom davno'? I tako, kada mistik ponovo uspostavi vezu između svoga razuma i svoje nesvesnosti, on vidi kako sve postaje kao jedno biće i shvata večni povratak."
<BR>&nbsp;&nbsp;&nbsp;&nbsp;&nbsp;"Da, mistici", reče stidljiviji čovek, kao da je to jedva čekao. "Tebores, iz osmog hiljadugodišta. On je napisao: Nesvesni um jednakih je razmera kao i Vaseljena."
<BR>&nbsp;&nbsp;&nbsp;&nbsp;&nbsp;"Ali mi nismo bebe", umeša se Deari, "mi smo razumni ljudi. Je li vaša Istovremenost svojevrstan mistični regresivizam?"
<BR>&nbsp;&nbsp;&nbsp;&nbsp;&nbsp;Usledila je pauza, dok se Ševek posluživao jednim pecivom koje nije želeo i dok ga je jeo. Danas je već jednom izgubio strpljenje i napravio budalu od sebe. A jednom je sasvim dovoljno.
<BR>&nbsp;&nbsp;&nbsp;&nbsp;&nbsp;"Možda bi stvar mogao da razumeš", reče on najzad, "kao pokušaj da se sastavi bilans. Vidiš, Sled divno objašnjava naš osećaj linearnog vremena i izvesnot evolucije. On obuhvata postanje i smrtnost. Ali tu se i zaustavlja. Odnosi se na sve što se menja, ali ne može da objasni zašto stvari takođe traju. On govori jedino o streli vremena, a nikada o krugu vremena."
<BR>&nbsp;&nbsp;&nbsp;&nbsp;&nbsp;"O krugu?" upita učtiviji sabesednik, uz tako očitu želju da shvati, da je Ševek gotovo zaboravio na Dearija i poletno se dao u objašnjavanje, gestikulišući šakama i rukama, kao da svojim slušaocima nastoji da pokaže, materijalno, strele, krugove, oscilacije o kojima je govorio. "Vreme teče i u ciklusima, baš kao i pravolinijski. Planeta kruži: shvataš? Jedan ciklus, jedna orbita oko sunca, predstavlja jednu godinu, zar ne? Dve orbite su dve godine i tako dalje. Čovek može unedogled da računa oribite... kao posmatrač sa strane. I odista, upravo takvim sistemom mi i računamo vreme - na tome se zasniva hronometar, časovnik. Ali unutar sistema, ciklusa, gde je vreme? Gde je početak ili kraj? Beskrajno ponavljanje je atemporalan proces. Taj proces se mora uporediti, odnositi na neki drugi ciklični ili neciklični proces, da bi se mogao sagledati kao temporalan. Sve je to veoma neobično i zanimljivo, znaš. Atomi, sećaš se, imaju ciklično kretanje. Stabilna jedinjenja sazdana su iz delova koji imaju pravilno, periodično kretanje, relativno jedno prema drugom. U stvari, upravo ti sićušni, vremenski kružni ciklusi atoma pružaju materiji neophodnu postojanost da omogući evoluciju. Male bezvremenosti, sakupljene ujedno, tvore vreme. A onda, u velikim razmerama, tu je kosmos: znaš, mi smatramo da svekolika Vaseljena predstavlja jedan cikličan proces, oscilacije širenja i sažimanja, bez ikakvog 'pre' ili 'posle'. Jedino unutar svakog od velikih ciklusa, u kojima mi živimo, jedino tu postoji linearno vreme, evolucija, promena. Vreme, dakle, ima dva vida. Postoji strela, voda koja teče, bez čega nema promene, nema napredovanja, pravca, postanja. Postoji, međutim, i krug ili ciklus, bez koga je haos, besmislen sled trenutaka, svet bez časovnika, godišnjih doba i obećanja."
<BR>&nbsp;&nbsp;&nbsp;&nbsp;&nbsp;"Ne možete izreći dve međusobno protivurečene tvrdnje o istoj stvari", reče Deari, uz mirnoću proisteklu iz nadmoćnog znanja. "Drugim rečima, jedan od tih 'vidova' je stvaran, dok je drugi samo privid."
<BR>&nbsp;&nbsp;&nbsp;&nbsp;&nbsp;"Mnogi fizičari su kazali to isto", priznade Ševek.
<BR>&nbsp;&nbsp;&nbsp;&nbsp;&nbsp;"Ali šta vi kažete?" upita onaj koji je hteo da zna.
<BR>&nbsp;&nbsp;&nbsp;&nbsp;&nbsp;"Pa, ja mislim da postoji jednostavan izlaz iz poteškoće... Može li ma ko poreći bilo postojanje ili postanak kao privid? Postanak bez postojanja je besmislen. Postojanje bez postanka bilo bi silno dosadno... Ako je um kadar da pojmi vreme u oba ova smisla, onda bi prava hronozofija trebalo da pruži polje na kome bi se mogao shvatiti odnos dva vida ili procesa vremena."
<BR>&nbsp;&nbsp;&nbsp;&nbsp;&nbsp;"Ali kakva je korist od te vrste 'shvatanja'", upita Deari "ako iz njega ne proisteknu praktične, tehnološke primene? Samo obična jezička akrobatika i ništa više."
<BR>&nbsp;&nbsp;&nbsp;&nbsp;&nbsp;"Postavljaš pitanja kao pravi profiter", reče Ševek, ali niko nije shvatio da je on uvredio Dearija najuvredljivijom reči iz svog vokabulara; štaviše, Deari se lagano naklonio, prihvativši kompliment sa zadovoljstvom. Vea je, međutim, osetila napetost i umešala se: "Uistinu ne razumem ni reč od onoga što si kazao, znaš, ali čini mi se, ako sam ipak shvatila ono što si rekao o knjizi... da sve, u stvari, postoji sada... zar onda ne bismo mogli da proričemo budućnost? Je li ona već tu?"
<BR>&nbsp;&nbsp;&nbsp;&nbsp;&nbsp;"Ne, ne", oglasi se stidljiviji čovek, nimalo stidljivo. "Budućnost nije tu kao kauč ili kuća. Vreme nije prostor. Ne može se hodati po njemu!" Vea vedro klimnu, kao da joj je veoma prijalo što je razložno ućutkana. Kao da je skupio hrabrost ovim isključenjem žene iz viših oblasti mišljenja, stidljivi čovek okrenu se prema Deariju i reče: "Meni se čini da temporalna fizika može imati primenu u etici. Da li biste se vi složili sa tim, gospodine Ševeče?"
<BR>&nbsp;&nbsp;&nbsp;&nbsp;&nbsp;"U etici? Pa ne znam. Uglavnom se bavim matematikom, znaš. Ne možeš sastavljati jednačine od etičkog ponašanja."
<BR>&nbsp;&nbsp;&nbsp;&nbsp;&nbsp;"Zašto?" upita Deari.
<BR>&nbsp;&nbsp;&nbsp;&nbsp;&nbsp;Ševek ga je prenebregao. "Ali istina je, hronozofija ima veze sa etikom. Zato što naše osećanje vremena uključuje našu sposobnost da razdvajamo uzrok i posledicu, sredstva i cilj. Beba, ponovo, životinja, oni ne vide nikakvu razliku između onoga što čine sada i onoga što će se zbog toga dogoditi. One nisu u stanju da naprave koturaču ili da daju obećanje. Mi jesmo. Uvidevši razliku između sada i ne sada, u stanju smo da uspostavimo vezu. I upravo tu stupa na scenu moral. Odgovornost. Kazati da će dobre posledice proisteći iz rđavih uzroka isto je što i kazati da ako povučem uže preko ovog kotura ono će podići teret na onome. Prekršiti obećanje znači poreći stvarnost prošlosti, odnosno poreći nadu u stvarnu budućnost. Ako su vreme i razum funkcije jedno drugoga, ako smo mi stvorenja vremena, onda je bolje da ga upoznamo i da nastojimo da to znanje što celovitije iskoristimo. Da se odgovorno ponašamo."
<BR>&nbsp;&nbsp;&nbsp;&nbsp;&nbsp;"Ali pazite", reče Deari, uz neizrecivo zadovoljstvo zbog svoje oštroumnosti, "upravo ste kazali da u vašem sistemu Istovremenosti nema ni prošlosti ni budućnosti već da postoji samo svojevrsna večna sadašnjost. Kako onda možete biti odgovorni za knjigu koja je već napisana? Sve što možete da učinite jeste da je pročitate. Nema izbora, ne postoji nikakva sloboda delanja."
<BR>&nbsp;&nbsp;&nbsp;&nbsp;&nbsp;"To je nedoumica determinizma. Sasvim si u pravu, to je implicitno u razmišljanjima simultanista. Ali ni razmišljanja pristalica Sleda nisu lišena nedoumica. Evo kako to kod njih izgleda; poslužiću se jednom pomalo luckastom slikom: ti hitneš kamen ka drvetu i sad, ako si simultanist, kamen je već udario drvo, a ako si sekventist, do toga nikada ne može doći. Za šta se, dakle, opredeliti? Možda bi ti se najviše dopalo da bacaš kamenove ne razmišljajući o tome i tako da se uopšte ne opredeljuješ. Meni se, međutim, više dopada da stvari prihvatim u složenom vidu i da se opredelim za obe mogućnosti."
<BR>&nbsp;&nbsp;&nbsp;&nbsp;&nbsp;"Kako... kako ih pomirujete?" upita stidljivi čovek usrdno.
<BR>&nbsp;&nbsp;&nbsp;&nbsp;&nbsp;Ševek se gotovo nasmejao u očajanju. "Ne znam. Već veoma dugo radim na tome! Na kraju krajeva, kamen ipak udara drvo. A to se ne može objasniti ni čistim sledom ni čistim jedinstvom. No, mi i ne želimo čistotu, već složenost, odnos između uzroka i posledice, sredstva i cilja. Naš model kosmosa mora biti u podjednakoj meri neiscrpan kao i sam kosmos. Složenost koja uključuje ne samo trajanje nego i postanje, ne samo postojanje nego i postanak, ne samo geometriju nego i etiku. To za čim tragamo nije odgovor već samo kako da postavimo pitanje..."
<BR>&nbsp;&nbsp;&nbsp;&nbsp;&nbsp;"Sve je to lepo, ali ono što je potrebno industriji jesu odgovori", reče Deari.
<BR>&nbsp;&nbsp;&nbsp;&nbsp;&nbsp;Ševek se polako okrenu, pogleda ga s visine i ne reče ništa.
<BR>&nbsp;&nbsp;&nbsp;&nbsp;&nbsp;Usledila je teška tišina, koju je prva prekinula Vea, ljupka i nedosledna, vrativši se svojoj temi o predviđanju budućnosti. Ostali prihvatiše razgovor o tome, počevši da pričaju o vlastitim iskustvima sa prorocima i vidovnjacima.
<BR>&nbsp;&nbsp;&nbsp;&nbsp;&nbsp;Ševek je odlučio da ne kaže ništa više, ma šta ga upitali. Bio je žedniji nego ikada ranije; pustio je da mu kelner dolije čašu i ispio je prijatno, penušavo piće. Osvrnuo se po prostoriji, nastojeći da priguši ljutnju i napetost posmatranjem drugih ljudi. Ali oni su se takođe ponašali veoma emocionalno, što nije bilo nimalo tipično za Iote: vikali su, glasno se smejali, međusobno se prekidali. Jedan par bio je u jeku seksualne predigre u uglu. Ševek odvrati pogled, obuzet odvratnošću. Da li je moguće da sebičare čak i u seksu? Milovati se i imati odnos pred ljudima koji nisu u parovima bilo je u podnednakoj meri vulgarno kao i jesti pred ljudima koji su gladni. Ponovo je upravio pažnju na skupinu oko sebe. Završili su razgovor o prorokovanju i sada su prešli na politiku. Raspravljali su o ratu, o tome kakav će biti naredni korak Tua, šta će A-Io preduzeti, šta će učiniti VSV.
<BR>&nbsp;&nbsp;&nbsp;&nbsp;&nbsp;"Zašto govorite samo o apstrakcijama?" upita on najednom, zapitavši se, dok je to izgovarao, zašto se uopšte oglasio kada je rešio da to ne čini. "Posredi su ne nazivi zemalja nego ljudi koji se međusobno ubijaju. Zašto vojnici idu u rat? Zašto čovek odlazi da ubija strance?"
<BR>&nbsp;&nbsp;&nbsp;&nbsp;&nbsp;"Ali vojnici i jesu za to", reče jedna mala, ljupka žena sa opalom u pupku. Nekoliko muškaraca poče uglas da mu objašnjava načelo nacionalnog suvereniteta. Vea ih, međutim, prekide: "Ali pustite ga da govori. Kako bi ti rešio tu gužvu, Ševeče?"
<BR>&nbsp;&nbsp;&nbsp;&nbsp;&nbsp;"Rešenje vam je pred očima."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Anares!"
<BR>&nbsp;&nbsp;&nbsp;&nbsp;&nbsp;"Ali ono što vi radite na mesecu ne rešava naše probleme ovde."
<BR>&nbsp;&nbsp;&nbsp;&nbsp;&nbsp;"Čovekov problem svuda je isti. Opstanak. Vrste, grupe, pojedinca."
<BR>&nbsp;&nbsp;&nbsp;&nbsp;&nbsp;"Nacionalna samoodbrana..." uzviknu neko.
<BR>&nbsp;&nbsp;&nbsp;&nbsp;&nbsp;Oni su uzvraćali protivrazlozima, on je uzvraćao. Znao je šta želi da kaže i znao je da to mora da uveri svakog zato što je bilo jasno i istinito, ali nekako mu nije uspevalo da kaže kako treba. Svi su vikali. Mala, ljupka žena potapša po širokom doručju stolice na kojoj je sedela i on se smesti na njega. Njena obrijana, svilasta glava pomoli se ispod njegove mišice. "Zdravo, Mesečare!" reče ona. Vea je neko vreme bila uz jednu drugu grupu, ali sada se vratila i opet je stajala blizu njega. Lice joj je bilo zajapuren, a oči su joj izgledale krupne i tečne. Učinilo mu se da je video Paea na drugom kraju prostorije, ali unaokolo je bilo toliko lica da su se sva ona pretapala i zamućivala. Stvari su se zbivale na mahove, sa prazninama u međuvremenu, kao da mu je bilo dopušteno da prisustvuje dejstvovanju cikličnog kosmosa iz stare Gvarabine hipoteze, u svojstvu posmatrača sa strane. "Načelo zakonite vlasti mora se sačuvati, ili ćemo se raspasti u običnu anarhiju!" zabrunda jedan debeo, namrgođen muškaraca. "Da, da", uzvrati Ševek, "raspasti se! Mi u tome uživamo već stotinu pedeset godina." Nožni prsti male, ljupke žene u srebrnim sandalama proviriše ispod suknje koja je sva bila iskićena stotinama i stotinama sitnih perli. Vea reče: "Ali pričaj nam o Anaresu... kako je stvarno tamo? Je li je na Anaresu odista predivno?"
<BR>&nbsp;&nbsp;&nbsp;&nbsp;&nbsp;On je sedeo na doručju stolice, a Vea se spustila, podvivši noge, na jedno jastuče kraj njegovih kolena, uspravna i dražesna, sa mekim grudima koje su ga posmatrale svojim slepim očima, sa licem koje se osmehivalo, samozadovoljno, zajapureno.
<BR>&nbsp;&nbsp;&nbsp;&nbsp;&nbsp;Nešto tamno preokrenu se u Ševekovom umu, zatamnjujući sve. Usta su mu bila suva. On iskapi punu čašu koju mu je kelner upravo dolio. "Ne znam", reče konačno; imao je utisak da mu je jezik napola ukočen. "Ne, nije, nije prividno. To je ružan svet. Ne kao ovaj. Anares je sav prašina i suvi bregovi. Sav neplodan i suv. A ni ljudi nisu lepi. Imaju velike šake i stopala, baš kao i ja, odnosno onaj kelner tamo. Ali ne i velike stomake. Veoma se zaprljaju, a onda se zajedno kupaju, što ovde niko ne čini. Gradovi su veoma mali i dosadni, turobni. Nema dvoraca. Život je jednoličan, sve sam težački rad. Ne možete uvek imati ono što želite, pa čak ni ono što vam je potrebno, zato što ničeg nema dovoljno. Vi, Urašani, imate svega dovoljno. Dovoljno vazduha, dovoljno kiše, trave, okeana, hrane, muzike, zgrada, fabrika, mašina, knjiga, odeće, istorije. Vi ste bogati, vi posedujete. Mi smo siromašni, mi oskudevamo. Vi imate, mi nemamo. Ovde je sve prekrasno. Jedino nisu lica. Na Anaresu ništa nije prekrasno, ništa izuzev lica. Lica drugih, muškaraca i žena. Mi nemamo ništa do to, ništa do jedni druge. Ovde vidite dragulje, tamo vidite oči. A u očima vidite blistavost, blistavost ljudskog duha. Zato što su naši muškarci i žene slobodni... ne posedujući ništa, oni su slobodni. A vi, posednici, posednuti ste. Svi ste vi u tamnici. Svi sami, samotni, sa ubogom gomilom onoga što posedujete. Živite u zatvoru, umirete u zatvoru. To je sve što mogu da vidim u vašim očima: zid, zid!"
<BR>&nbsp;&nbsp;&nbsp;&nbsp;&nbsp;Svi su ga netremice gledali.
<BR>&nbsp;&nbsp;&nbsp;&nbsp;&nbsp;Čuo je jačinu svoga glasa kako i dalje odzvanja u tišini, osetio je kako mu uši bukte. Tama, crnilo, ponovo mu se preokrenu u umu. "Vrti mi se u glavi", reče on i ustade.
<BR>&nbsp;&nbsp;&nbsp;&nbsp;&nbsp;Vea se nađe kraj njega. "Hodi ovamo", reče ona, nasmejavši se kratko i bez daha. Stala je da se provlači kroz ljude, a on krenu za njom. Osećao je sada da mu je lice veoma bledo, a u glavi mu se i dalje vrtelo; nadao se da ga vodi u kupatiklo ili ka nekom prozoru gde bi mogao da udahne malo svežeg vazduha. Ali prostorija u koju su ušli bila je velika i prigušeno osvetljena posrednom rasvetom. Jedan visoki, beli krevet stajao je uza zid; polovinu drugog zida prekrivalo je ogledalo. Osećao se blizak, slatkast miris zastora, posteljine, parfema koji je Vea koristila.
<BR>&nbsp;&nbsp;&nbsp;&nbsp;&nbsp;"Ti si previše", reče Vea, stavši tik ispred njega i pogledavši ga pravo u lice, u polutami, uz onaj smeh bez daha. "Uistinu previše... ti si nemoguć... veličanstven!" Ona mu položi šake na ramena. "Oh, kako su im samo izgledala lica! Moram te poljubiti zbog toga!" I ona se podiže na prste, podarivši mu svoja usta, svoj beli vrat, svoje nage grudi.
<BR>&nbsp;&nbsp;&nbsp;&nbsp;&nbsp;On je zagrli i poljubi je u usta, potisnuvši joj glavu unazad, a zatim u vrat i grudi. Ona se u prvi mah prepustila, kao da nije imala kostiju, a onda se malo izvila, smejući se i blago ga odgurujući, i stala da govori. "Oh, ne, ne, budi dobar", reče ona. "Hajde, hajde, moramo se vratiti među ostale. Ne, Ševeče, smiri se, to ne dolazi u obzir!" On nije obraćao pažnju. Povukao ju je sa sobom ka krevetu i ona je pošla, iako je i dalje govorila. Stao je jednom rukom da prebira po složenoj odeći koju je nosio i najzad je uspeo da otkopča pantalone. Potom je na red došla Veina odeća, nisko spuštena, ali čvrsto utegnuta suknja, sa pojasom koji on nikako nije mogao da olabavi kako bi je svukao. "Prekini", reče mu ona. "Ne, slušaj, Ševeče, ne možemo, ne sada. Nisam uzela sredstvo protiv začeša; ako zatrudnim, naći ću se u gadnoj neprilici, muž mi se vraća za dve nedelje! Ne, pusti me..." Ali on je nije mogao pustiti; lice mu je bilo priljubljeno uz njeno meko, slatkasto, mirisno telo. "Slušaj me, ne gužvaj mi odeću, ljudi će primetiti, za ime Boga. Čekaj... strpi se malo, sredićemo, naći ćemo neko mesto da se vidimo, moram da vodim računa o svom ugledu, nemam poverenja u služavku, čekaj, ne sada... Ne sada! Ne sada!" Zaplašena konačno njegovim slepim porivom, njegovom snagom, ona ga odgurnu što je jače mogla, oslonivši mu šake na prsa. On ustuknu jedan korak, pometen njenim iznenada visokim tonom straha i otporom; ali nije mogao da se obuzda zato što ga je njeno protivljenje još više uzbuđivalo. Ponovo ju je privukao k sebi i njegovo seme izli se na belu svilu njene odeće.
<BR>&nbsp;&nbsp;&nbsp;&nbsp;&nbsp;"Pusti me! Pusti me!" ponavljala je ona istim visokim šapatom. On je pusti. Zatim se omamljeno pridiže. Stao je ponovo da prebira po pantalonama, sada nastojeći da ih zakopča. "Ja... izvini... mislio sam da želiš..."
<BR>&nbsp;&nbsp;&nbsp;&nbsp;&nbsp;"Blagi Bože!" reče Vea, spustivši pogled na suknju pri prigušenoj svetlosti i ispravljajući nabore na njoj. "Baš lepo! Sada se moram presvući."
<BR>&nbsp;&nbsp;&nbsp;&nbsp;&nbsp;Ševek je stajao, otvorenih usta, teško dišući, opuštenih šaka; a onda, najednom, okrenu se i teturavo iziđe iz polutamne sobe. Obrevši se ponovo u jarko osvetljenoj prostoriji gde je priređen prijem, on krenu kroz zbijene ljude, povodeći se, zape o jednu nogu i najzad ustanovi da mu je dalji put zaprečen telima, odećom, draguljima, grudima, očima, plamenom sveća, nameštajem. Isprečio mu se i jedan sto. Na njemu je stajala jedna plitka zdela sa sitnim pecivom, punjenim mesom, paštetom i travama, raspoređenim u koncentrične krugove nalik na kakav ogroman, beli cvet. Ševek pokuša da dođe do daha, presamiti se i stade da povraća po zdeli.
<BR>
<BR>&nbsp;&nbsp;&nbsp;&nbsp;&nbsp;"Ja ću ga odvesti kući", reče Pae.
<BR>&nbsp;&nbsp;&nbsp;&nbsp;&nbsp;"Učinite to, za ime Boga", uzvrati Vea. "Jeste li ga tražili, Saio?"
<BR>&nbsp;&nbsp;&nbsp;&nbsp;&nbsp;"Oh, nešto malo. Demaere vam je srećom telefonirao."
<BR>&nbsp;&nbsp;&nbsp;&nbsp;&nbsp;"Dobro će mu doći vaša pomoć."
<BR>&nbsp;&nbsp;&nbsp;&nbsp;&nbsp;"Neće biti nikakvih poteškoća sa njim. Leži ošamućen u predvorju. Mogu li da se poslužim vašim telefonom pre no što pođem?"
<BR>&nbsp;&nbsp;&nbsp;&nbsp;&nbsp;"Poljubite mi šefa", reče Vea vragolasto.
<BR>&nbsp;&nbsp;&nbsp;&nbsp;&nbsp;Oiie je došao u stan svoje sestre sa Paeom i sa njim je otišao. Sedeli su na srednjem sedištu velika vladine limuzine koja je Paeu uvek stajala na raspolaganju; bilo je to ono isto vozilo kojim se Ševek dovezao sa kosmodroma prošlog leta. Sada je ležao onako kako su ga izručili na zadnje sedište.
<BR>&nbsp;&nbsp;&nbsp;&nbsp;&nbsp;"Je li ceo dan bio sa tvojom sestrom, Demaere?"
<BR>&nbsp;&nbsp;&nbsp;&nbsp;&nbsp;"Od podneva, kako izgleda."
<BR>&nbsp;&nbsp;&nbsp;&nbsp;&nbsp;"Bogu budi hvala!"
<BR>&nbsp;&nbsp;&nbsp;&nbsp;&nbsp;"Zašto se toliko brineš oko toga da ne odluta u neki ozloglašeni kraj? Svi odonjani su ionako uvereni da smo mi gomila ugnjetenih robova zarade, tako da je svejedno da li će videti ili neće nešto od onoga što tome ide u prilog."
<BR>&nbsp;&nbsp;&nbsp;&nbsp;&nbsp;"Svejedno mi je šta će da vidi. Ne želim da on bude viđen. Jesi li čitao semenjarske novine? Ili letke koji su kružili prošle nedelje u Starom Gradu, o 'Prethodniku'? Mit... o čoveku koji se pojavljuje pre novog hiljadugodišta... 'stranac, otpadnik, izgnanik, koji u svojim praznim šakama donosi vreme što će doći'. Baš takav je bio navod. Rulja je u jednom od onih svojih vražjih apokaliptičnih raspoloženja. Traže predvodnika. Katalizatora. Govorka se o opšem štrajku. Neke stvari nikada neće naučiti. Stalno im je potreban isti nauk. Prokleta buntovnička marva, treba ih poslati da ratuju protiv Tua, za to nam jedino mogu biti od koristi."
<BR>&nbsp;&nbsp;&nbsp;&nbsp;&nbsp;Nijedan više nije rekao ništa do kraja vožnje.
<BR>&nbsp;&nbsp;&nbsp;&nbsp;&nbsp;Noćni čuvar kuće višeg nastavnog osoblja pomogoa im je da odnesu Ševeka u sobu. Izručili su ga na krevet. Odmah je zahrkao.
<BR>&nbsp;&nbsp;&nbsp;&nbsp;&nbsp;Oiie je ostao da izuje Ševeku cipele i da ga pokrije ćebetom. Pijančev dah bio je veoma neprijatan; Oiie se odmače od kreveta, dok su se strah i ljubav, koje je osećao prema Ševeku, komešali u njemu, boreći se za prevlast. On se namrgodi i promrmlja: "Prljava budala." Zatim isključi rasvetu i vrati se u drugu sobu. Pae je stajao kraj radnog stola, prebirajući po Ševekovim papirima.
<BR>&nbsp;&nbsp;&nbsp;&nbsp;&nbsp;"Hajdemo", reče Oiie; izraz odvratnosti mu se pojača. "Pođimo, već je dva po pomoći. Umoran sam."
<BR>&nbsp;&nbsp;&nbsp;&nbsp;&nbsp;"Šta li je kopilan uradio, Demaere? Ovde još nema ničeg, baš ničeg. Da li je obična varalica? Da li je moguće da nas je obmanuo jedan vražji, naivni seljak iz Utopije? Gde je ta njegova teorija? Gde je naš trenutni svemirski let? Gde je naše preimućstvo u odnosu na Haince? Već devet, deset meseci ugađamo tom kopilanu ni za šta!" Pa ipak, pre no što je krenuo za Oiieom prema vratima, stavio je u džep jedan od papira sa stola.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
