<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Džek Mekdevit: OGRANAK FORT MOKSI
<P>&nbsp;&nbsp;&nbsp;&nbsp;&nbsp;Nekoliko minuta po nestanku struje, zasvetlucao je jedan jedini prozor u potkrovlju kuće Vila Potera. Posmatrao sam ga s druge strane Puta 11, kroz zastor od javorova i kroz sneg koji je padao celo posle podne i postajao sve gušći. Prozor je bio zamagljen i nematerijalan. Nije delovao onako kako bi trebalo da je svetlo u spavaćoj sobi bilo upaljeno. Pre bi se reklo da je izgledao kao da je nešto svetlo lebdelo u njenoj mračnoj unutrašnjosti.
<BR>&nbsp;&nbsp;&nbsp;&nbsp;&nbsp;Vil Poter je bio mrtav. Pre tri godine smo ga sahranili na groblju preko puta autostrade. Kuća, čiji je dvospratni kostur poticao sa početka veka, od tada je zvrjala prazna.
<BR>&nbsp;&nbsp;&nbsp;&nbsp;&nbsp;Nestanak struje utihnuo je grad. Negde je pas zalajao, vrata garaže su se zalupila. Kamionet Eda Kiernena protutnjao je prema Kavalijerima. Ulične svetiljke bile su pogašene, baš kao i semafor dole u Dvadesetoj.
<BR>&nbsp;&nbsp;&nbsp;&nbsp;&nbsp;Da je mene neko pitao, struja nije morala ni da dolazi.
<BR>&nbsp;&nbsp;&nbsp;&nbsp;&nbsp;Došlo je veče za bacanje đubreta. Izvadio sam kartonske kutije filovane primercima Trga nezavisnosti i spuštao se spoljnim stepeništem, kad je sve utonulo u mrak.
<BR>&nbsp;&nbsp;&nbsp;&nbsp;&nbsp;Posebno je bilo neobično što se činilo kao da se svetlost u Poterovoj kući širi. Puzala je napolje; tavanska prostorija svetlela je postojanim, hladnim, plavobelim sjajem. Potekla je postepeno niz strminu krova, skliznula preko oluka i skrenula za ugao verande. Tek pokatkad, u odblescima, mogao sam da razaberem zakošene zastore i razrušene kamene stepenice.
<BR>&nbsp;&nbsp;&nbsp;&nbsp;&nbsp;Te noći moralo je da se dogodi nešto zaista neobično da privuče moju pažnju. Ređao sam kutije jednu na drugu i neke od knjiga prosule su se na ulicu; moje ime svetlucalo je na povezu. Beše to dobar komad moga života. Pet godina, četvrt miliona reči i, na kraju, najveći deo ušteđevine za štampanje. Bilo je bolno i bilo mi je drago da ih se rešavam.
<BR>&nbsp;&nbsp;&nbsp;&nbsp;&nbsp;Stajao sam tako, okovan, sažaljevajući samog sebe, dok je sneg šaptao iz poleglog neba.
<BR>&nbsp;&nbsp;&nbsp;&nbsp;&nbsp;Ledoklopa, Halov krkljanac, Amoko na uglu Devetnaeste i Banisterove, svi su bili mračni i tihi. Ka centru grada, u magli oluje, gubili su se migavci i farovi.
<BR>&nbsp;&nbsp;&nbsp;&nbsp;&nbsp;Noć je bila mirna, nekako nepomična. Pahulje su se plavile u bledom svetlucanju koje je okruživalo kuću. Padale su na krov zabata i nežno se prosipale sa slemena.
<BR>&nbsp;&nbsp;&nbsp;&nbsp;&nbsp;Kamionet Kesa Tejlora promakao je, probijajući se prema gradu. Kes je mahnuo.
<BR>&nbsp;&nbsp;&nbsp;&nbsp;&nbsp;Jedva da sam primetio; zadnji kraj Poterove zgrade stao je da se naduvava. Posmatrao sam, očaram, znajući da je to samo opsena, a ipak gotovo očekujući da eksplodira.
<BR>&nbsp;&nbsp;&nbsp;&nbsp;&nbsp;Kuća se, i drugačije, stala menjati.
<BR>&nbsp;&nbsp;&nbsp;&nbsp;&nbsp;Krov i ivice su zatrepereli. Novi zidovi se spustiše. Potkrovvlje se iznenada podiglo, a s njim i vrh kuće. Treći sprat, zajedno sa osvetljenim prozorima i mansardom, pomolio se iz snega. (U jednom od prozora neko se pomakao.)
<BR>&nbsp;&nbsp;&nbsp;&nbsp;&nbsp;Parapeti se podigoše i kružni prozor oblikovao se u središtu mansarde. Zatvoren balkon izgurao se sa donjeg nivoa, blizu pročelja. Nadsvođeni ulaz i trem sa stubovima zamenili su verandu. Materijalizovale su se smreke, a Poterovo stara sijalica na stubu koja nikada nije radila zatreptala je i upalila se.
<BR>&nbsp;&nbsp;&nbsp;&nbsp;&nbsp;Javorovi u prvom planu bili su goli i kruti.
<BR>&nbsp;&nbsp;&nbsp;&nbsp;&nbsp;Stajao sam, brinući se za svoj vid, ne ispuštajući kartonsku kutiju, osećajući sneg na licu i grlu. Na Putu 11 ništa se nije kretalo.
<BR>&nbsp;&nbsp;&nbsp;&nbsp;&nbsp;Još sam tamo stajao u trenutku kada je struja došla; ulična rasveta, električni natpis iznad Halove kancelarije, bezbednosna svetla u Amoku, pucnjevi sa TV-a, iznenadno, neobjašnjivo struganje električne bušilice. I, u istom trenutku, prikaze je nestalo.
<BR>
<BR>&nbsp;&nbsp;&nbsp;&nbsp;&nbsp;Mogao sam da odem u krevet. Mogao sam da izbacim ostatak tih prokletih knjiga, pripisujući sve svojoj mašti, i da odem u krevet. Drago mi je što to nisam učinio.
<BR>&nbsp;&nbsp;&nbsp;&nbsp;&nbsp;Snežni pokrov u Poterovom stražnjem dvorištu bio je nedirnut. Stajalo je više od stope snega ispod onih pola inča koji su pali toga dana. Probio sam se kroz njega da pronađem ključ koji je uvek držao uklješten ispod labavo pričvršćenog preklopca blizu podrumskih stepenica.
<BR>&nbsp;&nbsp;&nbsp;&nbsp;&nbsp;Iskoristio sam ga da uđem kroz ostavu sa zadnje strane kući. Moram da priznam da mi nije bilo svejedno kada su se vrata za mnom zalupila i kada sam ostao među grabuljama, lopatama i kutijama sa ekserima. Previše noćnih TV filmova. Previše Stivena Kinga.
<BR>&nbsp;&nbsp;&nbsp;&nbsp;&nbsp;I ranije sam tamo odlazio. Pre mnogo godina, kada sam verovao da će mi posao predavača pomoći dok ne budem mogao da zaradim za život kao romanopisac, ostvarivao sam dodatan prihod podučavajući Poterove dečake. Ali beše to davno.
<BR>&nbsp;&nbsp;&nbsp;&nbsp;&nbsp;Sa sobom sam poneo baterijsku svetiljku. Uključio sam je i probio se do kuhinje. Tamo je bilo toplije, ali se to moglo i očekivati. Poterovi naslednici još su pokušavali da prodaju kuću, a u Severnoj Dakoti se ne može tek tako da potpuno isključi grejanje.
<BR>&nbsp;&nbsp;&nbsp;&nbsp;&nbsp;Ormarići su bili otvoreni i prazni; štednjak je bio otkačen od priključka za gas i odvučen do središta sprata. Crkveni kalendar visio je iza vrata. Pokazivao je mart 1986; mesec Poterove smrti.
<BR>&nbsp;&nbsp;&nbsp;&nbsp;&nbsp;U trpezariji, ostali su jedan ofucan sto i tri drvene stolice. Bile su naslonjene na jedan od zidova. Par kutija ležalo je u uglu.
<BR>&nbsp;&nbsp;&nbsp;&nbsp;&nbsp;Najednom, uz tresak, peć se uključila.
<BR>&nbsp;&nbsp;&nbsp;&nbsp;&nbsp;Bio sam zapanjen. Ventilator se zavrteo i topao vazduh pojurio mi je oko članaka.
<BR>&nbsp;&nbsp;&nbsp;&nbsp;&nbsp;Duboko sam uzdahnuo i svetlost svetiljke okrennuo ka dnevnoj sobi. Razmišljao sam kako kuća izgleda različito bez nameštaja, kako deluje potpuno strano i nepoznato, kada sam shvatio da nisam sam. Da li je to bio pokret izvan svetlosnog kruga, ili iznenada uvučen vazduh, ili krckanje dasaka, nisam mogao da odredim. Ali znao sam. "Ko je to tamo?" upitao sam. Reči su lebdele u tami.
<BR>&nbsp;&nbsp;&nbsp;&nbsp;&nbsp;"Gospodine Vikem?" Bila je to žena.
<BR>&nbsp;&nbsp;&nbsp;&nbsp;&nbsp;"Zdravo", rekoh. "Ja sam, ovaj, ja sam ugledao svetlost i pomislio..."
<BR>&nbsp;&nbsp;&nbsp;&nbsp;&nbsp;"Naravno" reče ona. Stajala je blizu kuhinje, a obrisi su joj se ocrtavali na spoljnjem svetlu. Pitao sam se kako je tamo dospela. "S pravom ste se zabrinuli. Ali sve je u redu." Nalazila se nekako sa sive strane sredovečnosti, privlačna, dobro utegnuta, od one vrste koju biste očekivali da sretnete na partiji bridža. Njene oči, koje su bile u ravni sa mojima, gledale su me sa blagim humorom. "Zovem se Koela." Ispružila je desnu ruku. Zlatne narukvice su zazvečela.
<BR>&nbsp;&nbsp;&nbsp;&nbsp;&nbsp;"Drago mi je što smo se upoznali", rekoh, pokušavajući da izgledam kao da se ništa neobično ne događa. "Otkud znate kako se zovem?"
<BR>&nbsp;&nbsp;&nbsp;&nbsp;&nbsp;Dodirnula mi je ruku, onu koja je držala baterijsku svetiljku, i blago je sklonila u stranu da bi mogla da prođe. "Sledite me, molim vas", reče ona. "Budite pažljivi, nemojte da se sapletete."
<BR>&nbsp;&nbsp;&nbsp;&nbsp;&nbsp;Popeli smo se stepenicama na drugi sprat i ušli u stražnju spavaću sobu. "Ovuda", reče ona, otvarajući vrata koja je trebalo da vode u klozet. Umesto toga, upiljio sam se u jarko osvetljen prostor koji nikako nije mogao da bude tamo. Bio je prepun knjiga, slika i tapiserija, kožnog nameštaja i poliranih stolova. Kamin je veselo pucketao ispod portreta kaluđera. Čula se blaga klavirska muzika. Šopen, pomislih.
<BR>&nbsp;&nbsp;&nbsp;&nbsp;&nbsp;"Ovoj sobi ovde nije mesto", rekoh prilično glupo. Iznenadila me je promuklost moga glasa.
<BR>&nbsp;&nbsp;&nbsp;&nbsp;&nbsp;"Nije", složila se. "Prikačili smo je na posed, ali smo sasvim nezavisni." Zakoračismo unutra. Pod nogama su bili debeli tepisi. Tamo gde se video pod, bio je prekriven laštećim parketom. Nadsvođeni prozori gledali su preko Poterovog stražnjeg dvorišta i susedne kuće Ema Pajla. Koela me je zamišljeno posmatrala. "Dobro došli, gospodine Vikem", reče ona. Oči su joj blistale ponosom. "Dobro došli u Ogranak Fort Moksi, Memorijalne biblioteke Jovana Singlterijskog."
<BR>&nbsp;&nbsp;&nbsp;&nbsp;&nbsp;Gledao sam unaokolo tražeći stolicu i, našavši jednu pored prozora, spustio se u nju. Sneg koji je padao bio je taman, kao da ga svetlost sa ove strane stakla ne dodiruje. "Mislim da ništa ne razumem", rekoh.
<BR>&nbsp;&nbsp;&nbsp;&nbsp;&nbsp;"Pretpostavljam da je ovo neka vrsta šoka."
<BR>&nbsp;&nbsp;&nbsp;&nbsp;&nbsp;Očito se zabavljala i to dovoljno zarazno da sam se nekako opustio. "Jeste li vi bibliotekarka?"
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;"Niko iz Fort Moksija ne zna da ste ovde. Kakva korist od biblioteke za koju niko ne zna?"
<BR>&nbsp;&nbsp;&nbsp;&nbsp;&nbsp;"To je opravdano pitanje", priznala je. "Članstvo nam je ograničeno."
<BR>&nbsp;&nbsp;&nbsp;&nbsp;&nbsp;Brzo sam bacio pogled naokolo. Sve knjige ličile su na Biblije. Bile su različitih veličina i oblika, ali sve su bile uvezane u kožu. Osim toga, naslovi i autori bili su odštampani istovetnim srebrnim pismom. Ali nisam primetio ništa na engleskom. Police blizu mene bile su pune knjiga koje su ličile na ruske. Jedan tom ležao je otvoren na stolu pored moje desne ruke. Bio je na latinskom. Uzeo sam ga i držao tako da mogu da pročitam naslov: Historiae V - XII. Tacitus. "U redu", rekoh, "i mora da bude ograničeno. Teško da iko u Fort Moksiju može da čita latinski ili ruski." Podigao sam Tacita. "Sumnjam da bi čak i otac Kramer izišao sa ovim nakraj."
<BR>&nbsp;&nbsp;&nbsp;&nbsp;&nbsp;Em Pajl, najbliži sused, izišao je na svoje prednje stepenište. Pozvao je psa, Propovednika, kao što je to činio u ovo vreme skoro svake noći. Nije bilo odgovora i on je gledao uzduž i popreko Devetnaeste ulice, u sopstveno dvorište, i pravo kroz mene.
<BR>&nbsp;&nbsp;&nbsp;&nbsp;&nbsp;"Koela, ko ste vi tačno? Šta se to ovde dešava? Ko je, kog vraga, Jovan Singlterijski?"
<BR>&nbsp;&nbsp;&nbsp;&nbsp;&nbsp;Klimnula je glavom na način na koji to ljudi čine kada se slažu da imate problema. "Možda bi", reče ona, "trebalo da pogledate unaokolo, gospodine Vikem. Onda ćemo možda lakše moći da razgovaramo."
<BR>
<BR>&nbsp;&nbsp;&nbsp;&nbsp;&nbsp;Povukla se do stola i zadubila u svežanj listova, puštajući me da se staram za sebe. Dalje od ruskih polica našao sam japanske ili kineske knjige. Nisam znao koje su. I arapske. Bilo je puno arapskih. I nemačkih. Francuskih. Grčkih. Još orijentalnih.
<BR>&nbsp;&nbsp;&nbsp;&nbsp;&nbsp;Na drugoj strani našao sam engleske naslove. Bili su podeljene na američke i britanske. Dikens, Kuper i Šekspir sa jedne strane, Holms, Drajzer i Štajnbek sa druge.
<BR>&nbsp;&nbsp;&nbsp;&nbsp;&nbsp;I, skoro trenutno, osećaj razumevanja koji je lebdeo nada mnom od početka ove stvari, izoštrio se. Nisam znao zašto. Naravno, poznata imena u poznatom okruženju morala su da mi olakšaju teskobu.
<BR>&nbsp;&nbsp;&nbsp;&nbsp;&nbsp;Uzeo sam Melvilovu Agatu i prelistao je. Tekstura listova odavala je fini papir od lišća pirindža, a kožni povez davao je knjizi privid bezvremenosti. Pomislio sam na jeftin karton koji je Krosbou pribavio za Trg nezavisnosti. Bože moj, ovo je pravi način da se izda knjiga.
<BR>&nbsp;&nbsp;&nbsp;&nbsp;&nbsp;Odmah pored bila su Sabrana dela Džejmsa Mekorbina. Ko je, kog vraga, bio Džejms Mekorbin? Bila su tu dva romana i osam pripovedaka. Nijedan naslov nije mi bio poznat, a knjiga nije sadržala biografske podatke.
<BR>&nbsp;&nbsp;&nbsp;&nbsp;&nbsp;U stvari, većina imena bila su od ljudi za koje nikada nisam čuo. Kemeri Bakster. Vin Gomez. Majkl Kasper. Naravno, nije to bilo ništa neobično. Police biblioteka uvek su pune opskurnih autora. Ali bogat povez i očigledna pažnja posvećena ovim knjigama odudarali su od pravila.
<BR>&nbsp;&nbsp;&nbsp;&nbsp;&nbsp;Skinuo sam Hemingvejovo Noćno osmatranje. Dugo sam gledao u naslov. Hemingvejeva proza, bez svake sumnje. Kratke, jasne, metkovite rečenice i faktografski, novinarski stil nisu se mogli zameniti. Čak i mesto radnje, Italija 1914. Henri Džejms je bio predstavljen Branderbergom. Nije bilo ni traga od Ambasadora, Portreta jedne dame ili Vašington Skvera. U stvari, nije bilo ni Mobi Dika, ni Bili Bada. Ni Sunce se ponovo rađa, ni Zbogom oružje. Toroa uopšte nije bilo. Nije bilo ni traga Frenimoru Kuperu ili Marku Tvenu. (Kakva je to biblioteka koja nema nijednu kopiju Haka Fina?)
<BR>
<BR>&nbsp;&nbsp;&nbsp;&nbsp;&nbsp;Poneo sam Noćno osmatranje do stola na kome je Koela radila. "Ovo nije Hemingvejova knjiga", rekoh, bacajući je u luku na hrpu papira ispred nje. Trgla se. "I ostale su lažne. Šta se to, kog vraga, dešava?"
<BR>&nbsp;&nbsp;&nbsp;&nbsp;&nbsp;"Gospodine Vikem, ja mogu da vas razumem što ste pomalo zbunjeni", reče ona, malčice nervozno. "Objašnjavanje mi nikada nije bila jača strana."
<BR>&nbsp;&nbsp;&nbsp;&nbsp;&nbsp;"Molim vas, pokušajte najbolje što možete", rekoh.
<BR>&nbsp;&nbsp;&nbsp;&nbsp;&nbsp;Namrštila se. "Ja sam deo grupe za spasavanje kulturnog blaga. Mi pokušavamo da sprečimo da stvari od večne vrednosti, ovaj, ne propadnu."
<BR>&nbsp;&nbsp;&nbsp;&nbsp;&nbsp;Gurnula je stolicu unazad i čvrsto me posmatrala. Negde iza, sat je teško otkucavao. "Knjiga koju ste uzeli kada ste ušli bila je...", zastala je, "zametnuta pre skoro dve hiljade godina."
<BR>&nbsp;&nbsp;&nbsp;&nbsp;&nbsp;"Tacit?"
<BR>&nbsp;&nbsp;&nbsp;&nbsp;&nbsp;"Istorija - pet od dvanaest. Imamo i Anale."
<BR>&nbsp;&nbsp;&nbsp;&nbsp;&nbsp;"Ko ste vi?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Dobri duh", reče ona.
<BR>&nbsp;&nbsp;&nbsp;&nbsp;&nbsp;"Ozbiljno."
<BR>&nbsp;&nbsp;&nbsp;&nbsp;&nbsp;"Ja sam sasvim ozbiljna, gospodine Vikem. Ono što vidite oko sebe jeste blago neprocenjive vrednosti koje, da nije bilo nas, ne bi postojalo."
<BR>&nbsp;&nbsp;&nbsp;&nbsp;&nbsp;Nekoliko trenutaka gledali smo jedno drugo. "Kažete li", upitao sam, "da su sve ovo izgubljena remek-dela ljudi kao što je Tacit? Da je ovo", pokazao sam na Noćno osmatranje, "bona fide Hemingvej?"
<BR>&nbsp;&nbsp;&nbsp;&nbsp;&nbsp;"Da", reče ona.
<BR>&nbsp;&nbsp;&nbsp;&nbsp;&nbsp;Stajali smo licem u lice preko stola. "Tamo je i jedan Melvil. I jedan Tomas Vulf."
<BR>&nbsp;&nbsp;&nbsp;&nbsp;&nbsp;"Da", reče ona. Lice joj je sijalo od zadovoljstva. "Svi oni."
<BR>&nbsp;&nbsp;&nbsp;&nbsp;&nbsp;Još jednom sam dugim pogledom prešao preko prostorije. Hiljade tomova popunjavalo je gusto načičkane police, dosežući do plafona. Drugi su bili naslagani na stolove; nekoliko ih je, napola nasumično, bilo razbacano po stolicama. Pet-šest stajalo je na Koelinom stolu, između graničnika u obliku Trojanskih konja.
<BR>&nbsp;&nbsp;&nbsp;&nbsp;&nbsp;"To nije moguće", rekoh, iznenada osećajući da prostor postaje sužen i teskoban. "Kako? Kako se to moglo da dogodi?"
<BR>&nbsp;&nbsp;&nbsp;&nbsp;&nbsp;"Sasvim lako", reče ona. "Melvil je osoben primer. On se obeshrabrio. U vreme kada smo prvi put zapazili Agatu, bio je carinski inspektor. Otišla sam do Londona da bih mu omogućila da mi u povratku pregleda prtljag. Možete biti sigurni da 1875. to nije bio lak put." Mahnula je rukom, odbacujući moj prigovor. "Dobro, preterala sam, naravno. Iskoristila sam put da sklopim neki posao sa Metjuom Arnoldom i... eto sad se hvalim imenima. Oprosti mi. Ali pomislite kako bi ste osećali da vam Herman Melvil pregleda prtljag." Smeh joj je odzvanjao sobom. "Bila sam veoma mlada. U stvari, premlada da bih razumela njegovo delo. Ali već sam pročitala Mobi Dika i nešto njegove poezije. Da sam ga onda poznavala kako ga sada znam, mislim da ne bih mogla da stojim na nogama." Zagrizla je donju usnu i protresla glavom. Za trenutak sam pomislio da bi stvarno mogla da se onesvesti.
<BR>&nbsp;&nbsp;&nbsp;&nbsp;&nbsp;"I on vam je dao rukopis? Samo zato što ste ga zatražili?"
<BR>&nbsp;&nbsp;&nbsp;&nbsp;&nbsp;"Ne. Zato što je shvatio razloge. I razumeo zašto ga ja želim."
<BR>&nbsp;&nbsp;&nbsp;&nbsp;&nbsp;"A zašto ste ga želeli? Vi ste ga ovde zakopali."
<BR>&nbsp;&nbsp;&nbsp;&nbsp;&nbsp;Prenebregla je pitanje.
<BR>&nbsp;&nbsp;&nbsp;&nbsp;&nbsp;"Niste me pitali za ime biblioteke."
<BR>&nbsp;&nbsp;&nbsp;&nbsp;&nbsp;"Memorijalna biblioteka Jovana..."
<BR>&nbsp;&nbsp;&nbsp;&nbsp;&nbsp;"Singlterijskog."
<BR>&nbsp;&nbsp;&nbsp;&nbsp;&nbsp;"Dobro. Ko je Jovan Singlterijski?"
<BR>&nbsp;&nbsp;&nbsp;&nbsp;&nbsp;"Tamo, preko puta glavnog ulaza, nalazi se njegov portret." Bilo je to veliko ulje kaluđera zagledanog u sebe. Ruke su mu bile prekrivene tamnosmeđim haljama, a uz njega se nalazio pergament i krst. "Bio je jedan od najbriljantnijih sociologa koji su ikada živeli."
<BR>&nbsp;&nbsp;&nbsp;&nbsp;&nbsp;"Nikada nisam čuo za njega."
<BR>&nbsp;&nbsp;&nbsp;&nbsp;&nbsp;"Njegovi pretpostavljeni na kraju su proglasili njegov rad svetovnim; zato su ga ili spalili, ili ga negde sklonili. Nikada nismo sa sigurnošću ustanovili. Ali uspeli smo da se dokopamo kopija većine njegovih dela." Sada više nije bila na svom mestu, već je stajala leđima okrenuta portretu. "Značajan je po tome što je definisao državu kojoj bi, po njegovom osećaju, trebalo da ljudsko društvo stremi. Postavio je parametre i ciljeve kojima bi muškarci i žene što čine ovu biblioteku trebalo da teže; tačan stepen ravnoteže između poretka i slobode, stepen obaveze pojedinca prema spoljašnjoj vlasti, tačne odnose koji bi trebalo da postoje između ljudskih bića. I tako dalje. Sve skupa uzevši, stvorio je shemu civilizovanog života, skup uputstava, ako hoćete."
<BR>&nbsp;&nbsp;&nbsp;&nbsp;&nbsp;"Ljudske prilike", rekoh.
<BR>&nbsp;&nbsp;&nbsp;&nbsp;&nbsp;"Kako to mislete?"
<BR>&nbsp;&nbsp;&nbsp;&nbsp;&nbsp;"Sve je to uradio, a niko ne zna za njega."
<BR>&nbsp;&nbsp;&nbsp;&nbsp;&nbsp;"Mi znamo za njega, gospodine Vikem." Zastala je. Zatekao sam se kako prelećem pogledom sa nje na dostojanstveni lik na portretu. "Pitali ste zašto smo želeli Agatu. Odgovor je zato što je tako ljupka, što je tako snažna. Mi naprosto nećemo dozvoliti da bude izgubljena."
<BR>&nbsp;&nbsp;&nbsp;&nbsp;&nbsp;"Ali ko će je ikada ovde videti? Vi govorite o romanu koji, što se ma koga tiče, ne postoji. Ja imam prijatelja u Severnoj Karolini koji bi dao i poslednji cent da vidi ovu knjigu. Ako je uopšte prava."
<BR>&nbsp;&nbsp;&nbsp;&nbsp;&nbsp;"Mi i hoćemo da je učinimo dostupnom. Kad dođe vreme. Na kraju će ova biblioteka biti vaša."
<BR>&nbsp;&nbsp;&nbsp;&nbsp;&nbsp;Oblio me je talas radosti. "Hvala vam", rekoh.
<BR>&nbsp;&nbsp;&nbsp;&nbsp;&nbsp;"Žao mi je", brzo je dodala. "Možda sam vas navela da pogrešno pomislite. Nisam mislila sad odmah. I nisam mislila na vas."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Kada ljudska rasa ispuni zahteve Jovana Singlterijskog. Drugim rečima, kada postignete istinski globalno društvo, sve ovo će biti naš dar vama."
<BR>&nbsp;&nbsp;&nbsp;&nbsp;&nbsp;Žestok nalet vetra zatresao je prozore.
<BR>&nbsp;&nbsp;&nbsp;&nbsp;&nbsp;"To je još poprilično daleko", rekoh.
<BR>&nbsp;&nbsp;&nbsp;&nbsp;&nbsp;"Mi moramo da gledamo na duge staze."
<BR>&nbsp;&nbsp;&nbsp;&nbsp;&nbsp;"Lako je to vama reći. Mi imamo puno problema. Nešto od ovoga bi moglo biti baš ono što bi nam pomoglo da se izvučemo."
<BR>&nbsp;&nbsp;&nbsp;&nbsp;&nbsp;"Ovo je jednom bilo vaše, gospodine Vikem. Vaši ljudi nisu uvek uviđali vrednosti. Mi obezbeđujemo drugu priliku. Očekivala bih da budete zahvalni."
<BR>&nbsp;&nbsp;&nbsp;&nbsp;&nbsp;Okrenuo sam se od nje. "Većinu ovoga nisam čak ni prepoznao", rekoh. "Ko je Džejms Mekkorbin? Tamo su njegova sabrana dela, pored Melvila i ostalih. Ko je on?"
<BR>&nbsp;&nbsp;&nbsp;&nbsp;&nbsp;"Majstor kratke priče. Jedan od vaših savremenika, ali bojim se da piše stilom i kompleksnošću koji će za njegovog života ostati nepriznati."
<BR>&nbsp;&nbsp;&nbsp;&nbsp;&nbsp;"Kažete li vi to da je on suviše dobar da bi bio objavljen?" Bio sam užasnut.
<BR>&nbsp;&nbsp;&nbsp;&nbsp;&nbsp;"Oh, da, gospodine Vikem. Vi živite u preterano komercijalizovanom dobu. Vaši izdavači shvataju da ne mogu da prodaju šampanjac pivopijama. Oni kupuju ono što se prodaje."
<BR>&nbsp;&nbsp;&nbsp;&nbsp;&nbsp;"I to važi i za ostale? Kemeri Bakster? Gomez? Ovaj-ili-onaj Parker?"
<BR>&nbsp;&nbsp;&nbsp;&nbsp;&nbsp;"Bojim se da je tako. U stvari, to je sasvim uobičajeno. Bakster je prvorazredni esejist. Za razliku od ostalih dvoje, on je bio objavljivan, ali u malom univerzitetskom glasilu, u jednoj ediciji koja je brzo nestala sa vidika. Gomez je napisao tri izvanredna romana, i već je do sada odustao, uprkos našem ohrabrivanju. Parker je pesnik. Ako išta znate o tržištu poezije, ne treba ništa više da vam govorim."
<BR>
<BR>&nbsp;&nbsp;&nbsp;&nbsp;&nbsp;Zajedno smo tumarali bibliotekom. Pokazala mi je izgubljene radove Sofokla i Eshila, nestale epove homerskog ciklusa, police pune indijske poezije i rimske drame. "Na gornjem nivou", reče ona, podižući oči ka plafonu, "nalaze se pesme i priče umetnika čiji maternji jezici nemaju pisani oblik. One su prevedene na naš jezik. U većini slučajeva", dodade, "mogli smo da sačuvamo imena njihovih tvoraca."
<BR>&nbsp;&nbsp;&nbsp;&nbsp;&nbsp;"A sad imam iznenađenje za vas." Stigli smo do britanskog odeljka. Izvadila je jednu knjigu i dodala mi je. Viljem Šekspir. "Njegova Zenobija", reče ona, utišnim glasom. "Napisana na vrhuncu njegove karijere."
<BR>&nbsp;&nbsp;&nbsp;&nbsp;&nbsp;Neko vreme sam ćutao. "Zašto nikada nije izvedena?"
<BR>&nbsp;&nbsp;&nbsp;&nbsp;&nbsp;"Zato što je predstavljala grub napad na Elizabetu. Čak je i on mogao da izgubi glavu. Imamo veliki Vergilijev ep koji je povučen iz sličnog razloga. U stvari, zato je ruski odeljak tako veliki. Oni su godinama proizvodili veličanstvene romane u tradiciji Tolstoja i Dostojevskog, ali su bili dovoljno razboriti da ih ne ponude za objavljivanje."
<BR>&nbsp;&nbsp;&nbsp;&nbsp;&nbsp;Bile su tu još dve Šekspirove drame. Adam i Eva bila je jeretička po tadašnjim merilima", objašnjavala je Koela. "A evo još jedne koja bi podigla nekoliko obrva", nasmejala se.
<BR>&nbsp;&nbsp;&nbsp;&nbsp;&nbsp;Bila je to drama Nis i Eurialije. Ličnosti su bile iz Eneide. "Homoseksualna ljubav", reče ona.
<BR>&nbsp;&nbsp;&nbsp;&nbsp;&nbsp;"Ali on je želeo da se one povuku", usprotivio sam se. "Postoji razlika između izgubljenih dela i onih koje pisac želi da uništi. Vi ste ovo objavili mimo njegove volje."
<BR>&nbsp;&nbsp;&nbsp;&nbsp;&nbsp;"Oh, ne, gospodine Vikem. Mi to nikada ne činimo. Pre svega, da je Šekspir želeo da uništi ove drame, mi bismo tu sitnicu vrlo lako mogli da obavimo. On je samo poželeo da za njegovog života ne budu objavljene. Sve što ovde vidite", ženstvenim pokretom ruke obuhvatila je celu biblioteku, "dato nam je dobrovoljno. Po tom pitanju pravila su nam striktna. I mi ih se, gospodine Vikem, striktno pridržavamo."
<BR>&nbsp;&nbsp;&nbsp;&nbsp;&nbsp;"Uzgred, u nekim slučajevima, mi pružamo i dodatnu uslugu. U mogućnosti smo da na jedan skroman način ulijemo poverenje onim velikim umetnicima koji za života na odgovarajući način nisu bili prihvaćeni. Želela bih da ste mogli da vidite Melvila."
<BR>&nbsp;&nbsp;&nbsp;&nbsp;&nbsp;"Znate, možda niste u pravu."
<BR>&nbsp;&nbsp;&nbsp;&nbsp;&nbsp;Nozdrve su joj se neznatno raširile. "U čemu?"
<BR>&nbsp;&nbsp;&nbsp;&nbsp;&nbsp;"Možda knjige koje su izgubljene zaslužuju da budu izgubljene."
<BR>&nbsp;&nbsp;&nbsp;&nbsp;&nbsp;"Neke da." Ton joj je postao tvrđi. "Nijedna takva nije ovde. Svi urednici o tome prosuđuju."
<BR>
<BR>&nbsp;&nbsp;&nbsp;&nbsp;&nbsp;"Zatvaramo u ponoć", reče ona, iznenada se pojavljujući pored mene dok sam bio zadubljen u Velsov roman Zvezdani let. Mogao sam da čujem ono prećutno rečeno: I više nikada nećemo biti otvoreni. Ne u Fort Moksiju. Ne za tebe.
<BR>&nbsp;&nbsp;&nbsp;&nbsp;&nbsp;Vratio sam Velsa i brzo nastavio, vadeći knjige sa polica sa nekim osećanjem hitnosti. Preleteo sam preko Mendinala, nezavršenog Bajronovog dela, datiranog 1824, godine njegove smrti. Pronašao sam pojedine briljantne stihove i pokušao da neke zapamtim, a zatim nastavio ka Blejku, ka Fildingu, ka Čoseru! Negde odmah posle jedanaest, naišao sam na četiri priče Konana Dojla: 'Pustolovine strašnog lakeja', 'Brenmur klub', 'Džezailin metak', 'Kliper sa Sumatre'. Bože moj, šta sve Šerlokovci širom sveta ne bi dali da ih imaju?
<BR>&nbsp;&nbsp;&nbsp;&nbsp;&nbsp;Požurio sam sa očajanjem koje je raslo, kao da sam mogao da ih sve sakupim u sebe i učinim dostupnim svetu koji je čekao: Bog i država, Tomasa Vulfa, nove karikature Džejmsa Tarbera, spašene ispod tapeta u kući za odmor koju je iznajmio u Atlantik Sitiju 1947, drame Odete i O'Nila, pripovetke Natanijela Hotorna i Terija Kara. Bile su tu Još opasnih vizija i Morgan Meri Šeli.
<BR>
<BR>&nbsp;&nbsp;&nbsp;&nbsp;&nbsp;Dok sam prebirao po listovima od pirinčanog papira, vagajući čudesne mesečinom obasjane stihove A. E. Housmana sa sračunatim strelicama Menkena, zavideo sam im svima.
<BR>&nbsp;&nbsp;&nbsp;&nbsp;&nbsp;I bio besan.
<BR>&nbsp;&nbsp;&nbsp;&nbsp;&nbsp;"Nemate prava", na kraju sam rekao kad mi je Koela prišla, ukazujući mi da je vreme isteklo.
<BR>&nbsp;&nbsp;&nbsp;&nbsp;&nbsp;"Nemamo prava da sve ovo zadržavamo?" Primetio sam naklonost u njenom glasu.
<BR>&nbsp;&nbsp;&nbsp;&nbsp;&nbsp;"Ne samo to", rekoh. "Ko ste vi da sebi dodeljujete pravo da sudite o tome? Da kažete šta je veliko, a šta prizemno?"
<BR>&nbsp;&nbsp;&nbsp;&nbsp;&nbsp;"Mnogo puta sam i sama sebi postavila isto pitanje. Mi radimo najbolje što možemo." Kretali smo se ka vratima. "Znate, imamo puno iskustva."
<BR>&nbsp;&nbsp;&nbsp;&nbsp;&nbsp;Svetla su bledela. "Zašto uopšte ovo radite? To nije zbog nas, zar ne?"
<BR>&nbsp;&nbsp;&nbsp;&nbsp;&nbsp;"Nije samo zbog vas. Ono što vaša vrsta stvara pripada svima." Osmeh joj se proširio. "Naravno da ne biste želeli da svoja najbolja ostvarenja zadržite za sebe?"
<BR>&nbsp;&nbsp;&nbsp;&nbsp;&nbsp;"Vaši ljudi imaju pristup do njih?"
<BR>&nbsp;&nbsp;&nbsp;&nbsp;&nbsp;"Oh, da", reče ona. "Kod kuće svi imaju pristup. Čim se nova knjiga zavede, ona je dostupna svakome."
<BR>&nbsp;&nbsp;&nbsp;&nbsp;&nbsp;"Osim nama."
<BR>&nbsp;&nbsp;&nbsp;&nbsp;&nbsp;"Gospodine Vikem, nećemo baš sve da uradimo za vas." Primakla se toliko blizu da sam gotovo mogao da osetim otkucaje njenog srca.
<BR>&nbsp;&nbsp;&nbsp;&nbsp;&nbsp;"Možete li uopšte da zamislite šta bi našim ljudima značilo da ponovo otkriju sve ovo?"
<BR>&nbsp;&nbsp;&nbsp;&nbsp;&nbsp;"Žao mi je, po tom pitanju sada ništa ne mogu da učinim."
<BR>&nbsp;&nbsp;&nbsp;&nbsp;&nbsp;Otvorila mi je vrata; ona koja su vodila u stražnju spavaću sobu. Imala je nešto da mi kaže, ali kao da se čudno opirala nastavku razgovora. I negde u tami Poterove kuće, između čarobnog ulaza u pozadinu klozeta na spratu i razrušenih kamenih stepenica koja su vodila sa verande, shvatio sam! I kada smo zastali pored ugašenog kamina i okrenuli se licem u lice, moje bilo je snažno udaralo. "Ovo mesto se nije slučajno pojavilo baš večeras, zar ne?"
<BR>&nbsp;&nbsp;&nbsp;&nbsp;&nbsp;Ćutala je.
<BR>&nbsp;&nbsp;&nbsp;&nbsp;&nbsp;"Nije slučano ni to što sam ga samo ja video. Mislim, nema nikakve svrhe postavljati vašu univerzalnu biblioteku u Fort Moksi, osim ako nešto niste želeli. Je l' tako?"
<BR>&nbsp;&nbsp;&nbsp;&nbsp;&nbsp;"Rekla sam da je ovo 'Ogranak' Fort Moksi. Centralna biblioteka smeštena je na Sen Simonovo ostrvo." Krhkost poslednjih nekoliko trenutaka istopila se bez upozorenja. "Međutim, u pravu ste, nema."
<BR>&nbsp;&nbsp;&nbsp;&nbsp;&nbsp;"Želite Trg nezavisnosti, zar ne? Želite da moju knjigu smestite tamo pored Tomasa Vulfa, Šekspira i Homera. Je l' tako?"
<BR>&nbsp;&nbsp;&nbsp;&nbsp;&nbsp;"Da", reče ona. "Tako je. Stvorili ste prvorazrednu psihološku dramu, gospodine Vikem. Uhvatili ste mikrokosmos Fort Moksija i stvorili portret malograđanske Amerike koji je zadobio divljenje Veća. I, mogla bih da dodam, našeg članstva. Uzgred, zanimaće vas da je jedan od vaših glavnih likova izazvao večerašnji nestanak struje. Džek Gilbert."
<BR>&nbsp;&nbsp;&nbsp;&nbsp;&nbsp;Bio sam razoružan. "Kako se to desilo?", upitao sam.
<BR>&nbsp;&nbsp;&nbsp;&nbsp;&nbsp;"Možete li da pogodite?"
<BR>&nbsp;&nbsp;&nbsp;&nbsp;&nbsp;"Svađa sa ženom, u svakom slučaju." Gilbert koji se u Trgu nezavisnosti, naravno, drugačije zvao, već se dugo vukao sa drugim ženama.
<BR>&nbsp;&nbsp;&nbsp;&nbsp;&nbsp;"Da. Posle je kamionom naleteo na semafor na uglu Jedanaeste i Fosterove. Izazvao je nastanak struje na površini od četrdeset kvadratnih blokova. Baš kao u knjizi."
<BR>&nbsp;&nbsp;&nbsp;&nbsp;&nbsp;"Da", rekoh.
<BR>&nbsp;&nbsp;&nbsp;&nbsp;&nbsp;"Ali on nikada neće saznati da je u njoj. Niti iko drugi od ljudi koje ste učinili besmrtnim. Samo ćete bi znati. I samo biste vi ikada znali, da nije nas." Stajala je, gledajući me u lice. Sneg je prestao i oblaci su se razišli. Zvezde su bile teške i svetle u njenim očima. "Mislimo da postoje mali izgledi da za života budete shvaćeni. Možda nismo u pravu. Kod Foknera nismo bili." Usne su joj se nabrale u osmeh. "Ali čast mi je da vas pozovem da priložite vaše delo u biblioteku."
<BR>&nbsp;&nbsp;&nbsp;&nbsp;&nbsp;Zamrznuo sam se. To se zaista događalo. Emerson. Hemingvej. Vikem. Sviđalo mi se. Pa ipak, nešto je u tome bilo strašno pogrešno. "Koela", upitao sam, "da li su vas ikada odbili?"
<BR>&nbsp;&nbsp;&nbsp;&nbsp;&nbsp;"Da", obazrivo reče. "Ponekad se i to događa. Nismo uspeli da ubedimo Fildinga u vrednost Harolda Svonlija. Šarlota i Emili Bronte su nas obe odbile, na svetsku žalost. I Tolstoj. Tolstoj je imao predivan roman iz mladosti koga je smatrao, pa, antihrišćanskim."
<BR>&nbsp;&nbsp;&nbsp;&nbsp;&nbsp;"A od nepoznatih? Da li je iko tek tako odbio?"
<BR>&nbsp;&nbsp;&nbsp;&nbsp;&nbsp;"Ne", reče ona. "Nikada. U tom slučaju posledice bi bile naročito tragične." Osećajući u kom smeru razgovor vodi, počela je da brže govori, u neznatno višem registru. "'Novi genije koji će potonuti u more istorije', kao što Bajron kaže, 'bez groba, bez pogrebnih zvona, bez kovčega, nepoznat.' Jeste li na to mislili?"
<BR>&nbsp;&nbsp;&nbsp;&nbsp;&nbsp;"Vi nemate nikakva prava da zavržavate sve ovo za sebe."
<BR>&nbsp;&nbsp;&nbsp;&nbsp;&nbsp;"Nemate prava da sve ovo zadržavate za sebe."
<BR>&nbsp;&nbsp;&nbsp;&nbsp;&nbsp;Klimnula je. "Trebalo bi da vas podsetim, gospodine Viken, da bez posredovanja biblioteke ta dela uopšte ne bi ni postojala."
<BR>&nbsp;&nbsp;&nbsp;&nbsp;&nbsp;Netremice sam gledao pored njenog ramena, niz mirnu ulicu.
<BR>&nbsp;&nbsp;&nbsp;&nbsp;&nbsp;"Znači", najzad je rekla, naglasivši reč, "odbijate?"
<BR>&nbsp;&nbsp;&nbsp;&nbsp;&nbsp;"Ovo pripada nama", rekao sam. "To je naše. Mi smo stvorili sve to."
<BR>&nbsp;&nbsp;&nbsp;&nbsp;&nbsp;"Gotovo sam predvidela... bojala se ovakvog vašeg odgovora. Mislim da se to posredno nalazi u vašoj knjizi. Da li ćete nam dopustiti da koristimo Trg nezavisnosti?"
<BR>&nbsp;&nbsp;&nbsp;&nbsp;&nbsp;Ostao sam bez daha i bilo mi je teško da progovorim. "Sa žaljenjem moram da kažem - ne."
<BR>&nbsp;&nbsp;&nbsp;&nbsp;&nbsp;"Žao mi je što to čujem. Ja... morate da shvatite da neće biti druge ponude."
<BR>&nbsp;&nbsp;&nbsp;&nbsp;&nbsp;Nisam rekao ništa.
<BR>&nbsp;&nbsp;&nbsp;&nbsp;&nbsp;"Onda se bojim da ovde više nemamo posla."
<BR>
<BR>&nbsp;&nbsp;&nbsp;&nbsp;&nbsp;Kod kuće, odneo sam kutije nazad u dnevnu sobu. Najzad, ako je tako prokleto dobro mora da za nju postoji tržište. Negde.
<BR>&nbsp;&nbsp;&nbsp;&nbsp;&nbsp;Ako je u pravu po pitanju rastućeg komercijalizma? Ma, nek' ide do đavola.
<BR>&nbsp;&nbsp;&nbsp;&nbsp;&nbsp;Izvadio sam jedan primerak i stavio ga na policu između Volta Vitmana i Tomasa Vulfa.
<BR>&nbsp;&nbsp;&nbsp;&nbsp;&nbsp;Gde mu je i mesto.
</P></TD></TR></TABLE>
</CENTER>
</BODY>
</HTML>
