<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. PLUTONIJUMSKO PROLEĆE
<P>&nbsp;&nbsp;&nbsp;&nbsp;&nbsp;Dobri kristijani treba da se čuvaju matematičara i svih onih koji daju lažna proročanstva. Jer postoji opasnost da su matematičari sklopili ugovor sa đavolom da pomrače duh i da zadrže čoveka u okovima pakla.
<BR>
<BR>&nbsp;&nbsp;&nbsp;&nbsp;&nbsp;Sveti Augustin od Hipoa
<BR>
<BR>&nbsp;&nbsp;&nbsp;&nbsp;&nbsp;Zbog čega bi čovek tražio pravdu u univerzumu koji je očigledno nepravedan? Zar smo toliko beznačajni i zaludni da ne možemo da pogledamo sirovo, golo lice slučajnosti ne nadajući se da će nam se nasmešiti samo zbog toga što smo bili pravedni i dobri? Ukoliko taština zaista rađa želju za pravdom, onda verujem da je Vremečuvar najtaštiji čovek. Kao što sam već ranije rekao, slavan je po svojim kažnjavanjima. Jednog dana, bez sumnje, vajari će napraviti njegovo posmrtno poprsje sa natpisom koji glasi: 'Horti Pravedni'. To je nadimak koji je zaslužio. Kada je taj mrgodni starac saznao za pokušaj ubistva Solija, naredio je najmudriju pravdu. Njegovi roboti dovukli su Davuda i mene do podruma njegove Kule, u kojoj nas je zaključao u dve identične, susedne ćelije. Naše ćelije bile su kamene kocke čija je svaka stranica imala sto i jedan inč. (Poslednji zglob mog malog prsta dugačak je tačno jedan inč. Bez ikakvog valjanog razloga, dopalo mi se da izmerim razmere svoje ćelije.) Zidovi su bili kameni, a pod je bio napravljen od hladnih škriljčanih ploča; tavanica, koliko sam mogao da vidim, bila je kvadrat od crnog kamena bez ikakvih spojeva. Roboti su nas ugurali kroz ulaze u naše ćelije i vrata su se zalupila. Tama me je progutala. Tama je bila potpuna. Gurao sam svoje prste u procep između vrata i dovratka, ali bilo je to beskorisno. Vrata su bila načinjena od jedne kamene ploče i bilo ih je nemoguće pokrenuti.
<BR>&nbsp;&nbsp;&nbsp;&nbsp;&nbsp;Odbio sam poslušnost Vremečuvaru i zbog toga će me on lažno optužiti za pokušaj ubistva Solija - bio je to zaključak na koji me je prisilila logika. Njegovi roboti svakako su ga obavestili da sam zarobio pesnika-bojovnika. Svakako je znao da sam nevin. Da li će me ikada pozvati pred akašike, da bih mogao da objasnim svoju nevinost? Nisam verovao u to. U tmini ćelije saletalo me je stotinu pitanja: gde je bila moja majka? Gde je bio Soli? Da li je verovao da sam deo zavere za njegovo ubistvo? Da li je pesnikova droga uništila njegov um? Da li je Vremečuvar ispričao svima da sam pokušao da ubijem Solija? Da li je ispričao ikome? Da li su Bardo i moji prijatelji u tom istom trenutku molili za moje oslobađanje? Ali kako bi to mogli učiniti ako nisu znali gde sam? Ukoliko je Vremečuvar želeo moju smrt, zbog čega sam još bio živ?
<BR>&nbsp;&nbsp;&nbsp;&nbsp;&nbsp;Dok smo čekali presudu Vremečuvara, kratili smo vreme razgovorom. Blizu tavanice nalazio se uski tunel ventilacionog otvora koji je povezivao naše dve ćelije. Kada bih skočio i dohvatio glatki rub otvora, otkrio sam da mogu da podignem lice do njega i razgovaram kroz debele zidove bez vikanja. Ali naši razgovori su se uvek prekidali zbog toga što sam mogao da se držim samo nekoliko minuta pre nego što bi mišići počeli da mi se grče. Recitovali smo kratke pesme jedan drugom; izvodili smo pošalice i igre rečima; raspravljali smo se oko ono malo verovanja koja su bila zajednička za naša dva reda. Gubio sam u većini rasprava. Pesnici-bojovnici, žao mi je što to moram da kažem, vešti su sa rečima, još više od neologa ili prepredenih semantičara. Iako je izgledalo da Davud govori tačno, čovek je morao pažljivo da sluša ono što je rekao, jer je značenje reči izmicalo kao praćakava, mokra riba iz masnih prstiju. Jednom, kada sam primetio da je van svake mogućnosti neobično da pesnici-bojovnici i Tranzistorski Entitet imaju identičnu naviku da svoje žrtve pitaju pesme, on je primetio: "Oh, da, Kalinda Cvetna. Ona se uvek... zanimala za pesnike-bojovnike."
<BR>&nbsp;&nbsp;&nbsp;&nbsp;&nbsp;"Kalinda?"
<BR>&nbsp;&nbsp;&nbsp;&nbsp;&nbsp;"Tako zovemo boginju."
<BR>&nbsp;&nbsp;&nbsp;&nbsp;&nbsp;Tako su je i Agatangijanci zvali.
<BR>&nbsp;&nbsp;&nbsp;&nbsp;&nbsp;"Ali zašto Kalinda Cvetna?"
<BR>&nbsp;&nbsp;&nbsp;&nbsp;&nbsp;"Možda zato što se Entitet smatra ženskim, a povezivanje sa cvećem se uvek smatralo ženstvenim. Ko zna poreklo imena?"
<BR>&nbsp;&nbsp;&nbsp;&nbsp;&nbsp;"Ali kažeš da ona zna za pesnike?"
<BR>&nbsp;&nbsp;&nbsp;&nbsp;&nbsp;"Razume se", rekao je. "Jednom davno, moj Red pokušao je da odgaji ženske pesnike-bojovnike, ali... bila je to katastrofa. Kalinda - Entitet - naterala nas je da prekinemo."
<BR>&nbsp;&nbsp;&nbsp;&nbsp;&nbsp;"Nije mi palo na pamet da se bogovi zanimaju za ljudske poslove."
<BR>&nbsp;&nbsp;&nbsp;&nbsp;&nbsp;"Šta ti znaš o bogovima, pilote?"
<BR>&nbsp;&nbsp;&nbsp;&nbsp;&nbsp;"Što su muve za dečake, to smo mi za bogove", naveo sam citat. "Ubijaju nas iz razonode."
<BR>&nbsp;&nbsp;&nbsp;&nbsp;&nbsp;"Razume se, Šekspir. Vrlo dobro."
<BR>&nbsp;&nbsp;&nbsp;&nbsp;&nbsp;"Bogovi su bogovi. Rade šta im se prohte."
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;Setih se svog putovanja na Agatangu. Držao sam se za kameni rub i zadahtao: "Bogovi nas prave prema svom licu. Ili nas preoblikuju."
<BR>&nbsp;&nbsp;&nbsp;&nbsp;&nbsp;"Ne", rekao je on, a glas mu se bučno prostirao kroz vazdušni tunel, "baš to je potpuno pogrešno."
<BR>&nbsp;&nbsp;&nbsp;&nbsp;&nbsp;"Dakle, nisam znao da ste vi pesnici majstori eshatologije."
<BR>&nbsp;&nbsp;&nbsp;&nbsp;&nbsp;"Zbog čega si uvek toliko sarkastičan, pilote?"
<BR>&nbsp;&nbsp;&nbsp;&nbsp;&nbsp;"Zbog čega vi pesnici uvek morate da na pitanja odgovarate pitanjem?"
<BR>&nbsp;&nbsp;&nbsp;&nbsp;&nbsp;"Jesi li mi postavio pitanje?"
<BR>&nbsp;&nbsp;&nbsp;&nbsp;&nbsp;Nakon možda nekoliko dana ovakve rasprave - u našim mračnim, bezobličnim ćelijama nije bilo mere vremena - pesnik je zamukao i nije hteo da odgovara kada bih mu se obratio, što sam s vremena na vreme radio satima. Bio sam siguran da je pogubljen, da mu je odrubljena glava na Vremečuvarevu naredbu. A onda, najzad, odgovorio mi je. Moje olakšanje zbog toga što je još živ iznenadilo me je.
<BR>&nbsp;&nbsp;&nbsp;&nbsp;&nbsp;"Bio sam pred tvojim Vremečuvarom", rekao je. "Lukav je, zar ne? Da ti kažem presudu? Odredio mi je presudu na način koji neće uvrediti moj Red. Pravedan je čovek."
<BR>&nbsp;&nbsp;&nbsp;&nbsp;&nbsp;"Ne", huknuo sam dok sam se napinjao da ne padnem na pod, "običan je čovek."
<BR>&nbsp;&nbsp;&nbsp;&nbsp;&nbsp;"Milosrdan je; njegova kazna je prefinjena."
<BR>&nbsp;&nbsp;&nbsp;&nbsp;&nbsp;"Varvarska je."
<BR>&nbsp;&nbsp;&nbsp;&nbsp;&nbsp;"Nisam ni očekivao da jedan pilot razume."
<BR>&nbsp;&nbsp;&nbsp;&nbsp;&nbsp;"Vi pesnici-bojovnici ste ludi."
<BR>&nbsp;&nbsp;&nbsp;&nbsp;&nbsp;"Šta je ludilo?"
<BR>&nbsp;&nbsp;&nbsp;&nbsp;&nbsp;"Samo ludak zna."
<BR>&nbsp;&nbsp;&nbsp;&nbsp;&nbsp;"Samo tvrdoglavi pilot može da odbije da ceni genijalnost kazne svog Vremečuvara."
<BR>&nbsp;&nbsp;&nbsp;&nbsp;&nbsp;Na neki način, Vremečuvareva kazna je i bila lukava i možda čak i prefinjena, iako bih joj teško priznao genijalnost. Jednostavno, odredio je drevni i varvarski način pogubljenja: u praznu ćeliju kraj ćelije pesnika-bojovnika (mi smo bili jedini zatvorenici u Kuli, jedini zatvorenici za mnogo, mnogo godina) mehaničari su postavili napravu koja će, na prijem određenog signala, ispustiti oblak otrovnog gasa. Unutar naprave postavili su majušnu količinu plutonijuma. Signal za ispuštanje gasa biće nasumični raspad nekog od pojedinačnih atoma plutonijuma. Davud bi mogao živeti godinama, ili verovatnije, mogao bi umreti u sledećem trenutku - nije to mogao znati sve dok ne začuje šištanje gasa i namiriše njegovu sirćetnu kiselost. Bizarno je, ali istinito, da njegov Red može za njegovu smrt da okrivi samo nasumični, kvantni događaj, što za pesnika-bojovnika nije nikakvo okrivljavanje.
<BR>&nbsp;&nbsp;&nbsp;&nbsp;&nbsp;"Svakako", rekao sam, "Vremečuvar je stavio dovoljno veliko parče plutonijuma u svoju mašinu da se verovatnoća da preživiš više od nekoliko dana približava nuli."
<BR>&nbsp;&nbsp;&nbsp;&nbsp;&nbsp;Nisam mu rekao kako sam preneražen bio da Vremečuvar poseduje zalihu plutonijuma. Bilo je to najvarvarskije od svih varvarstava.
<BR>&nbsp;&nbsp;&nbsp;&nbsp;&nbsp;"Razume se", složio se Davud. "Količina plutonijuma biće dovoljna. Ali ti ne shvataš suštinu."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Zamisli na trenutak, pilote, da si ti moj lord - ime mu je Dario Crvenprsten. Kada Dario dođe u tvoj Grad i zapita za mene, zapita: 'Da li je živ' tvoj Vremečuvar će sasvim istinito odgovoriti da ne zna. Jesam li živ? Niko ne može da zna. Sa tačke gledišta ostalih, ja sam unutar zapečaćene ćelije. Ja sam u limbu. Da li se plutonijum raspao? Postoji verovatnoća. Stepen moga života izražen je talasnom funkcijom koja sadrži verovatnoću života i smrti. Tek kada se moja ćelija otvori i Dario i tvoj Vremečuvar pogledaju unutra, jedna od verovatnoća će se ispuniti, dok druga nestaje i talasna funkcija kolabira. Tek čin njihovog posmatranja stanja u kome sam uzrokovaće da moj život ili smrt budu iskazani. Ili tačnije, ja sam istovremeno i živ i mrtav. I zbog toga ne verujem da će tvoj Vremečuvar ikada dozvoliti da se moja ćelija otvori. Sve do tada, tvoj Red neće moći da bude okrivljen za moju sudbinu."
<BR>&nbsp;&nbsp;&nbsp;&nbsp;&nbsp;"Ali to je apsurdno!"
<BR>&nbsp;&nbsp;&nbsp;&nbsp;&nbsp;"Moj Red uživa u apsurdu i paradoksu, pilote."
<BR>&nbsp;&nbsp;&nbsp;&nbsp;&nbsp;"Ostavio si utisak na mene da ne poznaješ matematiku."
<BR>&nbsp;&nbsp;&nbsp;&nbsp;&nbsp;"Govorim o filozofiji, a ne matematici."
<BR>&nbsp;&nbsp;&nbsp;&nbsp;&nbsp;"Verovatnoće..."
<BR>&nbsp;&nbsp;&nbsp;&nbsp;&nbsp;"Razume se", prekino me je, "postoji verovatnoća da se plutonijum nikada ne raspadne i da ja nikada ne umrem."
<BR>&nbsp;&nbsp;&nbsp;&nbsp;&nbsp;"Ali umrećeš. Vremečuvar se pobrinuo da se to dogodi."
<BR>&nbsp;&nbsp;&nbsp;&nbsp;&nbsp;"Razume se. I to će biti prefinjena smrt. Moram napisati pesmu da to proslavim."
<BR>&nbsp;&nbsp;&nbsp;&nbsp;&nbsp;"Nikada ne znati koji će ti trenutak biti poslednji - to je pakao!"
<BR>&nbsp;&nbsp;&nbsp;&nbsp;&nbsp;"Ne, pilote, pakla nema. Mi smo tvorci svojih nebesa."
<BR>&nbsp;&nbsp;&nbsp;&nbsp;&nbsp;"Ludak", rekao sam. Pustio sam vazdušni otvor i pljesnuo na pod.
<BR>&nbsp;&nbsp;&nbsp;&nbsp;&nbsp;Davudov odgovor, kada je došao, bio je tako slab da sam ga jedva čuo, promumlane reči izgubljene niz crni kameni tunel: "To se ti plašiš da gas ne ubije i tebe."
<BR>&nbsp;&nbsp;&nbsp;&nbsp;&nbsp;Od Davuda sam saznao deliće novosti koje je načuo tokom svog prijema kod Vremečuvara. Novosti nisu bile dobre. Navodno, Vremečuvar je pustio svoje robote stražare na Grad. Pesnici-bojovnici su zarobljeni i prognani. Roboti su 'slučajno' otkinuli glave trojici pilota - bili su to Fakson Vu, Takenija Neustrašiva i Rozalinda li Hot - koji su se spremali da napuste Red i odu na Triju. (Kasnije sam saznao da su u to vreme stotine autista tajanstveno nestale iz Četvrti Inostranaca. Vremečuvar, to sam znao, uvek je mrzeo autiste). Kada su piloti, visoki profesionalci i akademici saznali za Vremečuvarovo kršenje kanona, govorilo se o uzimanju dubinskog broda i odlaska u novu seobu prema nekoj novoj planeti na kojoj bi se započela sasvim nova Akademija. Nekako, vesti o mom zatvaranju su se proširile i Soli je zahtevao da mi se odrubi glava, dok su Justina i Zonderval zahtevali sazivanje pilotske škole. Želeli su da zatraže od ostalih majstora pilota da se opozove Soli i izglasa novi Lord Pilot - tako su bar govorile glasine. Nikolas Stariji, lord akašik, izenadio je sve kada je zatražio okupljanje sabora lordova. Da li bi taj bucmasti, dakle dobroćudni čovečuljak zaista zatražio novog Vremečuvara, kao što je Kolenija Mur upozorila? Izgledalo je da niko ne zna. Niko - a naročito ne Vremečuvar - izgleda nije znao gde mi je majka, niti šta radi. A sve to vreme, Bardo je sakupljao potpise za peticiju za moje oslobađanje, molio, besneo, pretio i potkupljivao raznorazne majstore i lordove da stave svoje ime na peticiju. Tražio je da me provere pred akašicima. Bio sam nevin, dokazivao je, i treba mi dozvoliti da dokažem svoju nevinost. Ali Soli, koji je mrzeo Barda zbog toga što mu je preoteo ženu, izmislio je protivdokaz. Ne treba da idem pred akašike, govorio je, jer su njihovi kompjuteri napravljeni da modeluju samo ljudski mozak. Ko je mogao znati da li bi moj mozak - moj agatangijanski mozak - mogao da prevari kompjutere akašika? (Ko je mogao da posumnja da mi je Soli otac i da bi akašici mogli da otkriju i razglase tu činjenicu? Ko zna kakvi su bili motivi ostalih tokom tih najsumanutijih trenutaka našeg Grada?)
<BR>&nbsp;&nbsp;&nbsp;&nbsp;&nbsp;Paradoksalno, Vremečuvareva presuda ispunila je Davuda radošću. Bio je toliko uzbuđen da nije mogao ni da jede ni da spava. Koračao je ćelijom danima, smišljao pesme i izvikivao stihove sve dok nije promukao. "Bliska smrt je začin života", naveo je. "To je istina, razume se. Pilote? Da li slušaš? Reci mi svoje misli - razmišljaš li o mogućnostima?"
<BR>&nbsp;&nbsp;&nbsp;&nbsp;&nbsp;Ja po prirodi nisam čovek od razmišljanja. Užasavao sam se da budem ostavljen nasamo u vlažnoj, mračnoj ćeliji bez ičega čemu bih mogao da okrenem um osim svojih prestrašenih misli, misli o bolnim mogućnostima. Najvećim delom vremena sudarao sam se sa ledenim zidovima; piljio sam u tminu pred svojim licem, čekao. Slušao sam kako pesnik-bojovnik odmerava koracima svoju ćeliju, a kada bi koračanje utihnulo i on se smirio, osluškivao sam kapanje kondenzovanih kapi vode na pod. Slušao sam otkucaje sopstvenog srca. Često, obično nakon što bih se probudio iz ćudljivog sna na tvrdom, vlažnom škriljcu, bio sam ukočen i promrzao. Jeo sam orahe i hleb koji su s vremena na vreme ubacivali kroz prorez u osnovici vrata i srkao vodu iz velike činije. U istu činiju sam izbaciovao svoj izmet i mokraću, nadajući se da su roboti programirani da je operu pre nego što je ponovo napune. (Uvek sam, slučajno, kršio Turinov zakon, koji grubo kaže da je svaki robot koji je dovoljno inteligentan da pere posuđe istovremeno suviše inteligentan da bi ga prao. To je, možda, istina za ljudska bića, ali hladni, bezdušni roboti stražari koji su nas čuvali bili su obdareni samo onom posebnom inteligencijom koju su od njih zahtevale njihove funkcije. Kao što je na primer ubijanje neprijatelja Vremečuvara ukoliko ovi pokušaju da pobegnu. Ne mogu da poverujem da su imali samosvet.) Stidim se da priznam da sam zapadao u duge nalete samosažaljenja. Previše sam razmišljao o sebi. Pokušavao sam da se usredsredim na spoljašnje stvari, ali podražaji bilo koje vrste bili su slabi i retki. Zveckanje robota pred vratima, promumlane reči Davudovih pesama - te zvukove sam slušao, ali dok sam razmišljao o samosvesti robota ili njenom nepostojanju i procenjivao kvalitet pesnikovih stihova (nisu bili ništa posebno) bejah teran sve dublje prema svojim najdubljim brigama i strahovima.
<BR>&nbsp;&nbsp;&nbsp;&nbsp;&nbsp;Nakon izvesnog vremena, otkrio sam da je moja navika spavanja poremećena. Spavao bih dugo, možda po čitav dan, bežeći od sebe. A zatim bi došli naleti straha, navale manije. Koračao sam svojom ćelijom, a mišići su mi se stezali i opuštali, ponovo i ponovo, ritmično se talasajući kao talasi mora. Dolazile su mi razne misli. Pokušavao sam da ne razmišljam o poreklu svojih misli. Pokušavao sam da uopšte ne razmišljam. Češao sam svoju prljavu bradu i opipavao glatke zidove ne bih li našao pukotine ili slaba mesta, pitajući se u šta se to pretvaram. Kako sam se užasavao tog pretvaranja! U meni je bilo nešto novo - kada sam razmišljao o tome i pokušavao da mu odredim oblik i smer, bio sam uzbuđen u istoj meri u kojoj sam bio i prestravljen. Pokušavao sam da spavam, ali san nije hteo da dođe. Mora biti da su prolazili čitavi dani a da nisam spavao. Ti naleti nesanice bili su isprekidani trenucima mikro-sna, kada bi mi mozak zamro na trenutak ili dva. A onda bih se probudio na hladnom, smrdljivom vazduhu, uz zvuk kapanja vode i zadah svoga straha. Ponekad sam proveravao sebe da vidim da li počinjem da ludim. Da li sam još mogao da izvedem proračun slobodnih tačaka? Da li sam se još isto osećao kada počešem svoj svrbljivi, masni skalp? Da li sam mogao da otvaram i zatvaram prste kada poželim? Na taj način, i na još hiljadu drugih načina, proveravao sam pećine svog uma ne bih li otkrio skrivene razvaline i tokove, kao i nove kristalne formacije sposobnosti i misli. Kakve misli, kakva dela, kakve snove bih mogao poželeti, ako mi je volja zaista bila slobodna? Da li sam mogao da zaželim da mi se mozak izmeni onako kako želim, ili su postojala ograničenja, prirodni zakoni razvoja koji se nisu mogli prekršiti? U nadubljim delovima svog uma, tamo gde Vaseljena teče poput hladnog, crnog brzaka, tragao sam za nagoveštajima slobodne volje. Bio je jedan trenutak kada sam gotovo mogao da vidim krajnje porive koji su vodili moje delanje; gotovo sam mogao da osetim svežu divotu čiste slobode. Trenutak je oklevao poput kapljice vode obešene u vazduhu. A zatim je nestao, usisan u vrtlog mojih misli. U središtu vrtloga nalazila se crna rupa, a unutar nje druga, još crnja. Postojala je bekonačnost rupa unutar rupa koje su čekale da progutaju normalnost uma svakog ko predugo razmišlja o sebi.
<BR>&nbsp;&nbsp;&nbsp;&nbsp;&nbsp;Za mene, moj zatvor postao je pakao. Uvek sam se plašio tame; kada sam bio iskušenik, nervirao sam Barda zato što sam držao svetlo upaljeno čitave noći. A tišina je tama zvuka, smrt svakodnevnih vibracija, ritmova i tonova koji pružaju pesmu duši. Mi smo tvorci svojih nebesa, rekao je pesnik, ali je posle toga postao zloslutno tih. Možda se plutonijum raspao; možda je otrovni gas prostrelio njegova pluća i rastočio mu mozak. Ili se možda zamorio od ekstaze, zamorio od balansiranja na rubu oštrice između života i smrti. Da li se srušio na pod svoje ćelije u iscrpljenom stuporu? Nisam znao. U njegovoj ćeliji vladala je tišina, tišina u strujama vazduha, tišina kamena. Čak i voda sa tavanice prestala je da kaplje. Moje telo kao da više nije zaudaralo. Pred mojim očima tama je bila upletena poput vune, a prsti su mi bili toliko obamrli da mi se struktura zida činila voštanom i nije bilo nikakvog mirisa ni ukusa, nigde nikakvog zvuka. Imao sam priviđenja. Na trenutak činilo mi se da lebdim u kabini svoga svetlosnog broda. Sanjao sam zvezde. Ali onda, kada bih posegao svojim umom da se suočim sa brodskim kompjuterom - ništa. Nije bilo ni žestoke bujice brojeva, niti bele svetlosti vremena sna, niti makar i nagoveštaja divne muzike mnogostrukosti. Shvatio sam da sam sam u stvarnoj kamenoj ćeliji, crnoj i praznoj kao mrtvi svemir. Bio sam sam unutar svoga uma, i bio sam u paklu.
<BR>&nbsp;&nbsp;&nbsp;&nbsp;&nbsp;Kako su dani prolazili, halucinacije su postajale snažnije, sveobuhvatnije. Pošto su moji čulni nervni bili umrtvljeni, mozak mi je davao sopstvene podražaje. Moj vizuelni korteks poče da radi sam za sebe. Pojavljivale su se boje. Pljuskovi purpurnih iskara slivali su se kroz vazduh. Sam vazduh iskrio se kao talasava odora od zelene i plave svile. Video sam pulsirajuće, koncentrične krugove crvene svetlosti kako se okreću jedan u drugom, i žute i narandžaste talasaste linije kako trepću i podrhtavaju. Bile su tu stotine različitih mirisa: začini i parfemi, tamjan, groznika i mošus. Čuo sam zvona kako zvone i led kako se lomi, zavijanje vuka. Takve halucinacije, razume se, uobičajene su među onima koji su zakinuti za dodir sa spoljašnjim svetom. Pomoćni mehaničari često imaju vizije kada po prvi put lebde u Matrici Ruže. A i Alaloji pričaju o lovcima zarobljenim u šatorima usred beskrajnih mećava koji gube osećaj šta je gore a šta je dole i počinju da vide blistave trake i snopove svetlosti kako prosecaju uskovitlane oblake snega. Znao sam da boje i zvuci koje osećam nisu stvarni, ali sam isto tako znao da bih, ukoliko priviđenja predugo potraju, mogao završiti sa mozgom gore oštećnim nego kod patetičnog afazičara.
<BR>&nbsp;&nbsp;&nbsp;&nbsp;&nbsp;Zadugo sam se zanimao čistom matematikom. Prizivao sam bistave, ljubičaste ideoplaste aksioma izbora i gubio se u divnoj teoriji skupova. Izmislio sam (ili možda otkrio) teoreme koje bi jednog dana mogle biti korisne u dokazivanju hipoteze kontinuuma. Došlo je do trenutka kada su se prozračni ideoplasti višestrukih oblika pojavljivali takvom brzinom i takvom uverljivošću da sam verovao da bi oluja brojeva mogla da počne i sama od sebe, bez pomoći mog brodskog kompjutera. A kakva bi to divota bila! Ući u višestrukost po svojoj želji, suočiti se sa univerumom ni sa čim osim matematike, želje i golog mozga - kako često sam se tokom tih paklenih dana molio da steknem tu sposobnost! Ali molitva je znak bespomoćnosti i neuspeha. Sloboda mnogostrukosti me je poricala i uskoro sam otkrio da u svom zatvoru u tami sva matematika izgleda proizvoljna i nestvarna.
<BR>&nbsp;&nbsp;&nbsp;&nbsp;&nbsp;Mogao sam da oponašam autistu i stvorim fantazije i predele misli u kojima bih mogao da obitavam do kraja života. Sanjati visprene snove i sve vreme biti svestan tih snova, i još više, menjati po volji njihov oblik i ustrojstvo - to je bila mogućnost. Možda bih iskusio čiste, talasave, akvamarinske vode, tople, hitre talase plaže nekog drugog sveta, lepljivi zagrljaj žene koja leži poda mnom na vrelom pesku. Ali - šta god autisti govorili - to nikada ne bi bilo stvarno. Bio bih izgubljen u nestvarnom, progutale bi me slike i događaji koji se nikada nisu dogodili i nikada ne mogu. Ako bi mi Vremečuvar najzad poklonio slobodu, bio bih lud kao bilo koji autista.
<BR>&nbsp;&nbsp;&nbsp;&nbsp;&nbsp;Ne znam koliko dugo bih mogao da podnesem tišinu da se nekim slučajem nisam setio pomalo tašte izreke pamtilaca. Jednog dana, dok sam vukao svoje duge, zakrivljene nokte preko škriljčanih kamenih ploča, razmišljao sam o majstoru pamtiocu, Tomasu Rejnu, vrteći po glavi značenja njegovih sećanja na čoveka-boga, Kelkemeša, i prvobitni mit. Sledeće reči same se pojaviše na mom unutrašnjem uhu: Sećanja su duša stvarnosti. Unutar mene su bile godine sećanja, čitav život sećanja. Sećanja će, onda, biti moj spas. Živeću u prošlosti. Pobeći ću u svoja sećanja poput ranjenog tuljana koji traži bezbednost u svojoj akliji. Ponovo ću preživljavati ključne trenutke svoga života, a ako sam ih živeo previše strasno - pa, bar ću ostati unutar stvarnosti koja je zaista postojala.
<BR>&nbsp;&nbsp;&nbsp;&nbsp;&nbsp;Najpre je sve išlo kako treba. Kako je vreme teklo, otkrio sam da imam sve manje i manje potrebe za fizičkim ometanjem. Prestao sam da pevušim za svoj račun, što je bilo veliko olakšanje jer nikada nisam umeo da održim valjanu melodiju. Nisam imao mnogo potrebe da dodirujem jezikom hrapavu vunu svoje kamelaike, ili da okusim slanu krv svoje izgrižene usne, ili da pritiskam oči palčevima da bih stvorio fosfene, te blistave tačkice svetlosti koje ponekad vidimo kada su nam oči zatvorene. Sećanja su mi bila više podražavajuća od običnih osećanja; sećanja su mi bila blistavi dragulji zadržani u ledenoj vodi; sećanja su mi bila duša dalje i bliže prošlosti. Sećao sam se kako sam učio da napravim čvor na vezovima svojih klizaljki. Kako sam besan bio kada bi petlja čvora pobegla mojim detinjim prstima. Kako sam divljao kada je moja majka pokušavala da mi pomogne! Sećao sam se drugih, srećnijih događaja, kao kada smo Bardo i ja uzeli snežnu jedrilicu žutih jedara i izbili na smrznuti Fjord. Bardo je oklevao kada je trebalo da unajmimo jedrilicu i naglasio da ništa ne znamo o jedrenju. Ali ja sam ga ismevao dok nije bio spreman za lakoumnosti. (Pripravnici često misle da zbog toga što su preživeli mnogostrukost mogu da ovladaju svakim oblikom prevoza). Oštar vetar naleteo je na nas neočekivano i gotovo nas razbio u stenje Vaskela. Pa ipak, naša jurnjava preko Fjorda predstavljala je pravo uživanje, nekoliko trenutaka čistog zadovoljstva. U tami moje ćelije, bila su tu i druga sećanja, svako blistavije od prethodnog. Poput starca, sećao sam se i pitao koliko bi mi bila drugačija sećanja da sam samo napravio drugačije izbore kada sam bio mlađi. Zbog čega sam odlučio da postanem pilot, a ne kantor? Zbog čega sam voleo Katarinu? Zbog čega sam ubio Lijama? Zbog čega su mi sećanja postajala sve usplamtelije stvarna?
<BR>&nbsp;&nbsp;&nbsp;&nbsp;&nbsp;Pamtioci, govori se, moraju da prevaziđu težak problem dok su još mladi. Sećati se veoma dobro znači zaboravljati samo uz velike teškoće. Kako su mi sećanja postajala sve življa i življa, činilo se kao da oklevaju, da urezuju sebe u moje unutarnje oko. Morao sam da prizovem pred sebe vreme kada sam prvi put ugledao Prijaeljicu Ljudi, i plava bačva tuđinca bi se izmigoljila poput meduze i zaklonila važnija sećanja. Počeo sam da imam problema sa zaboravljanjem. Sećao sam se čitanja Vremečuvarovih pesama, i čitave stranice teksta bile su neizbrisivo odštampane na belom materijalu moga uma. Mogao sam da 'vidim' svaki prevoj svakog crnog slova, kao da čitam otvorenu stranu knjige. To je bilo slikovno sećanje o kome sam toliko mnogo slušao od prijatelja iz detinjstva koji su otišli da postanu skrajeri ili pamtioci. Setih se da postoje trikovi za zaboravljanje. U svome umu sagradio sam dugi, crni zid i projektovao redove i reči, čitave stihove i stranice poezije na zid. Našaran, crna slova nestajala su, crnilo na crnom - za izvesno vreme. Druga sećanja, kao Katarinin osmeh, bilo je teže izbaciti. Morao sam da rastočim blede tonove njene kože u milione tačaka osnovnih boja. Zatim sam pojačao svaku crvenu, zelenu i plavu tačku sve dok ne bi zablistala, nadula se i eksplodirala kao sićušna zvezda. Milioni tačaka svetlosti prsnuli su unutar mene i onda se prikupili u zaslepljujuću maglu, poput one nad ledenim poljem tokom dana lažne zime. Najteže mi je bilo da zaboravim zvukove. Sećanja na muziku su opstajala i pored mog truda da ih zagušim tutnjavom raketa ili nekom drugom bukom. Bio sam zapanjen da čujem čitave simfonije gotovo nadrealnom jasnoćom. Melodija Tatekovog Madrigala tuge ponovo i ponovo odvijala se u meni, zaobljeni tonovi adađa koji su se oblikovali poput kapljice zlata. Slušao sam i ponovo slušao Barda kako peva ljubavne pesme Justini i slušao naricanje šakuhaka i harfi na kojima je svirala moja majka. Ne želim da kažem da sam sve te stvari čuo istovremeno, jer nisam. Jedan zvuk ustupao je mesto drugom samo uz teškoće. Na primer, muziku galebova i bubnjanje mora nisam mogao da zaboravim sve dok nisam našao komponenete sinusnih talasa zvuka preko Furijeovog transforma i pretvorio ih u hologram. Zatim sam mogao da 'bacim' taj hologram u crnu, zvučno izlovanu kutiju u kojoj će ostati sve dok ne poželim da ga izvadim i razvijem zvuke sećanja. Na taj način sam stvorio milione mentalnih kutija za sećanja koja su me progonila. Na taj način sam napravio prostor za druga, još dublja sećanja, sećanja koja nisam ni znao da posedujem.
<BR>&nbsp;&nbsp;&nbsp;&nbsp;&nbsp;Sve se beleži; ništa se ne zaboravlja.
<BR>&nbsp;&nbsp;&nbsp;&nbsp;&nbsp;Ne znam kada sam postao svestan da se bavim veštinom pamtilaca. Naravno, mnogi ljudi su prokleti i blagosloveni gotovo savršenim pamćenjem ali nisu pamtioci. Sećati se života dedova i pradedova naših otaca i majki i tako dalje niz razgranato stablo naših predaka, otvoriti sećanja daleke prošlosti naše rase kodirana unutar naših hromozoma, 'misliti kao DNK', kako bi rekao lord Galina - to je najveća veština pamtilaca. To je veština koja me je potpuno prigrlila.
<BR>&nbsp;&nbsp;&nbsp;&nbsp;&nbsp;Vrtoglavom brzinom, slike mojih predaka odbleskivale su preda mnom. Videh klizavu krv i razmotanu pupčanu vrpcu dok je moja baba, Dama Orijana Ringes, vrištala i izbacivala moju mati iz sebe na svetlost dana. Kako je tek moja majka vrištala u svome bolu! Videh Solija. Bio je, zaista, moj otac. Bila su tu sećanja iz Solijevog detinjstva; shvatio sam, najzad, ono čega sam se setio unutar Entiteta, sećanja na Aleksandra Dijega Solija kako podučava svoga sina matematici. I dublje nazad, pokolenje je sledilo pokolenje; lica su se oblikovala i menjala, promenljiva poput gline. Bio je tu dugi, široki Solijev nos i ledenoplave oči; tu su se pune usne Ringesovih stiskale i zatim razdvajale da otkriju dvadeset osam čvrstih ringesovskih zuba. Još dalje, Soli je petljao oko svojih hromozomima da bi pojačao svoje matematičke sposobnosti. (Od tog Solija, Mahavira Andreivija Solija, nasledio sam vlasi riđe kose.) I još dublje niz korenove vremena: bili su tu pesnici, skrajeri, kurve, piloti, katholiki, pastiri (ovaca), robovi, kraljevi, ratnici, čak i jedan strijer po imenu Kleo Ringes, od čijih je pet stotina dece polovina otišlo da nasele mesece Durikena, od kojih je pak polovina izmenila svoje gene i konačno postala poznata kao tuđinski Fajoli.
<BR>&nbsp;&nbsp;&nbsp;&nbsp;&nbsp;Jednog dana dok sam se bavio veštinom pamtilaca, začuh Davuda kako se pokreće u svojoj ćeliji. Još je izgledao vrlo živ, iako iscrpljen od svog dugog čekanja da se plutonijum raspadne. Izrecitovao mi je kratku pesmu - prvu za dugo vremena i jedna kitica stade da odzvanja u mojim ušima i povuče strune mojih sećanja:
<BR>
<BR>&nbsp;&nbsp;&nbsp;&nbsp;&nbsp;Samo se kosti bola sećaju;
<BR>&nbsp;&nbsp;&nbsp;&nbsp;&nbsp;Na kraju samo bol i kosti preostaju.
<BR>
<BR>&nbsp;&nbsp;&nbsp;&nbsp;&nbsp;A zatim je dugo bila tišina, koju je sledila duga, složena pesma koju je naslovio 'Plutonijumsko proleće'. Ustao sam da bih se pridigao do vazdušnog tunela, ne bih li bolje čuo njegove bolne reči. Čuo sam ga kako zapeva:
<BR>
<BR>&nbsp;&nbsp;&nbsp;&nbsp;&nbsp;Ritam moje krvi je ples zaslepljenjih skakavaca.
<BR>
<BR>&nbsp;&nbsp;&nbsp;&nbsp;&nbsp;A zatim: "Pilote, jesi li još živ? Možeš li da me čuješ?"
<BR>&nbsp;&nbsp;&nbsp;&nbsp;&nbsp;"Da, upravo sam se... prisećao."
<BR>&nbsp;&nbsp;&nbsp;&nbsp;&nbsp;Želeo sam da mu kažem šta sam video, da je Eva Reines bila prababa Nilsa Ordanda. Pesnici-bojovnici delili su deo mojih hromozoma. Bili smo polubraća, želeo sam da mu kažem. Svi ljudi su braća.
<BR>&nbsp;&nbsp;&nbsp;&nbsp;&nbsp;"Veruješ li u slučajnost?" dopreše njegove odmerene reči iz crnog tunela.
<BR>&nbsp;&nbsp;&nbsp;&nbsp;&nbsp;"Ja... ponekad verujem u slučajnost, ponekad u sudbinu. Ne znam u šta veruje."
<BR>&nbsp;&nbsp;&nbsp;&nbsp;&nbsp;"Šta misliš, koliko je prošlo? Kakvi su izgledi da se plutonijum ne raspadne?"
<BR>&nbsp;&nbsp;&nbsp;&nbsp;&nbsp;"Možda je sve bilo samo šala", rekoh. "Možda nema plutonijuma i nema gasa. Možda Vremečuvar pokušava da uništi tvoj razum - ono malo sa koliko pesnici-bojovnici već raspolažu."
<BR>&nbsp;&nbsp;&nbsp;&nbsp;&nbsp;Zatim je bila tišina, i ja pustih dovod. Nakon izvesnog vremena Davud prodahta: "Slučaj i sudbina, ista razigrana vedrina."
<BR>&nbsp;&nbsp;&nbsp;&nbsp;&nbsp;Za pesnika-bojovnika koji veruje u večno ponavljanje, razume se, i trebalo je da bude tako.
<BR>&nbsp;&nbsp;&nbsp;&nbsp;&nbsp;"Pilote, da li me čuješ?" Nakon što se privukoh do dovoda, mogao sam da ga čujem razgovetno. "Ovi protekli dani bili su takva ekstaza", rekao je. "Otkrio sam da više ne želim da umrem. Pravio sam pesme, i razmišljao... takve misli, i sanjao i... Možeš li da me čuješ?"
<BR>&nbsp;&nbsp;&nbsp;&nbsp;&nbsp;"Da", rekao sam u tamu.
<BR>&nbsp;&nbsp;&nbsp;&nbsp;&nbsp;"Gas uskoro dolazi. Plutonijum samo što nije eksplodirao. Postoje vreli gasovi, vodonik na samrti - kako je prefinjena ljubičasta boja u sunovratu!"
<BR>&nbsp;&nbsp;&nbsp;&nbsp;&nbsp;"Je li to deo pesme?"
<BR>&nbsp;&nbsp;&nbsp;&nbsp;&nbsp;"Život je pesma koju stvaramo. Takvo je verovanje pesnika-bojovnika: da možemo u rečima da zarobimo suštinu života, trenutak mogućeg."
<BR>&nbsp;&nbsp;&nbsp;&nbsp;&nbsp;Ništa nisam rekao, zbog toga što je moja vera u suštinu Vaseljene ležala daleko izvan poimanja ljudskih reči.
<BR>&nbsp;&nbsp;&nbsp;&nbsp;&nbsp;"Uskoro ću umreti, razume se. Ubistvena isparenja čekaju u granitnoj tmini."
<BR>&nbsp;&nbsp;&nbsp;&nbsp;&nbsp;"Znači li to da si skrajer?"
<BR>&nbsp;&nbsp;&nbsp;&nbsp;&nbsp;"Ne, pesnik. I komponovao sam pesmu svoje smrti. Hoćeš li da mi obećaš nešto? Kada budem mrtav, moje telo mora da bude poslato nazad na Kvalar u kovčegu od crnog mermera. Ukoliko dovoljno poživiš, moraš pronaći inostranca koji zna veštinu pisanja. Reči moje pesme smrti moraju biti uklesane u pročelju mog kovčega."
<BR>&nbsp;&nbsp;&nbsp;&nbsp;&nbsp;Prsti počeše da mi se grče, dok su mi mišice drhtale. Dao sam mu obećanje koje nisam nameravao da održim. Bez ikakvog razloga, rekao sam mu da sam upražnjavao veštinu pamtioca. Osećao sam gumastu staru hranu i krv u svojim ustima dok sam govorio: "Nils Ordando je bio sin Ringesovih."
<BR>&nbsp;&nbsp;&nbsp;&nbsp;&nbsp;"Da, to je poznato", smesta je odgovorio. "Osnivači oba naša Reda bili su hibakuše. Pobegli su u maglinu Agni tokom kompjuterskih ratova. Kada vodonik..."
<BR>&nbsp;&nbsp;&nbsp;&nbsp;&nbsp;"Gotovo da smo braća", prekidoh ga.
<BR>&nbsp;&nbsp;&nbsp;&nbsp;&nbsp;"Svi ljudi su braća", napomenu on. "I svi ljudi su hibakuše. A bratoubistvo je pravilo naše vrste." Zatim dodade: "Možeš li da osetiš miris gasa, pilote?"
<BR>&nbsp;&nbsp;&nbsp;&nbsp;&nbsp;Onda je izrecitovao svoju pesmu, čiji je poslednji stih glasio:
<BR>
<BR>&nbsp;&nbsp;&nbsp;&nbsp;&nbsp;Mokar sam pod naborima puti;
<BR>&nbsp;&nbsp;&nbsp;&nbsp;&nbsp;Zlatan sam pod jutarnjim nebom;
<BR>&nbsp;&nbsp;&nbsp;&nbsp;&nbsp;Svet sam pod svojom čilećom puti;
<BR>&nbsp;&nbsp;&nbsp;&nbsp;&nbsp;Go sam pod plutonijumskim nebom.
<BR>
<BR>&nbsp;&nbsp;&nbsp;&nbsp;&nbsp;Povikao sam mu, ali nije bilo odgovora. Osluškivao sam ne bih li čuo zvuk šištanja gasa. Pridigao sam se i pokušao da uguram lakat u dovod vazduha dok sam gurao glavu i rame u memljivi, uski tunel. Da li bih mogao da čujem zavijanje vazdušne komore koja se zatvara? Da li bi pesnik vriskao i bacakao se dok se bori za čist vazduh? Glave smešno ugurane u mračnu rupu u zidu, osluškivao sam ne bih li čuo makar kakav zvuk, ali u pesnikovoj ćeliji vladala je tišina.
<BR>&nbsp;&nbsp;&nbsp;&nbsp;&nbsp;Nakon izvesnog vremena spustio sam se sa zida i počeo da koračam po ćeliji. Ludak, ubica, zaljubljenik u reči, moj polubrat - dozivao sam ga, ali mi on nije odgovarao ni tada, ni u danima koji su usledili. Ponavljao sam reči njegove pesme 'Plutonijumsko proleće' i zapamtio ih. Bilo je to lako.
<BR>&nbsp;&nbsp;&nbsp;&nbsp;&nbsp;Sve se beleži; ništa se ne zaboravlja.
<BR>&nbsp;&nbsp;&nbsp;&nbsp;&nbsp;Ponovo padoh u rasna sećanja. Vratio sam se daleko u prošlost, gledao arhetipske slike, mirisao prvobitne mirise, slušao udarce bila drevnih pesama. Sećao sam se Stare Zemlje. Nebo je bilo svetlije plavo nego na Ledopadu, svetloplavo poput ljuske jajeta kljunaša; tamo je zemlja bila topla a doline zelene, i bili su tu voćnjaci pravih jabukovih stabala, polja zlatnog žita. Tamo je moj daleki predak živeo u belo okrečenoj kućici u gradu kraj mora. Bio je pilot i graditelj brodova. Njegove ruke - moje ruke - bile su požutele od žuljeva, a cepke drveta ubadale su ga u prste. Imao je ženu i vodio ljubav sa njom, hiljadama puta radosno vodio ljubav, i došao je sin, a oni su bili srećni. A zatim su došle vojske robota i spalile njegove čamce, spalile njegov grad paklenim, svetlucavim mineralom koji je eksplodirao i razneo njegove prozore, rastopio staklo, sve topio i spaljivao, a zatim je svetlo bilo svuda, nepodnošljivo svetlo sećanja.
<BR>&nbsp;&nbsp;&nbsp;&nbsp;&nbsp;Čuo sam odzvanjanje robota, čelik koji je grebao čelik i visoko cviljenje metala koji se cepa. Zadah gorućeg čelika. I još zvukova: roboti koji udaraju u kamene zidove, odzvanjanje čelika, zujanje, povike, psovke i neobični zvuk 'ping' koji nisam mogao da prepoznam. "Malori!" pozva me glas iz prošlosti. "Boga mu, otvorimo ta vrata!" grmeo je glas.
<BR>&nbsp;&nbsp;&nbsp;&nbsp;&nbsp;Bardo je, setih se, imao tako grmeći glas. Ali ovo nisu bila sećanja!" Otvori, smesta!" Zatim su se kamenita vrata otvorila, nešto je zaslepljujuće blesnulo i ja sam pokrio oči. "Šta ne valja, mali druže, jesi li slep?"
<BR>&nbsp;&nbsp;&nbsp;&nbsp;&nbsp;Pokrenuh se prema izvoru glasa: "Ne... slep", odgovorih nemoćno. Oči su mi plamtele i bolele me. Osećao sam se kao da mi je neko zabio vrh usijanog noža kroz zenice i počeo da ga pomera napred-nazad. A zatim shvatih da je blistanje zapravo mutan odsjaj plamenih lopti. Oči su mi se polako prilagođavale slabašnom svetlu. "Kako ste uspeli da uđete? Koji je dan danas?"
<BR>&nbsp;&nbsp;&nbsp;&nbsp;&nbsp;Bardova ruka me poduhvati s leđa i ja osetih njegov cvetni, slatki miris, kao i miris njegovog straha. "Moramo da žurimo", reče on. "Možeš li da hodaš? Boga mu, ala zaudaraš. Zar ti nisu dali da se kupaš? Pogledaj samo tu ogavnu prljavu bradurinu! Hajde, požuri. Moramo da žurimo. Justina i ostali čekaju. Ah, nije trebalo da činim ovo - šta sam to učinio?"
<BR>&nbsp;&nbsp;&nbsp;&nbsp;&nbsp;"Bilo je to neophodno", reče neko. "Nikada nije trebalo da dozvolimo Vremečuvaru da ima robote."
<BR>&nbsp;&nbsp;&nbsp;&nbsp;&nbsp;Pokrio sam oči šakama, žmirkajući. Sa Bardovog lica, nekoliko inča udaljenog od moga, kapala je krv. Imao je posekotinu na nosu, povredu blizu ušne školjke. Nikolos Stariji, akašik, stajao je u blizini. Pratili su ga majstor akašik i nekoliko pomoćnika mehaničara koji su nosili kompjuter. A zatim sam video robote. Gore i dole po dugom kamenitom hodniku bili su roboti dve različite vrste: veliki, crveni roboti Vremečuvara sa svojim klještima i hvataljkama i crni roboti kakve nikada ranije nisam vodeo. Svi roboti stražari - bilo ih je četiri - ležali su nepokretni na sivom podu, iskrivljene, spaljene metalne olupine. Crni roboti bili su manji, ali očigledno smrtonosniji. Poput mrava, svaki je imao šest nogu; svaki je bio opremljen metalnim bušilicama, bacačima plazme, vatrenim oružjem i ubilačkim laserima montiranim na njihova crna leđa. Četiri takva robota nanizala su se u prolazu. Uz dalja vrata, gde se završavao niz ćelija, bilo ih je još četiri.
<BR>&nbsp;&nbsp;&nbsp;&nbsp;&nbsp;Dok smo hitali prema vratima, Bardo prodahta: "Pogledaj mi lice! Parčad kamenja - mislim da je metak pogodio zid. Oh, šta sam učinio? Ovo je ludilo!"
<BR>&nbsp;&nbsp;&nbsp;&nbsp;&nbsp;"Nije ludilo", reče lord Nikolos. Iskrivio je svoje okruglo, sitno lice. "Ovo je dobro organizovan plan - pokušaj to da upamtiš."
<BR>&nbsp;&nbsp;&nbsp;&nbsp;&nbsp;Lord Nikolos me je obavestio o nedavnim događajima. Sabor lordova zapretio je da će cenzurisati Vremečuvara zbog toga što me drži zatvorenog u Kuli. (I zbog nepropisnog korišćenja robota stražara. I iz drugih razloga.) Prisilili su Vremečuvara da dozvoli lordu Nikolosu i njegovim podređenim akašicima da me ispitaju i utvrde moju krivicu ili nevinost. I to je bio pomenuti plan: kada je Kula otvorena za lorda Nikolosa i njegove akašičke kompjutere, Bardovi roboti pohitali su unutra da me spasu.
<BR>&nbsp;&nbsp;&nbsp;&nbsp;&nbsp;"Prokleti roboti!" psovao je Bardo. "Čitavo moje bogatstvo, petsto trideset hiljada gradskih diskova - morao sam da potkupim mehaničare da naprave robote. Koštali su me svega što sam imao. Ali morao sam..."
<BR>&nbsp;&nbsp;&nbsp;&nbsp;&nbsp;"Koliko diskova? Niko nema toliko novca."
<BR>&nbsp;&nbsp;&nbsp;&nbsp;&nbsp;"Šta sam drugo mogao da učinim? Vremečuvar bi te pogubio, boga mu!"
<BR>&nbsp;&nbsp;&nbsp;&nbsp;&nbsp;"Šta je bilo sa pesnikom-bojovnikom?"
<BR>&nbsp;&nbsp;&nbsp;&nbsp;&nbsp;"Mrtav, možda još živ - šta me briga?" Dohvatio mi je ruku i povukao uz stepenice. "Hajde, mali druže, moramo da idemo smesta! Bekstvo - to je jedini način."
<BR>&nbsp;&nbsp;&nbsp;&nbsp;&nbsp;Prošli smo kroz prolaz i uz stepenice prema ulici. Bila je hladna i olujna, sa vlažnim vetrom sa Zvuka. Bilo je mračno; nikoga nije bilo na vidiku.
<BR>&nbsp;&nbsp;&nbsp;&nbsp;&nbsp;"Ovuda!" pokaza Bardo. Požirivao me je do sanki koje su čekale uz ogradu. "Do Polja - moramo da požurimo!"
<BR>&nbsp;&nbsp;&nbsp;&nbsp;&nbsp;"A šta je sa lordom Nikolosom?"
<BR>&nbsp;&nbsp;&nbsp;&nbsp;&nbsp;"Ostaću u gradu", reče Nikolos. "Mislim da će Sabor lordova na kraju morati da cenzuriše ili čak da odstrani Vremečuvara. Ili to, ili ćemo biti u punom raskolu."
<BR>&nbsp;&nbsp;&nbsp;&nbsp;&nbsp;"Kako to misliš, punom raskolu?"
<BR>&nbsp;&nbsp;&nbsp;&nbsp;&nbsp;"Ah, trebalo je da ti odmah kažem", reče Bardo. "Li Toš, Zonderval, svi naši drugari piloti - noćas napuštamo Grad. Zbog tebe, moj prijatelju, iz protesta, i zbog toga što nam je muka od Vremečuvara i ostalih starih kostura koji upravljaju Redom."
<BR>&nbsp;&nbsp;&nbsp;&nbsp;&nbsp;Poput raketa smo jurili ulicama, a na raznim mestima duž klizoulice, čitavim putem do Šupljih Polja, prozori okolnih zgrada bili su osvetljeni, stotine blistavih, žutih kvadrata na pozadini crnog granita. Činilo se da nas posmatraju oči samog Grada. Bilo je to sablasno osećanje. Znao sam da sam taj trenutak već video ranije. U svom zatvoru, dakle, nisam se samo prisećao, već sam i skrajovao.
<BR>&nbsp;&nbsp;&nbsp;&nbsp;&nbsp;"Šta ne valja, mali druže?" vikao je Bardo da nadglasa urlik mlaznih motora i vetra. "Zar ti ne prija što si slobodan?"
<BR>&nbsp;&nbsp;&nbsp;&nbsp;&nbsp;Digoh pogled prema svetlucavom nebu nad stazama i prolazima Polja, prema raketnom tragu brodova koji su bežali iz Grada. I to nebo sam video ranije, kao i druga, još blistavija nebesa koja će doći. Ništa mu nisam odgovorio i sišli smo do Pećina, gde smo zatekli stotinu drugih pilota kako čekaju svoj red pored svojih brodova, a zatim smo jedan po jedan krenulil da bežimo u plutonijumsko nebo.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
