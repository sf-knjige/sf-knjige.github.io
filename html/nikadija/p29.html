<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. TAJNA ŽIVOTA
<P>&nbsp;&nbsp;&nbsp;&nbsp;&nbsp;Kada su Fravaši postali ljudi, Mračni Bog siđe sa zvezda i prozbori Prvom Najnevažnijem Ocu klana Dijamantskih Srednjepevača. "Prvi Najnevažniji Oče", reče on, "ako ti obećam da ću ti, kroz deset miliona godina, otkriti tajnu vaseljene, da li ćeš pristati da za to vreme slušaš moju pesmu?"
<BR>&nbsp;&nbsp;&nbsp;&nbsp;&nbsp;Prvi Najnevažniji Otac je bio željan nove muzike i zato mu je rekao: "Ispuni moje glasnice, zapevaj mi svoju pesmu."
<BR>&nbsp;&nbsp;&nbsp;&nbsp;&nbsp;I tako je Mračni Bog pevao svoju pesmu, i deset miliona godina prođe dok je klan Dijamantskih Srednjepevača ratovao protiv klana Vernog Misloigrača i ostalih klanova i sve to vreme nad svim Fravašima bila je samo ta jedna, užasna pesma.
<BR>&nbsp;&nbsp;&nbsp;&nbsp;&nbsp;Kada se Mračni Bog vratio, saopštio je Prvom Najnevažnijem Ocu tajnu vaseljene. "Ne razumem", reče najzad Prvi Najnevažniji Otac.
<BR>&nbsp;&nbsp;&nbsp;&nbsp;&nbsp;Na to mu se Mračni Bog nasmeja i reče: "Kako si i mogao očekivati da ćeš razumeti? Mozak ti se uopšte nije promenio za deset miliona godina."
<BR>&nbsp;&nbsp;&nbsp;&nbsp;&nbsp;Prvi Najnevažniji Otac razmisli o tim rečima i otpeva: "Moj bože! Nisam ni mislio na to kada smo se pogađali!"
<BR>
<BR>&nbsp;&nbsp;&nbsp;&nbsp;&nbsp;Fravašijevska parabola
<BR>
<BR>&nbsp;&nbsp;&nbsp;&nbsp;&nbsp;Naišli smo na Vremečuvara sa juga na samom početku jutra. Sagradio je svoju kućicu na pedesetak metara od novootvorene pukotine. Pedesetak milja odatle uzdizao se Kveitkel, otkriven zracima zore; sveta planina podsećala je na veliki beli i plavi stub koji je podupirao zapadni rub neba. Kada je Vremečuvar video kako se u sankama približavamo njegovoj kućisi sa juga, mora da je mislio da smo Devaki lovci u povratku kući. Želeli smo da upravo to i pomisli. Skrenuli smo prema jugu da bi on baš to i pomislio. Zapravo, čak i da je pogodio ko smo, nismo mu dali vremena da oslobodi sanke od leda, da natovari krzna i hranu (ono malo što mu je bilo preostalo), da upregne pse i pobegne. Ušli smo u logor odmah nakon prvog praskozorja, a on je bio kraj svoje kućice i ljubazno nas čekao na devakijevski način, sa vrčevima krvnog čaja koji se pušio.
<BR>&nbsp;&nbsp;&nbsp;&nbsp;&nbsp;"Ni luria la!" povika on, "ni luria la!" U svojim belim krznima, koja su mu prekrivala čitavo lice izuzev crnih očiju, izgledao je oprezno poput vuka.
<BR>&nbsp;&nbsp;&nbsp;&nbsp;&nbsp;"Ni luria la!" odvratih mu.
<BR>&nbsp;&nbsp;&nbsp;&nbsp;&nbsp;Odjednom tri izgladnela psa nahrupiše iz tunela njegove kućice i dotrčaše među naše pse, lajući, njuškajući i ližući njuške jedno drugom. Vremečuvar mora da je smesta prepoznao moj glas; mora da je video da su naše sanke gradske sanke, da su naši psi gradski psi koji su pozdravili njegove pse mahanjem repova i isplaženim crvenim jezicima. Spustio je vrčeve krvnog čaja u peperjasti sneg, ne obraćajući pažnju na najvećeg od svojih pasa kada je ovaj počeo da liže piće dobrodošlice. Zabacio je svoju krznenu kapuljaču. Glatko, smeđe lice bilo mu je svetlucavo od masnoće, obeleženo žigom mrkog humora i usuda.
<BR>&nbsp;&nbsp;&nbsp;&nbsp;&nbsp;"Tako, kopilan Ringes mi je ušao u trag. Ili treba da te oslovljavam sa 'Lorde Pilote'? Ha!"
<BR>&nbsp;&nbsp;&nbsp;&nbsp;&nbsp;Pre nego što smo se zaustavili, Soli siđe sa sanki sa kopljem zadignutim iza uva, upravljenim u jednu tačku na Vremečuvarevom trbuhu.
<BR>&nbsp;&nbsp;&nbsp;&nbsp;&nbsp;"Leopolde", obrati mu se Vremečuvar. "Jesi li se pomirio sa svojim sinom? Reci mi, da li Grad još stoji? Kako ste izbegli moju staru bombu?"
<BR>&nbsp;&nbsp;&nbsp;&nbsp;&nbsp;Soli tako čvrsto steže zube da mu krv poteče na nos. Video sam da drhti od želje da proburazi Vremečuvara kopljem, i zato brzo uzviknuh: "Čekaj!"
<BR>&nbsp;&nbsp;&nbsp;&nbsp;&nbsp;"Da, čekaj", ponovi Vremečuvar.
<BR>&nbsp;&nbsp;&nbsp;&nbsp;&nbsp;Brzo sam mu ispričao da je deo Grada uništen, da moja majka i šest hiljada drugih leže smrznuti u masovnoj grobnici. Rekao sam mu da mi je majka poginula pokušavajući da me spase od ubilačkog noža njegovog slel-klona.
<BR>&nbsp;&nbsp;&nbsp;&nbsp;&nbsp;"Znao sam da je bomba stara", reče on na to. "Tako stara."
<BR>&nbsp;&nbsp;&nbsp;&nbsp;&nbsp;"Ti si ubica", dobaci mu Soli. Izbacio je čitav nanos snega kada je u njega zabio zadnji kraj svoga stopala.
<BR>&nbsp;&nbsp;&nbsp;&nbsp;&nbsp;"Tako, i eto me ovde, ubica koga su sledile i zarobile ubice."
<BR>&nbsp;&nbsp;&nbsp;&nbsp;&nbsp;Solijeva pesnica se steže oko koplja. Bio sam ubeđen da se sprema da ubije Vremečuvara. Gledao sam kako programi za ubijanje počinju da se odvijaju. Ali on me ipak iznenadi. Odmerio je Vremečuvara od glave do pete i prosto upitao: "Zašto Grad? Grad koji si osnovao pre tri hiljade godina? Da li je to istina?
<BR>&nbsp;&nbsp;&nbsp;&nbsp;&nbsp;Vremečuvar ispusti oblak pare i okrete se meni, upitavši: "Tako, bio si unutar boginje i ona je razgovarala sa tobom. Šta ti je rekla o meni, ha, Malori?"
<BR>&nbsp;&nbsp;&nbsp;&nbsp;&nbsp;"Rekla je da si najstarije ljudsko biće, da živiš već hiljadama godina."
<BR>&nbsp;&nbsp;&nbsp;&nbsp;&nbsp;"Koliko sam star? Šta je rekla?"
<BR>&nbsp;&nbsp;&nbsp;&nbsp;&nbsp;"Rekla je da živiš najmanje od Stoleća holokausta."
<BR>&nbsp;&nbsp;&nbsp;&nbsp;&nbsp;"Star sam, istina je."
<BR>&nbsp;&nbsp;&nbsp;&nbsp;&nbsp;Izišao sam iz sanki i stao pored Solija. On kroči bliže Vremečuvaru; Vremečuvar kroči unazad u pravcu pukotine. "Koliko star?" upitah.
<BR>&nbsp;&nbsp;&nbsp;&nbsp;&nbsp;"Tako star", odgovori on. "Veoma star. Stariji od snega. Stariji od lega i mora."
<BR>&nbsp;&nbsp;&nbsp;&nbsp;&nbsp;"Moraćeš da platiš zbog svojih ubistava", umeša se Soli.
<BR>&nbsp;&nbsp;&nbsp;&nbsp;&nbsp;Bez ikakvog razloga, Vremečuvar brzo pogleda prema nebu. Ugledah kako se stari pakao diže u njegovim očima i shvatih da je već platio za ubistva delovima svoje duše. Još je plaćao; nikada neće prestati da plaća.
<BR>&nbsp;&nbsp;&nbsp;&nbsp;&nbsp;"Sve je tako brzo", potuži se Vremečuvar. "Sva ljudska bića žive toliko brzo, nekoliko teških sekundi, ne više. Da li je ubistvo samilosno im prekinuti život nekoliko trenutaka pre nego što se kucanje prekine samo od sebe i oni umru prirodnom smrću? Recite mi!"
<BR>&nbsp;&nbsp;&nbsp;&nbsp;&nbsp;Ali ni Soli ni ja nismo imali ništa da dodamo o prirodi ubistava i zato nismo rekli ni reč.
<BR>&nbsp;&nbsp;&nbsp;&nbsp;&nbsp;"Grad je imao vremena", nastavi Vremečuvar. "I Red. Znate vi zašto sam učinio to što sam učinio."
<BR>&nbsp;&nbsp;&nbsp;&nbsp;&nbsp;"Jesi li morao da ubiješ i moju majku?"
<BR>&nbsp;&nbsp;&nbsp;&nbsp;&nbsp;"Moj dvojnik ju je ubio, ne ja."
<BR>&nbsp;&nbsp;&nbsp;&nbsp;&nbsp;"Ne, ti si je ubio."
<BR>&nbsp;&nbsp;&nbsp;&nbsp;&nbsp;On stisnu pesnicu i zareža: "Tvoja majka i ti, kopilane Ringes, sa svojim poremećenim mozgovima, svojim suludim novim idejama, svi vi, usud ljudske rase."
<BR>&nbsp;&nbsp;&nbsp;&nbsp;&nbsp;Obrisah led sa svojih trepavica i rekoh: "Ti bi me ubio."
<BR>&nbsp;&nbsp;&nbsp;&nbsp;&nbsp;"Jednom sam pokušao da te spasem - da li se sećaš? - da te spasem zato što sam te voleo kao sina." On baci pogled prema Soliju, a zatim se ponovo hitro okrenuo ka meni. "Imaš li još knjigu pesama? Želeo sam da te spasem od boginje. Spasao sam te isuviše dobro, proklet bio što sam uopšte pokušao!"
<BR>&nbsp;&nbsp;&nbsp;&nbsp;&nbsp;Koraknuo sam mu bliže. Češao je Tusu iza uva, namerno ne gledajući u Solijevo podignuto koplje. Mlazevi pare izbijali su mu iz nozdrva u laganim, ravnomernim naletima. U jutarnjem vazduhu osetih kiselkasti vonj njegove kože, njegov znoj, njegov mesožderski zadah. Plašio se nečega. Lice mu je bilo tvrđe od ijednog ljudskog lica koje sam ikada video, ali u njega se ipak urezao strah. Priđoh mu bliže, zakoračivši između njega i Solija. Soli opsova i poče da obilazi ne bi li imao čisto vidno polje ukoliko ipak odluči da baci koplje.
<BR>&nbsp;&nbsp;&nbsp;&nbsp;&nbsp;Protrljah obraze, pokušavajući da ih zagrejem da mi reči ne bi bile nerazumljive. "Kada je Lord Utiskivač razotkrio DNK tvog slel-klona, nije našao ništa."
<BR>&nbsp;&nbsp;&nbsp;&nbsp;&nbsp;"Pa? Ničega nije ni bilo da se nađe."
<BR>&nbsp;&nbsp;&nbsp;&nbsp;&nbsp;"Starije Ede", podsetih ga. "Tajna Jeldri."
<BR>&nbsp;&nbsp;&nbsp;&nbsp;&nbsp;"Baljezganje!"
<BR>&nbsp;&nbsp;&nbsp;&nbsp;&nbsp;"Entitet mi je rekao da je njihova tajna skrivena u tvojim hromozomima."
<BR>&nbsp;&nbsp;&nbsp;&nbsp;&nbsp;"Baljezganje!"
<BR>&nbsp;&nbsp;&nbsp;&nbsp;&nbsp;"Šta znaš o Jeldrama?"
<BR>&nbsp;&nbsp;&nbsp;&nbsp;&nbsp;"Pišam ti se na Jeldre!"
<BR>&nbsp;&nbsp;&nbsp;&nbsp;&nbsp;"Zbog čega bi me Jeldre upozorile - Upozorile sve nas - na boginju?"
<BR>&nbsp;&nbsp;&nbsp;&nbsp;&nbsp;On tresnu pesnicom o rukavicu i dreknu: "Zašto ovo? Zašto ono? Zašto, zašto, zašto?"
<BR>&nbsp;&nbsp;&nbsp;&nbsp;&nbsp;"Koliko si star?" nastavih sa ispitivanjem.
<BR>&nbsp;&nbsp;&nbsp;&nbsp;&nbsp;"Star kao kamen."
<BR>&nbsp;&nbsp;&nbsp;&nbsp;&nbsp;"Šta su ti Jeldre učinile? Moram da znam."
<BR>&nbsp;&nbsp;&nbsp;&nbsp;&nbsp;"Pišam se ja na tebe!"
<BR>&nbsp;&nbsp;&nbsp;&nbsp;&nbsp;Koraknuo sam prema njemu; koraknuo je unazad. "Reci mi, Kelkemešu", dobacih mu. "Toliko sam prešao da bih saznao."
<BR>&nbsp;&nbsp;&nbsp;&nbsp;&nbsp;On zatvori oči i iskrivi lice. Otvorenih usta zabacio je glavu kao da će vrisnuti. Bilo je to prvi put da sam mu oči video zatvorene. "Tako, znaš moje ime; onda znaš sve. Šta je još ostalo što ti mogu reći, eh?"
<BR>&nbsp;&nbsp;&nbsp;&nbsp;&nbsp;"Tajna."
<BR>&nbsp;&nbsp;&nbsp;&nbsp;&nbsp;"Koliko star?" upita sada Soli.
<BR>&nbsp;&nbsp;&nbsp;&nbsp;&nbsp;Vremečuvar upravi bradu prema meni i otvori oči. Zatim okrenu dlan prema Soliju. "Rođen sam pre trideset hiljada godina", reče napokon. "Godina Stare Zemlje. Da li želiš da znaš pre tačno koliko godina? Sto četrdeset dve godine više od trideset hiljada godina. Sto četrdeset dve godine, osamnaest dana i pet časova." Dok je to govorio, izvadi pljosnati, zlatni sat iz svojih krzana, otvori ga i dodade: "I još petnaest minuta, dvanaest sekundi, trinaest, četrnaest, petnaest... koliko mi je još sekundi preostalo? Da je bilo po Jeldrama, živeo bih večito. Napravile su me tako da živim zauvek, proklete bile! To im je bio cilj, što bi one rekle. Njihov cilj."
<BR>&nbsp;&nbsp;&nbsp;&nbsp;&nbsp;"To je nemoguće", uzbuni se Soli i krenu. Otišao je u suprotnom smeru, tako da je Vremečuvar sada stajao između njega i pukotine. "Niko ne može da živi toliko dugo."
<BR>&nbsp;&nbsp;&nbsp;&nbsp;&nbsp;"Ha, Leopolde, grešiš! Da ti kažem? Jednog dana, davno, kada su šume Stare Zemlje bile zelene i bez ijednog pregiba, nalik na odoru mehaničara, sišli su sa nebesa i rekli da su mene odabrali da prenesem njihovu poruku. Prokleti bogovi! Nikada im nisam video tela; ne verujem ni da su imali tela, možda nikada nisu imali prokleta tela. Imaju li bogovi tela kao ljudi? Izgledali su kao lopte svetlosti, blistave, plave lopte, kao najvreliji plamenovi šumskog požara, Rekli su mi ovo: rekli su da je Zemlja - čak i moja Zemlja od pre trideset hiljada godina - prepuna ljudi. Svetla na nebu su zvezde, rekli su mi. Uskoro će ljudi napustiti Zemlju i lutati među zvezdama. Mislio sam da sam počeo da ludim; bio sam jedan od sto dvadeset pet smrtnika odabranih da nose poruku Jeldri kroz vreme. Da nose njihovu prokletu poruku tako da mi ljudska bića, kada naučimo da sagorevamo zvezdano gorivo, poslušamo glas mudrosti i ne poludimo, da ne spalimo sebe zvezdanom svetlošću ili drugim nebeskim vatrama. Jeldre - prokleta bila njihova bezlična lica! - rekle su još da se njihovi duhovi spremaju da žive u nebu tako crnom i prostranom da čak ni zvezdana svetlost ne može da pobegne iz tog crnila. Crna rupa, rekli su. Nisam, razume se, shvatio ni reč od njihovog baljezganja. Rekli su mi da su tužni što će ostaviti ljudsku rasu samu, golu u njenom neznanju. 'Golu!' rekao sam im. 'U neznanju!' Ama, bio sam obučen u kožu vuka koga sam ubio sopstvenim rukama i znao sam ime svake biljke i životinje u šumi. Jeldre se nisu smejale jer nisu imale usta, ali sam ih svejedno čuo kao šapuću i smeju se u meni. Zatim su me otvorili, prokleti bogovi. Ispunili su me svojim vezom, svaki delić mene, izmenili svaku ćeliju u mom telu, do poslednje niti DNK. Poremetili su mi seme, moju prokletu dušu! Nisam shvatao šta rade. Tako sam se upišao od straha da sam pesnicom izbio sopstvene zube. Goreo sam u sebi. Osećao sam se kao da sam progutao vreli loj, kao da sam pojeo čarobnu pečurku i da ležim na samrti od groznice, sve istovremeno. Posle toga prepustili su me mojoj sudbini. Ubacili su svoju svest u središnji singularitet i ostavili me da lutam Starom Zemljom najvećim delom tih trideset hiljada godina. Zubi su mi uskoro ponovo narasli, razume se, jednom, dvaput, mnogo puta, moji prokleti zubi, svaki put kada bi se izlizali. Ostavili su me sa tim finim belim zubima da mogu da žvaćem koren besmrtnosti, da kušam plod sveta ponovo i ponovo sve dok mi se svet ne smuči toliko da poželim da umrem. Ali nisam mogao da umrem, i u tome je pakao svega toga. Tako da sada znate."
<BR>&nbsp;&nbsp;&nbsp;&nbsp;&nbsp;Gledao sam dole jedan trenutak, razmišljajući o bogovima i besmrtnosti. Sneg mi je bio do kolena; bio je tako suv i praškast da sam mogao da vidim kako se svaki kristal leda kotrlja niz rupe koje sam pravio dok sam prilazio Vremečuvaru, prilazio Soliju.
<BR>&nbsp;&nbsp;&nbsp;&nbsp;&nbsp;A onda rekoh Vremečuvaru: "Poruka je u tebi - zar ne želiš da znaš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Upletena u tvoju DNK."
<BR>&nbsp;&nbsp;&nbsp;&nbsp;&nbsp;Ponovo je iskrivio lice, otkrivši duge, bele zube. "Ne, tamo nema ničega osim dezinformacija i šuma."
<BR>&nbsp;&nbsp;&nbsp;&nbsp;&nbsp;"Oni su bogovi! Zašto bi sumnjao u poruku bogova?"
<BR>&nbsp;&nbsp;&nbsp;&nbsp;&nbsp;"Zato što lažu", odvrati on. "Ti bogovi, oni mnogo lažu."
<BR>&nbsp;&nbsp;&nbsp;&nbsp;&nbsp;Soli se probijao kroz sneg, kružeći najpre levo, zatim desno. Šaka mu je bila čvrsto stegnuta oko kožne drške koplja, dok je drugom brisao okrvavljeni nos. Potiskivao je Vremečuvara prema pukotini.
<BR>&nbsp;&nbsp;&nbsp;&nbsp;&nbsp;Prineo sam golu šaku svojim ispucalim usnama, a onda upitah: "A drugi besmrtnici, šta se desilo sa njima? Gde su?
<BR>&nbsp;&nbsp;&nbsp;&nbsp;&nbsp;"Mrtvi su", odgovori Vremečuvar. "Jeldre su nas učinile besmrtnim, ali smo mogli da poginemo. Kamen u čelo, nož..." Tu se zagleda u Solija. "Koplje u srce - postoje načini."
<BR>&nbsp;&nbsp;&nbsp;&nbsp;&nbsp;"Svi? Poginuli nesretnim slučajem?"
<BR>&nbsp;&nbsp;&nbsp;&nbsp;&nbsp;"Stara Zemlja je bila mesto prepuno nasilja."
<BR>&nbsp;&nbsp;&nbsp;&nbsp;&nbsp;Video sam da laže, ili bar da zadržava deo istine od mene. Gledao je Solija kako ga obilazi, gledao kako je vrh koplja zlatasto blesnuo kada je uhvatio zrak izlazećeg sunca. "Ti si ih ubio, zar ne?" upitah ga naglo.
<BR>&nbsp;&nbsp;&nbsp;&nbsp;&nbsp;Trgao je bradu i pogledao me u oči. "Tako brz, Malori. Uvek tako prokleto brz. Tako je, lovio sam ih kao ovce, sada znaš, sve njih, jednog po jednog, čak i petoricu - da ti kažem njihova imena - koji su izbegli holokaust i pobegli u mnogostrukost."
<BR>&nbsp;&nbsp;&nbsp;&nbsp;&nbsp;"Šteta", rekoh izazovno.
<BR>&nbsp;&nbsp;&nbsp;&nbsp;&nbsp;"Živeli su predugo, a tajna je morala ostati skrivena, ha?"
<BR>&nbsp;&nbsp;&nbsp;&nbsp;&nbsp;"A ti si čuvar tajne?"
<BR>&nbsp;&nbsp;&nbsp;&nbsp;&nbsp;"Tako je, ja sam Vremečuvar i čuvao sam je sve vreme."
<BR>&nbsp;&nbsp;&nbsp;&nbsp;&nbsp;"Ti si dešifrovao Ede - jesam li u pravu? Reci mi šta kažu."
<BR>&nbsp;&nbsp;&nbsp;&nbsp;&nbsp;"Reci samom sebi."
<BR>&nbsp;&nbsp;&nbsp;&nbsp;&nbsp;"Nemaš pravo da zadržavaš tu tajnu", podsetih ga.
<BR>&nbsp;&nbsp;&nbsp;&nbsp;&nbsp;Oči mu se užagriše poput ugljevlja dok je vikao: "Pravo? Ti govoriš o pravu? Proklete Jeldre su mi razorile dušu! Čak ni bogovi nemaju pravo na to."
<BR>&nbsp;&nbsp;&nbsp;&nbsp;&nbsp;Digoh pesnicu da mu pokažem svoj pilotski prsten. "Na dan kada sam primio ovo, ti si proglasio potragu za Starijim Edama. Znači da je potraga gotova."
<BR>&nbsp;&nbsp;&nbsp;&nbsp;&nbsp;"Ne, Malori, nije gotova."
<BR>&nbsp;&nbsp;&nbsp;&nbsp;&nbsp;"Utiskivači će moći da dešifruju Ede iz tebe ako..."
<BR>&nbsp;&nbsp;&nbsp;&nbsp;&nbsp;"Nema tu šta da se dešifruje."
<BR>&nbsp;&nbsp;&nbsp;&nbsp;&nbsp;"...ako te donesemo nazad u Grad."
<BR>&nbsp;&nbsp;&nbsp;&nbsp;&nbsp;"Tako dakle, da me donesete mrtvog. Mogu li plemeniti Ringes i njegov još plemenitiji otac da me zakolju kao ovcu? Ha!"
<BR>&nbsp;&nbsp;&nbsp;&nbsp;&nbsp;Soli je mogao da ga ubije, pomislih; on i ja jurili smo preko mora samo da bismo ga ubili. Znao sam da krivi Vremečuvara za Katarininu smrt, i zato sam mislio da će ga ubiti kada je pokrenuo svoje koplje. Žudeo je da ga ubije, ali se borio da se obuzda. A onda liznu krv sa brka i reče mi: "Ako želiš da ovaj stari ubica i dalje živi, ne treba nam čitavo njegovo telo. Da, odseci mu par prstiju i zaledi ih. Utiskivači će moći da dešifruju Ede iz DNK njegovih prstiju."
<BR>&nbsp;&nbsp;&nbsp;&nbsp;&nbsp;Piljio je u Vremečuvara, i Knjiga Tišine se otvorila. Pročitao sam čitavo poglavlje Knjige. On, ponositi Soli, bio je zadovoljan sobom zbog toga što mu se ljudskost vratila i što nije proburazio Vremečuvara kopljem. Dopadala mu se ideja da bude milosrdan i pun vrline u poslednjem trenutku.
<BR>&nbsp;&nbsp;&nbsp;&nbsp;&nbsp;Vremečuvareve usne se povukoše u ono što je moglo biti i keženje i osmeh. "Ha, da li to želiš?" Rekavši to, on šibnu rukom kao bičem i dugi, čelični nož upade mu iz rukava u šaku, dok je istovremeno otresao rukavicu sa druge ruke. Isto onako lako kako bih ja odbio parče škriljca, pružio je mali prst i odsekao ga. Prst otpade u paperjasti sneg i nestade u rupu uokvirenoj krvlju koja se brzo smrzla u male rubinske kristale. Prineo je svoju okrvavljenu, četvoroprstu šaku Solijevom licu. Bela kost blistala je u tamnom, crvenom mesu rane, ali začudo, bilo je malo krvi.
<BR>&nbsp;&nbsp;&nbsp;&nbsp;&nbsp;"Uzmi moj prst", reče on, saže se, izvadi prst iz probušene rupe i baci ga Soliju u lice. Soli trže glavu u stranu i prst prolete kraj njega, kraj mene i ponovo pade u sneg.
<BR>&nbsp;&nbsp;&nbsp;&nbsp;&nbsp;Tako mali gest prezira, ali i Vremečuvar je čitao Knjigu Tišine. Mora da je znao o Soliju i preziru. Soli tada polude. Zahvatila ga je mahnitost; svaki delić čovečnosti i vrline nestade iz njegovih poludelih očiju. Stegao je zube i frknuo, a krv mu prsnu iz nosa. Ruka sa kopljem mu zađe iza uha, sa kažiprstom duž drške koplja koje je bilo upereno ravno u mene.
<BR>&nbsp;&nbsp;&nbsp;&nbsp;&nbsp;"Čitaj knjigu, Malori", povika iznenada Vremečuvar. Nisam imao pojma na koju knjigu misli. Pokušah da mu priđem bliže, da zaustavim plimu nasilja koja je počela da kulja, ali već sam počeo da se prisećam i jedva sam mogao da se pokrenem.
<BR>&nbsp;&nbsp;&nbsp;&nbsp;&nbsp;Mislim da je silno želeo da umre. Ali život mu je previše prešao u naviku i nije mogao lako da umre, ne taj Vremečuvar, i zato je napao Solija i pokušao da zabije nož u njega. Soli baci koplje. Jednom je svojim kopljem ubio velikog belog medveda, a sada će ubiti starog, starog vuka od čoveka. Kada je Vremečuvar pokušao da se skloni, Solijevo koplje ga zakači posred grudi.
<BR>&nbsp;&nbsp;&nbsp;&nbsp;&nbsp;"Tako!" zaurla Vremečuvar u bolu. Zateturao se i pao u sneg, deset stopa od ivice pukotine.
<BR>&nbsp;&nbsp;&nbsp;&nbsp;&nbsp;Onda se Soli nađe nad njim, udarajući ga nogom u lice i grlo, grabeći dršku koplja i pomerajući ga napred-nazad, da što bolje povredi meso i da zabije vrh duboko u Vremečuvarevo srce.
<BR>&nbsp;&nbsp;&nbsp;&nbsp;&nbsp;Kada sam počeo da prilazim, Soli povika: "Skloni se!"
<BR>&nbsp;&nbsp;&nbsp;&nbsp;&nbsp;Napravih još korak prema njemu, poslednji korak, sudbonosni korak, korak koji sam video hiljadama puta dok sam ležao i skrajovao u našoj tihoj snežnoj kućici. Ne znam zašto sam napravio taj korak. Znao sam samo da to moram učiniti, da će mi se, ako priđem Soliju, tajna za kojom sam toliko dugo tragao nekako otkriti. Činilo se da mi stopalo još visi u snegu nakon što se spustilo. Mišići su mi bili gotovo sleđeni. Hladni vazduh mi je povređivao oči. Moja vizija budućnosti - budućnosti koja je bila sada, uvek će biti i uvek je bila - dovela me je dovde, ali ne dalje. Iza ovog trenutka, ništa. Bio sam slep za buduće trenutke, kao što je dete koje pluta u majčinoj materici slepo za svetlost.
<BR>&nbsp;&nbsp;&nbsp;&nbsp;&nbsp;"Kopilane!" dreknu Soli. "Skloni se!"
<BR>&nbsp;&nbsp;&nbsp;&nbsp;&nbsp;Istrgao je koplje iz Vremečuvarovih grudi. U Vremečuvarovom krznu bila su rupa velika kao moja pesnica i okean krvi. Snagom Alaloija - ili mahnitošću ludaka - Soli se saže i podiže ga iznad glave. Potom se zateturao prema ivici pukotine.
<BR>&nbsp;&nbsp;&nbsp;&nbsp;&nbsp;"Ne, Soli!" povikah. Kretao sam se preko snega što sam brže mogao, ali sam se sećao previše toga da bih zašao u sporo vreme, i prema tome kretao sam se presporo.
<BR>&nbsp;&nbsp;&nbsp;&nbsp;&nbsp;"Soli, ne!"
<BR>&nbsp;&nbsp;&nbsp;&nbsp;&nbsp;Dograbio sam Solija kada je on zamahnuo Vremečuvarevim telom i bacio ga u pukotinu. Naleteo sam na njega; obojica zamalo da poletesmo za Vremečuvarom. Začuo se prasak i pljuskanje kada je telo probilo tanki, sveži morski led na dvanaest stopa ispod nas. Vremečuvar pljusnu u crnu vodu; potonuo je kao kamen i nestao. Tajna života.
<BR>&nbsp;&nbsp;&nbsp;&nbsp;&nbsp;"Proklet bio, Soli!"
<BR>&nbsp;&nbsp;&nbsp;&nbsp;&nbsp;More i ribe će unakazati Vremečuvarovo telo i tajna života će preći u njih i biti izgubljena zauvek negde u ledenim dubinama mora. Držao sam se za Solijeva krzna čekajući da Vremečuvarovo telo ispliva, ali ono nije isplivalo; više nikada neće isplivati.
<BR>&nbsp;&nbsp;&nbsp;&nbsp;&nbsp;"Kopilane!" ispali Soli još jednom najružniju reč, dok me je zdravom rukom grabio za kosu i pokušavao da mi slomi vrat povlačenjem unazad.
<BR>&nbsp;&nbsp;&nbsp;&nbsp;&nbsp;Tada sam i ja pomahnitao. Koliko je tanka crta između ljubavi i mržnje, razuma i besa! Soli i ja odletesmo u sneg, kidišući jedan na drugog kao besni psi. Slepo sam ga grabio za vrat. Udario sam ga u nos. Svojom dvoprstom šakom mora da je napipao koplje, jer okrvavljeni, smrznuti vrh sunu prema mom licu. Siguran sam da bi ga zabio u moj vrat, ali nije ga držao dovoljno dobro. Spustio sam bradu da pokrijem vrat i naglo se trgao. Nekako mi kremeni vrh prelete preko čela, iznad očiju. Osetih vreli pritisak, zvuk cepanja i krv. Kremen je bio u mojoj krvi, a njegova krv, Vremečuvareva krv smrznuta na oštrom vrhu koplja, rastapala se u mojoj krvi dok je Soli gurao koplje preko moje lobanje. Imao sam sablasni osećaj da mi krv prepoznaje srodstvo Vremečuvarove, da mi unutar moje krvi njegova krv šapuće, dozivajući moja najdublja sećanja. Ili je možda pamtiočenje u meni otpočeo šok od udarca kopljem ili pak blistavi blesak sunca sa istočnog leda - ne znam. Dograbio sam svojom rukom Solijevu dvoprstu šaku i hladna plima sećanja (i besa) potpuno me potopi.
<BR>&nbsp;&nbsp;&nbsp;&nbsp;&nbsp;Sećao sam se prostih činjenica genetike; sećao sam se da sva ljudska bića dele zajedničke pretke. Bratstvo krvi: Soli se prevali preko mene, a grudi mu stegoše moje, pritisnuvši me u slojeve snega. Otvorio sam usta da vrisnem, ali krv koja je kapala sa njegovog nosa upade mi u usta i zagrcnu me. Progutao sam njegovu krv, svoju krv, krv njegovog oca i dede, koji je bio Vremečuvar, takođe deda Barda i Li Toša, možda čak i Šanidarov deda, deda čitave ljudske rase. Trideset hiljada godina je Vremečuvar lutao kontinentima Stare Zemlje, sve vreme puneći žene koje bi uzeo bujicom iz svojih slabina. Puneći ih božanskim semenom. Nisam mogao ni da pretpostavim kolikom broju dece je tokom vekova bio otac. Možda desetinama hiljada dece. A među njima je u svakom dečaku i devojčici bila skrivena tajna Jeldri i prenošena njihovoj deci i deci njihove dece i tako redom, sa oca na sina, sa majke na ćerku, godinu za godinom, tako da na svim okeanima i kontinentama svih čovekovih planeta (i na veštačkim svetovima) nije postojao nijedan čovek ili žena u kome nije živela velika tajna, usnula, čekajući. U meni.
<BR>&nbsp;&nbsp;&nbsp;&nbsp;&nbsp;Kotrljali smo se i kotrljali po snegu dok je Soli pokušavao da mi zabije koplje u vrat. Ali ja sam mu zarobio ruku - bio je to zahvat kome me je Vremečuvar naučio kao detetu - osećajući kako mu se zglobovi koče dok je groktao u besu i bolu. Ali i Soli je nekada imao lekcije rvanja, i tako se oslobodio mog zahvata. Digao je koleno i preturio se. U ustima i za vratom našao mi se sneg, plivao sam u snegu. Ledeni šiljci pekli su mi gola ramena i ledili vrat. Potočići rastopljenog snega i natopljenih komada ledene mase mrzli su mi grudi. Udarali smo jedan drugoga, vrebali, rvali se po čistom snegu, pokušavajući da ubijemo jedan drugoga.
<BR>&nbsp;&nbsp;&nbsp;&nbsp;&nbsp;"Da li da ga ubijem?" iznenada vrisnu Soli. Ali ne, vrisak je bio u njemu, ne u njegovim ustima. Čitao sam mu lice; možda sam mu čitao misli. Vrisak je bio u meni.
<BR>&nbsp;&nbsp;&nbsp;&nbsp;&nbsp;Mozak je samo alatka...
<BR>&nbsp;&nbsp;&nbsp;&nbsp;&nbsp;Nešto drugo me je dozivalo i ja zatvorih oči pred Solijevim grabljivim prstima, okrenuh glavu i stadoh da slušam glas sećanja. Na neki način, podsećao je na pesmu. Bile su tu harmonije, mikroskopski pokreti i ritmovi. Pogledao sam u svoju krv, pogledao sam niz mračnu masu svojih hromozoma gde su bile skrivene Starije Ede. Gledao sam mesto koje su utiskivači često posmatrali, u onu beskorisnu skupinu 'gena otpadaka' koji čine najveći deo genetskog materijala svake ćelije. Slušao sam kako mi moja krv govori da geni otpaci imaju svoju svrhu. Kodirali su i stvarali proteine za hemijsku memoriju. Nisu bili ništa drugo do memorija. Jeldre nisu mislile da njihova poruka bude dešifrovana u nešto tako grubo kao što je ljudski jezik. Njihova tajna, tajna života, morala se upamtiti.
<BR>&nbsp;&nbsp;&nbsp;&nbsp;&nbsp;Mozak je alatka kojom se čitaju i izvršavaju programi vaseljene.
<BR>&nbsp;&nbsp;&nbsp;&nbsp;&nbsp;Svaki od nas nosi u sebi ključ memorije. Osećao sam ritam u svojoj krvi, i bila je to prefinjena igra adenina i guanina, timina i citozina, i niti memorije kodirane unutar mojih hromozoma počeše da se raspliću. Negde duboko unutar mene, trake DNK su koridale alanin, triptofan i druge aminokiseline, gradeći proteine moje hemijske memorije tako da moj mozak uzmogne da je čita. Ili je, možda memorija moje DNK već bila kodirana u neurologicima mog novog mozga; možda sam započeo sećanje pamtioca na gorljivi dodir elektrona umesto da obrazujem slike koje su prizivale proteinske sekvence. Proteini/elektroni - na kraju, da li je bitno kako su informacije bile uskladištene? Ne, bio je bitan samo glas Jeldri, koji je šaptao ono malo delova Starijih Eda koje sam mogao da razumem. Sećanja bogova. Tajna života, govorili su, jednostavna je; tajna života je...
<BR>&nbsp;&nbsp;&nbsp;&nbsp;&nbsp;"Da ga ubijem? Dakle, odluči se!"
<BR>&nbsp;&nbsp;&nbsp;&nbsp;&nbsp;Čovek je most, govorili su.
<BR>&nbsp;&nbsp;&nbsp;&nbsp;&nbsp;Nejjednostavnije stvari je najteže razumeti. Dograbih Solija za bradu i počeh da mu cimam glavom napred-nazad. Osetih kako mi se svest širi preko naših tela koja su se bacala u krugovima preko hladnog praha; širila se poput snežnog pokrivača preko smrznutog morskog predela sveta. Bio sam svestan mnogih stvari odjednom: jutarnjeg vetra dok je zviždao i grlio led; belog vrha Kveitkela zarivenog u plavi trbuh neba; Solijevog vrelog daha koji mi je eksplodirao u uhu. Sećao sam se mnogih, mnogih stvari. Sećao sam se sebe onakvog kakav sam stvarno. Obično naša svest skakuće između unutrašnjeg do spoljašnjeg i ponovo nazad, poput kljunaša koji krivi glavu čas na jednu, čak na drugu stranu. Živote provodimo svesni predmeta i događaja, a povremeno smo čak svesni i samih sebe, ali retkost je da se istovremeno drže obe tačke gledišta. Sećao sam se da sam čovek koji je mrzeo Solija; sećao sam se te mržnje kao da gledam sebe kako ga mrzim. Bilo je glupo od mene da ga mrzim. Moji programi besa i mržnje su me uništavali, zarobljavali me, oduzimali mi slobodu da mislim, osećam i budem. Mrzeo sam to što me je moja mržnja uništavala, pa ipak nisam mogao da prekinem mržnju.
<BR>&nbsp;&nbsp;&nbsp;&nbsp;&nbsp;Ljudska bića moraju se osloboditi, šaputale su Ede u moje unutrašnje uho, ona moraju biti slobodna.
<BR>&nbsp;&nbsp;&nbsp;&nbsp;&nbsp;"Dakle, odluči se!"
<BR>&nbsp;&nbsp;&nbsp;&nbsp;&nbsp;Soli mi dohvati obraz noktom; rasecao je slojeve moje kože jedan po jedan. Jeknuo sam od bola i setio se da postoji izlaz, put koji sam jednom video na Zimskom Prstenu, put stvaranja. Mnogi su prešli taj most stvaranja pre mene. Setih se prvog ženskog pesnika-bojovnika, Kalinde, nje koja je volela cveće i život toliko silno da je pobegla od obožavatelja smrti do isceliteljskih okeana Agatange. Tamo su joj ljudi-bogovi izmenili mozak kao meni. Pobegla je sa svetova ljudi, pobegla daleko u mnogostrukost. Ogolela je mozak od okova kože i kostiju koji su ga okružavali. Delovima asteroida i planeta koje je upijala, povećavala je neurologike svoga mozga. Stvarala je svoj mozak i gledala kako raste, vek za vekom, raste i stvara se sve dok joj mozak nije postao veliki kao mesec, a zatim mnogi, mnogi meseci. Pogrešno nazvana Tranzistorskim Entitetom, setih se dok sam ležao u ispreturanom snegu, nekada je bila ljudsko biće kao i ja; bila je devojčica koja je volela da stavlja cveće u kosu.
<BR>&nbsp;&nbsp;&nbsp;&nbsp;&nbsp;Glasovi sećanja, glasovi starog čoveka na smrti: Bogovi su varljivi, i kada preprave čoveka, uvek ostave nešto nedovršeno.
<BR>&nbsp;&nbsp;&nbsp;&nbsp;&nbsp;Soli poče da poseže unazad da bi dohvatio koplje napola zakopano u snegu. To je bila greška. Osetih kako mu telesni programi pulsiraju pod snegom zaprašenim krznima, kako teku duž njegovih tvrdih mišića prema ruci. Zakašljao sam se na gorkom vazduhu kada sam se okrenuo i podmetnuo svoju ruku ispod njegove, a zatim preko njegovog vrata. Polunelson je prvi zahvat kome ću te naučiti, šaputao mi je Vremečuvar u uvo, i ja sam ponovo bio iskušenik koji je stenjao na belim krznima Vremečuvareve Kule. I mlađi: bio sam dečak Kelkemeš koji se rvao sa svojim ocem, Šamešom, na planinskom lacu na Staroj Zemlji. To je dobar zahvat, ali puni nelson je smrtonosan zahvat. Gurnuo sam drugu ruku ispod Solijevog pazuha, na pola puta prema njegovom vratu. "Kopilane!" vrisnu on i ja se setih stvari koju Agatangijanci nisu dirali: određenja moje sudbine. Mogao sam da biram. Mogao sam da prepravljam i ponovo pišem svoje programe; mogao sam da stvorim sebe, ovde, u ovom trenutku besa i hladnoće, dok sam se kotrljao i kotrljao po snegu.
<BR>&nbsp;&nbsp;&nbsp;&nbsp;&nbsp;Ali cena rođenja je smrt, šaputale su Jeldre.
<BR>&nbsp;&nbsp;&nbsp;&nbsp;&nbsp;Da, mogu da stvorim sebe, ali da bih stvorio, moram najpre da uništim. Umreti znači živeti; da bih živeo, umreću. Mogu li biti ubica? Moj život, ja sam - tim putem nije moglo biti povratka; moglo je doći samo do velikog putovanja, sve dalje i dalje prema beskonačnim stvarima, do potrage bez granica i kraja. Setih se svoga obećanja Entitetu. Kako, pitao sam se, da nađem snage da žrtvujem svoj strah?
<BR>&nbsp;&nbsp;&nbsp;&nbsp;&nbsp;Postoje beskonačne mogućnosti. I beskonačne opasnosti.
<BR>&nbsp;&nbsp;&nbsp;&nbsp;&nbsp;"Da ga ubijem? Odluči se sada!"
<BR>&nbsp;&nbsp;&nbsp;&nbsp;&nbsp;Spojio sam obe ruke u gustoj, mokroj kosi iza Solijevog vrata. Znoj mu se ledio dok sam uplitao svoje prste i počeo da pritiskam naniže, gurajući mu glavu prema grudima. A u mojim prstima, velika snaga, snaga koju su tu stavili Soli i moja majka, čak i sekač Mehtar. Moram mu slomiti vrat, šaputao sam sebi, moram ga slomiti kao što bih to učinio sa parčetom lomnikovog drveta, jer je on ubio Barda i ubijao mene, jer je vaseljena hladna i nepravedna, jer sam, na kraju krajeva, više od svega voleo svoju ljudskost. Moram odabrati smrt. Nije važno što me je nekoliko nemogućih slučajnosti dovelo do ovog rvanja po snegu. Na kraju krajeva, nisu li slučajnost i sudbina dve strane istog lica? Zurio sam u lice sudbine i otkrio da je to moje sopstveno lice. Ima li čovek slobodnu volju? Možeš li čitati programe vaseljene, beskonačne mogućnosti? Tamo, tog hladnog, vetrovitog jutra duboke zime, setio sam se sebe i video kako mi tužno, vetrom išibano, najzad samilosno lice uzvraća osmeh. Da, mogu, prošaptao sam. Ja hoću - izbor slobodno napravljen pod slobodom dubokog neba.
<BR>&nbsp;&nbsp;&nbsp;&nbsp;&nbsp;I tako, trenutak popuštanja, odvajanja i slobode. Čuo sam slamanje koje sam čekao čitavog života. Soli je čučao na nekoliko stopa od mene i držao komade koplja sa obe strane svog savijenog kolena. Zavitlao ih je daleko u sneg. Protrljao je zadnji deo vrata i rekao: "Mogli smo da poubijamo jedan drugoga, zar ne? Šta to nije u redu sa nama, pilote?"
<BR>&nbsp;&nbsp;&nbsp;&nbsp;&nbsp;Pritisnuh rukom posekotinu na čelu da zaustavim krvarenje. Dahtao sam kada sam reko: "Čuj, Soli, ta... izanđala tautologija, ipak ne toliko izanđala: tajna života je... život."
<BR>&nbsp;&nbsp;&nbsp;&nbsp;&nbsp;Soli ustade i priđe pukotini. Pogledao je dole. "Vremečuvar je mrtav", promrmlja napola za sebe. Činilo se da nije čuo šta sam mu rekao. "Tvoja tajna, i ona je mrtva. Zašto nisi mogao da me se kloniš? Da, zbog čega krug... zbog čega se nastavlja? Ali ne, neće se nastaviti, kunem se, više nikada."
<BR>&nbsp;&nbsp;&nbsp;&nbsp;&nbsp;Bio sam zagledan u Kveitkel dok su sećanja grmela u meni. Slušao sam i gledao kako svetlost prelama boje na iskričavom snegu. Sve - ružičasti granit severnog vrha planine, sveži, beli prah, sam plavi vazduh - sve je izgledalo novostvoreno. Stajao sam kao čovek ošamućen skočem, pijan od lepote sveta. Više nije bilo besa ili straha. Okrenuh se prema istoku, gde je beskrajni pokrivač leda plamteo zracima jutarnjeg sunca. Negde tamo, pod crvenom loptom vatre koja je ključala nisko na obzorju, bila je Nikadija. Beskonačne mogućnosti, prošaptala mi je.
<BR>&nbsp;&nbsp;&nbsp;&nbsp;&nbsp;Soli iznenada kleče, spusti se na ruke i kolena i pažljivo poče da pretresa sneg oko sebe. Setih se da je Vremečuvar bacio prst u sneg.
<BR>&nbsp;&nbsp;&nbsp;&nbsp;&nbsp;"Ne, Soli, nemoj se mučiti da ga nađeš. Nema više potrebe."
<BR>&nbsp;&nbsp;&nbsp;&nbsp;&nbsp;"Zašto ne, pilote?"
<BR>&nbsp;&nbsp;&nbsp;&nbsp;&nbsp;Brzo, dok je moja telesna toplota topila sneg koji mi se našao na krznu, ispričao sam mu o svojim sećanjima.
<BR>&nbsp;&nbsp;&nbsp;&nbsp;&nbsp;"Ali to nema smisla, ne?" reče Soli. "Zbog čega su Ede šifrovane kao pamćenje? Ukoliko su Jeldre želele da nam kažu svoju poruku, zbog čega nisu izabrale jednostavniji način?"
<BR>&nbsp;&nbsp;&nbsp;&nbsp;&nbsp;Jedan od koščatih Vremečuvarovih pasa došeta do mene i ja ga potapšah po slabinama. On onjuši vazduh prema pukotini i poče da cvili. "Šta bi moglo biti jednostavnije, Soli? Jeldre su podelile svoju mudrost sa svima. Zapravo, to je prava ironija: one su se pouzdale u našu inteligenciju i verovale da ćemo se setiti njihove inteligencije. Mora da su mislile da je za čoveka najprostije da nauči pamtiočku veštinu. I trebalo je da to učinimo, pre mnogo hiljada godina. Nisu ni sanjale da ćemo biti toliko glupi."
<BR>&nbsp;&nbsp;&nbsp;&nbsp;&nbsp;Beskonačne opasnosti. Bacih pogled na sever, prema crnoplavoj zavesi neba koja je visila nad smrznutim ledenim bregovima. Slušao sam šaputanje Jeldri.
<BR>&nbsp;&nbsp;&nbsp;&nbsp;&nbsp;Soli ustade i zviznu ostatku Vremečuvarovih pasa. I kada je preko svakoga od njih prešao svojim rukama i pogledom, on upita: "Da li se ovako završava? Potraga?" A zatim se i on zagleda, žmirkajući, prema svežem vetru.
<BR>&nbsp;&nbsp;&nbsp;&nbsp;&nbsp;Okrenuo sam glavu. Prema jugu, nebo je bilo glatko i belo poput kože bebe Alaloija. Nije bilo kraja južnom ledu Štarnbergerovog mora. "Nastavlja se i nastavlja", odgovorih neodređeno.
<BR>&nbsp;&nbsp;&nbsp;&nbsp;&nbsp;Ušli smo u Vremečuvarovu kolibu i Soli stavi vodu za kafu. Oprao je ranu na mom čelu vrelim, natopljenim komadima pamuka; otopio ju je, očistio i zašio parčetom žile tuljana. Nakon što smo popili kafu, nahranio je i sredio bolesne pse dok sam ja pretražiovao unutrašnjost kućice. Tragao sam po Vremečuvarovim stvarima dok nisam našao knjigu. Skupa sa nekoliko čeličnih pera i staklenom loptom punom mastila, bila je umotana u kožu i zašuškana među nagomilanim krznima na uzglavlju njegovog kreveta. Bila je to debela knjiga u kožnom povezu, veoma nalik knjizi pesama koju mi je nekada dao. Otvorio sam je i osetio miris stare kože. Ledeni nalet vetra dunu kroz pukotine u zidu i zatrese njenim belim listovima. To nije bila knjiga pesama. Vremečuvar je bolno - agonizirajuće - prekrivao stranice knjige, red za redom, slovima koja je ocrtao (i slagao) sasvim sam. Bilo je to izuzetno kaligrafsko delo, delo čoveka koji nije nimalo mario hoće li provesti čitav sat iscrtavajući jednu jedinu reč. Životno delo. Okrenuo sam naslovnu stranu knjige. Tamo, ispisano crnim slovima, debelim poput psećih kandži, pročitah:
<BR>
<BR>&nbsp;&nbsp;&nbsp;&nbsp;&nbsp;REKVIJEM ZA HOMO SAPIENSA
<BR>&nbsp;&nbsp;&nbsp;&nbsp;&nbsp;OD
<BR>&nbsp;&nbsp;&nbsp;&nbsp;&nbsp;HORTIJA HOSTOHA
<BR>&nbsp;&nbsp;&nbsp;&nbsp;&nbsp;VREMEČUVARA I LORDA ČASOLOGA
<BR>&nbsp;&nbsp;&nbsp;&nbsp;&nbsp;OD REDA MATEMATIČARA MISTIKA
<BR>&nbsp;&nbsp;&nbsp;&nbsp;&nbsp;I DRUGIH TRAGAČA ZA NEIZRECIVIM PLAMENOM
<BR>
<BR>&nbsp;&nbsp;&nbsp;&nbsp;&nbsp;Okrenuo sam stranu i otkrio da knjiga počinje sledećim rečima: "Ovo su moje Ede." Prelazio sam očima sledeće strane knjige, neprekidno čitajući. Poslednja stranica, videh, bila je nedovršena. Vremečuvarov niz reči završavao se usred rečenice, a nakon toga najmanje stotinu stranica knjige ostalo je prazno.
<BR>&nbsp;&nbsp;&nbsp;&nbsp;&nbsp;Soli, koji nikada nije naučio veštinu čitanja, priđe mi i upita: "Zbog čega bi Vremečuvar želeo da ima tu knjigu?"
<BR>&nbsp;&nbsp;&nbsp;&nbsp;&nbsp;Zatvorio sam knjigu i lupio po omotu svojim pilotskim prstenom. "Ova knjiga, ove reči - to su njegove Ede."
<BR>&nbsp;&nbsp;&nbsp;&nbsp;&nbsp;"Pričaj mi o Edama", zatraži Soli. "Ne o Vremečuvarevim Edama. To bi me previše rastužilo. Pričaj mi o svojim Starijim Edama, poruci bogova."
<BR>&nbsp;&nbsp;&nbsp;&nbsp;&nbsp;Ispričao sam mu sve što sam znao. Evo šta sam rekao: Ede su bile uputstva Jeldri za ljudska bića, kako da postanu bogovi. Čovek je most između majmuna i boga a Ede su predstavljale konstrukciju mosta koji se neće srušiti u snežnu prašinu. Ljudi su morali da postanu bogovi zbog toga što smo tako stvoreni. Božanski program odvija se duboko u našoj rasi, duboko kao primitivna DNK iz koje smo proizašli pre više mililjardi godina. Moramo naučiti kako da upravljamo tim programima, jer je to naša sudbina. Saopštio sam mu tu prostu stvar kada mi je gurnuo vrč sa kafom u ruke. Ali postoje beskonačne opanosti, dodao sam. Kada bi čovek pogledao božanskim putem mahnitim očima, same zvezde bi eksplodirale i pale sa neba. Ludi ljudi-bogovi, ludi bogovi - vaseljena je puna ludila; ludilo vreba svuda, poput ludog, ljudožderskog kljunaša koji čeka da proždere svako malo božanstvo koje poseduje veliku inteligenciju i moć. Što je složeniji program organizma, veća je opasnost od ludila. Vrlo je, vrlo teško biti bog. Udahnuo sam bogata isparenja kafe i rekao da je to bio poklon Jeldri koji je trebalo da pomogne čoveku da pređe most. Zbog toga što smo samilosna bića, da, ali i zbog toga što je deo cilja našeg postojanja i to da spasemo vaseljenu od mahnitosti.
<BR>&nbsp;&nbsp;&nbsp;&nbsp;&nbsp;"Razume se, čovek već i jeste delom bog", napomenuo sam. "A mi smo delom ludi, što je razlog zbog koga se petljamo u prirodni životni ciklus zvezda. I prema tome: Vild. Zbog toga što smo neznalice, Soli, zbog toga što ne znamo. Ne vidimo. Postoje pravila; Ede su pravila, pravila o postojanju, o određivanju našeg mesta u ekologiji."
<BR>&nbsp;&nbsp;&nbsp;&nbsp;&nbsp;Duboka struktura vaseljene je čista svest.
<BR>&nbsp;&nbsp;&nbsp;&nbsp;&nbsp;Soli je klimao glavom i pijuckao kafu dok me je slušao kako govorim i dok je dan prelazio u noć. Početak svega, rekao sam, jeste reprogramiranje naših mozgova. Čak i naš starinski ljudski mozak može se ponovo programirati. Mi možemo da pišemo svoje glavne programe; postoje tehnike da se to uradi; Starije Ede daju pravila za te tehnike. Na kraju, možemo da prepravimo svoje mozgove, a ako težimo većoj svesti, onda to i moramo, jer šta je mozak nego mala pregršt materije koja koncentriše svest? Materija/energija; vreme/prostor; informacija/svest - svest; postoje osnove koje opisuje divna, jednostavna matematika Jeldri. Na neki način, materija je sleđena energija, koja plovi na ledenom polju vremeprostora. A svest je način na koji materija uređuje sebe; svest je svojstvena svakoj snežnoj pahuljici, atomu, kapljici krvi, fotonu i zrnu peska, svakom susedstvu u vremeprostoru, od oblaka Device do Perdido Luca. Svest je svemu svojstvena, prošaptao sam; svest sve određuje. Matematika reda: postoje pravila za određivanje iznosa uključenosti/dužnosti /poistovećenja među svim živim organizmima i neorganskom materijom u vaseljeni. Tat tvam asi, ti koji jesi, a šta ja dugujem strancu ili tuđinu? Mome ocu? Krvnom crvu? Udaljenoj zvezdi? Kakvo je čovekovo mesto u univerzalnom planu? Velika opasnost, rekao sam, krije se u lažnom viđenju različitosti drugih stvari. Tada ćemo čupati krila muvama, ubijati tuljane ili druga ljudska bića; tada bismo mogli da uništimo i zvezde.
<BR>&nbsp;&nbsp;&nbsp;&nbsp;&nbsp;"Može se pomoći Vildu, Soli. Postoji rešenje, izlaz. Postoji jedinstvo... svesti. Na neki način, materija je samo stojeći talas svesti, i energija, svaki delić gama zračenja zvezda Vilda, svaki foton, taj pokretni talasni front - sve je to stvoreno delovanjem ljudi, i prema tome može se poništiti. Ili bi trebalo da kažem, ponovo stvoriti. Da bude napravljeno u drugom obliku, razumeš? Zapravo, to je deo te ekologije."
<BR>&nbsp;&nbsp;&nbsp;&nbsp;&nbsp;"Stalno govoriš o toj ekologiji", primeti on i otpi još kafe. "O kakvoj ekologiji?"
<BR>&nbsp;&nbsp;&nbsp;&nbsp;&nbsp;Postoji ekologija informacija. Zvezde će umreti; ljudi i bogovi će umreti, ali informacija opstaje. Makroskopske informacije raspadaju se u mikroskopske informacije. Ali mikroskopske informacije se na kraju koncentrišu. Ništa se ne gubi. Bogovi postoje da bi proždirali informacije. Niže inteligencije sređuju, filtriraju i organizuju informacije. A bogovi se hrane.
<BR>&nbsp;&nbsp;&nbsp;&nbsp;&nbsp;"Pilote?"
<BR>&nbsp;&nbsp;&nbsp;&nbsp;&nbsp;"Izvini, nešto sam se... sećao." Oblizah kafu sa zuba i nastavih: "Postoje prirodni zakoni koji određuju naše mesto u ekologiji. Ako bismo dekodirali univerzalni program, pročitali namere vaseljene, onda..."
<BR>&nbsp;&nbsp;&nbsp;&nbsp;&nbsp;"Ne odgovaraš na moje pitanje."
<BR>&nbsp;&nbsp;&nbsp;&nbsp;&nbsp;"Pokušavam. Vild - to nije namera vaseljene. Šta ljudska bića znaju o anankeu? Uvek postoje nesavršenosti i ludilo. Kitovi ubice...
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Na Agatangi, kitovi ubice su možda ludi, a možda i nisu, ali igraju ključnu ulogu u ekologiji te planete. I tako, razmotri Vild: okean energije koja se može upotrebiti."
<BR>&nbsp;&nbsp;&nbsp;&nbsp;&nbsp;Kao što je Entiet stvorio hiljade crnih tela da uskladište energiju Gehene Luc, tako mi možemo da iskoristimo energiju Vilda. Informacije se mogu kodirati u signale i slati svuda, samo ako ima dovoljno energije. Slati svuda, taj međutok informacija. Mogli bismo da vodimo razgovore sa maglinama - mozgovima u našoj galaksiji. Mogli bismo da proširimo informacionu ekologiju naše galaksije. Mi - svako ljudsko biće, Fravaši, ostriga, svesna bakterija, virus ili tuljan - mogli bismo da preokrenemo kolektivnu svest preko dva miliona svetlosnih godina međugalaktičke praznine prema informacionim ekologijama susednih galaksija, Andromede, Mafei i Prve Lava - sve galaksije lokalne grupe bile bi žive od inteligencije i vibrirale mislima organizama kao što smo mi. Jednog dana bi došlo vreme da se povežemo sa ekologijama drugih galaktičkih grupa. U deset miliona svetlosnih godina od supergalaktičke ravni lokalne supergrupe nalaze se mnogi grozdovi galaksija. Kanes Venatici, Pavo-indus i galaksije Ursa - ti usplamteli, blistavi oblaci inteligencije i drugi okružuju našu malu galaksiju sferom svetlosti prečnika četiri stotine miliona svetlosnih godina. Razgovor sa tako udaljenim galaksijama zahtevao bi energiju supernove, možda mnogo desetina hiljada supernovih.
<BR>&nbsp;&nbsp;&nbsp;&nbsp;&nbsp;"La ilaha il Allah", zaključih, "a svi smo mi jedan deo toga."
<BR>&nbsp;&nbsp;&nbsp;&nbsp;&nbsp;"Čuj, pilote, uopšte te ne razumem."
<BR>&nbsp;&nbsp;&nbsp;&nbsp;&nbsp;Slušao sam šapat noćnog vetra oko kućice i još tiši šapat u svojoj unutrašnjosti. Zaista, najveći deo Eda nisam razumeo ni ja. Najveći deo svega toga bio je - nema druge reči - baljezganje. Još nisam imao mozak da to razumem. Na trenutak, čitava prostrana arhitektura nadolazećih informacija prostrla se preda mnom, sloj za slojem ideja, bioloških sistema i informacionih struktura koje su se širile, otvarali poput stranica knjige. Bilo je to ushićujuće i divno, ali ja sam podsećao na crva koji gmiže po prvoj stranici knjige i pokušava da čita slovo po slovo na osnovu dodira mastila po trbuhu. Shvatio sam možda jednu stranicu od miliona stranica Eda. A same Ede, sabrana mudrost bogova, predstavljale su samo deo tajni koje je sadržala vaseljena, beznačajan poput pojedinačne pahuljice u mećavi.
<BR>&nbsp;&nbsp;&nbsp;&nbsp;&nbsp;Pokušao sam da kažem Soliju sve to, ali ne mislim da je stvarno želeo da shvati. "Kažeš da su ta sećanja u svakome od nas? Čitave Ede?" Gledao je pravo iznad sebe dok je klečao na podu i pekao baldo orah na škriljcu.
<BR>&nbsp;&nbsp;&nbsp;&nbsp;&nbsp;"Da", rekoh, "prenose se sa oca na sina. Zbog toga je Vremečuvar pobio ostale besmrtnike. Nije želeo da iko kaže ljudima šta je u njima. Zato što je on znao."
<BR>&nbsp;&nbsp;&nbsp;&nbsp;&nbsp;"Znao - šta?"
<BR>&nbsp;&nbsp;&nbsp;&nbsp;&nbsp;"Da se most može preći samo u jednom smeru. I znao je da bismo poželeli da ga pređemo da smo slušali sećanja."
<BR>&nbsp;&nbsp;&nbsp;&nbsp;&nbsp;"Nije lako sećati se", reče on.
<BR>&nbsp;&nbsp;&nbsp;&nbsp;&nbsp;"Mogao bi da se setiš Eda, samo kada bi želeo."
<BR>&nbsp;&nbsp;&nbsp;&nbsp;&nbsp;"Da li je to istina?"
<BR>&nbsp;&nbsp;&nbsp;&nbsp;&nbsp;Gledao sam kako mu se plamen odražava u očima. Mora da ga boli, pomislih, da toliko dugo gleda bez treptanja. "Mogao bih da ti pokažem kako da se setiš", dodadoh posle kratke pauze.
<BR>&nbsp;&nbsp;&nbsp;&nbsp;&nbsp;Dugo je žvakao baldo orah pre nego što ga je progutao. "Ne", reče on, "dovoljno je sećanja. Prekasno je, zar ne?"
<BR>&nbsp;&nbsp;&nbsp;&nbsp;&nbsp;"Nikada nije prekasno."
<BR>&nbsp;&nbsp;&nbsp;&nbsp;&nbsp;"Da, prekasno je."
<BR>&nbsp;&nbsp;&nbsp;&nbsp;&nbsp;Ispio sam ostatak kafe i obrisao usta. "Šta ćeš onda da radiš?"
<BR>&nbsp;&nbsp;&nbsp;&nbsp;&nbsp;Jedan trenutak je sisao prste da ih ugreje. "Čitav život - bio je to dug život, zar ne? - proveo sam pokušavajući u svakom trenutku da otkrijem zašto sam živ. Moja sopstvena, privatna potraga, pilote. Sada kažeš da su Ede u meni; kažeš mi da samo treba da se prisetim i... i šta onda? Kažeš da ću spoznati tajnu života na višem nivou postojanja. Ali život je život, zar ne? Uvek postoji beda, da; a što je nivo postojanja veći, i beda je veća. Dosta mi je - razumeš? Meni, Leopoldu Soliju... Meni. Meni je, kao i Vremečuvaru - dosta. Kako može uopšte da bude odgovora?" Protrljao je nos i pogledao me. "Čitavog života mislio sam da učim kako da živim. Ali nisam znao ništa, zar ne? Justina je znala sve. Da, otići ću sankama do Kveitkela i živeti sa Devakijima, ako mi dopuste. Bili smo tamo nekada srećni, Justina i ja. Sećaš li se?"
<BR>&nbsp;&nbsp;&nbsp;&nbsp;&nbsp;Kasnije smo čuli režanje medveda daleko na ledu. Soli je mislio da je to možda isti onaj koji je povukao pse u smrt u pukotini. Otišao je napolje da potraži parčad svoga koplja za medvede koje je pobacao u sneg. Kada se vratio, držao je slomljeni kraj koplja za njegov vrh. "Baš je bilo lakomisleno od mene što sam slomio koplje. Ali bar se kremen može spasti. To je dobar komad kremena."
<BR>&nbsp;&nbsp;&nbsp;&nbsp;&nbsp;Blago sam prešao prstima po posekotini na svom čelu. "Dobar komad kremena", složih se. "Zamalo da me ubije."
<BR>&nbsp;&nbsp;&nbsp;&nbsp;&nbsp;"Da", reče on, zamahnu pesnicom i izbi komad snega sa krova. Neko vreme je gledao kako snežna prašina upada kroz otvor pre nego što je počeo da se trese. ustao je da zakrpi rupu, rekavši: "Još kada smo se prvi put sreli, pitao sam se: zašto?"
<BR>&nbsp;&nbsp;&nbsp;&nbsp;&nbsp;Isekao je novi blok snega, obradio ga i stavio na mesto. Seo je preko puta mene na Vremečuvarov krevet. Pokušao je da mi pogleda u oči, ali nije mogao. Lice mu je bilo otvrdlo od osećanja, mišići su mu se grčili kao da su počela da rade dva suprotna programa. Želeo je da mi kaže koliko me mrzi, kako se gadi samog mog postojanja. Reči su mu bile gotovo na usnama. Oči su mu bile blistavo plave, sjajne kao more. Otvorio je usta. Želeo je da kaže: "Da, hteo sam da te ubijem; bio sam spreman da te ubijem; voleo bih da sam te ubio." A zatim prođe dugi trenutak dok mu je lice omekšavalo, da bi konačno protrljao oči i rekao drugu stvar, stvar za koju je mislio da ne želi da je kaže: "Ne, ne bih mogao da te ubijem. Kako čovek može da ubije sopstvenog sina?"
<BR>&nbsp;&nbsp;&nbsp;&nbsp;&nbsp;Bio sam zagledan u vatru dok se kućica punila tišinom. Stavio je ruku preko očiju, trljajući slepoočnice.
<BR>&nbsp;&nbsp;&nbsp;&nbsp;&nbsp;"Zašto ti, pilote?" upitao najzad. "Šta će biti s tobom?"
<BR>&nbsp;&nbsp;&nbsp;&nbsp;&nbsp;Sedeo sam tamo sa njim, jeo baldo orahe i otkrio mu poslednju tajnu. Onda je izgledalo da je sve počelo da lupa: moje srce, njegovo srce, molekuli vazduha spolja koji su udarali u smrznuti sneg. Slušao sam udaranje zvezda Vilda koje su me zvale i rekao mu, koliko god sam mogao samilosnije, da je sudbina njegovog sina da postane bog.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
