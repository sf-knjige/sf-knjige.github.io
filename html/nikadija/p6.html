<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. SLIKA ČOVEKOVA
<P>&nbsp;&nbsp;&nbsp;&nbsp;&nbsp;Za nas je čovečnost bila daleki cilj kome su stremila sva ljudska bića, čiji izgled niko nije znao, čiji zakoni nigde nisu bili zapisani.
<BR>
<BR>&nbsp;&nbsp;&nbsp;&nbsp;&nbsp;Emil Sinkler, eshatolog iz Veka Holokausta
<BR>
<BR>&nbsp;&nbsp;&nbsp;&nbsp;&nbsp;Moj povratak bio je slavan, baš kao što sam se i nadao, i kvarilo ga je samo odsustvo Leopolda Solija iz grada. Bio je otišao da napravi mape perifernih maglina Vilda, tako da nije mogao da se divi mom trijumfu. Nije bio prisutan u Pećinama svetlosnih brodova zajedno sa drugim pilotima, keticima, lemiocima i časolozima u trenutku kad sam izronio iz kabine svoga broda. A tako sam žarko želeo da ih on može videti onako postrojene na mračnoj, čeličnoj stazi između dva reda brodova, da čuje njihovo brzo, uzbuđeno sašaptavanje kada sam im objavio da sam razgovarao sa boginjom! Da li bi i on sklopio ruke i poklonio mi se, onako kako su učinili i oni najsumnjičaviji i najmrzovoljniji majstori piloti? Da li bi me počastovao stiskom ruke, kao što su to učinili Stefan Karagar, Tomot i ostali njegovi prijatelji?
<BR>&nbsp;&nbsp;&nbsp;&nbsp;&nbsp;Baš šteta što nije bio prisutan u trenutku kad je Bardo izleteo između postrojenih pilota i zatopotao nogama trčeći k meni s toliko neobazrivog oduševljenja da je cela staza zazvonila kao zvono. Bio je to izvanredan trenutak. Bardo je ispružio svoje ogromne ruke i zaurlao: "Malori! Za ime Boga, znao sam da ne možeš poginuti!" Glas mu je ispunio Pećine poput ekspolozije bombe i on se naglo okrenuo oko sebe, da se obrati pilotima. "Koliko puta sam ovo govorio u poslednjih nekoliko dana? Još od Roloa Galivara nije bilo većeg pilota od Malorija! Još je i veći od Roloa Galivara, ubio me Bog ako nije!" Pogledao je pravo u Tomota koji je posmatrao njegovo ludiranje svojim odvratnim, mehaničkim očima. "Ti si rekao da se izgubio u vremenu sna? Ja sam rekao da plovi, da ponire kroz velove mnogostrukosti, i da će se vratiti kada, do đavola, bude gotov. Ti si rekao da je izgubljen u jednoj beskrajnoj petlji, da ga je uhvatila u zamku ta kučka od boginje koja se zove Tranzistorski Entitet? Ja sam rekao da je krenuo kući, roneći kroz prostor otmeno i snažno, vraćajući se svojim prijateljima i noseći otkriće koje će od njega načiniti majstora pilota. Kaži, jesam li bio u pravu? Majstor Malori - baš lepo zvuči! Pobogu, malecki, pobogu!"
<BR>&nbsp;&nbsp;&nbsp;&nbsp;&nbsp;Prišao mi je i zagrlio me tako da mi je gotovo polomio rebra, sve vreme me lupajući po leđima i ponavljajući: "Pobogu, malecki, pobogu!"
<BR>&nbsp;&nbsp;&nbsp;&nbsp;&nbsp;Piloti i stručnjaci sjatiše se oko mene, rukujući se sa mnom i raspitujući se o svemu. Justina, otmeno obučena u džempere i novo crno krzno, dodirnu mi čelo i pokloni se. "Vidi ti njega!" obrati se mojoj majci koja je plakala bez imalo ustezanja. (I meni samom se plakalo.) "Kad bi sad Soli bio tu!"
<BR>&nbsp;&nbsp;&nbsp;&nbsp;&nbsp;Moja majka se probi kroz gomilu i mi dodirnusmo čelo jedno drugom. Iznenadila me je, rekavši: "Umorna sam. Od tih učtivosti i formalnosti." Onda me poljubi u usta i zagrli me. "Tako si smršao", dodade, brišući oči nadlanicom rukavica. Podigla je čupave obrve i nabrala nos, mirišući. "Mršav kao harijan. I zaudaraš. Dođi da me obiđeš. Kad se obriješ i okupaš i kad akašici budu završili s tobom. Toliko se radujem."
<BR>&nbsp;&nbsp;&nbsp;&nbsp;&nbsp;"Svi se radujemo", oglasi se Lajonel, naklonivši se jedva primetno. Onda naglo zabaci glavu, uklonivši plavu kosu s očiju. "Pretpostavljam da smo svi fascinirani tim rečima tvoje boginje. Tajna života zapisana u najstarijoj DNK čovečjoj - šta misliš, šta je Ona time htela da kaže? I gde je, napokon, ta najstarija DNK?"
<BR>&nbsp;&nbsp;&nbsp;&nbsp;&nbsp;Još dok su akašici vukli moje prljavo, bradato, izmršavelo telo u svoju komoru da me deprogramiraju, odjednom mi je palo na pamet gde bi mogla biti ta najstarija DNK. Niknuvši u meni kao seme, ta misao se razgranala u ideju, a ideja se razvila u najneverovatniji plan. Da je Soli bio prisutan, možda bih i izbrbljao taj svoj sumanuti plan, tek da ga vidim kako se mršti. Ali on je bio daleko, pokušavajući da prodre u zakrivljene prostore Vilda ispunjene eksplodiranim zvezdama, i verovatno je mislio da sam već davno mrtav, ako je uopšte i mislio na mene.
<BR>&nbsp;&nbsp;&nbsp;&nbsp;&nbsp;Ali nisam bio mrtav, daleko od toga. Bio sam čudesno, razdragano živ. Iako mi je mnogostrukost gotovo uništila jadno telo, iako sam se odvojio od svoga broda i vratio se u ovo vreme tu dole, bio sam pun samopouzdanja i slavodobitnosti, kočoperan kako samo čovek može biti. Osećao sam da sam nepobediv, kao da lebdim na svežem povetarcu. Ketici to osećanje nazivaju visokim testosteronom, jer kad čovek uspe u onom što je naumio, telo mu se preplavi tim moćnim hormonom. Oni nas opominju da pripazimo na uticaj testosterona. Testosteron čini čoveka preterano agresivnim kažu oni, a agresivni ljudi se bore za uspeh i kako postaju sve uspešniji, tako stvaraju u sebi sve više testosterona. Tako nastaje jedan gadan začarani krug. Kažu da je testosteron u stanju da zatruje čoveku mozak i da mu deluje na rasuđivanje. Verujem da je to istina. Trebalo je više da obratim pažnju na ketike i njihovo učenje. Da nisam bio toliko pun sebe, da nisam bio toliko naduven od stisnutih vena, snažne krvi i oholog samopouzdanja, verovatno bih odmah odbacio svoj sumanuti plan da otkrijem najstariju DNK ljudskog roda. Ali u ovoj situaciji, prosto nisam mogao da dočekam da pridobijem Barda i ostale članove Reda za svoj plan, da bih se kupao u još većoj slavi.
<BR>&nbsp;&nbsp;&nbsp;&nbsp;&nbsp;Sledećih nekoliko dana nisam imao mnogo vremena da mislim na svoj plan, jer su me akašici i drugi stručnjaci stalno držali u poslu. Nikolos Stariji, Lord Akašik, do najsitnijih pojedinosti je ispitivao moja sećanja od trenutka kad sam napustio Nikadiju. Rezultate je kopirao u svoje računare. Mehaničari su me ispitivali o crnim telima i drugim pojavama na koje sam naišao u Entitetu. Bili su odgovarajuće impresionirani - zapanjeni je bolja reč - kada su saznali da Ona ima moć da menja obličja mnogostrukosti kako joj se dopada. Nekolicina starijih mehaničara nije mi poverovala, čak ni kad su ketici i akašici potvrdili da moja sećanja nisu privid, već posledica događaja koji su se stvarno odigrali. Mehaničari su, naravno, odvajkada znali da svaki model stvarnosti mora sadržavati svest kao osnovu. Ali Marta Raderford i Minima Džons, i još neki, odbili su da poveruju da Entitet može po svojoj volji da stvara i uništava Beskonačno Drvo. Upustili su se u opake prepirke sa Kolenijom Mor i još dva druga eshatologa, koje je, izgleda, više zanimala činjenica da u Entitetu žive ljudi od nekakve ezoterike i fizike. Zabavljali su me ogorčenost i sitničave svađe koje su moja otkrića izazvala među stručnjacima. Svidelo mi se što će programeri, neologičari, istoričari, čak i holisti, imati još dugo, mnogo tema za razgovore.
<BR>&nbsp;&nbsp;&nbsp;&nbsp;&nbsp;Bio sam veoma radoznao kad je majstor časolog, uz pomoć jednog mladog programera lupeškog izgleda, pročitao memorije brodskog računara i otvorio zapečaćeni brodski sat. Iako je bilo zabranjeno da se pilotu odmah na povratku kaže koliko je unutrašnjeg vremena proteklo, to se skoro uvek kršilo. Saznao sam da sam, prema unutrašnjem vremenu, ostario pet godina i četrdeset tri dana. (I osam sati, deset minuta i trideset dva sekunda.) "Koji je danas dan?" upitao sam. I časolog mi je rekao da je dvadeset osmi dan zimskog proleća godine 2930. Dakle, u Nikadiji jedva da je prošlo pola godine. Ja sam ostario pet godina, a Katarina samo jednu desetinu od toga. Surovo vreme, pomislio sam, ne možeš pobediti surovo vreme. Nadao sam se da ta različita otkucavanja Katarininog i mog unutrašnjeg sata neće biti tako surova za nas kao što su bila za Justinu i Solija.
<BR>&nbsp;&nbsp;&nbsp;&nbsp;&nbsp;Kasnije istog dana - bilo je to sledećeg dana nakon mog povratka - bio sam pozvan u Kulu Vremečuvara. Vremečuvar, na kome se uopšte nije videlo da je ostario, ponudio mi je da sednem u ukrašenu stolicu ispred staklenih prozora. Hodao je gore-dole po osvetljenoj sobi, crvene papuče su mu upadale u bele krznene prostirke na podu, i odmeravao me je pogledom dok sam ja slušao otkucaje njegovih satova. "Tako si mršav", rekao je. "Moji časolozi mi kažu da je bilo previše usporenog vremena. Koliko puta sam te opominjao da vodiš računa o usporenom vremenu?"
<BR>&nbsp;&nbsp;&nbsp;&nbsp;&nbsp;"Bilo je mnogo opasnih trenutaka", odvratih ja. "Morao sam da mislim brzinom svetlosti, kako ti kažeš. Da nisam koristio usporeno vreme, sada bih bio mrtav."
<BR>&nbsp;&nbsp;&nbsp;&nbsp;&nbsp;"Ubrzanja su ti istrošila telo."
<BR>&nbsp;&nbsp;&nbsp;&nbsp;&nbsp;"Dobro, ostatak ovog godišnjeg doba provešću klizajući. I jedući. Telo će mi se oporaviti."
<BR>&nbsp;&nbsp;&nbsp;&nbsp;&nbsp;"Kad ovo govorim mislim na tvoj um, ne na telo", objasni on. On steže pesnicu i poče da je masira drugom rukom. "To jest, tvoj um, tvoj mozak je stariji pet godina."
<BR>&nbsp;&nbsp;&nbsp;&nbsp;&nbsp;"Ćelije uvek mogu da se podmlade", podsetih ga.
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;Nisam imao želju da s njim raspravljam o vremenskim distorzijama mnogostrukosti i zato sam se samo promeškoljio u stolici rekavši: "Pa, baš je lepo kod kuće."
<BR>&nbsp;&nbsp;&nbsp;&nbsp;&nbsp;On protrlja svoj smežurani vrat. "Ponosim se tobom, Malori. Proslavio si se, a? Napravio si karijeru. Već se govori da treba da postaneš majstor pilot, znaš li to?"
<BR>&nbsp;&nbsp;&nbsp;&nbsp;&nbsp;U stvari, moji drugovi piloti kao Bardo i Sonderval, nisu tako reći ni o čemu drugom govorili od kad sam se vratio. Čak mi je i Lajonel, koji je svojevremeno prezirao moja neodmerena hvalisanja, rekao u poverenju da je moje napredovanje u krug Majstora gotovo sigurno.
<BR>&nbsp;&nbsp;&nbsp;&nbsp;&nbsp;"Veliko otkriće", nastavi Vremečuvar. Provukao je prste kroz svoju gustu sedu kosu. "Veoma sam zadovoljan."
<BR>&nbsp;&nbsp;&nbsp;&nbsp;&nbsp;U stvari, mislio sam da uopšte nije bio zadovoljan. Ili da mu je, možda, bilo drago što me opet vidi, što opet može da mi pokretom ruke zamrsi kosu na potiljku kao kad sam bio dečak, ali verujem da mu ni najmanje nisu prijale moja iznenadna slava i popularnost. Bio je ljubomoran po prirodi, čovek koji nikad neće dozvoliti da njegovo prvo mesto među muškarcima i ženama našeg Reda bude dovedeno u pitanje.
<BR>&nbsp;&nbsp;&nbsp;&nbsp;&nbsp;"Da nije bilo tvoje knjige pesama", rekoh, "sad bih bio više nego mrtav." Onda mu ispričah sve što mi se događalo na putovanju. Nije ničim pokazao da je moć Entiteta na njega ostavila utisak.
<BR>&nbsp;&nbsp;&nbsp;&nbsp;&nbsp;"Tako dakle, pesme. Dobro si ih naučio?"
<BR>&nbsp;&nbsp;&nbsp;&nbsp;&nbsp;"Da, Vremečuvaru."
<BR>&nbsp;&nbsp;&nbsp;&nbsp;&nbsp;"Ahhh." Nasmešio se, položivši mi na rame svoju ruku punu ožiljaka. Lice mu je bilo surovo, teško za tumačenje. Izgledao je istovremeno i zadovoljan i ožalošćen, kao da ne može da se odluči da li je dobro uradio kad mi je dao knjigu pesama.
<BR>&nbsp;&nbsp;&nbsp;&nbsp;&nbsp;Stao je iznad mene i ja sam pogledao u odraz svoje slike u njegovim crnim očima i postavio mu pitanje koje mi je gorelo sve vreme u umu. "Otkud si znao da će Entitet tražiti da mu kazujem pesme? I te pesme koje mi je tražio - dve su bile upravo one koje si mi ti recitovao!"
<BR>&nbsp;&nbsp;&nbsp;&nbsp;&nbsp;On napravi neku neodređenu grimasu. "Pa, nisam mogao znati. Nagađao sam."
<BR>&nbsp;&nbsp;&nbsp;&nbsp;&nbsp;"Ali mora da si znao da Entiet igra igre zagonetanja o staroj poeziji. Otkud si to znao?"
<BR>&nbsp;&nbsp;&nbsp;&nbsp;&nbsp;On mi snažno steže rame; prsti su mu bili kao grabljivi drveni korenovi. "Nemoj me ispitivati, proklet bio! Zar si zaboravio na pristojnost?"
<BR>&nbsp;&nbsp;&nbsp;&nbsp;&nbsp;"Nisam ja jedini. Akašici i ostali, svi će se pitati otkud si znao."
<BR>&nbsp;&nbsp;&nbsp;&nbsp;&nbsp;"Neka se pitaju."
<BR>&nbsp;&nbsp;&nbsp;&nbsp;&nbsp;Jednom prilikom, kad mi je bilo dvanaest godina, Vremečuvar mi je rekao da je tajno znanje isto što i moć. Bio je čovek koji čuva tajne. Dok smo satima razgovarali, tiho se kretao po sobi ne dajući mi priliku da ga upitam o onom nekadašnjem događaju niti o ma čemu drugom. Naručio je kafu i popio je stojeći, premeštajući se s noge na nogu. Često je prilazio prozoru i posmatrao zgrade Akademije, sve vreme vrteći polako glavom i stežući i opuštajući vilice. Možda je žudeo da podeli svoje tajne sa mnom (ili ma kim) - ne znam. Delovao je kao snažna i energična životinja sputana u malom prostoru. Zaista, neki su govorili da nikada ne izlazi iz Kule jer se boji tog sveta jurećih saonica, klizavog leda i ljudi sklonih da ubijaju. Ali ja nisam verovao u to. Čuo sam i drugi trač: jedan pijani časolog tvrdio je da Vremečuvar ima dvojnika koga ostavlja da se bavi poslovima Reda dok on sam noću izlazi na ulice i kao vuk-samotnjak traga po klizoulicama za onima koji bi bili toliko glupi da kuju zavere protiv njega. Prenosili su se čak i glasovi da povremeno napušta Grad na duže vreme; neki su govorili da ima svoj sopstveni brod koji putuje brzinom svetlosti i da ga krije negde u Pećinama. Da li je on još pre čitavog jednog ljudskog veka otkrio isto što i ja i tajnu sačuvao za sebe? Izgledalo mi je sasvim moguće. Bio je neustrašiv čovek i toliko pun života da su mu sigurno bili potrebni svež vetar u lice, treperavi kristali oluje brojeva, ledena, jednostavna lepota ponoćnih zvezda. On, koji je toliko voleo život, rekao mi je jednom da su trenuci čovekovog života isuviše dragoceni da bi se rasipali na spavanje. Zato je sprovodio svoju disciplinu nespavanja i koračao gore-dole dok su mu se mišići stezali i opuštali, stezali i opuštali; koračao je tako sve vreme osvetljeno danom i svu dugu noć gonjen adrenalinom i krvlju punom kofeina i vlastitom potrebom da vidi, čuje i bude.
<BR>&nbsp;&nbsp;&nbsp;&nbsp;&nbsp;Osetio sam izuzetno sažaljenje prema njemu (i prema samome sebi što moram da podnosim ta sitničava propitivanja) i rekao: "Izgledaš mi zabrinut."
<BR>&nbsp;&nbsp;&nbsp;&nbsp;&nbsp;Nije trebalo to da kažem. Vremečuvar je mrzeo sažaljenje, šta više, prezirao je one koji ga osećaju, naročito kad ga osećaju prema sebi samima. "Zabrinut! Šta ti znaš o brigama! Kad budeš čuo meheničare kako mi podnose molbe da pošaljem ekspediciju u nebulu Entiteta, tek onda smeš da mi pričaš o zabrinutosti, proklet bio!"
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Pa, hoću da kažem da me Marta Raderford i njena klika teraju da organizujem veliku ekspedciju! Ona hoće da pošaljem jedan duboki brod u Entitet! Kao da mogu tek tako dozvoliti da izgubim jedan duboki brod i hiljadu stručnjaka! Misle da će i oni imati sreće, zato što si je ti imao. A eshatolozi već postavljaju zahteve da, ako bude ekspedicije, oni budu na njenom čelu."
<BR>&nbsp;&nbsp;&nbsp;&nbsp;&nbsp;Stegao sam šakama doručja naslonjače. "Žao mi je što je moje otkriće prouzrokovalo toliko problema." U stvari, nije mi ni najmanje bilo žao. Bio sam oduševljen što je moje otkriće - zajedno sa Solijevim - nateralo uglavnom spokojne stručnjake našeg Reda da se pokrenu.
<BR>&nbsp;&nbsp;&nbsp;&nbsp;&nbsp;"Otkriće?" zareža on. "Kakvo otkriće?" On priđe prozoru i ćutke zapreti pesnicom sivim, olujnim oblacima što su se nadnosili nad grad sa juga. Nije voleo hladnoću, setih se, i mrzeo je sneg.
<BR>&nbsp;&nbsp;&nbsp;&nbsp;&nbsp;"Entitet... Ona je rekla da se tajna života..."
<BR>&nbsp;&nbsp;&nbsp;&nbsp;&nbsp;"Tajna života! Ti veruješ u te obmane lažljivog megamozga? Tandara-broć! Ne postoji nikakva tajna u 'najstarijoj čovekovoj DNK', ma šta to bilo. Nema tajne, razumeš? Tajna života je život sam: nastavlja se i nastavlja i to je sve."
<BR>&nbsp;&nbsp;&nbsp;&nbsp;&nbsp;Kao da želi da podvuče njegov pesimizam, oglasi se u tom trenutku duboko, šuplje zvono jednog od njegovih zidnih satova, i on primeti: "Na Uradetu je Nova godina. Poubijaće sve bebe sa bolesnom koštanom srži koje su se rodile u ovoj godini, napijaće se i sparivaće se sav dan i svu noć, sve dok utrobe svih žena opet ne budu pune. I tako se to nastavlja i nastavlja i nastavlja."
<BR>&nbsp;&nbsp;&nbsp;&nbsp;&nbsp;Rekoh mu da mislim da je Entitet govorio istinu.
<BR>&nbsp;&nbsp;&nbsp;&nbsp;&nbsp;Grubo se zacerekao, a sasušena koža oko očiju mu popuca kao led u proleće. "Kukavičje jaje!" ogorčeno mi dobaci, i ja to shvatih kao jedan od njegovih arhaičnih izraza. "Bog govori istinu, bog govori laži - ima li razlike?"
<BR>&nbsp;&nbsp;&nbsp;&nbsp;&nbsp;Rekoh mu na to da nameravam da otkrijem najstariju čovekovu DNK.
<BR>&nbsp;&nbsp;&nbsp;&nbsp;&nbsp;Opet se nasmejao; smejao se toliko da mu se usne potpuno povukoše, ostavivši iskežene bele i dugačke zube, dok su mu iz očiju potekle suze. "Tako, imaš plan. Sve vreme nešto planiraš, još otkad si bio dečak. Sećaš li se kad sam te podučavao usporenom vremenu? Kad sam ti rekao da čovek mora da bude strpljiv i čeka dok mu prvi talasi adađa ne preplave um, a ti si mi odgovorio da mora postojati neki način da se vreme uspori tako da se preskoči normalni redosled stavova. Čak si imao plan da uđeš u usporeno vreme bez pomoći svog brodskog računara! A zašto? Zato što ti je strpljenje oduvek zadavalo problema. I još je tako. Zar ne možeš da sačekaš da vidiš da li će stručnjaci za kalemljenje i otiske - ili eshatolozi, istoričari i ketici - moći da otkriju tu najstariju DNK? Zar ti nije dovoljno što ćeš po svoj prilici biti proizveden u majstora pilota?"
<BR>&nbsp;&nbsp;&nbsp;&nbsp;&nbsp;Protrljah lagano brid svoga nosa. "Ako ti podnesem molbu da mi dozvoliš da organizujem vlastitu malu ekspediciju, hoćeš li mi odobriti?"
<BR>&nbsp;&nbsp;&nbsp;&nbsp;&nbsp;"Podneseš molbu?" upita on. "Zašto tolike formalnosti? Zašto me prosto ne upitaš?"
<BR>&nbsp;&nbsp;&nbsp;&nbsp;&nbsp;"Zato", rekoh ja polako, "što ću biti prinuđen da prekršim jedan od zaveta."
<BR>&nbsp;&nbsp;&nbsp;&nbsp;&nbsp;"Ah, tako."
<BR>&nbsp;&nbsp;&nbsp;&nbsp;&nbsp;Nastala je duga tišina, dok je stajao poput neke ledene skulpture.
<BR>&nbsp;&nbsp;&nbsp;&nbsp;&nbsp;"Dakle, Vremečuvaru?"
<BR>&nbsp;&nbsp;&nbsp;&nbsp;&nbsp;"Koji zavet hoćeš da prekršiš?"
<BR>&nbsp;&nbsp;&nbsp;&nbsp;&nbsp;"Osmi zavet", odgovorih.
<BR>&nbsp;&nbsp;&nbsp;&nbsp;&nbsp;"Ah, tako", ponovi on, zagledavši se kroz prozor u pravcu zapada. Osmi zavet je bio sporazum sklopljen pre tri hiljade godina između osnivača Nikadije i primitivnih Alaloija, koji su živeli u pećinama šest hiljada milja zapadno od Grada.
<BR>&nbsp;&nbsp;&nbsp;&nbsp;&nbsp;"Oni su neandertalci", objasnih. "Pećinski ljudi. Njihova kultura, njihova tela... tako su stari."
<BR>&nbsp;&nbsp;&nbsp;&nbsp;&nbsp;"I ti bi hteo da mi podneseš molbu da te pustim da otputuješ do Alaloija i uzmeš uzorke tkiva s njihovih živih tela?"
<BR>&nbsp;&nbsp;&nbsp;&nbsp;&nbsp;"Najstarija čovekova DNK", podsetih ga. "Zar nije prava ironija to što ću je naći tako blizu tvoje kuće?"
<BR>&nbsp;&nbsp;&nbsp;&nbsp;&nbsp;Kada sam mu napokon ispričao pravu prirodu svoga plana, on se saže i uhvati me za članke na rukama, oslonivši se svom težinom na doručja naslonjače. Ogromna glava mu je bila tik uz moju; osetio sam miris kafe i krvi u njegovom dahu. "Prokleto opasan plan, po tebe i po Alaloije", reče on.
<BR>&nbsp;&nbsp;&nbsp;&nbsp;&nbsp;"Nije toliko opasan", odvratih ja, pun samopouzdanja. "Preduzeću mere predostrožnosti. Paziću šta radim."
<BR>&nbsp;&nbsp;&nbsp;&nbsp;&nbsp;"Opasan, kad kažem! Prokleto opasan."
<BR>&nbsp;&nbsp;&nbsp;&nbsp;&nbsp;"Hoćeš li mi odobriti molbu?" upitah ga još jednom.
<BR>&nbsp;&nbsp;&nbsp;&nbsp;&nbsp;On mi uputi pogled pun bola, kao da donosi najtežu odluku u životu. Nije mi se dopalo njegovo lice.
<BR>&nbsp;&nbsp;&nbsp;&nbsp;&nbsp;"Vremečuvaru?"
<BR>&nbsp;&nbsp;&nbsp;&nbsp;&nbsp;"Razmotriću tvoj plan", hladno reče on. "Obavestiću te o svojoj odluci."
<BR>&nbsp;&nbsp;&nbsp;&nbsp;&nbsp;Skrenuo sam pogled sa njegovog lica i okrenuo glavu u stranu. Nije ličilo na njega da bude tako neodlučan. Slutio sam da se lomi između kršenja zaveta i ispunjenja svojih vlastitih poziva na istraživanja; ali slutio sam pogrešno. Proći će godine, međutim, dok ne budem otkrio tajnu njegove neodlučnosti.
<BR>&nbsp;&nbsp;&nbsp;&nbsp;&nbsp;Naglo me je otpustio. Kada sam ustao, ustanovih da mi je ivica naslonjače presekla krvotok; noge su mi bridele i bile utrnute. Dok sam trljanjem vraćao život u mišiće, on je stajao kraj prozora, razgovarajući sam sa sobom. Kao da nije bio svestan da sam još tu. "Nastavlja se i nastavlja", tiho je govorio, "nastavlja, nastavlja i nastavlja se."
<BR>&nbsp;&nbsp;&nbsp;&nbsp;&nbsp;Izišao sam iz odaje osećajući se kao i uvek: iscrpljen, ushićen i zbunjen.
<BR>
<BR>&nbsp;&nbsp;&nbsp;&nbsp;&nbsp;Dani (i noći) koji su zatim usledili bili su mi najlepši u životu. Jutra sam provodio na širokim klizoulicama posmatrajući inostrance kako se bore sa gustim snegom u jeku zime. Bilo je pravo zadovoljstvo opet udisati svež vazduh, osećati miris borovih iglica, sveže ispečenog hleba i vanzemaljaca, klizati se opet niz dobro poznate ulice Grada. Duga popodneva bila su ispunjena razgovorima sa prijateljima uz kafu, u kafanama poređenim duž belog leda Puta. Prvog takvog popodneva, Bardo i ja sedeli smo za jednim stočićem pored zamagljenog prozora i posmatrali rojeve ljudskih bića kako prolaze ulicom, razmenjujući priče o svojim putovanjima. Pijuckao sam svoju žutomrku kafu i raspitivao se šta ima novo sa Delorom vi Tout, Kvirin i Li Tošom, i ostalim naših drugovima pilotima. Većina ih je, objasnio mi je Bardo, u tom trenutku bila raštrkana po galaksiji, poput šake dijamanata bačenih u noćno more. Samo su se Li Toš i Sonderval i još nekoliko drugih do sada vratili sa svojih putovanja.
<BR>&nbsp;&nbsp;&nbsp;&nbsp;&nbsp;"Zar nisi čuo?" upita on naglo, naručivši tanjir biskvita. "Li Toš je otkrio prapostojbinu Dargina. U neko drugo vreme to bi bilo zapaženo otkriće, čak i veliko otkriće. Da, ali on ima nesreću da je polagao zakletvu u isto vreme kad i Malori Ringes." On umoći svoj biskvit u kafu i lagano dodade: "Bardo je takođe imao nesreću da polaže zakletvu u isto vreme."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;Žvaćući biskvite, ispričao mi je svoje putovanje: nakon što je proputovao, od zvezde do zvezde gotovo celu nebulu Rozetu, pokušao je da podmiti enciklopediste na Ksandriji da mu dozvole da uđe u njihovo svetilište. Budući da su tajanstveni enciklopedisti poznati po svom ljubomornom čuvanju ogromnih i dragocenih prikupljenih znanja, i da su mrzeli i pribojavali se moći našeg Reda, bio se prerušio u princa Letosveta, što mu i nije bilo baš teško da uradi.
<BR>&nbsp;&nbsp;&nbsp;&nbsp;&nbsp;"Stotinu mana (indijska, persijska i turska mera za težinu od dvanaest do preko četrdeset kilograma.) jarkonskih plavih zvezda platio sam tim prljavim epruvetašima da bih ušao u njihovo svetilište", nastavi on. "I pored toga što su me oderali s tom cenom - oprosti mi prijatelju, priznajem da sam, uprkos našem zavetu na siromaštvo, sačuvao jedan deo, samo delić svog nasledstva - ah, gde sam ono stao? Da, enciklopedisti. Iako su mi na prevaru uzeli čitavo bogatstvo, nisu me pustili u svetilište, misleći da će se takva budala kao ja zadovoljiti ako napuni glavu iz jedne od njihovih manjih zbirki ezoterike. I eto, trebalo mi je dobrih dvadeset dana pre nego što sam shvatio da su informacije koje žudno gutam plitke k'o bara otopljenog snega, ali nisam ja glup, čoveče, je l' da? Ne, nisam glup, i zato sam rekao onom prepredenom majstoru enciklopedisti da ću unajmiti pesnika-bojovnika da ga otruje ako mi ne otvori vrata u samom srcu svetilišta. Poverovao mi je, blesan jedan, i tako sam uronio svoj mozak u njihove zabranjene zbirke, u kojima čuvaju stare istorije i najstarije komentare Stare Zemlje. I..."
<BR>&nbsp;&nbsp;&nbsp;&nbsp;&nbsp;Tu je zastao da uzme gutljaj kafe i smaže još nekoliko biskvita.
<BR>&nbsp;&nbsp;&nbsp;&nbsp;&nbsp;"I već sam se umorio od pričanja o ovome, jer su mi mozak isušili akašici i bibliotekari, ali pošto si ti moj najbolji prijatelj, pa, trebalo bi da znaš da sam pronašao tajno znanje u zabranjenoj zbirci koje me je odvelo u samo srce prošlosti, tako sam bar mislio. Na Staroj Zemlji, neposredno uoči Seoba, mislim, postojao je neobičan religiozni red, zvan arkeolozi. Održavali su čudne rituale poznate pod nazivom Iskopavanja. Treba li još nešto da ti kažem? Pa, eto, sveštenici i sveštenice tog reda upotrebljavali su vojske robova-đakona da s mukom prosejavaju slojeve prašine tražeći zatrpane krhotine od gline i druge relikvije prošlosti. Arkeolozi - a ovo je biser od podataka u onoj zabranjenoj zbirci - bili su, citiram: 'Oni sledbenici Henrilšemena koji su verovali u obožavanje predaka. Verovali su da se saobraćanje sa svetom duhova može ostvariti prikupljanjem predmeta koje su njihovi preci imali u rukama i, u pojedinim slučajevima, prikupljanjem samih leševa predaka. Ah, hoćeš li još kafe? Ne? Dobro. Ti arkeolozi, kao i svi drugi svešteni redovi, pretpostavljam, bili su izdeljeni u mnogo raznih grupica i sekti. Jedna od tih sekti - mislim da su se zvali agiptolozi - sledila je učenje jednog Flindersa Pitra i Čampoliona. Druga jedna sekta iskopavala je leševe koji su se održali pomoću bitumena. Onda su te leševe drobili u prah. Taj prah - da ne veruješ - gutali su kao svetinju, verujući da će tako životna snaga njihovih predaka ojačati njihovu. Kako su se smenjivala pokolenja, nastavljajući i nastavljajući, kako bi rekao vremečuvar, eto, oni su mislili da će čovek na kraju biti potpuno očišćen i da će postati besmrtni. Je li te gnjavim? Nadam se da ne, jer ti moram još reći i za onu sektu čiji su prvosveštenici sebe nazivali kuratorima. Uoči treće razmene holokausta, ti kuratori i njihovi podređeni, obrađivači podataka, sortirači i đakoni, natovarili su jedan muzejski brod starim kamenjem i kostima i neistrulelim leševima predaka koje su zvali mamijama. I taj njihov brod - dali su mu ime Višna - spustio se na jedan od svetova Darginija. Naravno, kuratori nisu bili dovoljno obrazovani da u bićima koje prvi put vide prepoznaju razumne vanzemaljce. Žalosno, ali počeli su da kopaju po prahu te prastare civilizacije. Nisu mogli znati da se Dargini užasavaju vlastite prošlosti - kao što bi i trebalo. I tako je, prijatelju moj nastao prvi Čovek-Dargini."
<BR>&nbsp;&nbsp;&nbsp;&nbsp;&nbsp;Nastavili smo da pijemo kafu i zapodenuli razgovor o tom sramnom, izuzetnom ratu - jedinom ratu koji se ikada vodio između čovečanstva i jedne vanzemaljske rase. Kad sam mu čestitao što je napravio odlično otkriće, on je tresnuo debelom rukom o sto i uzviknuo: "Nisam završio! Nadam se da ti nije dosadilo, jer upravo se spremam da ti ispričam najvažniji deo svoje male pustolovine. Dakle, nakon uspeha koji sam požnjeo kod enciklopedista - da, da, priznajem, imao sam uspeha - bio sam ispunjen radošću. 'Tajna čovekove besmrtnosti leži u našoj prošlosti i u našoj budućnosti', tako glasi poruka Jeldri, zar ne? Pa, lepo, ja nisam skrajer, i šta ja onda mogu da kažem o budućnosti? Ali prošlost, e pa, mislim da sam otkrio ključnu kariku u lancu koji nas spaja sa prošlošću. I jesam. Možda će se dokazati da moje mamije sadrže veoma staru DNK, šta misliš? U svakom slučaju, evo najvažnijeg: toliko sam bio pun radosti da sam pojurio kući, u Nikadiju. Hteo sam da budem prvi koji će se vratiti sa značajnim otkrićem, to ti je jasno. Moraš to sebi predstaviti: proslavio bih se. Iskušenici bi se gurali, samo da dobiju čast da mi dodirnu odeću. Vešte kurtizane bi meni plaćale, samo da dobiju zadovoljstvo da otkriju kakav čovek živi ispod te odeće. Kako bi mi život postao uzbudljiv! Ali Bardo je postao nepažljiv! Žureći od jednog prozora do drugog prestao sam da obraćam dovoljno pažnje."
<BR>&nbsp;&nbsp;&nbsp;&nbsp;&nbsp;Neću ovde beležiti sve što mi je prijatelj ispričao. Ukratko rečeno, dok je prelazio s prozora na prozor u opasnom proređenom prostoru Danladi, napravio je grešku od koje bi i najmlađi pripravnik pocrveneo. Prilikom projektovanja mape za grupu odluke propustio je da pokaže da je u funkciji jedan prema jedan, i zato je upao u beskonačnu petlju. Ali Bardo je bio lenj i nije hteo da provede stotinak i više dana unutrašnjeg vremena tragajući za takvom mapom. Taj lenji ali genijalni čovek imao je ideju kako da trenutno pobegne iz petlje, i poigravao se tom idejom. Posle svega sedam sati provedenih u unutrašnjem vremenu, osetio je oštri ukus ploda genijalnosti. Dokazao je da odnos jedan prema jedan između tačaka u sadašnjosti i tačaka u prošlosti uvek postoji, da se pilot uvek može vratiti na ma koju tačku već pređene staze. Šta više, bio je to konstrukcioni dokaz; što će reći da ne samo da je dokazao da takva mapa postoji, već i pokazao kako se ona može konstruisati. Tako je izradio mapu sa zvezdom odmah iza Ksandarijine. Ispao je na svemirske staze, u poznati prostor kroz koji je nedavno prošao. I onda je krenuo na put kući, u Nikadiju.
<BR>&nbsp;&nbsp;&nbsp;&nbsp;&nbsp;"Sada jure za mnom.", nasmejao se glasno. "Zar to nije ironija: ja, glupan kakav sam, nabasao sam na petlju i tako dokazao najveću od manjih nedokazanih teorema. Bardova teorema bumeranga - tako su pripravnici nazvali moju malu kartografsku teoremu. Čak se priča da će me unaprediti u majstora, jesi li i ti čuo? Ja, Bardo, majstor pilot! Da, sad jure za mnom, ona Kolenija i njene druge sa pohotnim usnama i prelepim, mesnatim kukovima. Sperma mi teče kao magma, prijatelju. Slavan sam! Da, ali ne toliko kao ti, a?"
<BR>&nbsp;&nbsp;&nbsp;&nbsp;&nbsp;Razgovarali smo celo popodne, sve dok svetlost nije zamrla na sviom nebu i kafana se ispunila izgladnelim ljudima. Naručili smo ogromnu porciju tovljenog mesa i razna egzotična jela koja je Bardo najviše voleo. Zabio mi je prst u rebra i rekao: "Sav si se pretvorio u kost i kožu!" Opet je stao da hvali moje otkriće, i tada sam mu ispričao svoj novi plan.
<BR>&nbsp;&nbsp;&nbsp;&nbsp;&nbsp;"Hoćeš - šta?" upitao je, brišući ubrusom usta od sokova iz mesa. "Da otputuješ kod Alaloija i da im ukradeš DNK? To je genokrađa, zar ne?" Shvativši da je tu užasnu reč izgovorio suviše glasno, osvrnuo se oko sebe i prešao u zaverenički šapat. "Ne smemo da krademo DNK, čak ni od Alaloija, zar ne?"
<BR>&nbsp;&nbsp;&nbsp;&nbsp;&nbsp;"Nije to baš prava genokrađa", odvratih mirno. "Nije baš kao kad bismo upotrebili njihovu DNK da pravimo fiziološke otrove ili da ih kloniramo, ili..."
<BR>&nbsp;&nbsp;&nbsp;&nbsp;&nbsp;"Genokrađa je genokrađa", preseče me on. "A šta je sa zavetima? Vremečuvar to nikada neće dozvoliti, hvala Bogu!"
<BR>&nbsp;&nbsp;&nbsp;&nbsp;&nbsp;"Možda i hoće."
<BR>&nbsp;&nbsp;&nbsp;&nbsp;&nbsp;Rekao sam mu za svoju molbu, a on je postao mrzovoljan i svadljiv.
<BR>&nbsp;&nbsp;&nbsp;&nbsp;&nbsp;"Pobogu, pa ne možemo tek tako da uzmemo letelicu i da se spustimo na jedno od njihovih ostrva i zatražimo da nam ispumpaju malo sperme u epruvetu, zar ne?"
<BR>&nbsp;&nbsp;&nbsp;&nbsp;&nbsp;"Moj plan je drukčiji", rekoh.
<BR>&nbsp;&nbsp;&nbsp;&nbsp;&nbsp;"Ah, ne, mislim da ne želim to da slušam." Pojeo je još nekoliko biskvita, obrisao usta i prdnuo.
<BR>&nbsp;&nbsp;&nbsp;&nbsp;&nbsp;"Otići ćemo kod Alaloija prerušeni. Ne bi trebalo da je teško naučiti njihove običaje i sastrugati im malo ćelija kože sa dlanova."
<BR>&nbsp;&nbsp;&nbsp;&nbsp;&nbsp;"Ah, ne", usprotivi se on ponovo. "Oh, loše će biti po Barda i loše po tebe ako tvrdoglavo ustraješ u tom suludom planu. I šta misliš, kako ćemo moći da se prerušimo? Oh, ne, molim te, nemoj mi govoriti, dosta mi je tvojih planova."
<BR>&nbsp;&nbsp;&nbsp;&nbsp;&nbsp;"Ima načina", rekoh. "Sećaš li se priče o Goševanu? Uradićemo kao i on. Otići ćemo sekaču i daćemo da nam izvaja tela. Alaloji će misliti da smo im rođaci."
<BR>&nbsp;&nbsp;&nbsp;&nbsp;&nbsp;Opet je prdnuo i podrignuo. "To je suludo! Molim te, Malori, pogledaj mi u oči i priznaj da je suludo! Pobogu, ne možemo valjda postati Alaloji? I otkud ti pomisao da je DNK Alaloija starija od bilo koje druge? Pošto sam već otkrio mamije stare tri hiljade godina pre Seoba, zašto ne bismo... ti, ja i Li Toš organizovali još jednu ekspediciju do Dargina? Na kraju krajeva, sigurno znamo da se na jednom od njihovih svetova nalaze ostaci broda-muzeja."
<BR>&nbsp;&nbsp;&nbsp;&nbsp;&nbsp;Zakašljao sam se i protljao brid svoga nosa. Nisam još za sada želeo da mu ukažem na činjenicu da nemamo pojma gde da tražimo olupine tog broda-muzeja. "DNK Alaloija je verovatno stara pedeset hiljada godina", objasnih mu.
<BR>&nbsp;&nbsp;&nbsp;&nbsp;&nbsp;"Je li to istina? Mi ništa ne znamo o Alaloijima, osim da su toliko glupi da nemaju čak ni jezik!"
<BR>&nbsp;&nbsp;&nbsp;&nbsp;&nbsp;Nesmešio sam se jer se namerno pravio lud. Ispričao sam mu sve što se znalo o Alaloijima, tim sanjarima koji su svoju ljudskost ugradili u neandertalska tela. Prema mišljenju istoričara, preci Alaloia mrzeli su porok i trulež civilizacije, ma koje civilizacije. Zato su pobegli u dugim brodovima sa Stare Zemlje. Pošto su želeli da žive onako kako su mislili da je prirodno, izvršili su povratnu mutaciju nekih svojih hromozoma, da bi što bolje odgajili snažnu i primitivnu decu za život na nekom od još netaknutih svetova koje su se nadali da će otkriti. U jednom od svojih dugih brodova nosili su zaleđeno telo jednog neandertalskog dečaka koje je bilo otkriveno u ledu Cibira, najsevernijeg kontinenta Stare Zemlje. Ponovo su upleli niti zamrznute DNK; s tom replikom dečakove DNK izvršili su svoje obrede i u svoje oplodne ćelije ugradili prastare hromozome. Kasnija pokolenja, pokolenja nastala pomoću eksperimenata i odabiranja pećinskih ljudi - da upotrebim taj prastari, neuki izraz - spustila su se na Ledopad. Uništili su svoje brodove, umotali se u krzna sa kapuljačama i otišli da žive u mraznim šumama Deset hiljada ostrva.
<BR>&nbsp;&nbsp;&nbsp;&nbsp;&nbsp;"Zanimljivo", primeti Bardo. "Ali jedna stvar mi se ne dopada. Naravno, ništa mi se ne dopada iz te tvoje priče, ali jedna stvar mi se užasno ne dopada u svim tim tvojim planovima da tragaš za najstarijom čovekovom DNK."
<BR>&nbsp;&nbsp;&nbsp;&nbsp;&nbsp;Naručio je još jednu kafu i popio je. Bacivši potom pogled preko kafane na jednu lepuškastu pripravnicu istoričarku, stao je da je zavodi očima.
<BR>&nbsp;&nbsp;&nbsp;&nbsp;&nbsp;"Pa, kaži mi već jednom", pozvah ga ja.
<BR>&nbsp;&nbsp;&nbsp;&nbsp;&nbsp;Nerado je skrenuo pogled, uperio ga u mene i rekao: "Šta je boginja podrazumevala kad je rekla da je tajna života zapisana u najstarijoj DNK ljudskog roda? Moramo to pažljivo razmotriti. Šta je podrazumevala pod 'starim'?"
<BR>&nbsp;&nbsp;&nbsp;&nbsp;&nbsp;"Šta hoćeš da kažeš - 'šta je podrazumevala pod starim'?"
<BR>&nbsp;&nbsp;&nbsp;&nbsp;&nbsp;Naduo je obraze i opsovao. "Proklet da si, zašto mi stalno na pitanja odgovaraš pitanjima? Staro - šta je staro? Da li jedna ljudska vrsta ima stariju DNK od druge? Kako može jedan živi čovek imati stariju DNK od drugog?"
<BR>&nbsp;&nbsp;&nbsp;&nbsp;&nbsp;"Cepidlačiš sa značenjem reči kao da si semantičar."
<BR>&nbsp;&nbsp;&nbsp;&nbsp;&nbsp;"Ne slažem se." Skinuo je rukavicu i počeo da čačka svoj zamašćeni nos. "DNK moje kože veoma je stara, pobogu! Delovi genoma evoluiraju već četiri milijarde godina. Eto, to je staro rekao bih, i ako hoćeš da cepidlačim sa značenjem reči, u redu. Šta ćemo sa atomima od kojih se sastoji moja DNK? Još su stariji, rekao bih, jer su nastali u srcu zvezda pre deset milijardi godina."
<BR>&nbsp;&nbsp;&nbsp;&nbsp;&nbsp;Zagrebao je po nosu i podigao prst. Ispod dugačkog nokta nalazilo se malo masnoće i mrtvih, požutelih ćelija kože. "Evo ti tajne života", reče on. Izgleda da je bio veoma zadovoljan i ponovo je počeo da se pogledom udvara istoričarki.
<BR>&nbsp;&nbsp;&nbsp;&nbsp;&nbsp;Odgurnuo sam mu ruku. "Priznajem da su reči Entiteta pomalo zagonetne. Znači, moramo rešiti zagonetke."
<BR>&nbsp;&nbsp;&nbsp;&nbsp;&nbsp;Uhvatio sam ponovo njegov pogled i rekao mu: "Kao što kažeš, genom evoluira već milijardama godina. Prema tome, svaka od DNK naših pedaka starija je od naše. Tako bih ja definisao staro. Moramo negde početi. Alaloji su upleli u svoja tela DNK jednog tela starog pedeset hiljada godina. Možemo se nadati da ta DNK - i poruka upisana u nju - nisu ni mutirale ni degradirale."
<BR>&nbsp;&nbsp;&nbsp;&nbsp;&nbsp;"Ali Alaloji nisu naši preci", primeti on.
<BR>&nbsp;&nbsp;&nbsp;&nbsp;&nbsp;"Da, ali neandertalci sa Stare Zemlje jesu."
<BR>&nbsp;&nbsp;&nbsp;&nbsp;&nbsp;"Ne, pobogu, nisu čak ni pripadali ljudskom rodu! Bili su zveri sa obešenom vilicom i povijenim ramenima, glupe kao dodo."
<BR>&nbsp;&nbsp;&nbsp;&nbsp;&nbsp;"Nisi u pravu. Mozgovi su im bili veći nego u sadašnjih ljudi."
<BR>&nbsp;&nbsp;&nbsp;&nbsp;&nbsp;"Veći od tvog mozga, možda", podsmehnu se on. Kucnuo se po ispupčenom čelu. "Ali ne veći od Bardovog, ne, u to ne mogu da poverujem."
<BR>&nbsp;&nbsp;&nbsp;&nbsp;&nbsp;"Mi smo evoluirali od njih."
<BR>&nbsp;&nbsp;&nbsp;&nbsp;&nbsp;"E, ovo je baš odvratna misao. Ali ne verjem ti. Da li Bardo zna istoriju? Mislim da zna. Ali zašto da se piloti prepiru oko istorije?" On ponovo podiže glavu, pogladi bradu i baci još jedan pogled na istoričarku. "Zašto da ne zamolimo jednog stručnjaka za istoriju da reši problem istorije?"
<BR>&nbsp;&nbsp;&nbsp;&nbsp;&nbsp;Posle tih reči on se izvini, podrignu, ustade, otrese mrvice biskvita sa brade i stade da se provlači između stolova. Prišao je istoričarki i nešto joj rekao. Ona prsnu u smeh i on je uze za ruku i dovede natrag do našeg stola.
<BR>&nbsp;&nbsp;&nbsp;&nbsp;&nbsp;"Dozvoli da ti predstavim Estrelu Domingo sa Crnog meseca." Estrela je bila vedra pripravnica i prijatno punačka, onako kako je Bardo voleo da žene izgledaju. Predstavivši me, on mi objasni: "Estrela je pristala da odluči ko je od nas dvojice u pravu." Privukao je još jednu stolicu, da bi ona sela i nasuo joj kafu u šolju. "A sad nam reci, mala Estrela, da li su neandertalci zaista naši preci?"
<BR>&nbsp;&nbsp;&nbsp;&nbsp;&nbsp;U stvari, mislim da Bardo nije ni očekivao da će mu ona dati za pravo. Posle nekog vremena postalo je očigledno da nije tu ljupku, lakovernu devojčicu sa Crnog meseca doveo za naš sto da sluša njeno predavanje iz istorije već da je zavede. Pošto nam je ona strpljivo objasnila da postoje različite teorije o čovekovoj skorašnjoj evoluciji i rekla mu da, prema svim izgledima, neandertalci jesu naši preci po pravoj liniji, on uzviknu: "Ah, znači moj prijatelj je opet u pravu! Ali moraš priznati da ne valja što je čovek nekada izgledao kao pećinski judi. Tako su ružni, slažeš li se?"
<BR>&nbsp;&nbsp;&nbsp;&nbsp;&nbsp;Estrela se nije složila. Stidljivo je primetila da se mnogim ženama dopadaju krupni, mišićavi i kosmati ljudi - što je bio jedan od razloga da pre nekoliko godina to postane moda i da neki stručnjaci daju da im se telo izvaja da liče na Alaloije.
<BR>&nbsp;&nbsp;&nbsp;&nbsp;&nbsp;"Hmmm", primeti Bardo, sukući brkove, "zaista zanimljivo."
<BR>&nbsp;&nbsp;&nbsp;&nbsp;&nbsp;Estrela je zatim primetila da razlika između neandertalaca i savremenih ljudi nije tako velika kao što se uglavnom misli. "Ako pažljivo pogledaš", reče ona, "zapazićeš gene neandertalaca na licima izvesnih ljudi na ulicama bilo kojeg grada na bilo kojoj planeti Civilizovanih svetova." (Kao što sam već rekao, bila je prijatna, inteligentna devojka, i pored toga što je imala naviku da u govoru niže predloške fraze jednu za drugom.) "Čak i ti, majstore Bardo, sa tim isturenim čeonim kostima iznad duboko uvučenih očiju okruženih tako lepom bradom - jesi li ikada pomislio na to?"
<BR>&nbsp;&nbsp;&nbsp;&nbsp;&nbsp;"Pa, nikada, u stvari. Ali bilo bi zanimljivo da podrobnije raspravimo to pitanje, zar ne? Mogli bismo podvrgnuti ispitivanju razne delove moga tela i odlučiti koji su od njih najprimitivniji."
<BR>&nbsp;&nbsp;&nbsp;&nbsp;&nbsp;Nakon što su se ona i Bardo dogovorili 'da podrobnije rasprave to pitanje', ona se vrati za svoj sto i šapnu nešto na uvo svojoj prijateljici.
<BR>&nbsp;&nbsp;&nbsp;&nbsp;&nbsp;"Preslatka mala!" uzdahnu Bardo. "Zar nije divno kako te pripravnice padaju na čuvene pilote?" A zatim dodade: "Ah, možda su neandertalci zaista bili naši preci... možda i nisu. Ali to još nije razlog da damo da nam se telo izvaja i da odemo da živimo među pećinskim ljudima. Imam bolji plan. Da potplatimo nekog prikradača da nam uhvati jednog Alaloija? Oni ionako bespravno love rundavce zbog krzna, zar ne? Lepo, neka nam isto tako bez dozvole ulove nekog pećinskog čoveka i donesu ga u grad."
<BR>&nbsp;&nbsp;&nbsp;&nbsp;&nbsp;Uzeo sam gutljaj kafe i počo da kuckam prstom po svojoj nosnoj kosti. "Znaš dobro da to ne možemo uraditi", primetih mirno.
<BR>&nbsp;&nbsp;&nbsp;&nbsp;&nbsp;"Naravno, ali sve što nam treba od tog prikradača jeste malo krvi. On bi lepo mogao da onesvesti nekog pećinskog čoveka, uzme mu malo krvi i vrati se sa tim uzorkom."
<BR>&nbsp;&nbsp;&nbsp;&nbsp;&nbsp;Počeo sam da valjam gutljaj kafe po ustima. Bila se ohladila i postala kiselkasta. "Oduvek me optužuješ da sam isuviše naivan, ali priznaću ti da sam već pomišljao da uradim ono što ti predlažeš."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;Naručio sam lončić sveže kafe i nastavio. "Krv jednog čoveka ne bi bila dovoljna. Neandertalski geni su raštrkani po svim porodicama Alaloija. Moramo biti sigurni da smo uzeli statistički dovoljno veliki uzorak."
<BR>&nbsp;&nbsp;&nbsp;&nbsp;&nbsp;Podrignuo je i zakolutao očima. "Ah, ti uvek imaš nekakve razloge, malecki. Ali ja mislim da je istinski razlog prosto taj što se tebi dopada da izvajaš svoje telo i živiš među divljacima. To je tako romantično. Da, oduvek si i bio romantičan."
<BR>&nbsp;&nbsp;&nbsp;&nbsp;&nbsp;"Ako Vremečuvar povoljno reši moju molbu, otiću ću Alaloijima. Hoćeš li sa mnom?"
<BR>&nbsp;&nbsp;&nbsp;&nbsp;&nbsp;"Hoću li s tobom? Hoću li s tobom? Kakvo pitanje!" On uze zalogaj hleba i opet podrignu. "Ako ne pođem s tobom, kazaće da se Bardo uplašio, pobogu? Šta mogu. Baš me briga. Prijatelju, pošao bih s tobom preko cele galaksije, ali da odem među divljake i izvršim genokrađu njihove plazme, e pa... to je suludo!"
<BR>&nbsp;&nbsp;&nbsp;&nbsp;&nbsp;Nisam mogao da ubedim Barda da pristane na moj plan. Bio sam, međutim, tako pun optimizma, tako srećan što sam se vratio kući, da me to nije mnogo brinulo. Kao pilot koji se vratio kući imao sam pravo da uzmem kuću u Četvrti Pilota. Izabrao sam malu planinsku kuću sa veoma kosim krovom, koju je grejala voda dovedena cevima iz gejzira u podnožju Atakela. U tu kućicu sam preselio svoju knjigu pesama u kožnom povezu, krzna i kamelaike i svoja tri para klizaljki, šahovsku tablu i figure, mandolinu koju nikada nisam naučio da sviram i još nekoliko drugih stvari koje sam posedovao i koje sam prikupio tokom svoga boravka u Resi. (Dok smo bili iskušenici u Borji, naravno, nismo smeli posedovati ništa izuzev odeće.) Pomišljao sam, takođe, da naručim krevet i možda nekoliko drvenih stolova i stolica, jer su te sitne raskoši u to vreme bile veoma popularne. Ali nisam voleo da spavam u krevetu, a stolovima i stolicama, mislio sam, mesto je samo u barovima i kafanama, gde stoje na raspolaganju i drugim ljudima. Imao sam takođe još jedan razlog zbog kojeg nisam želeo da mi kuća bude pretrpana stvarima: Katarina je počela da provodi noći sa mnom. Nisam želeo da se ona, živeći u večitom mraku, spotakne o neku pomerenu stolicu i možda čak i razbije svoje prelepo lice.
<BR>&nbsp;&nbsp;&nbsp;&nbsp;&nbsp;Svoje noćne avanture držali smo u tajnosti od moje majke i tetke i od svih drugih, čak i od Barda. Naravno, žarko sam želeo da mu se poverim; da mu ispričam koliko me je Katarina usrećila svojim rukama i jezikom i oblim kukovima i svojim (iako već unapred očekivanim) šapatom i jecajima. Ali Bardo je umeo da čuva tajnu koliko i da se uzdrži od prdenja posle previše hleba i piva. Ubrzo nakon našeg razgovora u kafani pola Reda, izgledalo je - svi osim mog kukavičkog prijatelja - htelo je da krene sa mnom na ono što će kasnije biti nazvano velikim putešestvom. Čak i Katarina, koja je toliko bila u stanju da vidi buduće događaje da nije morala da se uzbuđuje, čak je i ona bila uzbuđena. Uveliko nakon naše pedesete ponoći, nakon čitave noći polaganog i intenzivnog vođenja ljubavi (ona kao da je uvek želela da proždire vreme polako, sladostrasno, kao što zmija guta svoj plen), iznenadila me je svojom uzbuđenošću. Ležala je naga ispred kamenog kamina dok su narandžasti i crveni treptaji vatre poigravali po njenoj iznojenoj, beloj puti. Mirisala je na parfem, dim od drveta i seks. Ruke je zabacila pod glavu i teške dojke su joj se razlile po grudima kao dva savršena diska. Pošto nije imala očiju, nije se stidela svog tela, niti je mogla da se ponosi svojom lepotom. Lenjo sam posmatrao tamni trougao guste dlake ispod njenog okruglog trbuha, dugačke, prekrštene noge i lepo izvajana stopala. Gledala je nepomično gore, u zvezde, skrajući. To jest, gledala bi da je imala oči, i da svetlost zvezda koja je prodirala između greda na krovu nije bila zaklonjena snegom. Ko zna šta je videla, napeto zureći kroz mračne tunele u budućnost? I da je iznenada opet bila u stanju da vidi očima, pitao sam se, da li bi joj svetlucanje mlečnih, zimskih zvezda pričinilo isto toliko zadovoljstva kao i prizori koje je videla u svom duhu.
<BR>&nbsp;&nbsp;&nbsp;&nbsp;&nbsp;"Oh, Malori!" uzviknu ona. "Da znaš šta sam... moram poći s tobom kod tih tvojih Alaloija, shvataš?"
<BR>&nbsp;&nbsp;&nbsp;&nbsp;&nbsp;Nasmeših se, ali ona nije mogla da vidi taj osmeh. Sedeo sam prekrštenih nogu pored nje, ogrnut krznom. Prstima sam joj, kao češljem, ukanjao dugačku, crnu kosu sa očnih duplji. "Samo kad bi Bardo bio tako oduševljen kao ti."
<BR>&nbsp;&nbsp;&nbsp;&nbsp;&nbsp;"Nemoj biti prestrog prema Bardu. Na kraju će i on doći."
<BR>&nbsp;&nbsp;&nbsp;&nbsp;&nbsp;"I on će doći? Gde to?" Nisam znao šta me više uznemirava: njeno viđenje budućnosti ili navaljivanje da je povedem sa sobom Alaloijima. "Šta si to videla?"
<BR>&nbsp;&nbsp;&nbsp;&nbsp;&nbsp;"Bardo, u pećini sa svojim velikim... tako je smešan!"
<BR>&nbsp;&nbsp;&nbsp;&nbsp;&nbsp;"Ne možeš sa mnom", usprotivih se ja. "Žao mi je!"
<BR>&nbsp;&nbsp;&nbsp;&nbsp;&nbsp;"Ali moram s tobom! Poći ću jer moram... Oh, Malori?"
<BR>&nbsp;&nbsp;&nbsp;&nbsp;&nbsp;Naravno, bilo je prosto nemoguće da pođe sa mnom. Ponovio sam joj da je to nemoguće. "Alaloji svoje bogalje i slepce ostavljaju napolju na snegu kad je oluja. Ubijaju ih." Nisam u stvari imao pojma da li je tako.
<BR>&nbsp;&nbsp;&nbsp;&nbsp;&nbsp;Okrenula je lice prema meni i nasmešila se. "Ne umeš dobro da lažeš", reče ona.
<BR>&nbsp;&nbsp;&nbsp;&nbsp;&nbsp;"Ne umem, je l' da? Ali ne razumem zašto si navalila da pođeš sa mnom?"
<BR>&nbsp;&nbsp;&nbsp;&nbsp;&nbsp;"Teško mi je da ti to objasnim."
<BR>&nbsp;&nbsp;&nbsp;&nbsp;&nbsp;"Kaži mi."
<BR>&nbsp;&nbsp;&nbsp;&nbsp;&nbsp;"Oprosti, Malori, ali ne mogu da ti kažem."
<BR>&nbsp;&nbsp;&nbsp;&nbsp;&nbsp;"Zbog svoje zakletve?"
<BR>&nbsp;&nbsp;&nbsp;&nbsp;&nbsp;"Naravno, ali... još više zbog toga što ne postoje reči kojima se može opisati budućnost."
<BR>&nbsp;&nbsp;&nbsp;&nbsp;&nbsp;"Mislio sam da ste vi, skrajeri, izmislili poseban rečnik."
<BR>&nbsp;&nbsp;&nbsp;&nbsp;&nbsp;"Volela bih da mogu naći reči da ti ispričam šta sam videla."
<BR>&nbsp;&nbsp;&nbsp;&nbsp;&nbsp;"Pokušaj", navaljivao sam.
<BR>&nbsp;&nbsp;&nbsp;&nbsp;&nbsp;"Želim da mi ponovo izrastu oči da bih videla lica tvojih... tamo, na ledu usred ciče zime naći ćeš svog... Oh, kako da to nazovem, tu sliku koju vidim, sliku čoveka? Prekršiću svoju zakletvu i daću da mi opet izrastu oči da bih to opet malo mogla da vidim pre nego što me... pre nego što zaista progledam."
<BR>&nbsp;&nbsp;&nbsp;&nbsp;&nbsp;Ćutke sam trljao nosnu kost dok sam sedeo, znojeći se, ispred pucketave vatre. Da joj izrastu oči, zaboga! To je valjda najstrašnije što je jedan skrajer mogao reći.
<BR>&nbsp;&nbsp;&nbsp;&nbsp;&nbsp;"Eto, vidiš", uzdahnu ona. "Vidiš, tako sam loše to kazala."
<BR>&nbsp;&nbsp;&nbsp;&nbsp;&nbsp;"Zašto ne možeš prosto da ispričaš šta će se dogoditi a šta neće?"
<BR>&nbsp;&nbsp;&nbsp;&nbsp;&nbsp;"Slatki moj Malori, pretpostavimo da sam videla onu jedinu važnu stvar. Kad bih ti rekla da ćeš umreti u određeno vreme svaki trenutak u životu bio bi ti agonija jer... vidiš, uvek bi mislio na trenutak kad ćeš... to bi sve ostale trenutke u tvom životu lišilo radosti. Kad bi znao."
<BR>&nbsp;&nbsp;&nbsp;&nbsp;&nbsp;Poljubih je u usta i primetih: "Postoji i druga mogućnost. Kada bih znao da imam još sto godina do smrti, ne bih se ničega u životu bojao. Mogao bih da uživam u svakom trenutku svog života."
<BR>&nbsp;&nbsp;&nbsp;&nbsp;&nbsp;"Dabome, i to je tačno", složi se ona.
<BR>&nbsp;&nbsp;&nbsp;&nbsp;&nbsp;"Ali oboje je paradoks."
<BR>&nbsp;&nbsp;&nbsp;&nbsp;&nbsp;Smejala se neko vreme, dok nije priznala: "Mi skrajeri smo čuveni po svojim paradoksima, zar ne?"
<BR>&nbsp;&nbsp;&nbsp;&nbsp;&nbsp;"Da li vidiš jednu budućnost? Ili sve moguće budućnosti? To sam oduvek želeo da znam."
<BR>&nbsp;&nbsp;&nbsp;&nbsp;&nbsp;Zaista, većina pilota - i svi drugi pripadnici našega Reda - bili su radoznali da okriju tajne skrajera.
<BR>&nbsp;&nbsp;&nbsp;&nbsp;&nbsp;"Pošto već vidiš budućnost", nastavih, "zašto da je ne izmeniš ako hočeš?"
<BR>&nbsp;&nbsp;&nbsp;&nbsp;&nbsp;Opet je prsnula u smeh. U izvesnim trenucima, kao sada kad je ležala opuštena pored vatre, zaista je bila lepa kad se smeje. "Oh, upravo si rekao najveći paradoks, jesi li toga svestan? Pošto vidimo budućnost... kad bismo pokušali da je izmenimo, i kad bi je zaista izmenili... kad bi se mogla menjati, onda ne bismo zaista videli budućnost, zar ne?"
<BR>&nbsp;&nbsp;&nbsp;&nbsp;&nbsp;"I vi biste odbili da pokušate da je izmenite, samo zato da sačuvate ono što ste videli?"
<BR>&nbsp;&nbsp;&nbsp;&nbsp;&nbsp;Uzela mi je ruku i pomilovala dlan. "Ne razumeš."
<BR>&nbsp;&nbsp;&nbsp;&nbsp;&nbsp;"U osnovi", rekoh, "nikad nisam iskreno ni verovao da vi skrajeri možete da vidite bilo šta sem mogućnosti."
<BR>&nbsp;&nbsp;&nbsp;&nbsp;&nbsp;Ona prevuče noktom preko moje linije života. "Dabome... mogućnosti."
<BR>&nbsp;&nbsp;&nbsp;&nbsp;&nbsp;Pošto sam se osećao osujećenim, glasno sam se nasmejao i nastavio: "Mislim da je lakše razumeti mehaničara nego skrajera. Njihova verovanja se bar mogu izraziti brojevima."
<BR>&nbsp;&nbsp;&nbsp;&nbsp;&nbsp;"Neki mehaničari", primeti ona, "veruju da se svaki kvantum događaja, koji se dešava u vaseljeni menja... Oni su izračunali mogućnosti. Sa svakim događajem nastaje drukčija budućnost. Vremeprostor se deli i ponovo deli, kao grane nekog, kako ga ti nazivaš, Beskonačnog Drveta. I tako se beskonačan broj budućnosti, paralelnih budućnosti, kako oni kažu, sve događaju istovremeno. Isto tako, mora da potoji beskonačan broj paralelnih sada, zar ne vidiš? Ali mehaničari nisu u pravu. Sadašnjost je... postoji jedinstvo imanentnog... Oh, Malori, pa samo jedna jedina budućnost može biti."
<BR>&nbsp;&nbsp;&nbsp;&nbsp;&nbsp;"Budućnost je, dakle, nepromenjiva?"
<BR>&nbsp;&nbsp;&nbsp;&nbsp;&nbsp;"Mi skajeri imamo jednu izreku", reče ona. "Mi ne menjamo budućnost, mi biramo svoju budućnost."
<BR>&nbsp;&nbsp;&nbsp;&nbsp;&nbsp;"Skrajersko trabunjanje."
<BR>&nbsp;&nbsp;&nbsp;&nbsp;&nbsp;Ona ispruži ruku prema meni, provuče mi prste kroz dlake na grudima i iznenada ih steže u pesnicu meni iznad srca, privlačeći me tako sebi. "Otići ću kod sekača po imenu... On će mi opet nakalemiti oči. Hoću da ti vidim lice kad budeš... jednom, samo jednom, slažeš se?"
<BR>&nbsp;&nbsp;&nbsp;&nbsp;&nbsp;"Hoćeš li, stvarno?" pitao sam se glasno. "Da prekršiš svoju zakletvu? Zašto?"
<BR>&nbsp;&nbsp;&nbsp;&nbsp;&nbsp;"Zato što volim..." odvrati ona. "Volim te, zar ne vidiš?"
<BR>&nbsp;&nbsp;&nbsp;&nbsp;&nbsp;Sledećih nekoliko dana nisam mogao da skrenem misli sa tog neobičnog razgovora. Pošto se od svih pilota po povratku zahtevalo da podučavaju, uzeo sam dva iskušenika da ih naučim veštini rotacije u prostoru. Moram priznati da nisam svojoj nastavi posvećivao dužnu pažnju. Rano jednog jutra, u učionici u mojoj kolibi, dok je navodno trebalo da prikazujem proste geometrijske transformacije malom Rafiju i Geordu, uhvatio sam samog sebe kako mislim na svoje putovanje u Entitet i kako se sećam da su onoj Katarininoj prikazi bile izrasle oči i gledale u mene. Pitao sem se: da li je Ona znala šta će mi Katarina jednoga dana reći? U mislima sam prebirao sve što bi ta činjenica mogla da znači dok sam mališanima pokazivao da je nemoguće rotirati dva lista hartije isečena u obliku leve i desne rukavice tako da im se tragovi poklope, ako je rotiranje ograničeno na kretanje u ravni. Nisam primetio da im je dosadno. Podigao sam jedan list hartije u obliku rukavice sa drvenog poda, okrenuo ga naopačke i stavio ga preko onog drugog lista, objašnjavajući: "Ali ako ga podignemo iz ravni, evo ovako, i rotiramo ga u prostoru, ništa lakše nego da se ta dva oblika poklope. Slično tome..."
<BR>&nbsp;&nbsp;&nbsp;&nbsp;&nbsp;I tu me nestrpljivi mangupčić Rafi prekide, glasno rekavši: "Slično tome, nemoguće je rotirati trodimenzionalnu levu rukavicu da se poklopi sa desnom rukavicom. Ali ako je rotiramo kroz četvorodimenzionalni prostor, ništa lakše nego staviti dve rukavice jednu na drugu tako da se poklope. Znamo to, Pilote. Jesmo li završili? Obećali ste nam da ćete nam pričati o svom putovanju Alaloijima - sećate se? Hoćete li zaista putovati preko leda saonicama koje vuku psi i jesti živo meso?"
<BR>&nbsp;&nbsp;&nbsp;&nbsp;&nbsp;Moja rasejanost, primetio sam uz izvesnu nelagodnost, beše zarazila čak i iskušenike. Malo sam se ljutnuo na Rafija, koji je bio brzoplet, što bi mu u životu moglo samo smetati, i rekao: "Istina je, rukavice se mogu poklopiti, ali možete li sebi predstaviti rotiranje kroz četvorodimenzionalni prostor? Ne? To sam i mislio."
<BR>&nbsp;&nbsp;&nbsp;&nbsp;&nbsp;Dva dana kasnije odveo sam ih sekaču koji im je donekle izmenio pluća, a potom smo sišli do Ružičaste utrobe. Stavio sam ih u šestougaonu komoru, koja je zauzimala najveći deo ružičasto popločanog prostora rezervoara. Tu su lebdeli i udisali vodu prezasićenu kiseonikom, radeći vežbe za taj dan. Pošto im je osećaj za desno i levo, gore i dole, bio potpuno rastvoren u toploj, slanoj vodi, dobili su predstavu četvorodimenzionalnog prostora; rotirali su sliku vlastitih tela oko zamišljene ravni koja im je presecala nos, pupak i kičmu. Pokušali su da same sebe rotiranjem dovedu u vlastite slike u ogledalu. Iako je to, u stvari, bila jednostavna vežba, slična pretvaranju nacrtanog dijagrama u trodimenzionalnu kocku, tako što će se netremice buljiti u nju dok se ne 'ispupči', ipak je trebalo dobro da motrim na njih. Ali opet sam dozvolio da mi misli odlutaju. Upravo sam se pitao da li će Katarina moći da pronađe sekača koji će joj napraviti nove oči, kad sam sasvim slučajno pogledao na iskušenike kroz vodu boje crnog vina. Primetio sam da je Rafi rukama obgrlio kolena i da su mu oči čvrsto zatvorene dok udiše vodu. Koliko dugo sam ga ovako ostavio? Ako dozvolim da predugo ostane u položaju fetusa, razviće kod sebe zavisnost od slepila i zatvorenosti. Setio sam se da treba da postane pilot a ne skrajer, i izvukao ga iz rezervoara.
<BR>&nbsp;&nbsp;&nbsp;&nbsp;&nbsp;"Vežba je bila... isuviše laka", reče Rafi. Stajao je nag, kapi vode su se cedile sa njega. Zbog izmenjenih pluća imao je teškoću da ponovo počne da udiše vazduh. "Kad se jednom vidi prva transformacija, ostale su lake."
<BR>&nbsp;&nbsp;&nbsp;&nbsp;&nbsp;"To važi za geometrijske transformacije", primetih ja. "Ali topološke transformacije su teže. Sećam se kad me je Lajonel Kilirand naterao da potpuno preokrenem svoje telo, kao prst na rukavici. E, to je bila jeziva vežba. Pošto ti današnja vežba izgleda tako laka, možda ćeš hteti da se malo igraš topoloških transformacija?"
<BR>&nbsp;&nbsp;&nbsp;&nbsp;&nbsp;On se oholo nasmeši i odvrati: "Radije bih se igrao pravih transformacija, kao vi, Pilote. Da li se stvarno spremate da izvajate telo? Da li je to isto tako ozbiljna transformacija kao izmena pluća? Da li ćete povesti i nekog iskušenika sa sobom kad krente Alalojima? Mogu li ja s vama?"
<BR>&nbsp;&nbsp;&nbsp;&nbsp;&nbsp;"Ne", odgovorih mu, "još si dete. A sada, hoćemo li da vežbamo kretanje kroz petodimenzionalni prostor? Mislim da nećeš moći tako lako da predstaviš sebi petodimenzionalni prostor."
<BR>&nbsp;&nbsp;&nbsp;&nbsp;&nbsp;Uzbuđenje koje je moje planirano putovanje izazvalo u čitavom našem Redu i nije bilo iznenađujuće. Čovek je čovek, i čak i civilizovani čovek - pogotovo baš civilizovani muškarac ili žena - ponekad oseti čežnju za jednostavnošću. U svakom od nas drema sklonost ka primitivnom, jedna atavistička želja da se život iskusi u najsirovijem obliku; postoji potreba u čoveku da se izloži iskušenjima, da dokaže svoju vrednost kao prirodna (i krvoločna) životinja u svetu prirode. Neki su govorili da Alaloji imaju istinitiji, ljudskiji život od ma kog savremenog čoveka. A i priča o Goševanu i njegovom sinu bolesne koštane srži, Šanidaru, beše zapalila maštu naše generacije. Vratiti se prirodi kao snažni, moćni, prirodni ljudi - zar postoji nešto romantičnije od toga? Ne bi nijedan dan prošao a da neki semantičar ne ponudi nova rešenja za složenosti jezika Alaloija, ili da neki pesmotvorac ne počne da kazuje ep o Goševanovom kobnom odlasku da živi sa pećinskim ljudima; ne bi se nijedna noć završila a da se neki pilot ne drogira tulašom i stane da me priklinje da ga povedem sa sobom Alaloijima.
<BR>&nbsp;&nbsp;&nbsp;&nbsp;&nbsp;Pred kraj tog sjajnog, srećnog godišnjeg doba romantike, dubokih snegova i planova, bio sam unapređen u majstora. Čudno, ali iako sam bio daleko najmlađi pilot u istoriji proizveden u majstora, više se nisam ponosio svojom navodnom mladošću. Pošto sam na svom putovanju ostario pet godina unutrašnjeg vremena, iznenada sam se osetio nekako bezvremenim, ili pre, starim - starim kao zaleđene zidine Dvorane starih pilota u kojoj su me majstori piloti primili u svoj krug. Sećam se kako sam čekao da donesu odluku u drugom kraju Dvorane, blizu podijuma na kome smo Bardo i ja primili prstenove. Lupkao sam čizmom o ledeni pod, osluškujući kako taj zvuk zamire u visokim svodovima iznad moje glave. Razgledao sam visoka, crna vrata koja su vodila u konklavu, napravljena od iverice i izrezbarena u plitkom reljefu portretima Roloa Galivara, Tisandera Opreznog, Tiha i Jošija, svih trista osamdeset pet naših Lordova Pilota koliko ih je bilo od osnivanja našega Reda. Približno u sredini levog krila, pronašao sam Solijev oštri profil, sa širokim i dugačkim nosom, tvrdom bradom i zalizanom kosom vezanom srebrnim lancem. Zapitao sam se da li će i moj profil biti jednog dana urezan u staro, krhko drvo, i ako hoće, pitao sam se da li će iko moći da ga razlikuje od Solijevog. U tom trenutku vrata su se otvorila i stari Salmalin, najstariji pilot posle Solija, uhvatio se za belu bradu i pozvao me da uđem u okruglu sobu konklave, i ja se više nisam osećao tako starim. Seo sam na stolicu u sredini ogromnog stola u obliku prstena. U krugu oko stola sedeli su Tomot, Pilar Gaprindašvili, strogi Stefan Karagar, a takođe i Lajonel i Justina i ostali majstori piloti. Kada je Salmalin ustao da mi ukaže dobrodošlicu u krug majstora, svi piloti su poustajali i skinuli rukavicu sa desne šake. Po pravilima ovog najjednostavnijeg i najdirljivijeg obreda našeg Reda, krenuo sam oko stola, rukujući se sa svakim od njih. Kada sam Justininu dugu, otmenu šaku uzeo u svoju, ona reče: "Volela bih da je sad Soli tu, da vidi, ubeđena sam da bi bio isto tako ponosan kao i ja."
<BR>&nbsp;&nbsp;&nbsp;&nbsp;&nbsp;Nisam je podsetio da bi Soli, da je bio tu, najverovatnije stavio veto na moje unapređenje.
<BR>&nbsp;&nbsp;&nbsp;&nbsp;&nbsp;Nakon što su mi ona, Lajonel (i ostali) čestitali, majka me je sačekala ispred sobe konklave. Zajedno smo krenuli kroz gotovo ispražnjenu Dvoranu. "Sada si majstor", primeti ona. "Vremečuvar će sada morati malo više pažnje da pokloni tvojoj molbi. I ako donese povoljno rešenje, izvajaćemo svoja tela. I otići Alaloijima gde ćemo požnjeti slavu i hvalu. Bez obzira na to šta budemo ili ne budemo našli."
<BR>&nbsp;&nbsp;&nbsp;&nbsp;&nbsp;Pomislio sam da je smešno što je opšte uzbuđenje zarazilo čak i moju majku. Ugrizao sam se za usnu i rekao: "Valjda ne misliš ozbiljno da pođeš sa mnom, majko?"
<BR>&nbsp;&nbsp;&nbsp;&nbsp;&nbsp;"Zar ne mogu? Ja sam ti mati. Zajedno smo porodica. Alaloi će u nama gledati porodicu - ima li nešto prirodnije od toga?"
<BR>&nbsp;&nbsp;&nbsp;&nbsp;&nbsp;"Pa, lepo, ne možeš sa mnom."
<BR>&nbsp;&nbsp;&nbsp;&nbsp;&nbsp;"Čula sam da je za Alaloije porodica sve na svetu."
<BR>&nbsp;&nbsp;&nbsp;&nbsp;&nbsp;"Vremečuvar će mi po svoj prilici odbiti molbu."
<BR>&nbsp;&nbsp;&nbsp;&nbsp;&nbsp;Ona nakrivi glavu i prsnu u smeh, nekako kao sama za sebe. "Zar Vremečuvar može da ti uskrati tu priliku? Mislim da ne. Videćemo, videćemo."
<BR>&nbsp;&nbsp;&nbsp;&nbsp;&nbsp;Docnije je počela gozba i pijanka. Bardo je bio toliko srećan zbog mene da se doslovce zaplakao. "Pobogu!" rekao je. "Slavićemo! Grad više nikada neće biti onaj stari!"
<BR>&nbsp;&nbsp;&nbsp;&nbsp;&nbsp;Njegove reči, zajedno sa naslućivanjima moje majke nekako su se čudno pokazale proročanskim. (Katkad pomišljam da mi je majka u potaji bila skrajer.) Dva dana posle mog unapređenja, osamdeset petog dana, dana ispunjenog hladnim, bljuzgavim snegom i dubokom ironijom, Leopold Soli se vratio iz Vilda. Pobesneo je kada je saznao da sam ostao živ - tako se pričalo. Iz čistog besa i osvetoljubivosti - to mi je rekao Bardo - otišao je Vremečuvaru da zahteva da se moja molba ne odobri. Ali Vremečuvar ga je obmanuo. Obmanuo je sve nas, a mene najviše od svih. Odobrio mi je to što sam tražio, ali je dodao uslov: mogu da organizujem ekspediciju Alaloijima, ali samo ako povedem sa sobom svoju porodicu, majku, Justinu i Katarinu. I Solija, takođe. Soli, moj teča, mora da pođe, inače neće biti ekspedicije. A pošto je Soli bio Lord Pilot, Soli mora da bude vođa ekspedicije - to je bio Vremečuvarov odvratni, ironični uslov. Kada sam to čuo, nisam mogao da poverujem. A nisam, takođe, ni slutio da je i Bardo bio u pravu, da zbog naše ekspedicije Grad više nikad neće biti onaj stari.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
