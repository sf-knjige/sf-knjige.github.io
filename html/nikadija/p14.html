<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. RADIO
<P>&nbsp;&nbsp;&nbsp;&nbsp;&nbsp;Sačuvaj umetnost pre nego umetničko delo: čuvaj sećanja pre svega ostalog.
<BR>
<BR>&nbsp;&nbsp;&nbsp;&nbsp;&nbsp;Izreka Pamtilaca
<BR>
<BR>&nbsp;&nbsp;&nbsp;&nbsp;&nbsp;U zoru sledećeg dana porodice Reinalina, Jelenalina i Šarailina natovariše svoje duge putne saonice. Oraj i Julita od Šarailina, i njihova deca Višne, Namili i Emili Mlađi, zatezali su remenje preko tovara i uprezali pse veoma sporo, kao da nisu sigurni da je mudro putovati kroz oluje zimskog proleća. Ali Olin i glave drugih porodica uporno su istrajavali u svojoj odluci da se ide. Naveli su glad i loš ulov kao razlog da potraže ostrva na zapadu. Naveli su, takođe, i druge razloge. "Otići ćemo na Savelsaliju", viknu Olin. "Tamo će Patvini podeliti s nama mamutove odreske s kojih kaplje mast. Tamo ljudi ne dižu koplja jedan na drugog."
<BR>&nbsp;&nbsp;&nbsp;&nbsp;&nbsp;Juri, koji je u svojoj toploj krznenoj domaćoj odeći stajao blizu njih, tužno zavrte glavom. "Tužan je ovaj dan za Devakije. Zašto mislite da će naši daleki rođaci na Savelsaliji imati dovoljno mesa i za vas? Možda vas baš neće dočekati s mamutovim odrescima; možda neće dočekati Devakije isto onako srdačno kao što Devaki dočekuju Devakije?"
<BR>&nbsp;&nbsp;&nbsp;&nbsp;&nbsp;Ali Olin beše uporan. "Možda su se Devaki previše namnožili da i dalje žive u maloj pećini. A ako su stada mamuta naših dalekih rođaka bolesna i ne bude dovoljno mesa, ješćemo škembiće dok se more ne otkravi. Onda ćemo sagraditi čamce i lovićemo kikiliju, kad izroni na površinu da diše." Potom se okrenu meni. "Zbogom, Čoveče s Južnog leda. Možda ćeš se i ti vratiti svojoj kući?" Rekavši to pljesnu svog sina, Jašu, po zatiljku, zviznu svojim psima i zajedno sa svojom porodicom nestade u šumi. Posle kratkog vremena odoše i ostale porodice.
<BR>&nbsp;&nbsp;&nbsp;&nbsp;&nbsp;Juri grdeći otera svog malog unuka, Jonata, podalje od vatre koja je pucketala na ulazu u pećinu. "Žalosno je kad neko priča da će ubijati kitove", reče on. "Bolje je žrtvovati krda mamuta nego loviti kikiliju, koji je mudriji od nas i jak kao Bog. Ali Olinova porodica je gladna, i ko da mu zameri?"
<BR>&nbsp;&nbsp;&nbsp;&nbsp;&nbsp;"Ne valja ubijati kitove", složih se ja. Okrenuo sam se prema istoku gde su daleka snežna polja plivala u krvi izlazećeg sunca, pun griže savesti i drugih osećanja.
<BR>&nbsp;&nbsp;&nbsp;&nbsp;&nbsp;Juri začkilji onim jednim okom i promumla: "Crveno jutro po nebu briše, putnicima se zlo piše - dan neće biti dobar za putovanje, čini mi se." I dodade: "Moram ti reći da u mojoj porodici ima onih - Lilija, Seif, Jajve, i naravno Lijam - koji kažu da ti i tvoja porodica takođe treba da odete. Ja, Vicent i stara Ilona smatramo da treba da ostanete, ali ovi drugi... nakon što si podigao koplje na Lijama, pa, ko da im zameri?"
<BR>&nbsp;&nbsp;&nbsp;&nbsp;&nbsp;Bacio sam pogled na Jurija i ubajaćenu mast koja mu je sijala na licu i odjednom mi se smučiše i on i njegova uzrečica: "Ko da im zameri?" Osetio sam jaku želju da naletim na njega, da ga 'slučajno' gurnem i oborim u jednu od bara koje vatra beše otopila u snegu, da ga posmatram kako se praćaka u ledenoj vodi i da kažem: "Ko da mi zameri?" Nisam hteo više da čujem ni jednu jedinu mudru izreku s tih debelih, ispucalih, masnih usana.
<BR>&nbsp;&nbsp;&nbsp;&nbsp;&nbsp;"Soli je odlučio da otputujemo", rekoh. "Dakle, otputovaćemo i mi, sutra ili prekosutra."
<BR>&nbsp;&nbsp;&nbsp;&nbsp;&nbsp;"Pa, eto, Soli je čovek jake volje, i Soli je odlučio da otputujete, i ko da mu zameri?"
<BR>&nbsp;&nbsp;&nbsp;&nbsp;&nbsp;Ali naš odlazak iz plemena Devaki nije bio tako jednostavan. Rano tog jutra Soli je izvukao radio iz skrovišta u saonicama i otišao u šumu da nađe neko skrovito mesto. Pokušao je da pozove Nikadiju. Nije uspeo. Pokušavao je celo pre podne i pola popodneva, sve dok jedna oštra oluja nije počela drveće da okiva ledom, nateravši ga da se vrati u pećinu. Kad je palo veče mi se svi iskupismo u našoj kolibi, oko zapaljenih naftnih škriljaca. Na belu krznenu prostirku u sredini kolibe Soli postavi sjajnu crnu kutiju, dugačku koliko mišica nekog krupnijeg čoveka. Uperivši u nju prstom, reče nam: "Radio je mrtav."
<BR>&nbsp;&nbsp;&nbsp;&nbsp;&nbsp;"Nemoguće", oglasi se Bardo, igrajući se pramenovima svoje brade. Bio je opružen po krevetu u poluležećem stavu, jedući neke bademe koje je bio pronašao. "Radio je mrtav? Ne, ne, to je nemoguće."
<BR>&nbsp;&nbsp;&nbsp;&nbsp;&nbsp;Moja majka i Justina su na drugom kraju kolibe prostirale krzna preko rešetke da se suše. U kolibi je bilo toplo, tako toplo da su se zasvođeni zidovi presijavali od otopljene vode i leda. Moja majka je četkala rukom kapljice vode sa svilenkastog krzna rundavca. Izrazito lice bilo joj je žuto u žutoj svetlosti. Ona nakrivi glavu i upita: "Otkud znaš da je mrtav?"
<BR>&nbsp;&nbsp;&nbsp;&nbsp;&nbsp;"Da je stvarno mrtav, bilo bi loše po nas", dodade Bardo, posmatrajući kako Justina otresa jedno krzno. Solija je to grdno nerviralo, ali Bardo je voleo da posmatra Justinu kad god bi mu se pružila prilika; šta više, voleo je i da razgovara s njom, onako, prijateljski. "Ali ko je ikada čuo da radio može biti mrtav." On bezbrižno ubaci u usta jedan badem, ali meni je bilo jasno da je nervozan i zabrinut.
<BR>&nbsp;&nbsp;&nbsp;&nbsp;&nbsp;"Naravno, radio ne može da bude mrtav", reče Justina. Pogledala je Barda i dobacila mu prekrasan osmeh. "Kakva misao, zar ne? Isto tako bi mogao da uobraziš da sunce sutra neće izići! Te stvari ne mogu da budu mrtve, zaista. Lord Lemilac je svojeručno napravio ovaj radio. Kako onda može da bude mrtav?"
<BR>&nbsp;&nbsp;&nbsp;&nbsp;&nbsp;Bardo se uhvati za stomak i jako zastenja, a u odgovor se začu cvilenje iz ulaza nalik na tunel. Dva psa su nam se razbolela i mi smo ih uveli u kolibu da ih zaštitimo od oluje. "Tusa", glasno pozva Bardo, "Lola... da li mislite da je radio mrtav? Lanite tri puta ako mislite da jeste." Sačekao je trenutak, ali psi su ćutali u svojim rupama i snegu, i on zaključi: "Vidite, svi se slažemo, radio ne može biti mrtav."
<BR>&nbsp;&nbsp;&nbsp;&nbsp;&nbsp;"Ćut!" ciknu Soli, klečeći iznad radija. "Obuzdajte se, ako ste u stanju."
<BR>&nbsp;&nbsp;&nbsp;&nbsp;&nbsp;"Da li si pomislio da nije možda samo bolestan?" upita Katarina. Kriptu ispod kreveta je bila otvorila; jedva sam mogao da je gledam kako sortira uzorke. Onako sagnutoj, telo joj je izgledalo punije nego obično, a kosa joj je padala poput blistave crne zavese niz ramena i grudi sve do poda. Podigla je jednu od loptica i ispraznila je. Zapenjena plava krida u boji njenih očiju prosu se po snegu, topeći se u bljuzgavici boje indiga. Osetio sam prodorni miris mentola, koji je imao taj konzervans, i ona zagrabi pune šake čistog snega i zatrpa mrlju. "Sad kad su porodice otišle, ovi uzorci su sve..." Dok je brojala uzorke jedan po jedan, pokazivala je Justini one najdragocenije.
<BR>&nbsp;&nbsp;&nbsp;&nbsp;&nbsp;"Ako su ovi uzorci sve što imamo", reče Justina, "lepo, sigurna sam da će ih biti dovoljno; moraće da bude, jer ih je bilo teško sakupiti, a sad više nije ostalo muškaraca od kojih mogu da se uzimaju, izuzev, naravno, onih iz porodice Manvelina, a ti si... ti si već... bila s većinom od njih, zar ne, Katarina?"
<BR>&nbsp;&nbsp;&nbsp;&nbsp;&nbsp;Nisam hteo da gledam kuglice, gusto, belo tutkalo Devaki muškaraca. Otišao sam u sredinu kolibe i podigao radio sa krznene prostirke. "Katarina je možda u pravu. Možda je radio samo bolestan?" obratih se Soliju.
<BR>&nbsp;&nbsp;&nbsp;&nbsp;&nbsp;Soli me je posmatrao kako premećem radio po rukama.
<BR>&nbsp;&nbsp;&nbsp;&nbsp;&nbsp;"Ah, ali ako je radio samo bolestan", objasni Bardo, "zašto ne izleči samoga sebe? Lorde Pilote? Jeste li pitali radio da li je bolestan?"
<BR>&nbsp;&nbsp;&nbsp;&nbsp;&nbsp;"Da, prvo sam ga to pitao", odvrati Soli. "Ali radio ćuti; znači, radio je mrtav."
<BR>&nbsp;&nbsp;&nbsp;&nbsp;&nbsp;"To je zbog ove proklete hladnoće", nastavi Bardo, igrajući se jednim brkom. "Smrznuće svačija creva."
<BR>&nbsp;&nbsp;&nbsp;&nbsp;&nbsp;"Jesmo li sve razmotrili?" upita moja majka. "Sve mogućnosti?"
<BR>&nbsp;&nbsp;&nbsp;&nbsp;&nbsp;"Koje mogućnosti?" uzvrati pitanjem Soli.
<BR>&nbsp;&nbsp;&nbsp;&nbsp;&nbsp;Neko vreme smo raspravljali o mogućnostima: možda je Lord Lemilac zaboravio da podesi radio na naš signal; možda su neka sunčeva pega ili val radijacije iz Vilda konačno doprli do Nikadije, iskrivivši pravac širenja radio-talasa kroz atmosferu; možda je Red konačno doživeo raskol i građanski rat - šta ako je Kula lemioca srušena i svi njihovi divni aparati uništeni?
<BR>&nbsp;&nbsp;&nbsp;&nbsp;&nbsp;Kako je noć odmicala, postajali smo sve umorniji rastreseniji, podložni nemogućim idejama. Mislim da smo isuviše dugo živeli među tim zavejanim brdima, da smo isuviše mnogo noći proveli u snežnim kolibama, slušajući divljenje vetra i zavijanje vukova. Bar kad sam ja u pitanju, sve dobro poznate stvari iz Grada izgledale su mi veoma daleko. Sam Grad izgledao je nekako fantastičan i nestvaran, sećanja jednog bivšeg Malorija, poluzaboravljeni san. Kružeći pogledom oko sebe po harpunima, uštavljenim krznima, naftnim škriljcima koji su treperili narandžastom i žutom svetlošću, teško mi je bilo da poverujem da još nešto drugo na svetu postoji. Gotovo sve je izgledalo moguće: šta ako je neka nova rasa vanzemaljaca došla u Nikadiju, poubijala sva ljudska bića i naselila se u Gradu? Šta, ako je Tranzistorski Entitet ili neki drugi bog promenio zakone vremeprostora, tako da su radio i drugi elektromagnetski talasi bili usporeni ili nisu mogli postojati na pojedinim mestima? Šta, ako i sam Grad više ne postoji?
<BR>&nbsp;&nbsp;&nbsp;&nbsp;&nbsp;Sav ovaj razgovor očigledno je nervirao Barda. Prstima je uvijao i razvijao brkove i trljao se po stomaku. Tiho - bio mu je običaj da u prisustvu žena to radi tiho - počeo je da pušta vetrove. U kolibi je počelo da smrdi. Justina se zakašlja i poče da maše rukom ispred nosa. Bardo naduva obraze, pokaza u pravcu tunela gde su spavali psi i opsova. "Taj prokleti Tusa! Daš mu da jede polutrula tuljanova creva, i stane da prdi kao raketa. Pobogu, ala ovde smrdi!"
<BR>&nbsp;&nbsp;&nbsp;&nbsp;&nbsp;Tako je gadno smrdelo da su svi izuzev Solija počeli da dišu na usta. (On je pažljivo nešto čačkao po kutiji radija, potpuno nesvestan Bardovog malog problema.) Moja majka nabra nos i pokri lice krajičkom svoje krznene odeće. Ljutito je gledala Barda. "Muškarci su smrdljive životinje", reče ona.
<BR>&nbsp;&nbsp;&nbsp;&nbsp;&nbsp;Bardovo lice poprimi namršteni i zbunjeni izraz, a moja majka nakrivi glavu, prezrivo ga posmatrajući. U sledećem trenutku taj prezir se pooštri u mržnju, i prema Bardu i prema samoj sebi. Moja majka je imala jezik surov kao dvosekli nož, i ta je surovost sekla u dva pravca: ako je neko uvredi bila je surova prema njemu i istovremeno je mrzela samu sebe zato što je surova, a potom mrzela i tu osobu zato što je izazvala tu dvostruku surovost.
<BR>&nbsp;&nbsp;&nbsp;&nbsp;&nbsp;"Ah, znam šta misliš", reče joj Bardo. "ali to je bio Tusa ili Lola, neko od njih je prdnuo, nisam ja."
<BR>&nbsp;&nbsp;&nbsp;&nbsp;&nbsp;Moja majka gadljivo poče da oblači krzna, a onda se okrenu Soliju i reče: "Ako je radio mrtav, onda ga je neko ili nešto ubilo. Aparati koje napravi Lord Lemilac ne umiru prirodnom smrću." Zatim iziđe iz kolibe da udahne malo svežeg vazduha. (Ili, možda, da ode u Analinu kolibu na malo čaja i ogovaranja, koje je veoma zavolela tokom ovog našeg kratkog boravka u pećini.)
<BR>&nbsp;&nbsp;&nbsp;&nbsp;&nbsp;Soli je pokušavao da raseče kutiju radija svojim nožem od kremena.
<BR>&nbsp;&nbsp;&nbsp;&nbsp;&nbsp;"Mora postojati način da se otvori radio i da se vidi zašto je mrtav", reče on.
<BR>&nbsp;&nbsp;&nbsp;&nbsp;&nbsp;"Otvoriti radio, Lorde Pilote?" upita Bardo, trljajući svoje zajapurene obraze. "Vi se sigurno šalite?" Bolje bi bilo da je Soli predložio da otvorimo Barda i vidimo zašto mu debelo crevo proizvodi toliko gasova.
<BR>&nbsp;&nbsp;&nbsp;&nbsp;&nbsp;Ali Soli se nije šalio. Uporno je pokušavao da otvori radio. Negde oko ponoći, otkrio je da zagrejani nož od kamena, ako se upotrebi na debelom pečatnom matrijalu nalik na lak, može da ljušti plastiku u slojevima, tankim kao snežni kristali. Na kraju je otvorio kutiju, ali radio i dalje nije hteo da se otvori. Dugo je pregledao njegov zadnji deo dok nije primetio četiri majušne, okrugle tačkice, crne na još crnjoj pozadini, po jednu na svakom uglu kutije radija. Otkrio je da su okrugle tačkice u stvari rupe ispunjene pečatnim materijalom. Otvorio je i te rupice, polako i mukotrpno kopajući i probijajući ih zagrejanim iglama od kremena. Kad je završio s tim ubistveno dosadnim poslom, primakao je radio bliže gorućem naftnom škriljcu i objavio da može da vidi komadiće metala zasečene po sredini, uglavljene u rupice.
<BR>&nbsp;&nbsp;&nbsp;&nbsp;&nbsp;"Šta je to?" upitah ja.
<BR>&nbsp;&nbsp;&nbsp;&nbsp;&nbsp;"Teško je reći."
<BR>&nbsp;&nbsp;&nbsp;&nbsp;&nbsp;"Lemiočev rad", rekoh ja. "Piloti ne smeju da se mešaju u Lemiočev rad."
<BR>&nbsp;&nbsp;&nbsp;&nbsp;&nbsp;Na svojim snežnim posteljama, Justina i Katarina su pokušavale da zaspe; Bardo je ležao skljokan, kao mrtav medved, glasno hrčući.
<BR>&nbsp;&nbsp;&nbsp;&nbsp;&nbsp;"Da, Lemiočev rad", reče Soli. "Ali gde nam je lemilac da ga obavi?" Stisnuo je usta i zavukao iglu od kremena u jednu rupicu. Zavrnuo je, i ona se slomi. Uvukao je drugu iglu i zavrnuo je u drugom pravcu. Ona se takođe slomi.
<BR>&nbsp;&nbsp;&nbsp;&nbsp;&nbsp;"Do vraga lemioci i njihove tajne veštine", opsovah ja, a on okrenu radio naopako i istrese komadiće kremena iz rupe.
<BR>&nbsp;&nbsp;&nbsp;&nbsp;&nbsp;"Kremen je suviše krt", primeti on. Podigao je dugačko i oštro parče iverice, odsečeno sa njegovog koplja za mamute. "Iverica nije tako tvrda kao kremen, ali nije ni tako krta, zar ne?" Govoreći tako, nožem od kremena on odreza ukoso krajičak drveta, da tačno odgovara zarezu u metalu koji je bio uglavljen u sve četiri rupe.
<BR>&nbsp;&nbsp;&nbsp;&nbsp;&nbsp;"Zašto to radiš?" upitah ga. "Ako su lemioci već napravili radio tako da ga može otvoriti samo lemilac, kako misliš da ćeš ga ti otvoriti?"
<BR>&nbsp;&nbsp;&nbsp;&nbsp;&nbsp;"Gde ti je tvoja čuvena inicijativa?" upita on. "Tajna je, zar ne, i to što si uspeo da prodreš u Entitet i da se vratiš odatle."
<BR>&nbsp;&nbsp;&nbsp;&nbsp;&nbsp;"To je nešto drugo."
<BR>&nbsp;&nbsp;&nbsp;&nbsp;&nbsp;"Da, tada si imao sreće, ali ovde sreća ne utiče, zar ne?"
<BR>&nbsp;&nbsp;&nbsp;&nbsp;&nbsp;On spusti zašiljeni kraj drvene cepke u jednu rupu i zavrnu ga udesno bez rezultata. Zavrnu ga ulevo, ali ni tu nije ništa uspeo da uradi. "Sreća", reče on, zavrćući nešto jače. "Popušta!" uzviknu odjednom. Vrteo je drvo prstima, i posle nekoliko trenutaka izvuče jedan metalni klin dugačak kao nokat na mom prstu.
<BR>&nbsp;&nbsp;&nbsp;&nbsp;&nbsp;"Šta je to?" upitah ja ponovo.
<BR>&nbsp;&nbsp;&nbsp;&nbsp;&nbsp;"Do sada neviđeno." Pažljivo je ispitivao metalni klin na svetlosti naftnog škriljca, a onda mi ga pruži. Duž klina bila je izrezbarena tanka izbočena metalna spirala koja je polazila iz jedne izbočine na njemu. "Očigledno je, međutim, da navoji te metalne spirale tačno odgovaraju usečenim navojima u samoj kutiji, inače bi klin prosto ispao. "Dok su ostali spavali, on pažljivo ukloni ostala tri zavrtnja i radio ispade iz kutije.
<BR>&nbsp;&nbsp;&nbsp;&nbsp;&nbsp;"Ha!" šapnuh ja, "lemilac bi poludeo samo da za trenutak zirne u mnogostrukost, ali pilot može da otkrije tajne lemilaca lako kao..."
<BR>&nbsp;&nbsp;&nbsp;&nbsp;&nbsp;"Ćuti! Ništa nismo otkrili."
<BR>&nbsp;&nbsp;&nbsp;&nbsp;&nbsp;Zagledao sam se u unutrašnjost radija. Tu se nalazila gužva raznobojnih predmeta od plastike, žičica i metala, koji su bili međusobno izuvijani i isprepletani na čudan i nedokučiv način. Odmah sam video zašto se radio nije sam izlečio. Iz meni nepoznatih razloga, lemioci su sastavili radio od neuobičajenih i zastarelih delova umesto da ga celog puste da izraste, kao što su, na primer, radili sa vezama i drugim delovima brodova brzine svetlosti. Slika koju su pružali ti, očigledno prosti delovi, išla mi je na živce. Pokušavao sam da pogodim kako radio funkcioniše, iako sam sa isto toliko uspeha mogao da pokušam da zavirim u ezoterična znanja na osnovu lopte koja se uvija po spirali. Shvatio sam da tajne lemilačkog radija razumem koliko i tajnu Jeldri, zaključanu u plazmi s klicama Alaloja.
<BR>&nbsp;&nbsp;&nbsp;&nbsp;&nbsp;"Tako je varvarski", rekoh. "Zašto su lemioci napravili radio od zastarelih delova?"
<BR>&nbsp;&nbsp;&nbsp;&nbsp;&nbsp;"Lemioci imaju svoje tajne kao i mi svoje", odvrati on. "Aparat iz prošlosti za naše putovanje u prošlost - to liči na šalu koja im odgovara, zar ne?"
<BR>&nbsp;&nbsp;&nbsp;&nbsp;&nbsp;Bacio sam pogled na njega i predložio: "Protresi ga. Možda je neki od delova ispao iz svog ležišta."
<BR>&nbsp;&nbsp;&nbsp;&nbsp;&nbsp;"Nije mnogo verovatno", odvrati on, ali učini onako kako sam mu savetovao, bez rezultata. Delovi koje su napravili lemoci, shvatih ja, ne ispadaju iz svog ležišta.
<BR>&nbsp;&nbsp;&nbsp;&nbsp;&nbsp;"Zašto misliš da je mrtav?" upitah ga.
<BR>&nbsp;&nbsp;&nbsp;&nbsp;&nbsp;"Kad se okrene prekidač", reče on, okrećući levo-desno okruglo parče crne plastike na prednjoj strani radija, "ništa se ne događa. Nema protoka elektrona. Jedan ili više delova mora da su mu bolesni."
<BR>&nbsp;&nbsp;&nbsp;&nbsp;&nbsp;"Koji?"
<BR>&nbsp;&nbsp;&nbsp;&nbsp;&nbsp;On kažiprstom stade da gurka razne delove radija. "Ko zna?"
<BR>&nbsp;&nbsp;&nbsp;&nbsp;&nbsp;"Pa, onda je mrtav i mi tu ništa ne možemo."
<BR>&nbsp;&nbsp;&nbsp;&nbsp;&nbsp;"Možda, a možda i nije."
<BR>&nbsp;&nbsp;&nbsp;&nbsp;&nbsp;Opet sam se zagledao u utrobu radija. Očigledno, jedan ili više delova služe za prijem naših glasova, drugi da šifruju informacije koje prenose zvučni talasi, treći da moduliraju informacije, a četvrti da stvore i pošalju radio-talase u pravcu neba, ka satelitima koji kruže oko planete. Koji deo šta radi, nisam pojma imao.
<BR>&nbsp;&nbsp;&nbsp;&nbsp;&nbsp;"Nema izgleda", rekoh ja.
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Dugačkim noktom on zagreba površinu belog kristala. "Možda ovo vibrira pri dodiru s naših glasovima, vibrira i proizvodi odgovarajuće vibracije u električnoj struji. Da, može da izazove promene i električnom otporu, da izmeni tok struje. Kad bismo mogli da pratimo tok struje, bili bismo u stanju da otkrijemo zašto je radio mrtav."
<BR>&nbsp;&nbsp;&nbsp;&nbsp;&nbsp;Zavrteo sam glavom jer je u unutrašnjosti radija bilo usađeno na stotine delova. Nisam verovao da ćemo uspeti da pratimo tok struje ili da dođemo do zaključka koji deo čemu služi.
<BR>&nbsp;&nbsp;&nbsp;&nbsp;&nbsp;"Moj otac", nastavi Soli, "svojevremeno mi je objasnio teoriju radija i drugih starih stvari. Hteo je da znam istoriju naše tehnologije."
<BR>&nbsp;&nbsp;&nbsp;&nbsp;&nbsp;"Mislio sam da je Aleksandar bio kantor, a ne istoričar."
<BR>&nbsp;&nbsp;&nbsp;&nbsp;&nbsp;"Jeste, bio je kantor. I zato je želeo da ja shvatim ograničenost tehnologije, ili bolje rečeno, koliko su praktične teorije ružne. On je mrzeo tehnologiju, i novu i staru. Najbolja je matematika, imao je običaj da kaže, čista matematika, matematika koju mehaničari ili lemioci ne mogu primenjivati za praktične stvari. Objasnio mi je termodinamiku i hidrauliku, teoriju fuzije pomoću koje se prave bombe. Teoriju čestica i teoriju holograma, i teoriju mapa, i teoriju informacije, stotine teorija za rukovanje stvarima, hiljade. Bio je hladan, surov, bezdušno tačan čovek, taj moj otac. I želeo je da i ja usvojim njegovu estetiku, da postanem isti kao on." On zatvori oči, protrlja slepoočnice i okrenu glavu od mene. Čuo sam kako šapuće: "Ali nisam, nisam."
<BR>&nbsp;&nbsp;&nbsp;&nbsp;&nbsp;Malo sam sačekao, pre nego što sam se oglasio. "Znači, razumeš se u radio."
<BR>&nbsp;&nbsp;&nbsp;&nbsp;&nbsp;Zavrteo je glavom. "Nekad se znala teorija radija. Sad je sve zaboravljeno."
<BR>&nbsp;&nbsp;&nbsp;&nbsp;&nbsp;Naravno, Soli ipak nije sve zaboravio. Malo po malo, setio se očevog učenja: elektromagnetni talasi se stvaraju kad magnetna i električna polja vibriraju pod pravim uglom jedna na druga; informacija može da se unese u elektromagnetni talas na više načina: na primer, moduliranjem amplitude i frekvencije talasa; kad signal jednom napusti radio-aparat, osetljiv je i lako ga mogu iskriviti sunčeve pege, atmosferska jonizacija, mešanje drugih električnih izvora, i tako dalje. Ima sto načina da se u radio-signal unese buka. Uklanjanje te buke, rekao je Soli, osnovni je problem u prenošenju informacija.
<BR>&nbsp;&nbsp;&nbsp;&nbsp;&nbsp;"Ali ako je šifriran kako treba, signal može biti onoliko oslobođen greške koliko rešimo da bude. Ima načina da se signalu doda redundanca, teoreme kojima se dokazuje da postoje gotovo savršene šifre, samo ako smo dovoljno pametni da ih izmislimo. Da, mora da je u tome sva veština, šifriranje signala i filtriranje buke. Otkrivanje šifre."
<BR>&nbsp;&nbsp;&nbsp;&nbsp;&nbsp;Nepomično je zurio u radio, stisnutih usta.
<BR>&nbsp;&nbsp;&nbsp;&nbsp;&nbsp;"Znači, ako nije šifrirana kako treba, informacija je uništena", upitah ga.
<BR>&nbsp;&nbsp;&nbsp;&nbsp;&nbsp;"Ne, informacija se može stvoriti, ali se nikad ne može uništiti - ako veruješ holistima. Ona uvek postoji, na nekom nivou. Veština se sastoji u tome da se održi u obliku u kome ima smisla i da se prenese bez buke."
<BR>&nbsp;&nbsp;&nbsp;&nbsp;&nbsp;Protrljao sam nos, a zatim dodirnuo jedan providni, plavi deo. Bio je tvrd i gladak kao staklo. "Ali koji delovi šifriraju informaciju, a koji filtriraju buku? Da li se sećaš?"
<BR>&nbsp;&nbsp;&nbsp;&nbsp;&nbsp;Stegao je pesnicu i pritisnuo je na slepoočnicu. "Na žalost ne sećam se", odgovori on kratko.
<BR>&nbsp;&nbsp;&nbsp;&nbsp;&nbsp;"Šteta."
<BR>&nbsp;&nbsp;&nbsp;&nbsp;&nbsp;"Da, šteta, ali uvek postoji verovatnoća da se sećanja obnove."
<BR>&nbsp;&nbsp;&nbsp;&nbsp;&nbsp;"Verovatnoća?"
<BR>&nbsp;&nbsp;&nbsp;&nbsp;&nbsp;Probudio je ostale, Bardo otide da dovede moju majku iz Analine kolibice. Moja mati dojuri u kolibu, praćena u stopu Bardom, koji je psovao zato što je puzeći kroz ulaz ugazio u pseći izmet. Soli ih sve pozva rukom da se okupe oko njega. Stavivši radio sebi u krilo, on reče: "Potrebna mi je vaša pomoć."
<BR>&nbsp;&nbsp;&nbsp;&nbsp;&nbsp;Bardo je premeštao svoje ogromno telo s noge na nogu, očigledno nesrećan. Još mu je smetalo dizanje uda svake noći; krzna su mu se zategla preko trbuha kao tkanina šatora preko motke. Sumnjičavim pogledom je odmeravao radio. "Ne valja, Lorde Pilote, ne valja." A onda je počeo da struže izmet sa kolena svojih pantalona.
<BR>&nbsp;&nbsp;&nbsp;&nbsp;&nbsp;"Je li to sve što imaš da kažeš?"
<BR>&nbsp;&nbsp;&nbsp;&nbsp;&nbsp;"Ah...ne. Hteo sam da kažem da ne možemo, sad kada je radio mrtav, da odemo odavde pre duboke zime, zar ne? A to ne valja zato što..."
<BR>&nbsp;&nbsp;&nbsp;&nbsp;&nbsp;"Ne, mi ćemo izlečiti radio", reče Soli. "Pokušaj da se setiš. Možda si jednom u prošlosti gledao kako lemilac leči robota; možda ti je neko nešto pričao u detinjstvu čega se možeš setiti."
<BR>&nbsp;&nbsp;&nbsp;&nbsp;&nbsp;"Ne ja, Lorde Pilote", odvrati Bardo. "Je ne. Onda prsnu u smeh, a i ja s njim, jer na Letosvetu gde je proveo detinjstvo nema ni lemilica ni robota. Na Letosvetu gospoda i plemići preziru složene mehanizme bilo koje vrste, jer se s pravom pribojavaju moći lemilaca, programera i drugih koji se razumeju u ono što oni ne znaju. I zato na Letosvetu ljudi rade sve poslove koje kod nas rade mašine. "Sećam se", reče Bardo, "da smo, kad bi robovi nastradali u rudnicima moje porodice - ne gledaj me tako, Malori, ja tu nisam ništa mogao - da smo ih prodavali prokletim sekačima. Sekači bi uzimali njihove organe da ih upotrebe na drugima. Nikad nisam video mašinu pre nego što sam došao u Nikadiju."
<BR>&nbsp;&nbsp;&nbsp;&nbsp;&nbsp;Moja majka napravi kiselo lice pred Bardom i poče da klima glavom. "Da li stvarno misliš da ćeš izlečiti radio?" upita ona Solija. "Čak i ako se setimo? Kako funkcioniše svaki deo? Kako možemo da izlečimo ma i jedan jedini deo? Gde nam je alat? Gde nam je znanje? Pre nego što smo dali da nam se utisne veština rezanja tankih ljuspica kremena, da li smo umeli da opravimo okrnjeni vršak koplja?"
<BR>&nbsp;&nbsp;&nbsp;&nbsp;&nbsp;"Moguće", reče Soli.
<BR>&nbsp;&nbsp;&nbsp;&nbsp;&nbsp;Moja majka nakrivi glavu i blago zažmiri. "Lord Pilot je oduvek bio kritički nastrojen. Prema nekim ljudima koji pokušavaju nemoguće."
<BR>&nbsp;&nbsp;&nbsp;&nbsp;&nbsp;Solijeve se oči suziše u dva plava proreza, ali on oćuta.
<BR>&nbsp;&nbsp;&nbsp;&nbsp;&nbsp;Sve to vreme Justina je netremice zurila u unutrašnjost radija. Iznenada se njeni glatki, suncem opaljeni obrazi razvukoše u osmeh. "Nisam sigurna", reče ona, "kako neko uopšte može biti siguran u sećanja iz detinjstva? Naročito sećanja koja se čine kao da su sećanja na sećanja, ili čak sećanja na nešto što ti je neko rekao jednom davno, tako da nisam sigurna da me sećanje ne vara, ali kad sam bila devojčica - sećaš se i ti, Mojra, zar ne?" obrati se ona mojoj majci. "Kad smo bile male, sećaš se kako nas je mama često vodila u muzej na Ruedu? Ne sećaš se? Dobro, ja se sećam, i znam da sam jednom videla izloženu prastaru elektroniku." Ona pažljivo dodirnu svojim dugim prstom jedan sićušni metalni kružić u unutrašnjosti radija. "Možda grešim, ali ovo se zvalo dioda ili trioda, čini mi se, nisam sigurna koje je od tog dvoga, ali sećam se da je postojalo nešto što se zvalo diodni ispravljač, i da je određivalo kakvi će biti talasi radio-signala. Ili su se možda zvale diodne igle? Zaista nisam sigurna."
<BR>&nbsp;&nbsp;&nbsp;&nbsp;&nbsp;Dok je govorila, Soli ju je posmatrao s napetom pažnjom, kao što kobac posmatra snežnog zeca. "Pokušaj da se setiš", reče on.
<BR>&nbsp;&nbsp;&nbsp;&nbsp;&nbsp;Justina mu se nasmeši, dodirnuvši tanke dlačice na njegovom ručnom zglobu. "Ali zašto bih ja trebalo da se setim, Leopolde, kad si ti viđao slične eksponate po muzejima u Gradu? Nekada si se interesovao za te stvari, tek što smo se bili venčali. Zar se ti ne sećaš?"
<BR>&nbsp;&nbsp;&nbsp;&nbsp;&nbsp;Solijevo lice odjednom izgubi svu boju. Protrljao je oči, nakašljao se i uzdahnuo. "Da, sećam se kao kroz maglu", priznade on. "Ali bilo je to tako davno."
<BR>&nbsp;&nbsp;&nbsp;&nbsp;&nbsp;On zatvori oči, trzajući lice kao da ga boli glava. Zadržao je vazduh, pre nego što ih je otvorio.
<BR>&nbsp;&nbsp;&nbsp;&nbsp;&nbsp;"Istina je", reče on najzad. "Blizu Bašte zumbula nalazi se prostorija puna delova nalik na ove." Prevukao je prstima preko tankih usana. Prvi put u životu video sam ga zbunjenog. "Ali imena i uloga tih delova - šta ću, ne sećam se."
<BR>&nbsp;&nbsp;&nbsp;&nbsp;&nbsp;"Pamtioci kažu", podsetih ga ja, "da sećanje može biti zapreteno, ali nikada izgubljeno."
<BR>&nbsp;&nbsp;&nbsp;&nbsp;&nbsp;"Da", odvrati on, "pamtioci to kažu, pamtioci."
<BR>&nbsp;&nbsp;&nbsp;&nbsp;&nbsp;"Njihovo školovanje se ne razlikuje toliko od našeg", ponovo se javi Justina. "Neki stavovi su isti, tako mi je rekao jednog dana Tomas Rejn u Severnom prstenu, rekao je, 'Justina...' pa, neću vam prepričavati baš sve što je rekao, ali sećam se da je kazao da se sve što smo ikada videli, čuli, osećali ili pomislili nalazi zapisano negde u pamćenju, i da svako od nas može da dopre do svog pamćenja ako pokuša, ako zna redoslede - mislim da je Tomas to tako nazvao - i stvaranje slika, to su dva njihova stava koja su slična našima."
<BR>&nbsp;&nbsp;&nbsp;&nbsp;&nbsp;Soli je još neko vreme gledao u radio, zureći u prošlost. "Da li pilot može da misli na isti način kao pamtilac?" upita on. "Da li je moguće? Da, možda je moguće."
<BR>&nbsp;&nbsp;&nbsp;&nbsp;&nbsp;Oči mu se sklopiše u trenutku kad je zapao u dvadeseti od šezdeset četiri stava halninga, stav koji piloti zovu asocijativnim pamćenjem. Iz tog stava prešao je u stvaranje slika, i tu je ostao dobar deo noći. (Tek mnogo godina kasnije, na zaleđenom moru, do detalja mi je ispričao taj mukotrpni posao. U to vreme, pitam se da li sam spavao, ili sam se samo odmarao u stavu otvorenog čekanja.) Pokušao je da prizove u sećanje slike koje je video još pre sto godina, ali nije raspolagao veštinom pamtioca da dešifruje te slike iz hemijskog pamćenja u eidetičko pamćenje. Pošto pamtioci uče da je sećanje na mirise često ključ ka većim redosledima pamćenja, pokušao je da ga podstakne grebući i mirišući galium arsenide i germanium u delovima radija; pokušao je da podstakne sećanja putem logičkog pamćenja; pokušavao je veoma usrdno da uradi nešto što nije bio uvežban da radi; pokušavao je cele noći, oprao je sve čega se mogao setiti ne bi li prizvao iz pamćenja određenu stvar, upinjao se sve dok se nije toliko umorio da je jedva mogao da drži podignutu glavu, ali na kraju je ipak ostao da sedi bespomoćan, stežući radio tako snažno da mu je ivica kutije posekla prste i krv mu procurila kroz njih. To je učinio, šapnula mi je Justina, jer je bio besan na samog sebe što nije uspeo.
<BR>&nbsp;&nbsp;&nbsp;&nbsp;&nbsp;Na kraju je otvorio oči. Nije mi se dopao njegov pogled, pogotovo kad je stao njime da prelazi, zureći, s mene na moju majku. "Radio je mrtav", objavi on. "Neće moći da se izleči."
<BR>&nbsp;&nbsp;&nbsp;&nbsp;&nbsp;"Šteta", uzdahnu Bardo.
<BR>&nbsp;&nbsp;&nbsp;&nbsp;&nbsp;"Kad se vratimo u Grad", nastavi Soli, "svako ko je ikad dotakao ovaj radio moraće da iziđe pred akašike. Mojra je u pravu, neko je ubio radio, verovatno sa željom da upropasti ekspediciju time što će nas ovde zarobiti. I ko god da je ubio taj radio, biće proteran iz Grada - kunem se."
<BR>&nbsp;&nbsp;&nbsp;&nbsp;&nbsp;Majka i ja razmenismo poglede. Pa, Soli sigurno ne sumnja u jedno od nas, zar bismo izložili opasnosti svoje živote i izvršili sabotažu u vlastitoj ekspediciji?
<BR>&nbsp;&nbsp;&nbsp;&nbsp;&nbsp;U mraku pred samo praskozorje raspravljali smo o tome ko je mogao ubiti radio. Bardo nam ukaza na činjenicu da ima mnogo onih - trgovački piloti iz Trije, na primer - koji ne žele da naš Red uđe u posed tajni Jeldra, ma šta te tajne predstavljale." A ima i vanzemaljaca kao što su Dargini, koji bi bili ljubomorni ako ljudska bića objave svima da su ona miljenici Jeldra. Takođe i Skutari, i to iz istog razloga. A na planetama - koliko bi religijskih redova bilo spremno na ubistvo, samo da bi se osigurali da njihove tajne i misterije ne zameni jedna još veća tajna misterija višeg reda? Šta da kažemo o Nebeskim vratima, Večernjači, Larondismanu? I o veštačkim svetovima oko binarne Od, pobogu? Šta da kažemo..."
<BR>&nbsp;&nbsp;&nbsp;&nbsp;&nbsp;"Tako je, imamo neprijatelja", upade Soli. "Ali nećemo dozvoliti da oni upravljaju našim stvarima, zar ne?"
<BR>&nbsp;&nbsp;&nbsp;&nbsp;&nbsp;"Ah... nećemo, dabome, Lorde Pilote." Bardo je zamišljeno žvakao svoj brk, i napokon postavio pitanje koje nam je svima bilo na umu. "Šta ćemo sada, Lorde Pilote?"
<BR>&nbsp;&nbsp;&nbsp;&nbsp;&nbsp;Svi smo s očekivanjem gledali u Solija.
<BR>&nbsp;&nbsp;&nbsp;&nbsp;&nbsp;"Da, tu je čvor", reče on, "šta ćemo sada, pošto Malori nije uspeo da se obuzda. Da li da sačekamo raketu ili ne?"
<BR>&nbsp;&nbsp;&nbsp;&nbsp;&nbsp;Moram ovde napomenuti da je Soli predvideo mogućnost da izgubimo jedne ili više saonica (i na taj način izgubimo i radio) u raznim nesrećama koje bi nas mogle zadesiti. Zato je ugovorio da nas raketa pokupi u zakazani dan, na mestu gde se smo se spustili, južno od ostrva, ako ne budemo u stanju da se javimo Gradu putem radija. Zakazani dan bio je prvi dan duboke zime, na koji je trebalo da čekamo još najmanje dve stotine dana.
<BR>&nbsp;&nbsp;&nbsp;&nbsp;&nbsp;"Ne, ne smemo tak dugo čekati", reče Soli. "Više nas ovde ne smatraju dobrodošlim, zar ne? Možda bi trebalo već danas da otputujemo. Mogli bismo da odvezemo svoje saonice na istok, ka Spoljnim ostrvima, i da tamo sačekamo dok led bude pucao. Sledeće zime, kad se more opet zaledi, možemo preći preostali deo puta do Grada."
<BR>&nbsp;&nbsp;&nbsp;&nbsp;&nbsp;Ali, Bardu se ovaj plan očigledno nije dopao. "Šta ako na Spoljnim ostrvima ne nađemo ništa za jelo? Šta ako led počne da puca ranije, još pre lažne zime? Šta, ako..."
<BR>&nbsp;&nbsp;&nbsp;&nbsp;&nbsp;"Sad smo Alaloji, zar ne?" naruga mu se Soli. "Trebalo bi da možemo ono što Alaloji najbolje rade - da preživimo. Da, ovo je dobar plan, zar ne? Otići ćemo čim spakujemo saonice."
<BR>&nbsp;&nbsp;&nbsp;&nbsp;&nbsp;"Ali šta ako se digne oluja", pobuni se Bardo, "šta ako zalutamo?"
<BR>&nbsp;&nbsp;&nbsp;&nbsp;&nbsp;"Mi smo takođe i piloti", podseti ga Soli. "Upravljaćemo se prema zvezdama. Nećemo zalutati."
<BR>&nbsp;&nbsp;&nbsp;&nbsp;&nbsp;Sve vreme Katarina je ćutala. Sedela je na svom krevetu, češljajući prstima kosu, zureći u plamene jezičke, ne pokazujući mnogo zanimanja za našu raspravu. Ali kad je Soli počeo da skuplja svoja krzna, ona mu priđe i stavi svoju ruku preko njegove. Prvi put sam je video da ga dodiruje.
<BR>&nbsp;&nbsp;&nbsp;&nbsp;&nbsp;"Ne bi bilo pametno, oče", reče ona. "Putovati na istok kada..."
<BR>&nbsp;&nbsp;&nbsp;&nbsp;&nbsp;"Kada šta?"
<BR>&nbsp;&nbsp;&nbsp;&nbsp;&nbsp;"Hoću da kažem, sve je u redu da ti i svi ostali otputujete na istok i gladujete, ali ja ne bih smela da..."
<BR>&nbsp;&nbsp;&nbsp;&nbsp;&nbsp;"Ne bi smela? Ne bi smela zašto?"
<BR>&nbsp;&nbsp;&nbsp;&nbsp;&nbsp;Ona ukopa nožne prste u sneg i reče: "Zato što sam trudna, oče."
<BR>&nbsp;&nbsp;&nbsp;&nbsp;&nbsp;U kolibi zavlada mukla tišina kao u dubokom prostoru. Soli je netremice zurio u Katarinu, dok je Justina podigla glavu iz kreveta, široko razgoračenih očiju. I ja sam netremice zurio u Katarinu.
<BR>&nbsp;&nbsp;&nbsp;&nbsp;&nbsp;"Čije je to dete?" najzad upita Soli.
<BR>&nbsp;&nbsp;&nbsp;&nbsp;&nbsp;I ja sam goreo od želje da saznam ko je otac.
<BR>&nbsp;&nbsp;&nbsp;&nbsp;&nbsp;"Je li Lijamovo?" upita Soli.
<BR>&nbsp;&nbsp;&nbsp;&nbsp;&nbsp;"Ko zna?"
<BR>&nbsp;&nbsp;&nbsp;&nbsp;&nbsp;"Šta si kazala?"
<BR>&nbsp;&nbsp;&nbsp;&nbsp;&nbsp;"Kako možeš tražiti od mene da znam čije je dete... Bila sam s toliko mnogo ljudi, vidiš?"
<BR>&nbsp;&nbsp;&nbsp;&nbsp;&nbsp;Soli steže prste koji su krvarili drugom rukom i reče: "Ali postojale su mere predostrožnosti koje si navodno preduzimala, zar ne? Metodi da... te stvari koje žene rade kad..."
<BR>&nbsp;&nbsp;&nbsp;&nbsp;&nbsp;"Nisam želela da zatrudnim, oče."
<BR>&nbsp;&nbsp;&nbsp;&nbsp;&nbsp;"Kako bezobrzirno od tebe!" prošapta Soli.
<BR>&nbsp;&nbsp;&nbsp;&nbsp;&nbsp;Ona se nasmeši. "Što se dogodilo, dogodiće se; što će biti, bilo je."
<BR>&nbsp;&nbsp;&nbsp;&nbsp;&nbsp;"Skrajersko trabunjanje", promrmlja Soli, "večito to skrajersko trabunjanje."
<BR>&nbsp;&nbsp;&nbsp;&nbsp;&nbsp;"Oprosti, oče."
<BR>&nbsp;&nbsp;&nbsp;&nbsp;&nbsp;Ona opet položi svoju šaku preko njegove. Posle nekog vremena on okrenu glavu i obrati se tavanici kolibe. "Pa, na kraju krajeva, zar je važno ko je otac? Ono što je važno jeste da se vratimo u Grad, da bi mogla da se porodiš kako treba. Kad će se dete roditi?"
<BR>&nbsp;&nbsp;&nbsp;&nbsp;&nbsp;"Ako treba da izaberem najverovatniji dan, rodiće se sedamnaestog dana duboke zime."
<BR>&nbsp;&nbsp;&nbsp;&nbsp;&nbsp;"Onda ostajemo ovde do devedeset trećeg dana zime. Raketa stiže po nas prvog dana duboke zime. Malori će se izviniti za svoje male prestupe. Pomirićemo se i živeti do odlaska što mirnije možemo." On se opet okrenu radiju, a krv mu je kapala po delovima dok ih je dodirivao. "Da, Malori će se izviniti i obuzdaće se, da bismo mogli ovde da živimo u miru."
<BR>&nbsp;&nbsp;&nbsp;&nbsp;&nbsp;Kasnije tog dana otišao sam Lijamu i izvinio mu se što sam podigao koplje na njega. Nije mi bilo lako da to učinim, jer on nije hteo da me gleda u oči. Izvinio sam se Juriju; izvinio sam se Anali, Vicentu, Seifu i Liliji, svim ženama i muškarcima iz porodice Manvelina. Na kraju sam se izvinio i Soliju, ali mislim da nije slušao šta mu govorim. Sedeo je u kolibi, držeći radio u krilu. "Kad se vratimo u Grad daćemo da se utvrdi genotip. Otkrićemo ko je otac deteta."
<BR>&nbsp;&nbsp;&nbsp;&nbsp;&nbsp;Posle toga sam pokušao da zaspim, ali nisam mogao; ležao sam budam celog dana, osluškujući zavijanje olujnog vetra napolju, pitajući se da dete koje raste u Katarininom trbuhu nije možda moje.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
