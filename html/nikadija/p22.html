<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. HANUMAN-ORDANDOV PARADOKS
<P>&nbsp;&nbsp;&nbsp;&nbsp;&nbsp;Biti sasvim živ znači biti sasvim na oprezu Biti sasvim na oprezu znači biti pun straha Strašiti se znači umreti
<BR>
<BR>&nbsp;&nbsp;&nbsp;&nbsp;&nbsp;Izreke pesnika-bojovnika
<BR>
<BR>&nbsp;&nbsp;&nbsp;&nbsp;&nbsp;Trčao sam prema istoku noćnim ulicama. Pošao sam prečicom kroz srce Četvrti Inostranaca. Pesnik je imao prednost preda mnom, ali nije mogao poznavati Grad kao ja. Niti je, nadao sam se, mogao da kliza toliko brzo ili daleko bez odmora. Nejasne boje klizobulevara i manjih klizoulica kao da su tekle i slivale se jedna u drugu, crvene u narandžaste, ljubičaste u zelene. Sa prijatnih zgrada duž neobično uske ulice neuropevača, ukrašenih balkonima i čipkastim kamenitim rešetkama, visile su ledenice sa kojih je kapala voda. Pravo ispod, kapi su se smrzle u džunglu ledenih neravnina, tokova i majušnih vulkana. Klizanje je bilo nesigurno i zato sam skrenuo u Ulicu isparenja. Tu led nije bio toliko nepravilan, ali je bilo drugih opasnosti. Bezbrojni mirisi izvijali su se iz poluotvorenih ulaza nastambi pamtilaca. Vazduh je vonjao na mehrove vrelog katrana, miomirisna ulja za kosu, nove tkanine i hiljade drugih mirisa i mirisnih droga. U trenutku sam se setio hitanja niz ulicu na dan trke pilota (činilo mi se neverovatno da je već tri godine prošlo od tog dana). Sećanja me obuhvatiše. Gotovo sam mogao da vidim Solija kako glatkim zamasima juri pedeset metara preda mnom; gotovo sam mogao da čujem klik-klak njegovih dugih, blistavih oštrica na klizaljkama. Prolazio sam kraj jedne od većih nastambi kada vrata otvori par običnih kurvi. Usne su im bile obojene u crveno, a dah im se osećao na alkohol. Stajale su držeći se za ruke pod loptom hladnog plamena, jednom od onih providnih, sa plazmom koja je unutra pucketala njihovim bojama. Zatvorile su mi put i smesta se privukle uz mene. Viša od njih - kosa joj je bila poput tamnog, crvenog vina - raširi svoje krzno. Ispod nije nosila nikakvu odeću; koža joj je bila naga i bela. Ponudila je da me odvede niz jedan od prolaza koji su vodili sa ulice, da raširi krzna i legne poleđuške na sneg, da se smesta pari bez ikakve naplate. Bila je veoma pijana. Bez sumnje se sećala prethodnih, vatrenih zadovoljstava koja je iskusila pod vrelom kupkom alkohola. Takvo je ograničenje te droge; donosi sećanja na neka druga vremena dok je čovek pijan, ali malo šta drugo. Namirisao sam opojne estre skoča i setio se večeri u baru za majstore pilote kada sam se prvi put sreo sa Solijem. Mrzeo sam Solija, setih se, i zbog čega sam onda toliko hitao da odgurnem dve kurve, da prejurim pola grada da bih ga upozorio? Zbog čega ne bih ostao i uživao sa kurvom? (Bila je vrlo lepa - jedna od onih retkih kurvi koje se kurvaju zato što vole muškarce.) Zbog čega ne bih dopustio da Soli umre?
<BR>&nbsp;&nbsp;&nbsp;&nbsp;&nbsp;Iako sam brzo napredovao, prešavši široki, mlečni led Puta pre nego što su noćne gomile pokuljale u Četvrt, brinuo sam se da će Davud stići do Solijeve kule pre mene. U stvari, nisam želeo da Soli umre. Bio je moj Lord Pilot, moj ujak, moj otac; bilo bi pogrešno dopustiti pesniku-bojovniku da ga ubije. A isto tako - a to je bilo krajnje sebično sa moje strane - mislio sam da mogu zaslužiti njegovu zahvalnost. Kada bih mu smekšao srce, mogao bi da oprosti Bardu i Justini (i meni) i mogao bih da zaustavim ovaj raskol pre nego što zapravo počne. Razmislih da pozovem sanke. Ali po uskim, krivudavim ulicama Starog Grada kroz koje sam morao proći, sanke bi mi samo smetale. Bila je to jedna od retkih prilika u mom životu kada sam poželeo pogodnosti fona. Tada bih mogao prosto, i u trenutku, da ga upozorim da se smrt zaputila ka njemu. Ali kao što bi to rekao Vremečuvar, kada bi on dozvolio fone, ljudi bi neprekidno fonirali jedni drugima o svojim najneposrednijim i najbanalnijim mislima. Dogovarali bi se da se sretnu jedno sa drugim u određeno vreme, pa bi zahtevali upotebu časovnika i privatnih sanki da ih voze preko Grada. Ulice bi se ispunile eksplozivnim, bučnim mašinama i drugim bučnim stvarima, jer kada bi se jednom zver tehnologije oslobodila svog kaveza, ljudi bi počeli da traže kreštave privatne radio-uređaje, privatne senzorne kutije i gomile drugih stvari. Kada sam bio pripravnik, često sam se prezrivo cerio toj teoriji o tehnologiji-gospodaru, ali kasnije, kada sam video Triju i Gehenu i druge paklene planete koje su odlučile da ne ograničavaju svoju tehnologiju, zaključio sam da su u toj stvari odredbe Vremečuvara bile opravdane.
<BR>&nbsp;&nbsp;&nbsp;&nbsp;&nbsp;Pa ipak, kada sam stigao do ulaza Kule Danladi, prokleo sam i Vremečuvara i njegove odredbe. Vetar je brisao sa sablasnog brežja Urkela, niz opustelu Dvoranu drevnih pilota i Šahovski paviljon, zviždućući preko spavaonica i manjih zgrada na ivici Rese. Šibao je oblacima ledene prašine otvorena vrata Kule. Čuo se užasan, sisajući zvuk, kao od vazduha koji se proteruje kroz cev. Četvrtasta drvena vrata, ravna i gruba kao i zloglasni lord Danladi, škripala su dok su se kretala napred-nazad; bila su isprskana krvlju. Svuda je bilo krvi. Iza vrata, hodnik je bio prekriven leševima. Bilo ih je šest. Jedna pripravnica ležala je nauznak, vrata rasečenog kao da se na njemu nalaze druga crvena usta; kraj nje - napola preko nje - zgrčio se leš Timona Ekvivokatora, pilota koji je diplomirao godinu dana pre Bardoa i mene. Niz leševa pružao se hladnim, zamuklim hodnikom prema stepeništu. Očigledno, piloti i pripravnici pokušali su da zaustave pesnika-bojovnika, a on se zaleteo među njih držeći brzi, ubilački nož kao ludak među decu. Sveže okupano telo iskušenika zatvaralo je stepenište, obgrlivši prvih nekoliko stepenika. Morao sam da ga preskočim. Njegova nekada besprekorna odora sada je bila umrljana. Iznad srca imao je crveni krug. Izgledao je kao znak iznad trgovine sekača. U vazduhu se osećao svež, sapunasti miris, kao i mirisi krvi i straha.
<BR>&nbsp;&nbsp;&nbsp;&nbsp;&nbsp;Uspinjao sam se kružnim stepeništem što sam tiše mogao. A potom kroz kratki hodnik do Solijevih odaja, a sve vreme moje čizme šljapkale su o kamen, a dah mi je eksplodirao iz pluća poput raketnih gasova. Plašio sam se da bi buka koju stvaram mogla upozoriti pesnika-bojovnika, ukoliko zaista nije bilo prekasno za upozrenje. Belo krzno unutrašnje odaje bilo je natopljeno krvlju Solijevog mehaničara, Markomana li Tota, koji je klečao poleđuške na mrtvim nogama, isturene ruke i zabačene glave poput lutke. Vrat mu je bio presečen i slomljen, a tanke usne povučene uz njegove fine, bele zube. Ostatak sobe - tapiserije na zidu, niski ležaji i stolovi, molitvene knjige, šahovski komplet i pribor za kafu - nisu bili ni dirnuti. Vrata prema unutrašnjoj Solijevoj prostoriji bila su otškrinuta i zato sam ih odgurnuo i kročio unutra. U haos. Nikada ranije nisam bio u tom svetilištu, i iznenadio sam se kada sam video da je Soli držao cveće. Svuda je bilo zelenih biljaka i cvetova; bilo je biljaka u saksijama, biljaka na policama, biljaka koje su visile sa iskošene, crne ploče na opsidijanskoj tavanici. (Kula Danladi, čini mi se, jedina je zgrada u Gradu koja je u potpunosti napravljena od te staklaste supstance). Svuda je bio lom. Biljke i saksije bile su porazbijane u kaminu; prugasta masa unakaženih biljaka stajala je upletena između kaminskih držača i pucketavih cepanica. Meka, crna zemlja i krhotine opeke pod mojim čizmama. Osetih miris zgnječenog šira cveća. A onda, kroz lišče napola prevrnutog grma, videh njega. Kraj prozora, pesnik je vezao Solija uz stablo spinakar drveta. Čaura lepljivih, čeličnotvrdih proteinskih vlakana, od one vrste koja se uzgaja na Kvalaru, bila je obmotana oko Solijevih grudi, urezavši se u koru drveta iza njega. Borio se mahnito kao riba u mreži, potezao čauru, bacakao se tamo-amo, pokušavajući da preturi drvo. Ali drvo je bilo ogromno. Raslo je iz ogromne posude postavljene u otvor u podu. Grane su mu se pružale pod svetiljkom dvadeset stopa nad nama. Lišće se treslo i šuštalo, a nekoliko trouglastih, žutih cvetova drveta u lenjoj spirali pade na pod.
<BR>&nbsp;&nbsp;&nbsp;&nbsp;&nbsp;"Ne prilazi bliže, molim te, Malori."
<BR>&nbsp;&nbsp;&nbsp;&nbsp;&nbsp;Ovo je stiglo od pesnika-bojovnika, koji je stajao napola sakriven drvetom. Boje njegove kamelaike bile su zaprljane krvlju; krv je umrljala drvo tamo gde je pesnikova odeća dodirnula sivu koru. Vrh svoga tankog, ubilačkog noža držao je prislonjen uz ugao Solijevog oka. On mi doviknu: "Upravo sam nameravao da mu ovo zabijem duž optičkog nerva, ali ponovo si me iznenadio."
<BR>&nbsp;&nbsp;&nbsp;&nbsp;&nbsp;Solijeve drogirane oči bile su širom otvorene i kolutave. Gotovo svaki mišić njegovog lica bio je zgrčen, a kapljice znoja su mu se slivale sa čela. Zaudarao je na strah.
<BR>&nbsp;&nbsp;&nbsp;&nbsp;&nbsp;"Pusti ga", rekao sam.
<BR>&nbsp;&nbsp;&nbsp;&nbsp;&nbsp;Koraknuh bliže, a Davud ispruži ruku. "Tvoja majka nije trebalo da otkrije naše planove. Kako si je naterao da govori?"
<BR>&nbsp;&nbsp;&nbsp;&nbsp;&nbsp;Pokazao sam na Solija i ponovio: "Pusti ga."
<BR>&nbsp;&nbsp;&nbsp;&nbsp;&nbsp;"Ali još nismo došli do pravog trenutka", odvrati Davud. "U svakom slučaju, moji naručioci isplatili su me za njegovu smrt."
<BR>&nbsp;&nbsp;&nbsp;&nbsp;&nbsp;"Da, znam. Reci mi šta si učinio mojoj majci."
<BR>&nbsp;&nbsp;&nbsp;&nbsp;&nbsp;Nežno je položio ruku na Solijevu glavu. Nije se obazirao na moj zahtev. "Tvoja majka je dobro platila za ovu mogućnost."
<BR>&nbsp;&nbsp;&nbsp;&nbsp;&nbsp;"Mogućnost?" Nisam znao na šta misli. Soli je prazno zurio kao da ništa ne shvata. Lice mu je bilo praznije od lica autiste. Nije bilo ničega što bi se na njemu moglo pročitati, izuzev bola i straha.
<BR>&nbsp;&nbsp;&nbsp;&nbsp;&nbsp;"Dakle, kakav je to otrov?" upitah. "Koji može da oduzme čoveku samosvest i učini mu program nečitljivim?" Drhtao sam od želje da pojurim do Solija, da udarcima uteram bes nazad u njegovo lice. Nisam želeo da ga gledam takvog.
<BR>&nbsp;&nbsp;&nbsp;&nbsp;&nbsp;"Ne, pilote, ne miči se! Gotovo smo dostigli trenutak mogućeg." Izgovorio je to kao objašnjenje. (Možda je bio u stanju da čita program moje radoznalosti.) "Soli je zamalo živ; za koji trenutak ponovo će se roditi."
<BR>&nbsp;&nbsp;&nbsp;&nbsp;&nbsp;Iznenada Soli vrisnu i progrize svoju usnu. Krv mu poteče niz bradu i vrat. Okrvavljeni ostatak njegove donje usne bio mu je priljubljen uz zube; kroz iskrzani rascep videli su se sekutići. Iznenada svaki mišić u njegovom telu kao da se pokrenuo i zgrčio. Telo mu je bilo čvor mišića koji su se grčili. Pomislio sam da će mu grčevi polomiti kosti i pokidati žile, ali Mehtar ga je, na kraju krajeva, uobličio u Alaloija - i to ga je dobro uobličio.
<BR>&nbsp;&nbsp;&nbsp;&nbsp;&nbsp;"On je u agoniji!"
<BR>&nbsp;&nbsp;&nbsp;&nbsp;&nbsp;Davud mi se nasmeši i reče: "Molim te, ostani gde jesi, ili će Lord Pilot morati da umre pre nego što dođe njegov trenutak."
<BR>&nbsp;&nbsp;&nbsp;&nbsp;&nbsp;"Mučiš ga!"
<BR>&nbsp;&nbsp;&nbsp;&nbsp;&nbsp;"Da, razume se; kako drugačije da ga probudim? Bol je munja koja će mu prosvetliti um i probuditi ga." Prošao je prstima kroz Solijevu kosu natopljenu znojem. Stegao je pesnicu, uhvativši kosu svojim prstima, čvrsto potegavši Solijevu glavu. Njegov crveni prsten plamteo je kroz crnu ćubu poput plamtećeg jezera krvi. "Vidiš, Soli sada živi punom žestinom. Dao sam mu drogu. Dok govorim, zvučni talasi mu pogađaju kožu kao pesnice. Osećaš li moj parfem? Prodorni miris kana-ulja? Za Solija to je kiselina koja mu izjeda nos i pluća. Ne možeš ni da zamisliš njegov bol: svetlost plamenih lopti za njegove oči je poput noževa. On čezne da ih zatvori, on se moli. A ubrzo, ja ću zabiti vrh ovog noža u njegovo oko pravo uz optički nerv. A onda će zaista doći do mahnitosti, i tada će munja procepiti njegovu glavu. A tada, trenutak, pilote. Jedinstveni, čisti trenutak, blistaviji od munje, i trenutak bez straha. Oduzeću mu manje vredan život robota i dati više vredan. Uskoro - vidiš da je gotovo spreman."
<BR>&nbsp;&nbsp;&nbsp;&nbsp;&nbsp;"Ali biće mrtav!"
<BR>&nbsp;&nbsp;&nbsp;&nbsp;&nbsp;"Ne, već će istinski živeti jedan trenutak, a u beskrajnim prstenovima večnosti, njegov savršeni trenutak živeće opet i opet."
<BR>&nbsp;&nbsp;&nbsp;&nbsp;&nbsp;"To je ludilo!"
<BR>&nbsp;&nbsp;&nbsp;&nbsp;&nbsp;"Spreman je! Pogledaj, možeš li da vidiš strah u njegovim očima, kao okean! On čuje svaku moju reč, iako ne shvata ništa osim straha. Strah; prsten večnosti; bol."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Nisam želeo da saznam išta više o bizarnoj religiji pesnika-bojovnika. Nisam mario hoće li Soli prevazići svoj glavni program straha i odživeti svoj savršeni trenutak. Smučilo mi se od pesnikove potrebe da useče svoja verovanja u Solijevo meso. Zbog čega, pitao sam se, fanatici uvek moraju da zaraze druge virusom svojih verovanja? Zbog čega verovanja uvek moraju da traže da osvoje svoje žrtve, da ih popune groznicom, a zatim da zaraze još drugih, poput kuge? Čemu to ludilo, želeo sam da znam. Gledao sam kako nož zaranja prema Solijevom spremnom oku i vrisnuo: "Ne!"
<BR>&nbsp;&nbsp;&nbsp;&nbsp;&nbsp;Pokrenuo sam se preko sobe. Prešao sam u sporo vreme i kretao se besomučnom brzinom. Mislim da je taj hitri, munjeviti trenutak spasao Solijev život. (To jest, onaj manje vredni život. Jednostavni život matematike i traganja za zapadnom zvezdom za koji se piloti rađaju.) Pesnik nije imao više vremena za mučenje. Mogao je smesta da ubije Solija, ali tada ne bi bilo 'trenutka mogućeg'. Prema njegovom iskrivljenom sistemu verovanja, u tom slučaju ubistvo bi bilo uzaludno. Posmatrao me je kako skačem preko iščupanog grma i iskrivio svoje pune, crvene usne. Bilo je očigledno da ne želi da me ubije. Ali on zavrte glavom, a glas mu se prosu poput vina. "Gotovo da si mogao da postaneš jedan od nas", reče on. "Zaljubljenik u večnost."
<BR>&nbsp;&nbsp;&nbsp;&nbsp;&nbsp;Ubrzao se u sporo vreme; sav je bio preciznost i odmereno kretanje, mrlja sevajućih crvenih i zelenih prstenova, uskovitlanog ogrtača i svetlucavog čelika. Znao sam da je moja jedina nada ležala u tome da izbegnem noževe u prstima i otrove i igle skrivene u njegovoj odori, da izbegavam ili blokiram brid njegove pesnice i, pre svega, da izmičem sečivu njegovog ubilačkog noža. Morao sam da mu se približim. Onda bih mogao da se uhvatim ukoštac sa njim, šakom za vrat i rukom na ruku. Mogao sam upotrebiti veštinu kojoj me je podučavao Vremečuvar i upotrebiti snagu svojih alaloijevskih mišića i kostiju.
<BR>&nbsp;&nbsp;&nbsp;&nbsp;&nbsp;Ali nije bilo jednostavno približiti mu se. Mora da je smesta prozreo moju strategiju. Napravio je varku prema mom stomaku, a zatim zasekao prema mojim prstima. Osetih vrelinu u vrhovima prstiju kao da me je opekao vazduh koji se pokretao oko munjevitog noža. Pogledah dole. Prosekao je dva moja nokta do mekog tkiva ispod njih. Krv je nadolazila - lagano, lagano, sve se naizgled kretalo tako lagano u sporom vremenu - ispod nokta. Vitlali smo i udarali okolo, drobili svoj put kroz bilje. Udario sam glavom u posudu sa visećom paprati. Napravio sam pesnicu i stegao; kapljice krvi poput kiše počeše da padaju na finu mahovinu, lagano crvenilo pljuskalo je po ispruganoj, zelenoj čipki. Zamahnuo sam prema njegovom grkljanu. Lako je blokirao moju ruku, kročivši u stranu skladno poput balerine. Iako smo obojica bili duboko u ćilibaru sporog vremena, činilo se da se kreće brže nego ja. Ili to, ili je čitao moje programe i predviđao moje pokrete. Veštine pesnika-bojovnika, pomislio sam, okolišne su i smrtonosne.
<BR>&nbsp;&nbsp;&nbsp;&nbsp;&nbsp;Ali postoji jedna veština kojom pesnici-bojovnici nikada nisu ovladali. Oni, koji su svaki trenutak tolikom žestinom živeli na rubu smrti, nikada nisu mogli da spoznaju pasivno, melanholično, potajno plašljivo misaono ustrojstvo skrajera. A ko, na kraju krajeva, može istinski da shvati tajanstveni ples snova budućnosti koji se odigrava pred unutrašnjim okom skrajera? Odakle dolaze te slike? Na kakav način se ispoljavaju pred umom? Neki kažu da su skrajovanje i veština pamtilaca delovi iste pojave. Ukoliko je istina da se vaseljena večno ponavlja, kao pesnikova drama koja se ponovo i ponovo odigrava sa istim glumcima na potpuno isti načini prilikom svake predstave, nije li tada drevno sećanje istovremeno i vizija daleke budućnosti? Može biti da je to istina. Kada je Davud izmahnuo prema mojim očima - zamah koji sam jedva izbegao - osetio sam gustinu kana-ulja i počeo da se sećam. Ili sam, bar, tako mislio. Najpre su slike koje su mi došle ličile na nedavna sećanja. Tamo je Davud napao i posekao mi ruku; tamo je pošao da me ubode nožem u slepoočnicu; onamo je posegao u odoru i izvadio iglicu prekrivenu ljubičastim bo-otrovom. Ali to nisu bila sećanja, shvatih, već nešto novo. Na trenutak mislio sam da uopšte ne vidim te slike; u jednoj zasebnoj čestici vremena, zaključio sam da čitam sićušne promene oslonca i mišića koje su odavale Davudove borbene programe. Iz tih znakova rekonstruisao sam u svome umu redosled ubilačkih pokreta koje će odabrati - tako sam bar mislio. Napao je, pošao da me ubode nožem, izvadio ljubičastu iglicu iz ogrtača; gledao sam kako se koža moga dlana otvara poput vatrocveta. Redosled pokreta bio je tačno onakav kako sam ga predvideo. Iznenada sam znao da ne čitam njegove programe, ili, tačnije, da ih ne samo čitam. Bile su tu slike, određene boje i pokreti, novi vid sagledavanja. Davud se bacao u napad, izvodio varke, zamahnuo iglom u moj vrat. Nešto novo: imao sam vremena da ga blokiram, izvedem protivvarku i izmaknem vrat. Jesam li čitao njegove programe? Nisam tako mislio. Znao sam da se pesnici-bojovnici od detinjstva uvežbavaju da prikrivaju svoje programe. Za ratnika je greh da otkucava svoje pokrete. Ali postoji još nešto više. Osnovni rezultat teorije igara je da bojovnik mora da uvodi određeni broj nasumičnih elemenata u svoje pokrete, inače njegov neprijatelj može da zaključi kakva mu je strategija. Zbog toga su neki od Davudovih zamaha i varki uperenih prema meni bili učinjeni nasumično. Njegovi mišići i nervi bili su uvežbani - programirani - da u određenim trenucima ispaljuju na osnovu sopstvene volje. Mogao je da planira skok i udarac u stomak, da bi ustanovio da mu se ruka trza naviše, a udarac upućuje prema grlu. Nisam mogao da čitam te nasumične programe zbog toga što je njihovo poreklo bilo tako žustro, tako naglo; nisam mogao da čitam njegove druge programe zato što su bili maskirani. Kako sam onda izbegavao njegov ubilački nož?
<BR>&nbsp;&nbsp;&nbsp;&nbsp;&nbsp;Skrajovao sam - to sam smesta shvatio, iako sam pokušavao da to poreknem. Zašao sam u to neobično, melanholično duševno ustrojstvo u kome se svoj život (i smrt) vidi kao polagana, gotovo aprstraktna slika koja će uskoro postati stvarnost. Bio je tu jedan bezvremeni trenutak, a zatim sjajni blesak kao kada se iznenada osvetli unutrašnjost prostrane, zamračene prostorije. Oči su mi bile otvorene, pa ipak sam na trenutak bio slep za boje i oblike prostorije. Tu su bile slike, blistavi mozak načina i mogućnosti. Različiti predmeti po sobi, račve granja spinakerovog drveta sa moje strane, prostirač sa crvenim prugama, zeleno, crveno i žuto bilje, dugine boje Davudove kamelaike, surovo, ubilačko sečivo njegovog noža i njegove prodorne oči, tako mirne i tako usredsređene - sve te stvari kao da su treptale, rastapale se u moru boja, ponovo treptale dok su tekle, oblikovale se u uglovima, senkama i krivuljama koje je opisivao pesnik-bojovnik u pokretu. 'Video' sam njegove ruke, noge i ogrtač kako se stapaju u mrlju svetlosti - tu su bile slike u budućnosti između kojih je trebalo odabrati: zasekao je moje oči; zasekao mi je vrat; izmahnuo je stopalom i zatim mi zasekao šake. Mogućnosti su me ošamutile. Bio sam slep zbog toga što je prešao svojim čelikom preko plavila mojih dužica; zanemeo sam zbog toga što mi je grlo bilo u komadima; nisam ga mogao uhvatiti za vrat jer mi je odrezao prste sa zglavaka. Ali samo će jedna budućnost biti ostvarena; njegov nož nije se mogao odjednom naći na hijadu mesta. On se kretao, kretao se i pre toga, uvek će se kretati. Tapiserija događaja koji će se za jedan trenutak ostvariti stapala se u jednu celinu. Srebrna nit njegovog noža u zamahu, blistave, ukrasne zelene i crvene trake njegovih prstenova, crni, kovrdžavi uvojci njegove kose i crne i riđe vlasi moje sopstvene, zlatne, purpurne i narandžaste niti njegove kamelaike, sve niti mog života su se prikupljale, uplitale. Ali na kraju sami biramo svoje budućnosti, kao što bi to Katarina rekla. Kao što je to nekada govorila, kao što će to uvek govoriti. Budućnosti su se obrazovale unutar mene i oko mene, a Davud se pripremao za pokret. Skrajovao sam - bila je to divna i užasna stvar. Pogledao sam u Davudove oči, a ljubičasta vlakna i mrlje plave boje u njegovim dužicama su poigravale. Zenice mu se raširiše. Imao sam viziju. Vidom skrajera, gledao sam kako se mišići njegovih zenica opuštaju, kako se duga, crvenkasta proteinska vlakna razmotavaju, i dublje, vibrirajuće atome ugljenika, vodonika i kiseonika unutar proteina. Davudove oči i materijal tapiserija po zidovima, kapi krvi na njegovom nožu, bili su živi od proteina. A atomi proteina bili su sačinjeni od još sitnijih čestica koje su posedovale naelektrisanje i masu, boju, spin i šarme, i sve je bilo kretanje, oscilacija i energija. I još dublje: odaja se pretopila u blistavilo svetlosti, a najsićušnije čestice otkrivale su se poput lopti upletene svile. Bila je tu čitava beskonačnost umreženih, polihromatskih, svilastih vlakana od... ali nemoguće je jednoznačno opisati najdublju strukturu stvarnosti. Niti su bile usplamteli grimiz; niti su bile rastopljeno zlato; niti su bile stojeći talasi mehaničara, teoreme kantora i svesni izbor pilota u sporom vremenu. Sledio sam tu nit svesti, slepo piljio u šare svuda oko sebe, i iznenada sam znao, onako kako skrajeri znaju, da gledam u tapiseriju same vaseljene tokom stvaranja. Gledao sam kako se niti vaseljenskog holograma raspliću. Na neki način, dekodirao sam hologram, tragao po njemu da bih pročitao kod, jer šta je skrajovanje ako ne očitavanje glavnog programa vaseljene? Ali na kraju mi biramo svoje budućnosti. Jedna od šara koje su se obrazovale izgledala je blistavija od ostalih. Bila je ukrašena divnim (i užasnim) vlaknima duginih boja. Vlakna su se uplitala, a zelena boja bila je blistavi smaragd, ljubičasta je blesnula u vidu usplamtelog indiga. Bila je to kamelaika duginih boja, grimizni prsten bojovnika i ubilački nož od čelika. I izbor, uvek je postojao izbor. Davud je odabrao da zarije nož u moj nezaštićeni stomak. Navalio je na mene. Ali ja sam video pokret pre nego što se pokrenuo i kada je napao, sklonio sam mu se s puta. Zamahnuo je prema mom vratu. Blokirao sam mu ruku i uhvatio je i ona se prelomi. Kada je prebacio nož u drugu, odskočio sam od njega i prilično nespretno ga šutnuo među noge.
<BR>&nbsp;&nbsp;&nbsp;&nbsp;&nbsp;Taj udarac osakatio bi civilizovanog čoveka. Ali kao što sam kasnije otkrio, kada pesnici-bojovnici zađu u pubertet, podvrgavaju ih sekačkom zahvatu koji im omogućava da po želji uvlače testise u trbuh. (Kleveta da su pesnici-bojovnici ravni između nogu nije istinita. Niti je istina da oni ne osećaju želju da se pare sa ljudskim ženama. Pesnici, razume se, obožavaju strast, iako joj ne dozvoljavaju fizičko izražavanje. Vrlina rađa želju, kažu oni.) Davud se zatetura za trenutak, a zatim izmahnu prema meni strelicom narandžastog vrha. Promašio mi je glavu za malo. Začuo sam kao strelica grebe pojedinačne korenove dlaka kada je prohujala kroz dugu kosu iznad mog uveta.
<BR>&nbsp;&nbsp;&nbsp;&nbsp;&nbsp;"Vrlo dobro!" zadahta on. "Baš jako dobro."
<BR>&nbsp;&nbsp;&nbsp;&nbsp;&nbsp;"Proklet bio!"
<BR>&nbsp;&nbsp;&nbsp;&nbsp;&nbsp;"Pomozi mi, pilote."
<BR>&nbsp;&nbsp;&nbsp;&nbsp;&nbsp;"Onda odloži nož."
<BR>&nbsp;&nbsp;&nbsp;&nbsp;&nbsp;"Pomozi mi sa Solijem."
<BR>&nbsp;&nbsp;&nbsp;&nbsp;&nbsp;"Ne, ne, ti si lud."
<BR>&nbsp;&nbsp;&nbsp;&nbsp;&nbsp;Dok smo nastavljali našu smrtonosnu igru, mora da mu je bilo jasno da nešto nije u redu. Zaista, trebalo je da me ubije prvim zamahom noža.
<BR>&nbsp;&nbsp;&nbsp;&nbsp;&nbsp;Nešto je bilo vrlo pogrešno - mora da je to znao, jer je počeo da razgovara sa mnom, ne bi li pokušao da mi skrene pažnju. A onda sam svojim šakama dograbio njegovu drugu ruku i slomio i nju. Nož okrećući se odlete iz njegove šake u smesu korenja i zemlje. Dohvatio sam ga za mišicu i privukao bliže. Iako sam očekivao da jaukne, ili da užasnuto spusti pogled na oštre krajeve kosti koji su mu procepili kamelaiku, on to naravno nije učinio. Nasmešio se. Jezikom je petljao po ustima kao da pokušava da izbaci parče baldo oraha koje mu se zaglavilo između zuba. Ali to nije bio orah; bila je to malena strelica, i on je ispljunu ka meni upravo u trenutku kada sam mu trgao ruku i smestio je pred svoje lice. Strelica ulete u njegovu sopstvenu ruku. U trenutku pre nego što ga je otrov paralisao, prodahtao: "Skrajer-pilot, bojovnik-pilot - trebalo je da znam."
<BR>&nbsp;&nbsp;&nbsp;&nbsp;&nbsp;Čitavo telo mu se zgrči i ukruti, poput Solijevog. Tragao sam po pregibima njegove odore dok nisam našao zlatnu, cevastu predilicu kakve nose svi pesnici-bojovnici. Promućkao sam je uz svoje uvo i oslušnuo kako se tečni proteini mućkaju unutar cevi. Bila je gotovo puna. Prineo sam cev pesnikovim grudima, a kada sam pritisnuo kraj osetljiv na pritisak, neobično fini mlaz proteina štrcnu sa vrha i očvrsnu se u čelično tvrdu nit. Bilo mi je potrebno nekoliko trenutaka da okružim i zatim ponovo okružim njegovo telo - morao sam da ga napola podignem sa poda - pa sam ga vezao u lepljivu čauru.
<BR>&nbsp;&nbsp;&nbsp;&nbsp;&nbsp;Porazio sam pesnika-bojovnika!
<BR>&nbsp;&nbsp;&nbsp;&nbsp;&nbsp;Moji trenuci skrajovanja prođoše, i ja se vratih u stvarno vreme. Seo sam i oslonio se leđima o stabljiku gumenog drveta. Bio sam iscrpljen, oduševljen i uplašen. Dok sam gledao, Davud je polako povratio kontrolu nad svojim mišićima. Mora da je upio mnogo manje otrova nego Soli, ili to ili ga je njegov ubrzani metabolizam spalio i uklonio iz njegovog tela. Soli, video sam, ostao je krut i nepokretan kao robot.
<BR>&nbsp;&nbsp;&nbsp;&nbsp;&nbsp;"Šta treba da radim da bih ga oslobodio?" upitah Davuda.
<BR>&nbsp;&nbsp;&nbsp;&nbsp;&nbsp;"Moraš najpre da oslobodiš mene", odgovori on kada mu vilice proradiše. "Molim te."
<BR>&nbsp;&nbsp;&nbsp;&nbsp;&nbsp;Pogledao sam ga da vidim da se ne šali. Na pamet mi nije padao ni najmanji razlog zašto bih ga oslobodio.
<BR>&nbsp;&nbsp;&nbsp;&nbsp;&nbsp;"Bojovniče-pilote, skrajeru-pilote - slušaš li me ti? Na Kvalaru postoji kodeks časti. Oslobodi me i vrati mi nož. Ili me ubij svojom rukom. Moram da umrem."
<BR>&nbsp;&nbsp;&nbsp;&nbsp;&nbsp;U glasu mu se nije mogao nazreti ni najslabiji nagoveštaj neke varke. Pesnik-bojovnik ne može da živi sa sramotom poraza i zarobljavanja. Siguran sam, da sam ga smesta oslobodio, da bi zabio sebi nož kroz oko u mozak, što je način na koji pesnik - bojovnik mora ubiti sebe kada za to dođe vreme. Bio je zahvaćen nekakvim uzbuđenjem. Da je bio Devaki, možda bi upotrebio uswa glagolski oblik 'ushićenog nestrpljenja', da iskaže svoje oduševljenje dolazećim trenutkom.
<BR>&nbsp;&nbsp;&nbsp;&nbsp;&nbsp;Sagao sam se i podigao nož. Čelik je bio lepljiv od crne zemlje. Pod maslinastom kožom njegovog vrata bila je tačka u kojoj je pulsirala velika arterija. Mogao bih ga lako ubiti, kao što Devaki ubija ranjenog bika rundavca. Zbog čega bih ga zakidao za njegov najuzvišeniji trenutak?
<BR>&nbsp;&nbsp;&nbsp;&nbsp;&nbsp;"Mogao bih da te ubijem", rekoh mu.
<BR>&nbsp;&nbsp;&nbsp;&nbsp;&nbsp;"Molim te, pilote."
<BR>&nbsp;&nbsp;&nbsp;&nbsp;&nbsp;"Trebalo bi da te ubijem."
<BR>&nbsp;&nbsp;&nbsp;&nbsp;&nbsp;"Kažu da dosta znaš o ubijanju."
<BR>&nbsp;&nbsp;&nbsp;&nbsp;&nbsp;Oklevao sam, čisteći parčad prljavštine sa noža svojim noktom. U očima pesnika-bojovnika bilo je straha.
<BR>&nbsp;&nbsp;&nbsp;&nbsp;&nbsp;"Ubij me brzo", zatraži on ponovo.
<BR>&nbsp;&nbsp;&nbsp;&nbsp;&nbsp;"Da li je tako lako ubiti?"
<BR>&nbsp;&nbsp;&nbsp;&nbsp;&nbsp;"Lako je, pilote. Ti bi trebalo da znaš. A sada, nož, brzo, pre nego što trenutak prođe."
<BR>&nbsp;&nbsp;&nbsp;&nbsp;&nbsp;Plašio sam se da ga ubijem, a on se plašio moga straha. Plašio se da ga neću ubiti. Na taj način bi izgubio svoj savršeni trenutak. Bio bi osuđen na slamajuću običnost svakodnevnog života, a to je, video sam, bila jedina stvar koje se pesnik-bojovnik plašio. A kada bih mu pomogao da pređe na drugu stranu, kao što je želeo, šta onda? Bio bi mrtav poput zemlje, i ne bi bilo više mogućnosti, sada ili ikada.
<BR>&nbsp;&nbsp;&nbsp;&nbsp;&nbsp;"Ne mogu te ubiti", rekoh.
<BR>&nbsp;&nbsp;&nbsp;&nbsp;&nbsp;"Da bih živeo, umirem - čuo si već ranije našu izreku, nisi li, pilote? A kada umrem, živeću ponovo i zauvek."
<BR>&nbsp;&nbsp;&nbsp;&nbsp;&nbsp;"Proklet bio ti i tvoji paradoksi!"
<BR>&nbsp;&nbsp;&nbsp;&nbsp;&nbsp;"Da, Hanuman-Ordandov paradoks."
<BR>&nbsp;&nbsp;&nbsp;&nbsp;&nbsp;Nemarno sam odbacio nož i rekao: "Imaš li ime za to?"
<BR>&nbsp;&nbsp;&nbsp;&nbsp;&nbsp;Klimnuo je. "Bojovnik, Ivar Hanuman, i Nils Ordando, veliki pesnik, osnivajući moj Red, bili su svesni suštinskog paradoksa postojanja. I pronašli su put van njega."
<BR>&nbsp;&nbsp;&nbsp;&nbsp;&nbsp;Iz pravca spinakerovog drveta začu se ječanje. Solijeva jabučica skakutala je gore-dole, ali još nije mogao da govori. Ponovo sam se okrenuo pesniku. "Koji je put van?"
<BR>&nbsp;&nbsp;&nbsp;&nbsp;&nbsp;"Ukoliko se vaseljena večito vraća", odgovori on, "onda nema prave smrti. Ne postoji ništa čega se treba plašiti. Trenutak mogućeg živi i živi ponovo, zauvek. Daj mi nož i pokazaću ti. Proživećemo taj trenutak milijardu puta."
<BR>&nbsp;&nbsp;&nbsp;&nbsp;&nbsp;"Ne verujem u večno ponavljanje", rekoh mu.
<BR>&nbsp;&nbsp;&nbsp;&nbsp;&nbsp;"Retki veruju."
<BR>&nbsp;&nbsp;&nbsp;&nbsp;&nbsp;Nisam želeo da mu kažem da čitava škola skrajera i pamtilaca veruje da je večno ponavljanje ritam vaseljene. "To je apsurdna filozofija", primetih mirno.
<BR>&nbsp;&nbsp;&nbsp;&nbsp;&nbsp;"Da", složio se on, "ali to je jedini način da se izbegne paradoks, i zato smo izabrali da verujemo u nju."
<BR>&nbsp;&nbsp;&nbsp;&nbsp;&nbsp;Oči su me svrbele, pa sam ih protrljao i uspeo da ih još gore nadražim prljavštinom. Naglo sam zatreptao kada su suze počele da mi se slivaju niz obraze. "Odabiraš da veruješ u filozofiju za koju si sam rekao da je apsurdna? Pa to je još apsurdnije."
<BR>&nbsp;&nbsp;&nbsp;&nbsp;&nbsp;Soli zaječa i pokrenu usne. Upinjao se da nešto kaže. Nisam verovao da može da vidi ikoga od nas zato što nije mogao da pokrene glavu.
<BR>&nbsp;&nbsp;&nbsp;&nbsp;&nbsp;"Da", reče Davud, "kada straha nestane, možemo da biramo svoja verovanja."
<BR>&nbsp;&nbsp;&nbsp;&nbsp;&nbsp;"Ali apsurdno verovanje? Zar stvarno to možeš? Zaista? Zašto?"
<BR>&nbsp;&nbsp;&nbsp;&nbsp;&nbsp;"Zbog toga što je to jedini način da se iziđe iz paradoksa. Zbog toga što nam omogućava da živimo i umiremo. Zbog toga što nas smiruje."
<BR>&nbsp;&nbsp;&nbsp;&nbsp;&nbsp;Opipao sam oštricu noža palcem. Bila je veoma oštra. Rekao sam: "Ne mogu da shvatim kako možeš da izabereš da veruješ u ono u šta se ne može poverovati, a da sve vreme znaš da se ne može poverovati."
<BR>&nbsp;&nbsp;&nbsp;&nbsp;&nbsp;"Ali ja zaista verujem - kao što veruju i svi pesnici-bojovnici - da će se ovaj trenutak, dok se nalazimo ovde i raspravljamo, ponoviti beskonačan broj puta. Kada me budeš ubio, ili dozvolio meni tu čast, ta ista moja smrt odigravaće se ponovo i ponovo. Kao što se već dogodila milijardama milijardi puta."
<BR>&nbsp;&nbsp;&nbsp;&nbsp;&nbsp;"To nije čak ni blizu beskonačnosti", primetih.
<BR>&nbsp;&nbsp;&nbsp;&nbsp;&nbsp;"Nije? Pa, ja sam pesnik, a ne matematičar."
<BR>&nbsp;&nbsp;&nbsp;&nbsp;&nbsp;Zamahnuo sam nožem prema jednoj od grana gumenog drveta. Uz prigušeno 'tvak' otpade čitava grana. U istom trenutku osetio sam krivicu i pritisnuo palac uz ranu iz koje je curio sok.
<BR>&nbsp;&nbsp;&nbsp;&nbsp;&nbsp;"Ne mogu da delim tvoje verovanje", rekoh. "Ako te pustim da umreš, pustiću da umre ono za šta kažeš da je najdivnija stvar - ta tvoja žestina življenja."
<BR>&nbsp;&nbsp;&nbsp;&nbsp;&nbsp;"Ne, trenutak će živeti zauvek."
<BR>&nbsp;&nbsp;&nbsp;&nbsp;&nbsp;"Ne", usprotivih se. "Kada svetlost zgasne, dolazi tama."
<BR>&nbsp;&nbsp;&nbsp;&nbsp;&nbsp;"Nemoj se plašiti, pilote."
<BR>&nbsp;&nbsp;&nbsp;&nbsp;&nbsp;"Kružimo jedan drugom oko svetova kao dvojne zvezde."
<BR>&nbsp;&nbsp;&nbsp;&nbsp;&nbsp;"Ubij me", zatraži on ponovo.
<BR>&nbsp;&nbsp;&nbsp;&nbsp;&nbsp;"A ako to učinim, šta će se onda desiti mojoj majci? Ako je mimikrirana? Ne, moraćeš da živiš da bi mi rekao kako da izlečim svoju majku."
<BR>&nbsp;&nbsp;&nbsp;&nbsp;&nbsp;Protrljah koren nosa. Postojao je još jedan razlog zbog koga nisam želeo da ga ubijem: želeo sam da saznam šta se dešava kada je nečiji mozak zaražen virusom, da ga pitam o oštrici noža koja se nalazi između života i smrti.
<BR>&nbsp;&nbsp;&nbsp;&nbsp;&nbsp;"Postoji jedan stari haiku koji je napisao Lao Cu", nastavih. "Čovek hrabrosti okrenute spolja usuđuje se da umre; čovek hrabrosti okrenute prema sebi usuđuje se da živi."
<BR>&nbsp;&nbsp;&nbsp;&nbsp;&nbsp;Kada sam to rekao, osmeh na njegovom licu pokazivao je zabavu i ironiju. "Mudar si, pilote."
<BR>&nbsp;&nbsp;&nbsp;&nbsp;&nbsp;Pokazao sam prema Soliju, koji se batrgao u uskoj navlaci svoje čaure i rekao: "Kada pesnik-bojovnik zarobi svoju žrtvu, zar joj ne recituje pesmu pre nego što je ubije? A ukoliko žrtva ume da dovrši pesmu ili stih, on mora da bude pošteđen - je li to istina?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Nagao sam se nad njega dok je ležao poluotvorenih usta, nasmešen. Osetio sam miris pomorandži u njegovom dahu, pa sam rekao: "Slušaj. Znaš li ovu pesmu?"
<BR>
<BR>&nbsp;&nbsp;&nbsp;&nbsp;&nbsp;Zato što ne mogu da zaustavim Smrt...
<BR>&nbsp;&nbsp;&nbsp;&nbsp;&nbsp;Ona blago staje radi mene.
<BR>
<BR>&nbsp;&nbsp;&nbsp;&nbsp;&nbsp;"Kako glasi ostatak?" upitah ga. "Pesma, pesniče?"
<BR>&nbsp;&nbsp;&nbsp;&nbsp;&nbsp;"Ti se rugaš našoj tradiciji", reče on. A potom, oklevajući, odrecitova:
<BR>
<BR>&nbsp;&nbsp;&nbsp;&nbsp;&nbsp;Zato što ne mogu da zaustavim Smrt...
<BR>&nbsp;&nbsp;&nbsp;&nbsp;&nbsp;Ona blago staje radi mene
<BR>&nbsp;&nbsp;&nbsp;&nbsp;&nbsp;Ali kula prima samo Nas
<BR>&nbsp;&nbsp;&nbsp;&nbsp;&nbsp;I Besmrtnost.
<BR>
<BR>&nbsp;&nbsp;&nbsp;&nbsp;&nbsp;Najzad Soli dođe do daha i poče da viče: "Boli! Boli! Ubij me - ne mogu da podnesem bol!" Lice mu je bilo blistavo od masnoće i znoja i grizao je usnu. U očima mu je bilo ludilo.
<BR>&nbsp;&nbsp;&nbsp;&nbsp;&nbsp;"Koliko će proći pre nego što se droga razloži u organizmu?" upitah Davuda.
<BR>&nbsp;&nbsp;&nbsp;&nbsp;&nbsp;"Ne shvataš, pilote. Ta droga nije nalik onoj koja te je učinila nepokretnim, kao i mene. Ova droga se nikada neće potpuno razložiti. Najveći deo njenog dejstva oslabiće nakon jednog sata, ako dotle poživi, ali će uvek nositi posebnu osetljivost na svoj... trenutak mogućeg."
<BR>&nbsp;&nbsp;&nbsp;&nbsp;&nbsp;Prišao sam Soliju i pokušao da ga nateram da prekine da grize usnu. Pokušao sam da isečem vlakna koja su ga vezivala, ali bila su tvrđa od čelika. "Lorde Pilote", rekoh. "Moj... Lorde Pilote." Ali me on izgleda nije razumeo.
<BR>&nbsp;&nbsp;&nbsp;&nbsp;&nbsp;"Čuje on svaku tvoju reč", reče Davud. "Ali ne može da shvati značenje. Bol, to je jedino što zna."
<BR>&nbsp;&nbsp;&nbsp;&nbsp;&nbsp;Sa stepeništa spoljne sobe začu se slabi zveket, kao od metala koji udara o kamen. Dakle, Vremečuvar je poslao svoje robote u kulu.
<BR>&nbsp;&nbsp;&nbsp;&nbsp;&nbsp;"Soli, sve će biti u redu... roboti će te osloboditi."
<BR>&nbsp;&nbsp;&nbsp;&nbsp;&nbsp;"Da, boli", ponovi on. "Boli."
<BR>&nbsp;&nbsp;&nbsp;&nbsp;&nbsp;Zveket je postao glasniji. Čulo se odzvanjanje mnogih taktora po opsidijanskom stepeništu. Zvučalo je kao da čitava armija robota treska po stepeništu. A na pesnikovom licu, izraz mirenja sa sudbinom, pomešan sa ironijom.
<BR>&nbsp;&nbsp;&nbsp;&nbsp;&nbsp;"Dakle, sa Solijem će sve biti u redu", zaključih.
<BR>&nbsp;&nbsp;&nbsp;&nbsp;&nbsp;Upravo u tom trenutku dva ogromna, crvena robota stražara izbiše iz spoljne prostorije. Nisu zastali na vratima unutarnje odaje. Odmah za njima došla su još dva robota stražara, a iza njih još dva. Na metalu njihovih osnovica bile su konture peščanog časovnika. Bili su to roboti Vremečuvara, 'duga ruka Lorda Časologa', koja se prizivala u onim retkim prilikama kada se u gradu morao uspostaviti red.
<BR>&nbsp;&nbsp;&nbsp;&nbsp;&nbsp;"Zarobio sam pesnika-bojovnika", rekoh im. "Pokušao je da ubije Lorda Pilota."
<BR>&nbsp;&nbsp;&nbsp;&nbsp;&nbsp;Stajao sam tamo i čekao da roboti kažu nešto, možda sam čekao - besmisleno - da mi čestitaju ili da me obaveste da je Vremečuvar zahvalan što sam naleteo baš u pravo vreme. Ali oni nisu rekli ništa. Zatim se sve pretvorilo u kretanje i tvrdi metal, munjevito šibanje metalnih ispusta, mlaveći, grabljivi metal. Prvi robot zamahnu prema meni i uhvati me svojim hladnim, metalnim hvataljkama. Drugi robot podiže pesnika-bojovnika i baci u otvorene hvataljke trećeg robota. Škljocnuo je svojim kleštima, čekajući. Ostali roboti skanirali su razorenu odaju. Borio sam se, ali je to bilo beskorisno. Brzo sam ispričao robotima šta se desilo, ali bilo je to kao objašnjavanje otvorene teorije šaha radio-prijemniku. Nisu slušali.
<BR>&nbsp;&nbsp;&nbsp;&nbsp;&nbsp;"Zar ne razlikujete pilota od pesnika ubice?" dreknuh bespomoćno.
<BR>&nbsp;&nbsp;&nbsp;&nbsp;&nbsp;Davud se nasmeja, a osmeh mu nije silazio s lica. "To su roboti", reče on. "Moraš im oprostiti što ne znaju šta rade."
<BR>&nbsp;&nbsp;&nbsp;&nbsp;&nbsp;Dok su nas roboti odvlačili, besneo sam zbog toga što Vremečuvar nije lično ovde. Nisam mogao da dočekam da ga obavestim o greški njegovih robota, da mu kažem da sam spasao Solija mučenja i smrti. Tresnuo sam pesnicom o robota; odro sam članke, koprcao se i psovao, a sve to vreme Soli je stajao, zurio u prazno i vikao: "Da, boli; boli; boli; boli."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
