<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. OČI DETETA
<P>&nbsp;&nbsp;&nbsp;&nbsp;&nbsp;Prvi i najteži nauk naše profesije uvek mora biti sagledavanje sveta očima deteta.
<BR>
<BR>&nbsp;&nbsp;&nbsp;&nbsp;&nbsp;Marinar Adam, dvanaesti Lord Ketik
<BR>
<BR>&nbsp;&nbsp;&nbsp;&nbsp;&nbsp;Ne vidimo stvari kakve jesu; vidimo ih kakvi jesmo.
<BR>
<BR>&nbsp;&nbsp;&nbsp;&nbsp;&nbsp;Izreka ketika
<BR>
<BR>&nbsp;&nbsp;&nbsp;&nbsp;&nbsp;Dejstvo Davudove droge nije trajalo nekoliko sati, već nekoliko minuta. Uskoro sam ponovo mogao da se krećem vlastitom slobodnom voljom i smesta sam osetio strah pred značenjem te slobode. Da li je božansko seme pronašlo i neutralizovalo - progutalo - napadačke droge, kao što je pronašlo i zamenilo mi mrtve moždane ćelije? Ili je izmenilo neke neuroprenosnike, ostavivši me imunog na dejstvo droga? Nisam imao vremena da se čudim nedelotvornosti droge, pogotovo ukoliko sam nameravao da sledim pesnika-bojovnika do svoje majke. Isteturao sam se iz sobe i potrčao praznim hodnikom koji se pripajao Galeriji hiljadu ledenih hijeroglifa; nadao sam se da ću tom prečicom stići do ulice na vreme da bih ga spazio. Kada sam prošao između blistavih ulaznih stubova otkrio sam da je već sišao niz pedeset i četiri stepenika i nestao u gužvi klizajući donjim klizobulevarom. To mi je rekao časolog koga sam zaustavio. Kada sam počeo da trčim niz stepenice, on pokaza dugim prstom stazu prema zapadu i doviknu: "Nikada nećeš stići pesnika-bojovnika - jesi li pomahnitao?"
<BR>&nbsp;&nbsp;&nbsp;&nbsp;&nbsp;Bio sam pomahnitao, ili sam bar bio veoma besan, i zato sam se probio kroz grupu fabulista. Jedna od njih, koščata, tanana žena blede, plavičastim venama prošarane kože i nemirnih očiju, rekla mi je da je pesnik-bojovnik nedavno prošao Dargini Rotundu. A kada sam obišao tu ogromnu, cilindričnu građevinu, jedan crvotrkač promrmlja nekoliko mrgodnih reči. Pesnik-bojovnik, reče on, ušao je u Vrtove Hijacinta. Osetio sam prizvuk straha u njegovom glasu kada je protrljao bradu i rekao: "Ali zbog čega želiš da nađeš pesnika-bojovnika? Kakva korist od baktanja sa tim ludacima?" Na taj način, zastajkujući i naizgled nasumce ispitujući ljude, stigao sam preko duge ledene trake do Vrtova Hijacinta.
<BR>&nbsp;&nbsp;&nbsp;&nbsp;&nbsp;Bio je to mučno neefikasan način za napredovanje - to sam gotovo smesta shvatio. Spust je bio krcat primernicima i harijanima koji su došli da posmatraju plave snežne georgine i drugi biljni svet Vrtova. U zamrljanoj, neravnomernoj svetlosti kasnog popodneva, gomila je izgledala gladna, da li za usplamtelom crvenom divotom alpskog vatrocveta ili za svojom večerom, bilo je to teško reći. Vetar je stizao u naletima i udarima, a nebo je bilo puno natuštenih oblaka koji su povremeno zaklanjali sunce; snežne pahuljice zavejale bi ledenom silinom, da bi zatim, nekoliko trenutaka kasnije, prestale da padaju, i došlo bi do trenutka mira i naglog probijanja sunca. Posledica tog varljivog vremena bila je da su ljudi bez ikakvog upozorenja naglo, škripavo zastajali da bi raskopčali ili namestili pregibe svojih odora ili da zatvore ili otvore svoje kamelaike. Ovde bi Prijatelj Božji zastao da obriše sa čela užegli znoj koji je vonjao na beli luk, a tamo, četvrt milje dalje, zadrhtao bi, prošaptao tihu kletvu i pogurio se u svojoj odori dok je pokušavao da se divi zasadima drveća. Mnogi su klizali u zagrejane paviljone i iz njih; normalni protok saobraćaja raspao se u stoine virovitih nakupina ljudi i žena u potrazi za toplotnom utehom. Morao sam da se guram i probijam da bih uopšte napredovao. Sa moje desne strane bila su polja litlita i tuđinskog dveća, a iza njih, široki, plavi odsjaj Toka, tamo gde je zaokretao kraj ruba Četvrti Pilota; sa moje leve strane, izvitopereni, divni oblici zimskih bonsaija rasli su u skladu sa hirovima vezača koji su ih stvorili; pravo napred, tamo kuda sam klizao, bili su ljudi, duboka reka ljudi, prokleto previše ljudi.
<BR>&nbsp;&nbsp;&nbsp;&nbsp;&nbsp;Blizu središta Vrtova, tamo gde su svetlucale ledene skulpture, a vazduh mirisao na snežnu georginu i slatki, tuđinski miris nalik na metvicu, primetih otisak straha na licu jedne astrijerke. Zastao sam da je upitam da li je videla pesnika-bojovnika. Smatrao sam da je pesnik-bojovnik u žustrom prolazu mogao ostavljati trag straha. Bila je to krupna, zgodna žena i stajala je poput stene između mene i svoje četrnaestoro dece, napola prkosno, napola u strahu. Poricala je da je videla pesnika-bojovnika. Najpre joj nisam verovao. Propustio sam dragocene trenutke dok je stajala sa rukama na bokovima i piskavim glasom me obaveštavala da se pesnici-bojovnici, striktno zavetovani celibatu i večito u potrazi za smrću, razlikuju od astrijera kao dan od noći; da je videla pesnika-bojovnika, rekla je, navukla bi kapuljače preko očiju dece, da bi ih zaštitila od zla. Prišao sam joj bliže, da bih joj bolje pogledao lice, a ona izbaci bradu, kao da me odbija od sebe. Upijao sam gusti, ženski mošus koji je izbijao iz njene pletene odeće; slušao sam fini tremolo njenog glasa. Čuo sam strah u napetosti njenih samoglasnika, brze, mucave zvuke uznemirenosti i sumnje. Osetio sam slabi miris njenog straha. Odjednom - nisam znao kako sam došao do te veštine - shvatih da nije reč o strahu od pesnika-bojovnika, ili bar, da nije u pitanju određeni pesnik-bojovnik. Osetio sam strah koji je na neki način bio opštiji, strah od svih stvari koje bi joj mogle ugroziti decu. Ona, koja je bez sumnje ostavila stotine svoje najmlađe dece u bezbednom okrilju svojih supruga na Dobromiru, bila je tiho, mada nesvesno, uplašena od svake osobe na spustu. Da je videla pesnika-bojovnika, njen strah bi se nagrdio do urlika i provrištao iz njenih očiju. Možda bi stegla šake i znojila se obilnim, oštrim znojem dok je njeni bio-programi pripremaju da se bori ilil pobegne. Uzbuđeno sam shvatio da strah ima mnogo boja, nijansi i tonova. Trebalo je da budem pažljiv da bih, ukoliko nameravam da nađem pesnika-bojovnika, razlikovao hladnoplavu boju opreza od slepe, grimizne panike.
<BR>&nbsp;&nbsp;&nbsp;&nbsp;&nbsp;Izvinio sam se što sam je uznemirio i skliznuo dalje niz spust. Videh jednog autistu koji se očigledno nečega uplašio. Počeh da pitam otrcanog, prljavog, bosonogog čoveka da li je video 'smrt na srebrnim klizaljkama' (čovek je morao da prevodi reči na neobične fraze autista, inače su se pretvarali da ne razumeju ni najprostije stvari). A onda, ponovo, zatekoh sebe kako spontano koristim veštine ketika. Otkrih da mogu da čitam program straha autiste. Video sam da nije reč o strahu od bola ili smrti od ruku pesnika-bojovnika. Zaista, on se nije plašio patnje i jedva da se plašio smrti. Kao i svi mi, plašio se da izugubi ono što mu je najdraže. Bio sam iznenađen da vidim kao autisti - ukoliko je ova trula, bedna, smrdljiva olupina od ljudskog ića bbila tipičan primerak - žive isključivo radi zadovoljstva. Mogao sam to da vidim u njegovom osmehu, u neprekidnom pokretanju usana isto tako jasno kao što sam video prazne osmehe ledenih skulptura niz ulicu. Ali zadovoljstvo za kojim je tragao nije bilo punoća utrobe nakon ukusnog obroka ili seksualne ekstaze; to nije bila čak ni tulaška zanesena euforija ili oluja brojeva onih brojnih pilota koji su previše voleli matematiku. Ono što je najviše zadovoljavalo autistu bio je život u potpunosti unutar sveta koji je sam stvorio. Njegovo je bilo zadovoljstvo fantazije i bega od stvarnosti; za njega su predeli njegovih misli bili isto toliko divni i stvarni koliko i jednom detetu ledeni dvorci Uradeta. A stvar koje se plašio iznad svega bilo je prodiranje spoljašnje stvarnosti - ono što autisti nazivaju manje-stvarnim - i uništenje savršenog predela misli za kojim je tragao, stvarnostvarnosti. (Nervirajuća činjenica je da autisti tvrde da su duhovni srodnici sa pilotima. Šta je mnogostrukost, pitaće oni, ako ne tvorevina brodskog kompjutera i uma pilota u begu od stvarnosti? Ništa ne vredi, razume se, objašnjavati da je pilotova matematika vizija najdubljih struktura vaseljene. Samo će piljiti u vaše oči i izblebetati: "Brate pilote, stvarnostvarnost je jedna od mnogostrukih divota u bogoglavi, kada je dobri bog u stvarnoj glavi.") Jedan autista radije će trpeti sva moguća telesna poniženja nego da izgubi prizor svoje dragocene stvarnostvarnosti.
<BR>&nbsp;&nbsp;&nbsp;&nbsp;&nbsp;Ispitao sam mlitavi izraz autiste i video da je za njega smrt samo apstraktna misao koju treba odložiti na nekoj proizvoljnoj adresi njegove svesti; smrt je bila nikad stvarnost. Pošto nije verovao da on stvarno postoji, nije se mogao plašiti ni da će izgubiti sebe u smrti. Nije bilo straha od smrti u njegovim mlečnim, bolesnim očima. Bio je tu samo nagoveštaj tihe tuge i žalosti što će divota predela njegovih misli iščileti u ništavilo kada njegovog uma nestane. A te konačne tragedije malo se plašio, zbog toga što neće biti unutar-stvaran da bi se osvedočio u to. A onda, tu je i vera autista, gde god bili, da: "U oblasti stvarnog, gotovo-stvarno postaje ponekad-stvarno, zavisno od stvarnosti stvarne glave. Ponekad-stvarno je stvarnost koja treba da se ponovo rodi u stvarnostvarnosti. U oblasti stvarnostvarnosti, postoje mnogi slojevi stvarnosti; stvarnostvarnost se može stvoriti, ali ne i uništiti."
<BR>&nbsp;&nbsp;&nbsp;&nbsp;&nbsp;Sve to, trebalo bi da naglasim, video sam u trenutku. Mislim da sam čitao većinu od njegovih programa; možda sam mu čitao misli. Nisam uopšte razgovarao sa njim (ukoliko iko može stvarno da razgovara sa autistom), niti sam se petljao da ocenim prefinjenosti svojih novih moći. Klizao sam niz spust pokušavajući da ustanovim razliku između različitih tonova straha na stotinama lica. Sa izuzetkom pesnika-bojovnika, svi se mi plašimo nečega, a nekim delom svojih bića plašimo se u svakom trenutku svog života. Brzo sam se prilagodio čitanju programa straha drugih ljudi. Prošao sam kraj princa-trgovca koji se plašio da ne izgubi svoje dragulje i svilu. Jedna hibakuša, sitna žena smeđe kože odevena u zakrpljenu vunenu odeću, prišla mu je moleći ga da joj plati skupu proceduru koja bi joj mogla povratiti zdravlje. Ali trgovac nije mogao videti očajanje (i strah) u očima prosjakinje, zbog toga što nije hteo da je pogleda u oči. Nije hteo da je pogleda u lice puno bola, u ćelavu glavu na kojoj je iznad visokog okovratnika visilo samo nekoliko vlaknastih vlasi niti. Glasno se nakašljao i požurio dalje, pazeći da nijedan deo njegove odore ne dotakne jadnu ženu. Video sam: afazičarku koja se plašila da bi joj mentalna upotreba reči ili bilo koje vrste simbola mogla vezati misli i time joj uništiti slobodu uma; tuce ljudi iz Samotnog Džeka koji su uplašeno izbegavali sve tuđince, čak i blage Prijateljice Ljudi; pilota kukavicu po imenu Dikson Dar; arhatkinju naizgled izgubljenu u blaženstvu, prekrivenu nežnim pahuljicama i namirisanu sihu parfemom. (nisu mi bile potrebne moći ketika da bih primetio da se arhatkinja plaši da ne pomisle da je u stvari varalilca - što je zapravo i bila. Slabo je čuvana tajna da se sihu ulje apsorbuje kroz kožu i izaziva veštačku nirvanu na koju su arhati toliko neiskreno ponosni); preplašenog, usamljenog iskušenika koji je upravo stigao u Borju; stotine ljudi, žena i dece koji su svi odavali svoj strah. Zamahivao sam nogama kraj preplašenih, pognutih tela i uleteo u mehur vrućeg, gotovo tropskog vazduha. Gomila je postala toliko gusta da sam morao da hodam na klizaljkama po ledu. Bilo je tu magida, nimovrta i primernika prikupljenih na gomilu, koji su zijali na polja hijacinta sa obe strane spusta. Vazduh je bio otežao od cvetnog mirisa. Iznenada je postalo toplo i vlažno i zato sam otvorio svoju kamelaku do trbuha. Jedan magid uskliknu kako je to pravo čudo da tropsko cveće može da raste na ledenoj planeti. Pogledah kroz uzgibanu gomilu na deset hiljada nežnih, obešenih vitica ružičastog, belog i plavog. Bili su divni. Uhvatio sam pogled nekog debelog istoričara i ćutke zavrteo glavom, deleći naš zajednički strah: da će troškovi održavanja spoljašnje mikroklime i drugih sličnih ekstravagantnih stvari jednog dana srušiti Red - ukoliko neizbežni raskol to zaista ne učini i ranije.
<BR>&nbsp;&nbsp;&nbsp;&nbsp;&nbsp;Nakon što sam se probio u hladniji vazduh na zapadnom rubu Vrtova, počeh na licima sve proređenije gomile da opažam onu posebnu vrstu straha koja je nagoveštavala nedavni susret sa pesnikom-bojovnikom. Nazvao bih to strahom od ludaka, jer većina ljudi je smatrala pesnike-bojovnike pravim ludacima. Kada sam bio dete često sam primećivao da se odrasli neobjašnjivo plaše mnogih blebetavih ludaka kojima su bile krcate gradske ulice. Većina ludaka, razume se, bila je - i jeste - potpuno bezopasna. Kako onda objasniti otkud, na primer, u majstorima pilotima toliki strah od njih, u onima koji su toliko puta nadvladali višestrukost? Nikada nisam shvatao tu pojavu, ali odgovor je odjednom izgledao očigledan: ludakovi trzavi pokreti, njegove besciljne reči, divlji odsjaj u očima. Sve što čini kao da izvire iz nekog ličnog izvora duboko unutar njegovog bića. To je bunar iz koga izbijaju akcije naizgled bez ikakve kontrole. A zbog čega ludak kao da nema nikakve kontrole? Zbog toga što se, kako izgleda, ničega ne plaši; to jest, nedostaje mu određena vrsta straha. Ne plaši se da ponizi sebe ili druge životinjskim kricima i nerazumljivim proročanstvima. To nepostojanje straha veoma ugrožava tipičnu civilizovanu osobu zbog toga što ona shvata, u nekom deliću sebe, da je jedino strah od toga šta će drugi pomisliti o njoj sprečava da se spusti niz ulicu gola, zavijajući na mesec, kada teškoće života postaju veće nego što može da podnese (zapravo, ukoliko živi na jednoj od osamdeset šest civilizovanih planeta koje imaju mesece). Strah je lepak koji drži civilizaciju u jednom komadu. Bez straha od posledica, ljudi bi silom uzimali žene koje im se svide, elidijska deca bi čupala krila svojim najmlađim srodnicima, a žene bi govorile muževima svoje najskrivenije misli. I to bi bio kraj sveta, kraj svih svetova u kojima žive ljudska bića. Bez straha leteli bismo nasumce poput milijardi nepredvidljivih atoma. Moram ponoviti da se ljudi ne plaše ludaka zbot toga što su ovi opasni; ludak uliva strah zbog toga što izgleda da nema straha, pa je prema tome nepredvidljiv i mogao bi učiniti bilo šta. A isto je sa pesnicima-bojovnicima. Čovek ih se ne plaši zato što su opasni; na kraju krajeva, i sunce je opasno. Ali sunce je predvidljivo (ili je, bar, bilo pre nego što je Vild počeo da eksplodira), a pesnici-bojovnici, ti kvalarski fanatici bez straha, nisu. Često delaju nasumce. Njihov prolazak ostavlja trag straha, straha od neustrašivosti, koji je u suštini strah od nasumičnosti. Živeti u vaseljeni koja ne sluša našu želju za redom i smislom naš je najosnovniji strah i toga se plašimo više nego smrti. Taj trag haotičnog straha, zaostao iza pesnika-bojovnika Davuda, sledio sam preko Velikog Kruga kraj Hofgartena i niz narandžastu stazu duboko unutar Četvrti Inostranaca.
<BR>&nbsp;&nbsp;&nbsp;&nbsp;&nbsp;U blizini Meripen Grina, gde su ulice uske, a mnogi fini, trospratni crnkameni štite bogatije inostrance, razgovarao sam sa ketikom koji tek što je stigao sa Meltina. Imao je izmoždeni, pomalo opori izraz potujućeg profesionalca; prva misao mi je bila da je putovao među planetama kao što su Oridži i Jasmin i podučavao svojim veštinama zaostale iskušenike nižih škola Reda. Zaudarao je na putovanja, i na strah. Zaustavio sam ga pred njegovim hotelom i brzo objasnio za čime tragam.
<BR>&nbsp;&nbsp;&nbsp;&nbsp;&nbsp;"Da, istina je", reče on, brišući znoj sa čela narandžastim rukavkom. "Pre nekoliko minuta, pesnik u kamelaiku boje duge - ali kako si znao?"
<BR>&nbsp;&nbsp;&nbsp;&nbsp;&nbsp;Zbog toga što sam želeo da se uverim da sledim baš Davuda, a ne nekog drugog, upitao sam: "Njegov ratnički prsten - da li je bio crven? Da li je nosio zeleni pesnički prsten?"
<BR>&nbsp;&nbsp;&nbsp;&nbsp;&nbsp;"Njegovi prstenovi?"
<BR>&nbsp;&nbsp;&nbsp;&nbsp;&nbsp;"Brzo, hajde, koje su mu boje bili prstenovi?"
<BR>&nbsp;&nbsp;&nbsp;&nbsp;&nbsp;"Nisam opazio njegove prstenove; gledao sam mu u lice."
<BR>&nbsp;&nbsp;&nbsp;&nbsp;&nbsp;"Prokletstvo!"
<BR>&nbsp;&nbsp;&nbsp;&nbsp;&nbsp;Brzo, bez daha objasnio sam da sledim trag straha za pesnikom-bojovnikom; pošto je bio ketik, mislio sam da će umeti da ceni moju malu potragu. Ali kao i mnogi niži profesionalci, bio je previše gord i podozriv prema svakome - prema pilotima ništa manje nego prema drugima - koji bi mogli osporiti njegov slabašni autoritet. "Čovek mora biti oprezan kada čita programe straha, veoma oprezan. Koliko misliš da ima vrsta straha, pilote?"
<BR>&nbsp;&nbsp;&nbsp;&nbsp;&nbsp;Koliko vrsta programa pokreće meso i um ljudskog bića? Ubrzao sam uz ulicu i skrenuo na kliznik, pitajući se o tome. Kliznik je vodio kraj Zimskog Prstena. Ovde su bili opsidijanski crnkamenovi, visoki po osam spratova, zakrivljeni zidovi iskrzanog stakla unutar kojih su apartmani bili sićušni i natrpani jedan na drugi poput dečjih kockica. Ranije sam retko zalazio u ovaj deo Grada i čudio sam se da toliko nepoznatih ljudi može da živi toliko blizu jedni uz druge. Uputio sam se prema rubu Prstena. Tu je bilo mnogo klizača koji su se odmarali na propalim, iscepkanim klupama postavljenim oko Prstena. Između klizača i narandžaste trake ulice, koja je pravila krug oko severne polovine Prstena, na približno svakih stotinak metara stajala je ledena statua nekog od slavnih pilota našeg Reda. Bilo je petnaest takvih monolita. Vetar, sunce i ledene magle ostavili su traga na crtama statua; bilo je gotovo nemoguće razlikovati izbrazdano, gospodstveno lice Tisandera Opreznog od Tihovog ptičjeg mrštenja. Otklizao sam nazad do Prstena, obuzet jedan trenutak luckastom idejom da pročitam Tihove programe sa deformisanih crta njegove statue. Ali to je bilo nemoguće učiniti na takav način. Čak i ako je skulptor nekada uspeo da uhvati Tihovu suštinu i da je ukleše u led, iako su se lica ponovo vajala otprilike svakih godinu dana, lagano otapanje vremena upropastilo je sve informacije vezane u kristalima leda i učinilo program nečitljivim.
<BR>&nbsp;&nbsp;&nbsp;&nbsp;&nbsp;Gotovo nečitljivim. Jedan trenutak, borio sam se protiv svojih čula, u sebi i van sebe, i u glavi mi se zavrtelo. Obazreo sam se i pogledao naviše. Vrtoglavi efekat poticao je od koncentričnih krugova: satenskog, beličastog kruga Zimskog Prstena, tamo gde su se inostranci smejali, vrteli i zabijali svoje klizaljke u led, krug plavih i crvenih klupa i ledenih statua okruženih zakrivljenom narandžastom ulicom, a nad ulicom, nastambe koje su blistale poput staklenih planina i daleko gore, mermerna kruna neba. Okrenuo sam glavu, osvrćući se za pesnikom-bojovnikom, ali njega nigde nije bilo. Iako sam silno želeo da ga nađem, osetih da moram da obratim pažnju ovoj svojoj novoj percepciji, ovom svom novom načinu gledanja.
<BR>&nbsp;&nbsp;&nbsp;&nbsp;&nbsp;U mojoj blizini jedan harijan teturao se unaokolo na klizaljkama prevelikim za njega. Bio je to divlji, usukani čovek odeven u ljubičastu parku i žute pantalone tako uske da mu se video organ, nebrekao pod prljavom svilom. Zbog toga što su mu čizme pružale premalo oslonca za zglobove na nogama, nije imao osećaja za krajeve oštrica svojih klizaljki. Teturao se okolo grabeći ruke okolnih inostranaca radi oslonca. Na neki način, podsetio me je na Barda. Pogledah pažljivije i videh odlučnost i pečat surovosti na njegovim tankim usnama. Na drugi način podsetio me je na Tiha, na sliku Tiha sa kojom sam se sreo unutar Entiteta. Piljio sam u harijana i to je bilo kao da piljim u Bardoa i Tihoa. Svako od njih, pomislih, nosi nit surovosti, samoživosti i drske seksualnosti. Dobro sam znao kako su te crte - ti programi - bili oblikovani u slučaju Bardoa. Ali kako je bilo što se tiče Tihoa i komično odevenog harijana? Vrtelo mi se kada sam se okrenuo i zagledao u Tihovo ledeno, napola otopljeno lice. Iznenada sam znao jednu stvar: grubost Tihoa, harijana (a takođe i Bardoa) bila je programirana grubošću njihovih očeva. Ne želim time da nagovestim da svi grubi ljudi imaju grube očeve. Izvor surovosti dubok je i uzburkan kao okean. Ali sa harijanom je sigurno bilo tako; mogao sam da pročitam program njegove surovosti isto tako lako kako sam mu čitao strah.
<BR>&nbsp;&nbsp;&nbsp;&nbsp;&nbsp;Sagao sam se, spustivši ruke na kolena. Zadahtao sam ne bih li došao do vazduha. Na sve strane bili su deca, muškarci i žene, i statue mojih predaka pilota, a u svakom od njih video sam skupinu mišića i nerava koja je odavala njihove programe. Žena vitkih grudi i krupnih, zaobiljenih bokova nespretno dovrši valcerski skok i ja shvatih - 'videh jednim pogledom', kako to kažu ketici - mnoge godine vežbe i blago pogrešno programiranje zbog koga je zakačila spoljašnji rub klizaljki i gotovo pala. Ovde je sladak dečačić osujećeno plakao jer nije mogao da izvede valjanu osmicu, a tamo se drugi smejao da prikrije identično osećanje, program koji je verovatno naučio od svog stoičkog oca. Koliko mnogo programa upravlja mišićima i mislima ljudskog bića! Ima jedan milion dve hiljade sedam stotina i šest takvih programa (šalim se, naravno. Zapisujem to samo zbog toga što se jedan bedni ketik jednom dao na zadatak da izbroji i klasifikuje sve moguće programe, pa se predao nakon što je dostigao taj broj. Broj i podvrste programa potencijalno su beskonačni, baš kao i čovek.) Postoje programi koji određuju ravnomernost naših zamaha za dostizanje brzine, kao i programi koji nas vode da sapunjamo svoja tela na identičan način svaki put kada se kupamo. Programirani smo da se plašimo tame i glasnih zvukova, a sami sebe programiramo da se plašimo hiljada različitih stvari, neuspeha i bede, na primer. Video sam te programe na licima inostranaca: seksualne programe, ljude požudne za ženama, ženama tamne kože ili gojaznim, koščatim ili visokim; žene sa svojim prefinjenim jezikom tela, koji je pokretao i često upravljao muškim seksualnim programima, različitim nijansama i pojavnim oblicima žudnje; i još seksualnih programa, decu programiranu snenim, moćnim hitnjama, u potpunosti nesvesnu svojih programa; programe ljubavi, užasa, ponosa, sramote, simpatije, žalosti, melanholije i radosti, programe mržnje i besa; postojala su verovanja i programi vere u očima budista sa Letosveta, verovanja u ciklične vaseljene, ponovno rađanje duše i mnoga, mnoga još čudnija verovanja; bilo je programa za kontrolu verovanja, a povremeno, na nekim golim licima, otisak verovanja koja su kontrolisala programe. Video sam jednu ženu, mudru, neopisivo lepu ženu koja je na sebi imala vezenu odoru neurologa sa Uradeta, koja je nosila plam samosavlađivanja u svojim blistavim očima. Samo malo ljudi, oni retki, činilo se, ponekad su bili sposobni da obuzdaju svoja verovanja i vode sopstvene programe. Kako me je to opčinilo! Ti programi verovanja, koji mogu da pišu, uređuju i naređuju ostalim programima nazivaju se glavnim ili metaprogramima. Pitao sam se koje je poreklo tih programa koji nam uređuju živote. Zbog čega je jedan čovek hitar, a drugi spor? Zbog čega će se jedna žena smešiti sa razumevanjem dok govori o anankeu i konačnoj sudbini, dok će njena sestra poricati smisao svemu i drogirati se tulašom i seksom? Da li je moguće, kao što vezači tvrde, da je početna skupina naših programa u potpunosti pisana našim hromozomima?
<BR>&nbsp;&nbsp;&nbsp;&nbsp;&nbsp;Ne verujem da je tako. Ah, ali otkud stiže to neverovanje, taj program skepticizma - takođe iz mojih hromozoma? Slučajnom evolucijom? Od Boga? A ko je, onda napisao božanski program, ili programe prirodne vaseljene? Ko programira programera? Čovek bi mogao da poludi mozgajući o takvim beskonačnim lancima dejstava i posledica. Ne verujem da može biti prostog objašnjenja. Neki programi - sigurno su zapisani u našim hromozomima. Drugi programi su kopije programa naših roditelja; ponekad svet u kome živimo upisuje programe u naše nerve zadovoljstvom ili, previše često, vatrom i bolom. Poreklo nekih programa je tajna koja će možda zauvek ostati neznana. Da li mozak sadrži tajnu u načinu na koji se oblikuje da bi se prilagodio svom sićušnom uglu vaseljene, milijarde neurona upletenih u jedno, koji obrazuju trilione međusobnih veza? Akašici veruju da je tako, pa ipak nikada nisu ostvarili svoj san kartografisanja i spoznaje ljudske duše. Jasno je da svako ljudsko biće poseduje jedinstvenu skupinu programa. Svako od nas izuzetno se ponosi tom jedinstvenošću; često opravdavamo svoje postojanje tako što pogledamo na zvezde i primetimo da u čitavoj vaseljeni nema drugog bića koje je u potpunosti kao mi. Mi smo, verujemo, posebni i prema tome neprocenjivi. Na neki način, mi smo sopstvena vaseljena, isto toliko vredna postojanja koliko i ona veća vaseljena koja nas okružuje. I ja sam uvek verovao u to; uvek sam smatrao programe svoje naduvenosti, taštine i besa dražesnim greškama bez kojih bi blistavi dragulj koga sam znao kao Malorija Ringesa nekako propao i prestao da blista, poput dijamanta sa samo jednim, naprslim licem. Sada sam se obazirao preko ledenog prstena po licima svojih bližnjih ljudskih bića i više nisam bio tako siguran. Video sam naduvenost kada je jedan primernik dovršio komplikovani aksl i taštinu u držanju zgodne, tamnopute matrone sa Letosveta. Svi programi koji su me silili da promenim svoje meso, da volim, da ubijem, da tragam za tajnom života - svaka čestica moje ličnosti bila je negde duplirana unutar ličnosti drugih ljudi, žena i dece. Moji programi nisu bili jedinstveni; bio je to samo njihov naizgled nasumični raspored unutar mene. Zbog čega bih se ponosio programima koji su poticali iz nakupine nasleđenih hromozoma ili od bolnog štipanja majke dok me je programirala da ne lažem? Zbog čega bih uopšte bio svestan sebe kao zasebnog bića?
<BR>&nbsp;&nbsp;&nbsp;&nbsp;&nbsp;Za mene je problem jedinstvenosti zapravo bio gori nego što sam ga predstavio. Bio sam pun svoje nove moći očitavanja programa ljudi; kada sam pogledao u sebe mogao sam zamalo da pročitam sopstvene. I video sam užasnu stvar: ne samo da moji programi nisu bili jedinstveni, već u mnogim pogledima nisam ništa bolje upravljao svojim programima nego što pas upravlja repom kojim maše. Čak i najbolja ljudska bića - kao žena neurolog sa Uradeta - mogu da upravljaju samo delom svojih programa. A što se tiče drugih, harijana, kurvi i crvotrkača koje sam video, pa, pesnik-bojovnik je na kraju krajeva bio u pravu. Mi smo ovce koje čekaju klanicu vremena; mi smo nakupine moždanog tkiva i hrpe mišića, mesnate mašine koje skaču na dodir najneposrednijih strasti; mi - već sam to rekao ranije - mi reagujemo, a ne delamo; imamo gotove misli umesto razmišljanja. Mi smo, naprosto, roboti; roboti koji su svesni da su roboti, ali su svejedno roboti.
<BR>&nbsp;&nbsp;&nbsp;&nbsp;&nbsp;Pa ipak. Pa ipak smo nešto više. Video sam kuju, Jurijevu voljenu Kjoku, dražesnu zver čiji su se programi uglavnom sastojali od njuškanja i gladi, režanja i mirisa, kako prevazilazi svoje programe straha i bežanja da bi se bacila na velikog belog medveda, iz čiste ljubavi prema svom gospodaru. Čak i psi poseduju iskricu slobodne volje. A što se tiče ljudskih bića, u svakome od nas, verujem, gori plam slobodne volje. U nekima je tegoban i mutan poput škriljčanog plamena; u drugima gori vrelo i blistavo. Ali ukoliko nam je volja zaista slobodna, zbog čega robotski programi upravljaju našim telima i umovima? Zbog čega ne upravljamo svojim programima? Zbog čega ne pišemo sopstvene programe? Da li je moguće da bi se svi ljudi i žene mogli osloboditi i na taj način postati sopstveni gospodari?
<BR>&nbsp;&nbsp;&nbsp;&nbsp;&nbsp;Ne, nije bilo moguće. Gledao sam lica tahiste i džakarandanske kurve i njihova ružnoća sveg me je preplavila. Kako je to samo ružan skup gorkih iskustava, linija i brazda vremena! U svojoj konačnoj zrelosti, kako su ružna i tragikomična ljudska bića uapravo bila! Očima na trenutak slobodnim od izvitoperujućih sočiva mojih sopstvenih programa - očima deteta - video sam tragičnu stvar: svi smo zarobljenici svojih prirodnih mozgova. Kao deca rastemo, a novi programi se prikupljaju sloj po sloj, smeštaju u pihtijastu masu našeg mozga. Dok smo mladi, pišemo mnoge od tih programa ne bismo li se prilagodili bizarnoj i opasnoj okolini. A zatim još odrastemo. Sazrevamo. Nalazimo sebi mesto po gradovima, u društvu, u sebi. Obrazujemo hipoteze o prirodi stvari. Te hipoteze zauzvrat oblikuju nas, pa se piše još programa, sve dok ne dostignemo određeni nivo odgovornosti i gospodarenja, čak i uživanja, unutar sopstvene vaseljene. Zbog toga što nam naši programi dozvoljavaju to gospodarenje, koliko god ograničeno, počinjemo da uživamo i u sebi. A tada više nema potrebe za novim programima, nema potrebe za brisanjem ili uređivanjem starih. Čak i zaboravljamo da smo nekada bili sposobni da programiramo sebe. Mozgovi nam postaju neprobojni za nove misli, kruti poput stakla, i programi nam se zamrzavaju za čitav život, ožičeni, da se tako izrazim, unutar naših okorelih mozgova. A stvoreni smo da budemo takvi. Evolucija nas je naterala da rastemo, da odrastamo, da imamo decu, da im prenosimo svoje programe i onda da umremo. Život tako teče. I na taj način plamen gori slabo, ali slobodno, zarobljen unutar staklene kugle. Gorimo sa dovoljno svetlosti da osvetlimo kod svojih programa, ali nedostaju nam sredstva. Ne znamo kako i plašimo se, prestravljeni smo od razbijanja stakla. Pa čak i kada bismo uspeli da zagospodarimo svojim strahom, šta onda?
<BR>&nbsp;&nbsp;&nbsp;&nbsp;&nbsp;Kada bih ja mogao da nađem hrabrosti, upitah se, šta bih video? Da li bih se postideo načina na koji su programi uređeni - zapravo svoje ličnosti - van moje kontrole? Ah, ali šta ako bih umeo da napišem nove metaprograme koji bi upravljali tim uređenjem programa? Onda bih možda jednog dana mogao da dostignem jedinstvenost i vrednost za koje sam video da toliko nedostaju i meni i ostatku moje rase; kao što umetnik komponuje tonove svoje pesme, mogao bih da stvorim sebe i da ovaplotim divne nove programe koji nikada nisu postojali u talasavim plimama vaseljene. Tada bih najzad bio slobodan, a plamen bi goreo poput zvezdane vatre; tada bih postao nešto novo, onako nov samom sebi kao što je to jutarnje sunce novorođenčetu.
<BR>&nbsp;&nbsp;&nbsp;&nbsp;&nbsp;Kuda odlazi plamen kada se plamen rasprsne?
<BR>&nbsp;&nbsp;&nbsp;&nbsp;&nbsp;Na ledu Zimskog Prstena, okružen ljudima koji su se klizali, smejali, skakali, kreveljili i vikali, dok sam zurio u smrznuto, unakaženo Tihoovo lice, u lice harijana u žutim pantalonama, u lica svih ljudi na ledu i po čovekovim svetovima, dok sam zurio u sopstveno lice, u jednom trenutku sanjao sam da budem nešto novo. Ali bio je to samo san. A kada sam digao pogled preko Prstena, video sam Davuda kako kliza prema ženi nalik na moju majku, i moja vrtoglavica ustupi mesto besu i ja ponovo postadoh robot.
<BR>
<BR>&nbsp;&nbsp;&nbsp;&nbsp;&nbsp;Ubrzavao sam preko leda, izbegavajući ljude najbolje što sam umeo. Vetar mi je zviždao u ušima i grizao lice. Izvio sam ramena da obiđem polugolu kurtizanu. Kada je uzdrhtala, poplavela žena videla kako joj se približavam ludačkom brzinom i kako klizam pravo prema pesniku-bojovniku, izustila je jedno 'oh' od straha svojim tetoviranim usnama. Skočila mi je sa puta. I Davud me je ugledao. Bio sam možda trideset metara od njega, ali sam mogao da vidim da se smeši. Bio je to smešak divljenja, i pomalo, iznenađenja. Naklonio mi se. Mišići poskočiše na njegovom vratu, a kovrdžava kosa zavijori mu se na vetru. Moja mati otvori svoj krzneni okovratnik, i on odmah zabi jednu od svojih igala u njen vrat. A zatim pohita prema istočnoj polovini Prstena. Moja majka, verovatno sledeći njegov osmeh, okrenu se, ugleda me, nakrivi glavu i otisnu se u suprotnom smeru.
<BR>&nbsp;&nbsp;&nbsp;&nbsp;&nbsp;Mogao sam da sledim samo jedno od njih, i zato sam pohitao za svojom majkom. Dostigao sam je na rubu Prstena, kada je prošla kraj mlečne, svetlucave statue Tisandera Opreznog. Dograbio sam kapuljaču njene bunde i trzajem je naterao da stane. Nije se opirala. Okrenuo sam se upravo na vreme da vidim Davuda u kamelaiki duginih boja kako nestaje niz jednu od osam ulica koje su vodile na klizobulevar oko Prstena.
<BR>&nbsp;&nbsp;&nbsp;&nbsp;&nbsp;"Majko", zadahtah, "zbog čega si bežala od mene?"
<BR>&nbsp;&nbsp;&nbsp;&nbsp;&nbsp;Par uplašenih arhata prikupiše svoje narandžastocrvene odore i udaljiše se, iako su nas gledali sa strahopoštovanjem koje inostranci tako često osećaju prema pilotima. (A šta je to strahopoštovanje, shvatih iznenada, ako ne mešavina ljubavi i straha?)
<BR>&nbsp;&nbsp;&nbsp;&nbsp;&nbsp;"Kuda je otklizao pesnik? Šta ti je uradio?"
<BR>&nbsp;&nbsp;&nbsp;&nbsp;&nbsp;"Malori", reče ona i zatvori oči. Kapci su joj teperili kao da prolazi kroz najdublji san. Teško je disala, a oko joj se blago trzalo. Bio je to stari program. Mislio sam da ga je Mehtar isekao iz njenih mišića kada joj se oblikovalo lice, ali program je očigledno imao duboke korene. Otvorila je oči i zažmirkala kada je nakrivila glavu i upitala: "Zašto si me sledio?"
<BR>&nbsp;&nbsp;&nbsp;&nbsp;&nbsp;"Gde si bila?"
<BR>&nbsp;&nbsp;&nbsp;&nbsp;&nbsp;"A zašto ti moraš da odgovaraš na pitanje drugim pitanjem? Zar te nisam učila da je to nepristojno?"
<BR>&nbsp;&nbsp;&nbsp;&nbsp;&nbsp;Ispričao sam joj o svom susretu sa Davudom u Galeriji Hibakuša i o svemu što je proisteklo iz toga. Digao sam čizmu na najbližu klupu, grebući staro drvo oštricom svoje klizaljke. "Zašto si se srela sa pesnikom-bojovnikom, majko?"
<BR>&nbsp;&nbsp;&nbsp;&nbsp;&nbsp;"Bio je to slučajan susret."
<BR>&nbsp;&nbsp;&nbsp;&nbsp;&nbsp;"Ti ne veruješ u slučajnosti", rekoh grubo.
<BR>&nbsp;&nbsp;&nbsp;&nbsp;&nbsp;"Misliš da lažem? Ne lažem: moja mati me je učila. Da ne lažem."
<BR>&nbsp;&nbsp;&nbsp;&nbsp;&nbsp;Tada se nasmejala, uznemirujućim smehom, kao da zbija neku privatnu šalu sa samom sobom. U njenom smehu osećala se duboka napetost. Opazio sam slabašno zatezanje neistine i otkrio - na svoje zaprepašćenje - da mogu da čitam taj program kod svoje majke. Jednostavno je lagala.
<BR>&nbsp;&nbsp;&nbsp;&nbsp;&nbsp;"Šta ti je onda pesnik zabio u vrat?"
<BR>&nbsp;&nbsp;&nbsp;&nbsp;&nbsp;"Ništa", odgovori ona i posegnu rukom, dotakavši ružnu drvenu pribadaču koja joj je držala krzno. "Vraćao mi je pribadaču. Bila mi je ispala. Našao ju je na ledu."
<BR>&nbsp;&nbsp;&nbsp;&nbsp;&nbsp;Pogledah za sobom na ulice koje su se zrakasto prostirale od Prstena, zasecajući prsten nastambi. Porazmislih da li da pojurim za Davudom, ali sam se plašio da ne izgubim majku. A njoj je očigledno bilo jasno šta mislim. Očigledno je nameravala da me odmami od njega.
<BR>&nbsp;&nbsp;&nbsp;&nbsp;&nbsp;"Pesnik-bojovnik bi mogao da te ubije", rekoh joj.
<BR>&nbsp;&nbsp;&nbsp;&nbsp;&nbsp;"Zveri-bojovnici mogu da ubiju koga god hoće."
<BR>&nbsp;&nbsp;&nbsp;&nbsp;&nbsp;"A koga hoće da ubije Davud?" upitah je. "Solija?"
<BR>&nbsp;&nbsp;&nbsp;&nbsp;&nbsp;"Otkud ja znam?"
<BR>&nbsp;&nbsp;&nbsp;&nbsp;&nbsp;Laži, laži, laži.
<BR>&nbsp;&nbsp;&nbsp;&nbsp;&nbsp;Oči joj tada zaigraše, i ja videh ono što je trebalo da vidim još davno: moja se majka bila odala tulašu - facijalni grčevi bili su posledica njenog skrivanja te sramote pred njenim prijateljicama, kao i pred sobom samom. Video sam i druge stvari, druge programe: slojeve masnoće preko njenih usana, koji su joj odavali snažne programe za jedenje i ljubav za čokoladnim napicima i slatkišima; njen nadmeni način govora, iseckane komadiće rečenica koji su nagoveštavali njeno verovanje da su ostali previše glupi da bi mogli da shvate išta izuzev najkraćih naleta informacija (a nagoveštavali su i njenu osnovnu stidljivost); način na koji se programirala da žmirka umesto da se smeši. Ketici nazivaju te telesne signale koji otkrivaju programe 'govorima'. Pretraživao sam joj lice u potrazi za mrštenjima, pokretima očiju i treptajima koji bi ispričali priču o sebi. Video sam... preneražavajuće stvari. Uvek sam znao - makar i ne bio svestan tog znanja - da ima neku vrstu lenjive pohotljivosti. Sada sam video još nešto; sada se otkrila njena mnogolika seksualnost. Na moje neizmerno zgražanje, video sam da bi bila u stanju da se pari sa primernikom, detetom, ženom, tuđincem ili životinjom - pa čak i sa snopom čiste zračne energije, samo kada bi takva vrsta sjedinjavanja između puti i svetlosti bila moguća (arhati, razume se, veruju da jeste). Ukoliko je u svakodnevnom životu bila uzdržljiva, to nije bilo usled nedostatka želje. Verujem da sam od majke nasledio svoju neobuzdanost.
<BR>&nbsp;&nbsp;&nbsp;&nbsp;&nbsp;Ruke su mi utrnule od stezanja drvenih letvica klupe i zato ih protrljah. Oko Prstena, plamene lopte počeše da blistaju. Led je blistao stotinama svetala. Klizači su u velikim skupinama odlazili u okolne kafee. Samo je nekoliko skupina harijana ostalo u blizini ruba Prstena. U tami koja se spuštala, njihovi povici izgledali su oštri i prebliski.
<BR>&nbsp;&nbsp;&nbsp;&nbsp;&nbsp;"Mislim da postoji zavera da se ubije Soli", napola sam prošaptao. "Šta znaš o tome, majko?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;Po zategnutosti njenih usana video sam da zna sve.
<BR>&nbsp;&nbsp;&nbsp;&nbsp;&nbsp;"Ukoliko Soli bude ubijen, ti ćeš biti prva na koju će Vremečuvar posumnjati. Odvući će te pred akašike, razgolititi ti mozak."
<BR>&nbsp;&nbsp;&nbsp;&nbsp;&nbsp;Zažmirkala je i rekla: "Postoje načini. Da se prevare akašici i njihovi primitivni kompjuteri."
<BR>&nbsp;&nbsp;&nbsp;&nbsp;&nbsp;Iz sopstvenih razloga bio sam vrlo zainteresovan za sva moguća ograničenja kompjutera akašika, i zato sam upitao: "Kakvi načini?"
<BR>&nbsp;&nbsp;&nbsp;&nbsp;&nbsp;"Načini. Zar te nisam učila da uvek postoji način da nadmudriš takmace?"
<BR>&nbsp;&nbsp;&nbsp;&nbsp;&nbsp;"Takođe si me učila da je pogrešno ubijati."
<BR>&nbsp;&nbsp;&nbsp;&nbsp;&nbsp;Nakrivila je glavu i klimnula. "Dete mora da nauči određene... određenosti. Inače će ga vaseljena progutati. Ali kada je žensko, uči šta je dozvoljeno."
<BR>&nbsp;&nbsp;&nbsp;&nbsp;&nbsp;"Ubila bi Solija? Kako samo spokojno govorimo o ubijanju."
<BR>&nbsp;&nbsp;&nbsp;&nbsp;&nbsp;"Ti govoriš. Ja nikada nisam ubila živog stvora."
<BR>&nbsp;&nbsp;&nbsp;&nbsp;&nbsp;"Ali bi poslala pesnika da ubije mesto tebe. Da li je to dozvoljeno?"
<BR>&nbsp;&nbsp;&nbsp;&nbsp;&nbsp;"Sve je dozvoljeno. Onima koji vide potrebu. Određeni ljudi su odabrani. Za njih, zakon mnoštva ne važi."
<BR>&nbsp;&nbsp;&nbsp;&nbsp;&nbsp;"A ko ih bira, majko?"
<BR>&nbsp;&nbsp;&nbsp;&nbsp;&nbsp;"Bira ih sudbina. Sudbina ih označava i oni zato moraju ostaviti svoj znak."
<BR>&nbsp;&nbsp;&nbsp;&nbsp;&nbsp;"Ubij Solija i ostavićeš krvavi znak."
<BR>&nbsp;&nbsp;&nbsp;&nbsp;&nbsp;"Veliki činovi u istoriji", reče ona, "ispisani su krvlju."
<BR>&nbsp;&nbsp;&nbsp;&nbsp;&nbsp;"Vidiš Solijevo ubistvo kao čin veličine?"
<BR>&nbsp;&nbsp;&nbsp;&nbsp;&nbsp;"Bez Solija više ne bi bilo razgovora o raskolu. Red bi bio očuvan."
<BR>&nbsp;&nbsp;&nbsp;&nbsp;&nbsp;"Tako misliš?"
<BR>&nbsp;&nbsp;&nbsp;&nbsp;&nbsp;Nasmešila se svojim poremećenim taštim osmehom, a vetar poče da duva. Bio je to gorak vetar koji je nosio prvu hladnoću noći. Moja majka prikupi okovratnik oko svoga vrata. Odeća joj je bila aljkava i neodgovarajuća; shvatio sam da iz navike nosi takvu prostu odeću kao neku vrstu prikrivanja. Ljudi bi pogledali bezoblične nabore i zaključili da je pred njima bezlična žena koja malo mari za kaćiperstvo i razmetanje. Ali spoljni izgled, pomislih ja, vara. U suštini, moja mati je veličala sebe kao da je još devojčica.
<BR>&nbsp;&nbsp;&nbsp;&nbsp;&nbsp;"Kako samo mrzim Solija!" uzviknu ona.
<BR>&nbsp;&nbsp;&nbsp;&nbsp;&nbsp;Zabio sam vrh svoje sličuge u led i rekao: "A ipak si ga izabrala da mi bude otac."
<BR>&nbsp;&nbsp;&nbsp;&nbsp;&nbsp;"Odabrala sam njegove hromozome da bih stvorila tvoje", ispravi me ona.
<BR>&nbsp;&nbsp;&nbsp;&nbsp;&nbsp;Skinuo sam rukavicu i prošao prstima kroz kosu, u potrazi za vlasima riđe kose, koje su bile grublje i kruće od crnih. Ali prsti su mi iznenada bili previše hladni i ukočeni da bih osetio bilo šta. "Zašto, majko?" upitah iznenada.
<BR>&nbsp;&nbsp;&nbsp;&nbsp;&nbsp;"Ne postavljaj mi takva pitanja."
<BR>&nbsp;&nbsp;&nbsp;&nbsp;&nbsp;"Reci mi - moram da znam."
<BR>&nbsp;&nbsp;&nbsp;&nbsp;&nbsp;Uzdahnula je i usisala sopstveni jezik kao da je čokoladna kuglica. "Ljudi su alatke", reče ona. "I njihovi hromozomi su alatke. Slelovala sam Solijeve hromozome da bih stvorila tebe. Lorda pilota našeg Reda."
<BR>&nbsp;&nbsp;&nbsp;&nbsp;&nbsp;Protrljao sam postrance svoj nos i pogledao je. Žmirkala je na mene, grickajući usnu i gladeći gojazni podbradak. Činilo mi se da sam shvatio kostur njenog plana. Pustiće da budem proglašen za Lorda Pilota, a zatim će manipulisati mnome kao da sam lutka nekog fantaste. Kada sam je optužio za to, ona me upita: "Kako mogu da manipulišem sopstvenim sinom? Ti sam manipulišeš sobom. Ja nemam želju da manipulišem. Budućim Lordom Pilotom."
<BR>&nbsp;&nbsp;&nbsp;&nbsp;&nbsp;Kada se nasmejala za svoj račun, pomislih kako sam slep bio za osnovnu suštinu njenog duha. Pogledah je u oči, koje su bile tamnoplava jezera pod dubljom tamom njenih veđa i videh naduti ponos i ambiciju. "Ali Redom upravlja Vremečuvar, a ne Lord Pilot", rekoh ja.
<BR>&nbsp;&nbsp;&nbsp;&nbsp;&nbsp;"Vremečuvar", složi se ona.
<BR>&nbsp;&nbsp;&nbsp;&nbsp;&nbsp;A tada sam znao; tada sam bio u stanju da shvatim puni blesak njene silne strategije. "Vremečuvar", a u slogovima te reči stajao je nepodnošljivi naboj. Majka mi je bila ambiciozna žena. Daće da ubiju i Vremečuvara. Još više - spletkarila je da učini sebe Lordom Reda.
<BR>&nbsp;&nbsp;&nbsp;&nbsp;&nbsp;Taštino, taštino, taštino.
<BR>&nbsp;&nbsp;&nbsp;&nbsp;&nbsp;"Ne, majko", rekoh, čitajući znake na njenom licu, "nikada nećeš upravljati Redom."
<BR>&nbsp;&nbsp;&nbsp;&nbsp;&nbsp;Vazduh joj izlete iz pluća u jednom brzom 'vuuš'. Pljesnula se rukama po stomaku kao da sam je udario podno srca. "Moj sin ima moć", reče ona. "Umeš da me čitaš, čini mi se. Rođenu majku."
<BR>&nbsp;&nbsp;&nbsp;&nbsp;&nbsp;"Mogu da pročitam neke od tvojih programa."
<BR>&nbsp;&nbsp;&nbsp;&nbsp;&nbsp;"Šta su ti to uradili?" Gledala me je kao da me vidi po prvi put, dok joj je užas skupljao nemirno žmirkanje. (A šta je užas ako ne mešavina mržnje i straha?)
<BR>&nbsp;&nbsp;&nbsp;&nbsp;&nbsp;"Šta ti je pesnik uradio, majko?"
<BR>&nbsp;&nbsp;&nbsp;&nbsp;&nbsp;"Ne odgovaraj na pitanje pitanjem! Zašto si uvek toliko neposlušan? Mislila sam da sam te naučila. Poslušnosti, odavno."
<BR>&nbsp;&nbsp;&nbsp;&nbsp;&nbsp;Nije mi se dopalo u kom pravcu je krenuo naš razgovor. Mrzeo sam način na koji je izgovarala reč 'poslušnost'. Bila je to ružna reč; uz način na koji ju je izgovarala, postajala je reč prepuna neobičnih podznačenja i užasnih značenja. Sećao sem se da su pesnici-bojovnici ozloglašeni zbog usađivanja nepovratne i potpune poslušnosti. Kakve je otrove usadio Davud u njen mozak? Genotoksine da se pomešaju sa njenim hromozomima i neosetno joj izmene najdublje programe? Da li joj je u krv ubacio slel-virus koji će joj proždrati mozak i zameniti ga, deo po deo, preprogramiranom neurologikom? Poslušnom neurologikom? Da li joj je slel-mimikrirao mozak? Moja majka zurila je u tamni krug Prstena, a ja sam se pitao koliki je deo njene slobodne volje već rastvoren i zamenjen voljom pesnika-bojovnika.
<BR>&nbsp;&nbsp;&nbsp;&nbsp;&nbsp;"Taj pesnik je veoma opasan", rekoh ponovo. "Ubio bi te kao muvu, samo da poželi."
<BR>&nbsp;&nbsp;&nbsp;&nbsp;&nbsp;"Svi umiru."
<BR>&nbsp;&nbsp;&nbsp;&nbsp;&nbsp;"Ubio bi ti dušu."
<BR>&nbsp;&nbsp;&nbsp;&nbsp;&nbsp;"Ne plašim se smrti."
<BR>&nbsp;&nbsp;&nbsp;&nbsp;&nbsp;"Uvek sam mislio da se plašiš."
<BR>&nbsp;&nbsp;&nbsp;&nbsp;&nbsp;"Ne, ne plašim se. Zar nas prihvatanje smrti ne oslobađa straha? A ako smo slobodni, nije li sve moguće? Ne, ne plašim se."
<BR>&nbsp;&nbsp;&nbsp;&nbsp;&nbsp;Otro sam led sa brkova. "To su pesnikove reči, čini mi se, a ne tvoje."
<BR>&nbsp;&nbsp;&nbsp;&nbsp;&nbsp;Jače je pritegla kapuljaču uz glavu. Počela je da govori laganim ravnim glasom, kao da iskušeniku objašnjava teoriju prstena. Iako je smirila glas, mogao sam da čujem ritmove novih programa u njenom glasu. Njene reči, način na koji je naglašavala i uobličavala određene glasove (ulagala je previše daha u suglasnike koji se obrazuju zaustavljanjem protoka vazduha jezikom), iseckano fraziranje njenih rečenica i misli - sve u vezi s njom bilo je isto, pa ipak malo različito. Mogao sam da je čitam, ali nisam mogao da kažem da li novi programi potiču isključivo iz Davudovih ideja i verovanja, ili joj je zapravo bio preobličio mozak. Uzdrhtah kada je rekla: "Misliš da Davud manipuliše mnome? Ne, ja sam ta. Koja manipuliše njim. On misli da je pronašao način. Da na kraju uspostavi kontrolu nad mojim programima. Nazovi to slel-mimikrija, ili ga nazovi kako već hoćeš. On misli tako. Ali odakle potiče ta misao? Ja sam mu dala te misli. To je najprefinjenija vrsta manipulacije; moja majka učila me je kako da manipulišem."
<BR>&nbsp;&nbsp;&nbsp;&nbsp;&nbsp;Da li joj je Davud prepravio softver ili slomio hardver? Drhtao sam ne bih li to saznao.
<BR>&nbsp;&nbsp;&nbsp;&nbsp;&nbsp;"Možda bi akašici mogli da ti pomognu", rekoh, odjednom, gotovo molećivo.
<BR>&nbsp;&nbsp;&nbsp;&nbsp;&nbsp;"Ne verujem."
<BR>&nbsp;&nbsp;&nbsp;&nbsp;&nbsp;"Mogao bih da te odvedem do njih. Ali moraš mi reći kako da te nađem."
<BR>&nbsp;&nbsp;&nbsp;&nbsp;&nbsp;"Nisu li ti prijatelji već rekli? Da sam postala učenik pesnika-bojovnika?"
<BR>&nbsp;&nbsp;&nbsp;&nbsp;&nbsp;"Gde da nađem pesnika?"
<BR>&nbsp;&nbsp;&nbsp;&nbsp;&nbsp;"A zašto bi moj sin tražio pesnika-bojovnika?"
<BR>&nbsp;&nbsp;&nbsp;&nbsp;&nbsp;"Možda, da bih ga upozorio da se njime manipuliše." Zapravo, želeo sam da ga ulovim pre nego što bude imao priliku da prepravi mozak moje majke, ukoliko to već nije učinio. Želeo sam da ga ubijem.
<BR>&nbsp;&nbsp;&nbsp;&nbsp;&nbsp;"U prirodi je manipulacije", nastavi ona, "da će obaveštenje da je manipulisan samo pomoći da bude manipulisan, da će učiniti da poveruje da može da manipuliše manipulacijom manipulišući mnome, da poverujem da ja manipulišem njime. Složena je stvar. Učini kako god hoćeš". Nasmešila se i klimnula, zašavši na svetlo. Senka joj se izdužavala u crno koplje, a zatim skraćivala, napred-nazad po sjajnome ledu. "Na kraju krajeva, tobom niko ne manipuliše."
<BR>&nbsp;&nbsp;&nbsp;&nbsp;&nbsp;"Oh, bože!"
<BR>&nbsp;&nbsp;&nbsp;&nbsp;&nbsp;"Zar te nisam učila da ne huliš?"
<BR>&nbsp;&nbsp;&nbsp;&nbsp;&nbsp;"Gde je pesnik, majko?"
<BR>&nbsp;&nbsp;&nbsp;&nbsp;&nbsp;"Jesam li ja čuvar svoga gospodara?"
<BR>&nbsp;&nbsp;&nbsp;&nbsp;&nbsp;"Gde, majko?"
<BR>&nbsp;&nbsp;&nbsp;&nbsp;&nbsp;"Ako već umeš da me čitaš, onda reci ti meni."
<BR>&nbsp;&nbsp;&nbsp;&nbsp;&nbsp;"Poslala si ga da ubije Solija."
<BR>&nbsp;&nbsp;&nbsp;&nbsp;&nbsp;"Soli", ponovi ona. Zatvorila je oči, zato što mora da joj je najzad postalo jasno da mogu da je čitam.
<BR>&nbsp;&nbsp;&nbsp;&nbsp;&nbsp;"Zašto bi uopšte pesnik ubio za tebe?"
<BR>&nbsp;&nbsp;&nbsp;&nbsp;&nbsp;"To je razmena, razume se. Privrženosti. Pesnici-bojovnici tragaju za preobraćenicima, zar ne? Prema tome, postala sam privrženik postojanja. Kao pesnici-bojovnici. A u zamenu za to, Davud će..."
<BR>&nbsp;&nbsp;&nbsp;&nbsp;&nbsp;"Kada, majko. Oh, Bože, već je prekasno, zar ne?"
<BR>&nbsp;&nbsp;&nbsp;&nbsp;&nbsp;"Kako mrzim Solija!"
<BR>&nbsp;&nbsp;&nbsp;&nbsp;&nbsp;"Majko?"
<BR>&nbsp;&nbsp;&nbsp;&nbsp;&nbsp;"Ne traži pesnika-bojovnika", reče ona, "možda bi ga, čak, mogao i naći."
<BR>&nbsp;&nbsp;&nbsp;&nbsp;&nbsp;"Ubiću ga."
<BR>&nbsp;&nbsp;&nbsp;&nbsp;&nbsp;"Ne, Malori, ne ostavljaj me. Pusti ga da obavi svoj posao. Zašto bi ti spasavao Solija? Dok govorimo pesnik se najverovatnije penje uz Solijevu kulu. Ili obilazi Solijevu stražu. Ili pita Solija za pesmu."
<BR>&nbsp;&nbsp;&nbsp;&nbsp;&nbsp;Lupio sam klizaljkom o led da bih povratio malo krvi u utrnula stopala. Bilo mi je hladno i bio sam zbunjen, pa sam upitao: "Kakvu pesmu?"
<BR>&nbsp;&nbsp;&nbsp;&nbsp;&nbsp;"To je tradicija pesnika-bojovnika", odgovori ona. "Zarobe žrtvu i učine je nepokretnom. Zatim recituju deo starinske pesme. Ukoliko žrtva ume da je završi, poštedeće je. Razume se, niko nikada ne zna pesmu."
<BR>&nbsp;&nbsp;&nbsp;&nbsp;&nbsp;Odbih se od nje i počeh da se odgurujem preko Prstena. Nisam mogao da joj poverujem. Podsmevala mi se. Pesnik-bojovnik sigurno ne bi tražio vreme da žrtvu propituje o pesmi.
<BR>&nbsp;&nbsp;&nbsp;&nbsp;&nbsp;"Kuda ćeš?" doviknu mi ona pre nego što sam otklizao desetak metara.
<BR>&nbsp;&nbsp;&nbsp;&nbsp;&nbsp;"Da upozorim Solija na ludaka!" povikah.
<BR>&nbsp;&nbsp;&nbsp;&nbsp;&nbsp;"Ne ostavljaj me! Molim te!"
<BR>&nbsp;&nbsp;&nbsp;&nbsp;&nbsp;"Zbogom, majko."
<BR>&nbsp;&nbsp;&nbsp;&nbsp;&nbsp;Nakrivila je glavu na jednu, zatim na drugu stranu, pa doviknula za mnom:
<BR>
<BR>&nbsp;&nbsp;&nbsp;&nbsp;&nbsp;Zato što ne mogu da zaustavim Smrt...
<BR>&nbsp;&nbsp;&nbsp;&nbsp;&nbsp;Ona blago staje radi mene.
<BR>&nbsp;&nbsp;&nbsp;&nbsp;&nbsp;Ali kula prima samo Nas
<BR>&nbsp;&nbsp;&nbsp;&nbsp;&nbsp;I Besmrtnost.
<BR>
<BR>&nbsp;&nbsp;&nbsp;&nbsp;&nbsp;"To je ta pesma. Da znaš, ukoliko pesnik-bojovnik zarobi i tebe."
<BR>&nbsp;&nbsp;&nbsp;&nbsp;&nbsp;Nisko sam se povio i duboko udisao vazduh dok sam joj mahao i klizao po ledu. Nisam nameravao da dozvolim ubici - majstoru slel-mimikrije, ludaku - da me zarobi. Nameravao sam da ja zarobim njega.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
