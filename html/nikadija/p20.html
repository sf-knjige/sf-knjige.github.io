<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. PRSTENOVI KVALARA
<P>&nbsp;&nbsp;&nbsp;&nbsp;&nbsp;Kada bih ikada mirna nebesa nad sobom raširio i vinuo se na sopstvenim krilima u svoja nebesa; kada bih radosno zaplivao u dubokim svetlosnim razdaljinama i kada bi ptica mudrosti došla - ali ptica mudrosti ovako govori: "Čuvaj se, ne postoji gore, niti dole! Okreni se, uzmakni, vrati, ti koji si svetlost! Pevaj! Ne govori više! Nisu li sve reči teške i stvorene smrti radi? Nisu li sve reči laž za one koji svetlost jesu? Pevaj! Ne govori više!" Oh, kako da ne žudim za večnošću i za venčanim prstenom prstenova, prstenom ponavljanja?
<BR>&nbsp;&nbsp;&nbsp;&nbsp;&nbsp;Nikada do sada ne nađoh ženu od koje bih želeo decu, osim žene ove koju volim: jer tebe volim, večnosti.
<BR>&nbsp;&nbsp;&nbsp;&nbsp;&nbsp;Jer tebe volim, o večnosti!
<BR>
<BR>&nbsp;&nbsp;&nbsp;&nbsp;&nbsp;Sedma meditacija smrti pesnika-bojovnika
<BR>
<BR>&nbsp;&nbsp;&nbsp;&nbsp;&nbsp;Istoričari veruju da su pred kraj drugog stoleća Seoba pesnici-bojovnici usavršili veštinu korišćenja biokompjuterskih sklopova da bi zamenilil delove mozga. Ali za razliku od Agatangijanaca, pesnici-bojovnici primenili su svoju veštinu u druge svrhe. Slel-mimikrija, taj neizrecivi zločin pri kojem vispreno izrađeni programi pesnika upravljaju mozgom žrtve, samo je jedna od primena. Poznato je takođe da pesnici uništavaju delove sopstvenih mozgova. To čine da bi sebi dali moć nad osećanjem vremena, tako da bi mogli usporiti vreme bez pomoći spoljnjeg kompjutera. I iz drugih razloga. Govori se i da menjaju najtemeljitije programe sopstvenih mozgova ne bi li izbrisali svoj strah od smrti. Zaista, ketici veruju da su oni u potpunosti lišeni osećanja straha. U tom pogledu, pesnici su neprirodna bića, jer strah je za čoveka isto toliko prirodan kao i disanje. Živeti, osetiti zvezdanu svetlost u svojim očima i radost dubokih svetlosnih razdaljina biti - to je sve što znamo. Ne biti - nezamislivo je i prema tome zastrašujuće. Ptice koje šire svoja krila na suncu, srebrne ribice sa dna koje klize kroz svoj svet tame, čak i svesni kompjuteri, u svom ekstatičnom unutarnjem pucketanju elektriciteta i munjevitim protocima informacija - sva živa bića, u nekom najsićušnijem deliću svojih bića, moraju osetiti strah pred konačnom misterijom.
<BR>&nbsp;&nbsp;&nbsp;&nbsp;&nbsp;Kada sam počeo da ispitujem različite gradske pesnike-bojovnike, da ih ispitujem po barovima, svratištima, ledenim prstenovima i kafeima u koje su često zalazili, Bardo me je naizmenično optuživao da sam ostao bez straha i da želim da patim zbog ove misterije. "Jesi li lud?" rekao mi je nekoliko dana nakon mog susreta sa Vremečuvarom. "Oh, jesi lud - uvek sam znao da jesi. Ti pesnici ubijaju zato što vole smrt, zar ne znaš?"
<BR>&nbsp;&nbsp;&nbsp;&nbsp;&nbsp;"Istina je", složio sam se. "Oni obožavaju smrt. Ali želim da pronađem svoju majku - brine me način na koji je nestala."
<BR>&nbsp;&nbsp;&nbsp;&nbsp;&nbsp;Bio sam veoma zabrinut zbog njenog spletkarenja sa pesnicima-bojovnicima. Planirao sam da pronađem pesnika-bojovnika sa kojim se družila proteklih dana. Ali zog toga što sam bio novjalija u traganju za ljudskim bićima, on je umesto toga pronašao mene.
<BR>&nbsp;&nbsp;&nbsp;&nbsp;&nbsp;Pokraj Vrtova Hijacinta, duž Toka, tamo gde ovaj ponire južno prema Starom Gradu, nalazi se skupina od dvanaest zgrada napravljenih u potpunosti od egzotičnih vrsta drveća. Neke od građevina predstavljaju zdanja puna šupljina po kojima su smešteni artefakti i relilkvije istoričara; neke su malo manje. Njihove elegantne odaje od uglačanog ružinog drveta prepuštene su isključivo prikazivanju umetnosti, tuđinske i ljudske, drevne i moderne. Iako je svih dvanaest zgrada povezano sa Muzejom umetnosti, baš te manje građevine sadrže freske i slikovne pesme Fravašija, ledene skulpture sa Uradeta i druga blaga. Najmanja zgrada, klasična četvorougaona dvorana sa stubovima od lomnikovog drveta na pročelju, naziva se Kućom Sećanja. Njena četiri odeljka ispunjena su mnoštvom prostorija, ali najpoznatija je Galerija Hibakuša. Tamo počivaju neke od najstarijih fresaka, koje prikazuju neverovatne prizore haosa i rata. Tamo se slikovne pesme obrazuju, kovitlaju i stapaju, prikazujući epske bitke Stoleća Holokausta. Došao sam da vidim slavnu fresku 'Uspon čovečanstva', koja se pružala duž stotinu stopa severnog zida. Kad god sam bio zabrinut ili umoran i pun hladnoće od klizanja ulicama Grada, voleo sam da sedim na nekoj od klupa Galerije, da udišem mirise toplog drveta i cveća; voleo sam da posmatram freske kako se kreću, njihove lepe boje. Bila je to jedna od mojih omiljenih zabava.
<BR>&nbsp;&nbsp;&nbsp;&nbsp;&nbsp;Bilo je kasno popodne, i nisam bio sam. Pokraj mene, u blizini središta duge prostorije, bio je par fabulista, bez sumnje u potrazi za nadahnućem za sopstveno delo. A na rubu tepiha iza moje klupe, u blizini fontane mehurova, nalazila se skupina Prijatelja Božjih sa Simuma. Svi su bili vrlo visoki i mršavi i osećali su se na beli luk, kozji koren i druge egzotične začine. Imali su naviku da tresu srebrnim lancima koji su im vezivali dugu, crnu kosu. Ta navika me je nervirala, kao i njihovo šuškanje. Dok su šaputali, šuškali su, zubni glasovi su im izletali na usta u žurstrim, poluprigušenim naletima. Jedna od njih reče: "Vidiš? Eto dokaza da su Seobe počele za vreme Stoleća Holokausta, a ne posle njega. Baš kao što se misli." Pogledao sam mehurastu plavu, zelenu i belu boju slike. Gledao sam srebrne rakete kako se dižu iz okeana Stare Zemlje, ali da li su rakete bile brodovi lansirani prema zvezdama ili projektili natovareni fuzionim oružjem, bilo je teško reći. A onda se jedna raketa podelila u dve, dve u četiri i tako dalje, i iznenada su to bile blistave zvezde u maglini Ete Karine, a četiri broda pretvorila su se u četiri hiljade traka svetlosti. Svetlost se prostirala napolje u velikim, blistavim loptama. U jednom blesku ispunila je maglinu prozračnim belilom. Na trenutak je čitav središnji deo slike bio beo, a zatim se nasumce pojaviše mrlje sivila da upravljaju blistavilom. Belina je potamnela do nebesko plavog kada su mrlje počele da uzimaju određeni oblik, i hiljadu crnih, pečurkastih oblaka poče da se diže iz atmosfere Stare Zemlje. Nisam nimalo bio siguran da je slika predstavljala 'dokaz' za kojim su tragali Prijatelji Božji. Činilo mi se verovatnijim da je za Fravašija koji je napravio fresku Seoba bila holokaust.
<BR>&nbsp;&nbsp;&nbsp;&nbsp;&nbsp;Nakon izvesnog vremena postao sam svestan neosetne promene u prigušenim zvucima i mirisima u prostoriji. Zadah kozjeg korena i belog luka se povukao; uznemireni glasovi i žustro šuškanje tkanine zamenili su došaptavanje. A onda je sve utihnulo i ja sam osetio iznenadni miris kana-ulja. Ratnici-bojovnici, znao sam, bili su poznati po svom korišćenju mirisa od isparljivog kana-ulja. Okrenuo sam glavu i tamo je stajao čovek veoma razvijenih grudi i srednje visine, koga očigledno nije zanimalo gledanje slikarije. Posmatrao je mene. Proučavao mi je lice kao majstor igrač šahovsku tablu, sa jakom, gotovo fanatičnom koncentracijom. Smesta sam znao da je pesnik-bojovnik; svi pesnici-bojovnici otesani su iz istih ćelija. Imao je talasastu crnu kosu, bakarnu kožu i izvijen vrat, tipičan za njegovu vrstu. Bio je izuzetno lep, kao što je to često slučaj sa vrhunski rasplođavanim rasama. Kako su pravilno izgledale proporcije njegovog prefinjenog nosa i širokih jabučica, kako uravnotežena njegova izvajana vilica, kakva divna, zastrašujuća simetrija! Ali jedinstvene oči pesnika bile su obdarene najupečatljivijom lepotom: njegove oči bile su tamne boje indiga, gotovo ljubičaste; oči su mu bile žive, bistre, duševne, prepune prisustva duha - u potpunosti lišene straha. Iako je izgledao mladoliko, mislim da je morao biti star, jer samo čovek koji je mnogo puta vraćan u mladost može da ima takve oči. Ali ne, setih se, pesnici-bojovnici ne vraćaju sebe u mladost. Obožavajući smrt kako to oni već rade, smatraju da je najveći greh - zapravo jedini greh - produžiti život nakon 'trenutka mogućeg'. Pesnik-bojovnik je znači bio mlad koliko i ja.
<BR>&nbsp;&nbsp;&nbsp;&nbsp;&nbsp;Sišao je do ruba tepiha sve dok nije stajao gotovo povrh mene. Pokreti su mu bili skladni, žustri, precizni. "Ime mi je Davud", reče on, a glas mu je tekao kao rastopljeno srebro. "A ti si Malori Ringes, zar ne? Čuo sam najčudnije stvari o tebi."
<BR>&nbsp;&nbsp;&nbsp;&nbsp;&nbsp;Osim titrave, drhtave slike i ostalih fresaka na daljem zidu, prostorija je bila prazna. Niko ne veruje pesniku-bojovniku, pomislio sam. Pogledao sam crni, hermelinski ogrtač i upadljivu kamelaiku duginih boja pod njim. Odeća mu je bila bogata i divna, iako je bilo poznato da pesnici ne mare za bogatstva i vrlo malo za lepotu. Obratio sam pažnju na njegove ruke, u potrazi za prstenovima. Svi pesnici-bojovnici nose dva prstena, po jedan na malom prstu obe ruke. Prstenovi se prave od različitih metala i mogu biti raznih boja, zelene ili žute, indigo ili plave. Ima sedam boja, i kao što su poređane u spektralnom nizu, svaka označava stepen dostignuća pesnika-bojovnika. Ljubičasti prsten znači da je sedmi i najniži krug; crveni prsten se dodeljuje onim retkim pojedincima koji dostignu prvi krug. Prsten na levoj ruci je prsten pesnika, dok je na desnoj ruci prsten ratnika. Govori se da niko do sada nije bio dovoljno veliki pesnik i ratnik da ponese dva crvena prstena. Na malom prstu njegove leve ruke bio je zeleni prsten. Bio je, znači, četvrti krug pesnika; njegova pesnička veština nije bila izuzetna. Ali na drugom prstu nosio je, izrezan od jednog od veštačkih materijala sa Kvalara, crveni prsten. Prsten kao da je plamteo da bi se usaglasio sa crvenilom slike, i on reče: "Tražio si me, tako mi kažu."
<BR>&nbsp;&nbsp;&nbsp;&nbsp;&nbsp;"Poznaješ li moju majku? Jesi li ti pesnik koji... poznaješ li moju majku?"
<BR>&nbsp;&nbsp;&nbsp;&nbsp;&nbsp;"Dobro znam tvoju majku."
<BR>&nbsp;&nbsp;&nbsp;&nbsp;&nbsp;"Gde je?"
<BR>&nbsp;&nbsp;&nbsp;&nbsp;&nbsp;Prečuo je moje pitanje i uglađeno napravio naklon glavom. "Poželeo bih da te sretnem u svakom slučaju, da upoznam sina takve majke. Prikupljao sam priče o tebi. Jednog dana, ako poživim, napisaću pesmu. Čuo sam da si zaustavio vreme pre petnaest dana i spasao svog prijatelja smrti."
<BR>&nbsp;&nbsp;&nbsp;&nbsp;&nbsp;"Ne bi trebalo da slušaš ogovaranja."
<BR>&nbsp;&nbsp;&nbsp;&nbsp;&nbsp;"Ni ti nije trebalo da spasavaš svog prijatelja pred njegovim trenutkom. I koliko mi je poznato, nije posredi ogovaranje. A znam i za Agatangu. Mi pesnici smo upoznati sa..."
<BR>&nbsp;&nbsp;&nbsp;&nbsp;&nbsp;"Da", upadoh mu u reč, "majstori ste slel-mimikrije."
<BR>&nbsp;&nbsp;&nbsp;&nbsp;&nbsp;"Koristiš taj klevetnički izraz."
<BR>&nbsp;&nbsp;&nbsp;&nbsp;&nbsp;"Vi stvarate ljudska bića lišena slobodne volje."
<BR>&nbsp;&nbsp;&nbsp;&nbsp;&nbsp;"Misliš li da znaš šta je to slobodna volja?" odvrati on uz smešak.
<BR>&nbsp;&nbsp;&nbsp;&nbsp;&nbsp;"Vi ste ubice koje ubijaju radi zadovoljstva."
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;Bio sam zbunjen, pometen njegovim zubima i prijatnim osmehom, uljuljkan njegovim toplim, umirujućim ponašanjem. Upitao sam: "Pa, onda, da li ubijate?"
<BR>&nbsp;&nbsp;&nbsp;&nbsp;&nbsp;"Često."
<BR>&nbsp;&nbsp;&nbsp;&nbsp;&nbsp;"A vaše žrtve su ponekad nevine?"
<BR>&nbsp;&nbsp;&nbsp;&nbsp;&nbsp;Nasmešio se ponovo, a oči mu se zaiskriše. "Nikada nisam video nevinu ženu ili čoveka, nisam, čak, video ni nevino dete - a ti, Malori Ringesu? Ti znaš da nema prave nevinosti. Ne, nemoj se buniti, jer vidim saznanje u brazdama na tvome čelu."
<BR>&nbsp;&nbsp;&nbsp;&nbsp;&nbsp;Protrljao sam kožu iznad svojih očiju i optužio ga: "Vi pesnici - vi ste obožavaoci smrti, čini mi se."
<BR>&nbsp;&nbsp;&nbsp;&nbsp;&nbsp;"Razume se. Ako hoćeš - pričaj mi o obožavanju. Ili da ja recitujem tebi? Dario Crvenprsten je jednom spevao pesmu o obožavanju. Da ti je izdeklamujem?"
<BR>&nbsp;&nbsp;&nbsp;&nbsp;&nbsp;"Ne", gotovo se obrecnuh. "Mrzim poeziju."
<BR>&nbsp;&nbsp;&nbsp;&nbsp;&nbsp;"Ako je to istina, onda si bogalj u duši. Ali ne čini mi se da mrziš poeziju."
<BR>&nbsp;&nbsp;&nbsp;&nbsp;&nbsp;"Gde je moja majka?"
<BR>&nbsp;&nbsp;&nbsp;&nbsp;&nbsp;"Čeka me."
<BR>&nbsp;&nbsp;&nbsp;&nbsp;&nbsp;"Gde čeka?"
<BR>&nbsp;&nbsp;&nbsp;&nbsp;&nbsp;Opet je prenebregao moje pitanje i pokazao ugao slike; unutrašnjost Orionove magline bila je osvetljena zvezdama gde su neki od prvih ljudskih iseljenika podigli svoje nove domove. "Zgodno", primeti on. A onda: "Hej, šta misliš, da li je lepota ove slike zaštićena?"
<BR>&nbsp;&nbsp;&nbsp;&nbsp;&nbsp;"Ne znam na šta misliš."
<BR>&nbsp;&nbsp;&nbsp;&nbsp;&nbsp;"Kada bi neko hteo da uništi ili ukrade sliku, šta bi se dogodilo?"
<BR>&nbsp;&nbsp;&nbsp;&nbsp;&nbsp;"Zbog čega bi iko želeo da uništi sliku?" upitah ga. "A i kada bi je iko ukrao, roboti bi ga, čini mi se, zaustavili pre nego što napusti muzej."
<BR>&nbsp;&nbsp;&nbsp;&nbsp;&nbsp;"A kada bi nekim slučajem i roboti bili uništeni, za kakav prekršaj bi taj zamišljeni lopov bio optužen? Krađu? Vandalizam? Ubistvo?"
<BR>&nbsp;&nbsp;&nbsp;&nbsp;&nbsp;"Ne možeš ubiti robota." Slegnuo sam ramenima, već i zato što nisam znao na šta će ovaj sled misli da iziđe.
<BR>&nbsp;&nbsp;&nbsp;&nbsp;&nbsp;"Drago mi je da shvataš, Malori - u stvari, ne možeš ubiti robota."
<BR>&nbsp;&nbsp;&nbsp;&nbsp;&nbsp;Stegao sam pesnicu i rekao: "Ljudi nisu roboti."
<BR>&nbsp;&nbsp;&nbsp;&nbsp;&nbsp;Ćutao je i smešio mi se.
<BR>&nbsp;&nbsp;&nbsp;&nbsp;&nbsp;"Ti oblikuješ reči da bi poslužile tvojim ciljevima", nastavio sam.
<BR>&nbsp;&nbsp;&nbsp;&nbsp;&nbsp;"Istina, pesnik sam, na kraju krajeva. A ti počinješ da gledaš očima bojovnika: ne možeš ubijati robote jer oni u stvari nisu živi. Ne mogu da se programiraju i nemaju pravu svest."
<BR>&nbsp;&nbsp;&nbsp;&nbsp;&nbsp;Ustao sam i zatvorio svoju kamelaiku. "Ne bi trebalo da razgovaram sa tobom. Ne shvatam zbog čega vam Vremečuvar dozvoljava da se krećete našim ulicama."
<BR>&nbsp;&nbsp;&nbsp;&nbsp;&nbsp;"Zato što je Nikadija slobodan grad, a pesnik-bojovnik mora da ima svoju slobodu."
<BR>&nbsp;&nbsp;&nbsp;&nbsp;&nbsp;"Slobodu", ponovih i zavrteh glavom.
<BR>&nbsp;&nbsp;&nbsp;&nbsp;&nbsp;"A postoji i drugi razlog. Tvoj Vremečuvar ima svoje robotske strahove baš kao i svi drugi. Gotovo svi."
<BR>&nbsp;&nbsp;&nbsp;&nbsp;&nbsp;"Znači, pretite i Vremečuvaru?"
<BR>&nbsp;&nbsp;&nbsp;&nbsp;&nbsp;"Nisam rekao baš tako."
<BR>&nbsp;&nbsp;&nbsp;&nbsp;&nbsp;"Nagovestio si to."
<BR>&nbsp;&nbsp;&nbsp;&nbsp;&nbsp;"Pesnika moraš slušati veoma pažljivo", upozori me on i dotače usne zelenim prstenom. "Govorimo srebrnim jezicima, a reči nam ponekad imaju višestruka značenja."
<BR>&nbsp;&nbsp;&nbsp;&nbsp;&nbsp;"Ovde sam da bih gledao sliku, a ne da bih slušao."
<BR>&nbsp;&nbsp;&nbsp;&nbsp;&nbsp;Nesmešio se, naklonio slici i rekao: "Ukoliko će te to zadovoljiti, ja ću slušati tebe. Pričaj mi o Solijevim odajama, a ja ću slušati. Postoji li spoljašnja soba koja se spaja sa unutrašnjim - da li je to istina? Kolike su prostorije? Koliko stepeništa vodi do njih?"
<BR>&nbsp;&nbsp;&nbsp;&nbsp;&nbsp;Razgovarali smo neko vreme, ili tačnije, on mi je postavljao pitanja na koja ja nisam odgovarao. Želeo je da zna koje vrste hrane Soli najviše voli, u kom položaju spava i druge lične stvari. Pažljivo sam slušao njegove reči. Smesta sam shvatio da namerava da ubije Solija.
<BR>&nbsp;&nbsp;&nbsp;&nbsp;&nbsp;Stajao sam vrlo mirno pre nego što sam rekao: "Odlazi. Neću ti pomoći da ubiješ bilo Solija, bilo koga drugog."
<BR>&nbsp;&nbsp;&nbsp;&nbsp;&nbsp;Dodirnuo je crvenim bojovničkim prstenom svoje crvene usne. "Ima priča o tvom putu do Alaloija - govori se da znaš šta je to ubistvo."
<BR>&nbsp;&nbsp;&nbsp;&nbsp;&nbsp;"Šta ti je moja mati ispričala?"
<BR>&nbsp;&nbsp;&nbsp;&nbsp;&nbsp;"Da je Soli tvoj otac; da ga mrzi; da on mrzi tebe."
<BR>&nbsp;&nbsp;&nbsp;&nbsp;&nbsp;Zurio sam u njega, a mišići su mi se zategli; pitao sam se, ako bi se moj osećaj za vreme rastegao, da li bih bio dovoljno brz da ga ubijem pre nego što on ubije mene. Piljio sam u njegov prsten. Nisam mislio da bih bio dovoljno brz.
<BR>&nbsp;&nbsp;&nbsp;&nbsp;&nbsp;Čitao mi je sa lica i rekao: "Ne plaši se previše bliskog prilaženja smrti. Ne plaši se umiranja."
<BR>&nbsp;&nbsp;&nbsp;&nbsp;&nbsp;"Sva živa stvorenja se plaše smrti."
<BR>&nbsp;&nbsp;&nbsp;&nbsp;&nbsp;"Ne, u potpunosti grešiš", reče on i ponovo se nasmeši. "Jedina istinski živa bića su ona koja se ne plaše smrti."
<BR>&nbsp;&nbsp;&nbsp;&nbsp;&nbsp;Stegao sam pesnice i rekao mu: "Nagoveštavaš, znači, da ljudska bića nisu u potpunosti živa. To je besmislica."
<BR>&nbsp;&nbsp;&nbsp;&nbsp;&nbsp;"Ljudeska bića su ovce", odgovori on.
<BR>&nbsp;&nbsp;&nbsp;&nbsp;&nbsp;"A šta su to ovce?"
<BR>&nbsp;&nbsp;&nbsp;&nbsp;&nbsp;"Ovce su kao rundavci, samo gluplje. Na Staroj Zemlji, a i danas na mnogo planeta, drže ih u stadima radi vune i mesa."
<BR>&nbsp;&nbsp;&nbsp;&nbsp;&nbsp;"Ljudska bića nisu ovce."
<BR>&nbsp;&nbsp;&nbsp;&nbsp;&nbsp;"Misliš? Jesi li ikada čuo parabolu o ketiku i njegovoj ovci?"
<BR>&nbsp;&nbsp;&nbsp;&nbsp;&nbsp;Gledao sam u sliku, u progresiju rasprskavajućih zvezda koja je predstavljala početak blistavog haosa Vilda. Čuo sam kako ljudi prolaze kraj galerije, ali se nijedan od njih nije odlučio da uđe. "Vremečuvar obožava parabole", rekoh, gotovo sam za sebe.
<BR>&nbsp;&nbsp;&nbsp;&nbsp;&nbsp;Mora da je to shvatio kao znak ohrabrenja, jer je nastavio: "Bio jednom na Uradetu ketik koji je imao veliko stado ovaca. Ali ketik je bio vrlo zauzet pravljenjem metaprograma za koje se nadao da će moći da kontrolišu njegove sopstvene osnovne, telesnije programe. Usled toga, imao je premalo vremena da pazi na svoje stado. Često bi mu ovce zalutale u šumi ili upale u snežne nanose i još gore, bežale su jer su znale da ketik želi njihovu vunu i meso."
<BR>&nbsp;&nbsp;&nbsp;&nbsp;&nbsp;Bacih pogled prema vratima, odmeravajući rastojanja svojim očima, dok je Davud nastavljao sa svojom parabolom. "Jednog dana ketik pronađe odgovor na svoj problem. Programirao je ovce da poveruju da su besmrtne. Ubedio ih je da ih nikakvo zlo neće zadesiti kada ih oderu; ovce su verovale da će to biti dobro za njih, čak i prijatno. Onda je napisao program da natera svoje ovce da veruju da je on dobar gospodar, koji toliko voli svoje stado da bi sve učinio za njega. Treće, kroz glupe mozgove ovaca pustio je program koji ih je uverio da, ukoliko bi im se nešto loše desilo, to sigurno neće biti odmah, u svakom slučaju ne tog dana. I tako su one mogle da nastave sa svojim mehaničkim mislima o ispaši, parenju i izležavanju na suncu. A poslednje - i to je bio ketikov najlukaviji program - ubedio je ovce da one uopšte nisu ovce; neke je ubedio da su vuci, neke da su ovčarski psi, druge da su ljudi, a neke da su izuzetno vispreni ketici.
<BR>&nbsp;&nbsp;&nbsp;&nbsp;&nbsp;Nakon toga sve njegove brige sa ovcama su se okončale. Posvetio je svu svoju umešnost ponovnoj razradi svojih najdubljih programa. Ovce više nikada nisu bežale. Ćutke su čekale dan kada će ketik doći po njihovu vunu i meso. A ketik..."
<BR>&nbsp;&nbsp;&nbsp;&nbsp;&nbsp;"A ketik", umešah se ja, "živeo je dugo i srećno. Mislim da mi se ne dopada tvoja parabola - ljudi nisu ovce."
<BR>&nbsp;&nbsp;&nbsp;&nbsp;&nbsp;Palo mi je na pamet da se bunim previše vatreno, preglasno. Ploče od ružinog drveta nad slikom odjekivale su od mojih reči poricanja. Pokušao sam da shvatim verovanje pesnika-bojovnika da neko, da bi stvarno živeo, mora da 'živi kao da je već mrtav'. Bila je to čudnovata, nemilosrdna filozofija, ali opet, pesnici-bojovnici su čudni koliko i sistem koji ih je stvorio, i ne znaju za milost. Plode se za savršenstvo; govori se da su se njihovi vezači pozabavili muškim i ženskim genomima, u potpunosti izbacivši suvišnu i neprikladnu DNK. Na Kvalaru, svake godine se odgaji milion identičnih zigota i milion identičnih, savršenih beba ugleda svetlost dana. Ali one u stvari nisu tako savršene. Neke bivaju nasumice ubijene neposredno nakon što udahnu prvi dah. To treba da bude demonstracija da živimo u nasumičnom, nemilosrdnom univerzumu. Mnogi bivaju ubijeni zbog toga što ne mogu da nauče smrtonosne veštine bojovnika ili prefinjene reči pesnika. Kada napune dvanaest godina, pesnicima-bojovnicima daju noževe i grupišu ih po dvoje. Samo jedno iz svakog para preživljava tu surovu borbu, a zatim se parovi prave ponovo i ponovo, sve dok ne preostane možda desetina od prvobitnog miliona. Sličan postupak na poetskim nadmetanjima izdvaja najpoetskiju decu. Gubitnike, decu koja mucaju, koja ne mogu da izbace divne, mudre reči pred licem smrti, pozivaju da se sama ubiju. One koji su prevelike kukavice da bi izveli taj 'najplemenitiji' čin ostali muče do smrti. Mučenje, pričala mi je jednom Kolenija Mor, nije zamišljeno kao kazna. Ono treba da natera nesrećno dete da reprogramira svoj strah od smrti u poslednjem trenutku, da bi mu se omogućilo da konačno spase svoj kratkoveki život makar i u trenutku dok mu izmiče. Postoje i druge, gore probe koje pesnici-bojovnici moraju da pretrpe dok odrastaju. Tu su izmene tela i mozga, neprimetno modelovanje čovekove duše. Niko, čak ni eshatolozi, ne zna mnogo o tim probama. Ali dve stvari su izgleda sigurne: da je zamišljeno da svaki trenutak njegovog života pesnika-bojovnika vodi glatko prema smrti, i da od početnog miliona samo stotinak poživi da ponese prstenove Kvalara.
<BR>&nbsp;&nbsp;&nbsp;&nbsp;&nbsp;Davud se nasmeši i prodorno zagleda u mene, kao da može da pročita moje najdublje programe. Bio je to čovek koji se prečesto smešio, ali moram priznati da je imao divan, prodoran osmeh. Na neki način, bio je najprodornija osoba koju sam ikada sreo. "Ketik koji je osnovao Red pesnika-bojovnika", reče on, "nije živeo dugo i srećno. Na kraju krajeva, šta je sreća? Taj ketik je, nakon mnogo teškog rada, najzad uspeo da dekodira program svoje smrti, ili bolje bi bilo da kažem, svoj program straha od smrti. Očistio ga je iz mozga, iz samih neurona. I gle - mnoge su pesme napisane o tome - ketik je otkrio da nas u stvari strah od smrti porobljava. Mogao bi reći da nas užas pred umiranjem sopstvene ličnosti šalje da se slepo teturamo po svakodnevnim dužnostima kao da nismo ništa drugo do roboti koji hodaju u snu, programirani da se hrane, piju i pare. Strah je droga koja nas tera da usnemo. Ali kada straha nestane - ne, pilote nemoj baš sada ići - kada se strah ugasi, to je kao kada skočiš u bazen hladne vode. Buđenje je divno. Videti jasno, osetiti jačinu svakog trenutka života - to je učenje pesnika-bojovnika; to je razlog našeg života; to je razlog našeg umiranja."
<BR>&nbsp;&nbsp;&nbsp;&nbsp;&nbsp;Tada sam pošao odatle. Nisam želeo da mi ubica priča kako treba živeti svoj život. Ali Davud podiže svoju veliku, četvrtastu šaku i reče: "Molim te, ne idi. Mnogo je toga od pesnika u meni što govori bojovniku u tebi. A u tebi - takve tajne! Reci mi, pilote, jer toliko sam prešao da bih to saznao: kako to izgleda kada umreš?"
<BR>&nbsp;&nbsp;&nbsp;&nbsp;&nbsp;"Šta mogu da ti kažem što već ne znaš?" upitah ga. "Jesam li umro? Neki kažu da jesam, ali onda, šta je smrt? Sada živim, i to je ono bitno - umoran sam od razmišljanja o životu i smrti, muka mi je od razmišljanja o smislu ili nepostojanju smisla. Ti, sa svojom potrebom da prigrliš sopstvenu smrt, da živiš žestoko - ili da umreš - bez obzira na bol koji nanosiš sebi ili drugima - ti misliš da možeš probuditi žestinu u čoveku, ali pakleno je biti previše budan, previše svestan, zar ne?"
<BR>&nbsp;&nbsp;&nbsp;&nbsp;&nbsp;A on samo reče, navodeći svoje gospodare: "Onaj ko nosi svetlost mora da otrpi plam."
<BR>&nbsp;&nbsp;&nbsp;&nbsp;&nbsp;Protrljah slepoočnice zagledan u rub tepiha na uglačanom podu. "Daj mi onda tamu", rekoh.
<BR>&nbsp;&nbsp;&nbsp;&nbsp;&nbsp;"Kako to izgleda ponovo živeti?"
<BR>&nbsp;&nbsp;&nbsp;&nbsp;&nbsp;Zbog toga što su me njegova pitanja zamarala, zbog toga što sam iznenada osetio inat i prkos kao da sam mladi putnik, rekoh grubo: "Da bih živeo, umirem."
<BR>&nbsp;&nbsp;&nbsp;&nbsp;&nbsp;"Dopada ti se da se rugaš ljudima, je li? Molim te, nemoj mi se rugati; bilo bi besmisleno rugati mi se. Voleo bih da znam o Agatangijancima, o njihovoj konstrukciji, njihovim programima, o tebi."
<BR>&nbsp;&nbsp;&nbsp;&nbsp;&nbsp;"Nije li veština Agatane slična veštini pesnika-bojovnika?"
<BR>&nbsp;&nbsp;&nbsp;&nbsp;&nbsp;"Slična je, ali ne i jednaka."
<BR>&nbsp;&nbsp;&nbsp;&nbsp;&nbsp;"Vi, pesnici - kada vi preprogramirate svoje žrtve..."
<BR>&nbsp;&nbsp;&nbsp;&nbsp;&nbsp;"Nisu oni 'žrtve', pilote. Oni su preobraćenici za Put Bojovnika."
<BR>&nbsp;&nbsp;&nbsp;&nbsp;&nbsp;"Ali vi im oduzimate slobodnu volju, tako kažu."
<BR>&nbsp;&nbsp;&nbsp;&nbsp;&nbsp;Zabacio je rub svoga ogrtača i ogolio mišićavu ruku. "To pitanje slobodne volje je složeno i varljivo i mi ga ovde nećemo rešiti. I bolji ljudi od nas zarobili su svoje umove razmišljajući o slobodi volje. Recimo da je živo biće slobodnije, relativno slobodnije, ukoliko je njegova nezavisnost od okoline veća. Što više zavisi od drugih živih sistema, utoliko više su njegove aktivnosti oblikovane podražajima iz okoline. Nezavisnost se povećava sa složenošću; što veća složenost, veća je sloboda volje. Virus, na primer, uglavnom mora da čini ono za šta je programiran. Čovek je složeniji."
<BR>&nbsp;&nbsp;&nbsp;&nbsp;&nbsp;"Znači, ipak podrazumevaš da ljudi imaju slobodu volje?"
<BR>&nbsp;&nbsp;&nbsp;&nbsp;&nbsp;"Ljudi su roboti i ovce."
<BR>&nbsp;&nbsp;&nbsp;&nbsp;&nbsp;"U to ne verujem."
<BR>&nbsp;&nbsp;&nbsp;&nbsp;&nbsp;"Neki ljudi imaju slobodnu volju u nekim trenucima", reče on i ponovo se nasmeši.
<BR>&nbsp;&nbsp;&nbsp;&nbsp;&nbsp;Posegao sam u nožni omot svoje kamelaike i izvadio jednu od svojih klizaljki. Držao sam je u ruci. "Verujem da imam slobodu volje da ovo ispustim ili ne, kako god poželim."
<BR>&nbsp;&nbsp;&nbsp;&nbsp;&nbsp;"Slobodna volja je varljiva."
<BR>&nbsp;&nbsp;&nbsp;&nbsp;&nbsp;"Neću je baciti", rekoh i vratih klizaljku u omot. "Slobodan izbor, slobodno donešen."
<BR>&nbsp;&nbsp;&nbsp;&nbsp;&nbsp;"Ali ipak ne baš toliko slobodan, pilote. Zašto si odabrao da je ne baciš? Zbog toga što je ovaj fini, drveni pod tako lepo uglačan? Ne bi valjda napravio brazdu u tako finom podu, zar ne? Imaš poštovanja za lepo izrađene stvari - toliko vidim. Ali odakle to poštovanje? Ko ga je programirao u tebe? Ne možeš mi to reći, ali mogu ja tebi: bila je to tvoja majka, pre mnogo godina, kada si bio dete. Učila te je lepoti bez reči, načinom na koji je cenila lepotu, nemuštim jezikom svojih očiju i ruku. Tvoja majka voli lepe stvari, iako čak i ne zna za tu svoju ljubav, makar je i poricala kada bi je pitao."
<BR>&nbsp;&nbsp;&nbsp;&nbsp;&nbsp;Ponovo sam izvadio klizaljku i uperio je u njega. "Bojim se da pitam otkud znaš toliko mnogo o mojoj majci."
<BR>&nbsp;&nbsp;&nbsp;&nbsp;&nbsp;"Tvoja majka je složena žena, ponekad smušena, ali sam joj pomogao da stvari sagledava jednostavnije."
<BR>&nbsp;&nbsp;&nbsp;&nbsp;&nbsp;"Reci mi."
<BR>&nbsp;&nbsp;&nbsp;&nbsp;&nbsp;"Tvoja majka došla je slobodno do mene. Slobodnom voljom me je zamolila za pomoć. Tako je sa svima kojima pomažemo."
<BR>&nbsp;&nbsp;&nbsp;&nbsp;&nbsp;"Znači, pomogli ste joj da izgubi sebe. Vi pesnici..."
<BR>&nbsp;&nbsp;&nbsp;&nbsp;&nbsp;"Mi pesnici menjamo beskorisne programe novima. Da bismo im pomogli da izivršavaju svoje..."
<BR>&nbsp;&nbsp;&nbsp;&nbsp;&nbsp;"Moja majka nije robot, proklet bio!"
<BR>&nbsp;&nbsp;&nbsp;&nbsp;&nbsp;Koraknuo je unazad i nasmešio mi se. Iako mora da je znao da sav podrhtavam od želje da ga ubijem, bio je sasvim opušten. "Metaprogram tvoje majke ponovo je napisan", reče on gotovo nemarno. "Njen glavni program, program koji je definiše - isti je slučaj sa svim preobraćenicima, religijskim ili drugim."
<BR>&nbsp;&nbsp;&nbsp;&nbsp;&nbsp;"Reci mi, onda, kakav je taj novi program."
<BR>&nbsp;&nbsp;&nbsp;&nbsp;&nbsp;"Hoćeš li mi ti, Malori Ringesu, reći kod svojeg novog programa? Programa koji su Agatangijanci upisali u virus?"
<BR>&nbsp;&nbsp;&nbsp;&nbsp;&nbsp;"Jesi li zbog toga došao?"
<BR>&nbsp;&nbsp;&nbsp;&nbsp;&nbsp;"Program, Malori, metaprogram - reci mi. Šta upravlja tobom? Šta te pokreće?"
<BR>&nbsp;&nbsp;&nbsp;&nbsp;&nbsp;Stegao sam klizaljku, a njena oštrica zari se u meso mog dlana. "Kada bih znao, kada bih znao - kako ti mogu reći ono što ne znam, proklet bio!"
<BR>&nbsp;&nbsp;&nbsp;&nbsp;&nbsp;"Svi treba da znamo kod svojih programa", prošapta on. "Inače nikako ne možemo biti slobodni."
<BR>&nbsp;&nbsp;&nbsp;&nbsp;&nbsp;To rekavši, okrenu lice slici i uzdahnu. "Fravaši su veoma vešti sa svojim živim slikama. Ovo je lepa slika - uvek sam uživao da posmatram kako se kolonije bakterija kreću preko slike. Program je tako elegantan, kontrolisan, pa ipak nepredvidljiv."
<BR>&nbsp;&nbsp;&nbsp;&nbsp;&nbsp;Kao da freska sluša njegove reči (ili je možda Davud odmerio kada će izgovoriti svoje reči sa neizmernom preciznošću), upravo tada, u središtu slike, zvezdano jato pojavi se i zablista. Najblistavija zvezda bila je Pesnikova Slava; u orbiti oko te paklene, plave binarne zvezde nalazila se mala, žutomrka mrlja koja je predstavljala planetu Kvalar. Kako se perspektiva menjala i uvećavala, planeta poraste do veličine snežne jabuke. Davud me pogleda, nasmeši se, zatim zaroni ruku u pregibe svog ogrtača. Izvadio je nož; bila je to dvosekla ubilačka, blistava stvar. Držao ju je preda mnom. "Da li je moja volja slobodna?" upitao me. "Mogu li da pustim ovaj nož ili ne, kako god poželim?"
<BR>&nbsp;&nbsp;&nbsp;&nbsp;&nbsp;Iznenada sam postao svestan prodorne ljutine kana-ulja, jezive sporosti svog udisanja. Sklopio je prste oko noža. Kretao se veoma brzo. Bio je uravnotežen i fluidan dok je zalazio u stanje usporenog vremena pesnika-bojovnika. I moj sopstveni osećaj vremena počeo je da se rasteže i usporava, inače nikada ne bih uspeo da uđem u trag njegovim pokretima. Držao je nož između palca i kažipsta. Šibnuo je rukom napred. Nož rascepi prozračnu spoljnu membranu slike i zari se u srce crvene sfere koja je predstavljala Kvalar. Tamo ostade, drhteći. Gusta masa crvene i narandžaste boje briznu iz rane, obojivši nož tečnom rđom. Brizganje oslabi, uspori se u pulsirajuće curenje, a zatim sasvim prestade. Poput lave koja brzo očvršćava, boja je potpuno prekrila sečivo noža. Delovala je poput vulkana koji se odigao sa površine slike.
<BR>&nbsp;&nbsp;&nbsp;&nbsp;&nbsp;"Pogledaj sliku, pilote."
<BR>&nbsp;&nbsp;&nbsp;&nbsp;&nbsp;Užasnuto sam gledao vandalsko delo. Dok sam zurio, primetih neobičnu stvar: slika se sama zaceljivala. Davud, kakve god da su mu bile namere, nije uspeo da je uništi. Došlo je do divlje navale grimiza i brizgajućeg narandžastog dok su se boje preuređivale, otkrivajući najneverovatniju osobinu konstrukcije. Video sam fresku mnogo puta, ali nikada nisam posmatrao dramu koja se odvijala pred nama. Sa razlivene površine Kvalara izbi crvena mrlja boje i poče da putuje duž slike. Dok se kretala, blistala je, razuđivala se i rasla. Mrlja - sve je više ličila na fetus star dvadeset dana - padala je kroz crno jezero žive boje sve dok nije dospela do male, žute zvezde koju prepoznah kao Darein Luc. Zatim se tamo stvori mnoštvo zvezda, i na trenutak crvena mrlja nestade u poplavi svetlosti. Iznenada, u prostoru iza Darein Luc, među belim zvezdama, počeše da se izdvajaju okrugli, crveni meseci. Bilo ih je mnogo. Meseci se ugnezdiše u maglini koju sam dobro poznavao. Odabrali su zvezde Tranizistorskog Entiteta. Meseci počeše da pulsiraju, a crvene trake svetlosti izbiše sa njihovih površina, dodirujući jedna drugu, spajajući mesece u mrežu crvenih vlakana. Shvatio sam, razume se, da je trebalo da meseci predstave mozgove - mozak - Tranzistorskog Entiteta. Ali nisam mogao da shvatim zašto i kako bi freska Fravašija mogla da nagovesti (ukoliko slika može zaista da nagoveštava) da postoji neka veza između planete pesnika-bojovnika i tajanstvenog porekla Entiteta. Možda je Davudov nož trajno poremetio šaru slike; možda nije bilo nikakve veze.
<BR>&nbsp;&nbsp;&nbsp;&nbsp;&nbsp;"Programi, pilote, šta kontroliše programe?"
<BR>&nbsp;&nbsp;&nbsp;&nbsp;&nbsp;Pohitao sam na njega, nadajući se da ću ga dohvatiti svojim rukama, da ću ga zadržati dok ne stignu roboti da ga odvedu. Ali dok sam ja gledao sliku, on izvadi iglastu strelicu iz ogrtača. Dograbio sam ga i pokušao da ga oborim na tepih, ali on zabi iglu postrance u moj vrat. Mora da je na vrhu strelice bila nekakva droga, jer moje moći gotovo trenutno počeše da otkazuju i ja nisam mogao da se pokrenem. Razdvojio je moje ruke koje su ga obavijale i odgurnuo me. Stajao sam tamo paralizovan, sleđen. Nisam čak mogao ni da trepnem.
<BR>&nbsp;&nbsp;&nbsp;&nbsp;&nbsp;Nasmešio se, posegao i dodirnuo mi kapak, pritisnuo oko, isprobavajući. Prsti su mu bili tvrdi, uvežbani i blagi. "Ovo je elegantna droga", reče on. Preurediće tvoje bio-programe - za izvesno vreme. Tvoji mišići i dalje će slušati tvoj mozak, ali ti nećeš kontrolisati signale svog mozga. Ne, i tokom nekoliko sati, nećeš imati kontrolu nad sobom. Gde ti je sada slobodna volja, pilote? Ko programira programera? Možeš li mi to reći? Ne, ne možeš pokrenuti jezik, iako osećaš da je oslonjen na tvoje zube. A sada, pilote, moram poći do tvoje majke. Zbogom."
<BR>&nbsp;&nbsp;&nbsp;&nbsp;&nbsp;Ostavio me je da stojim tamo, ćutke i slobodno proklinjući svoju neslobodu. Nisam mogao da izbegnem da gledam sliku. Boje su bile divne i nisu prestajale da se kreću.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
