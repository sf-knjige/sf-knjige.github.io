<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. PRIPRAVNICI GINU
<P>&nbsp;&nbsp;&nbsp;&nbsp;&nbsp;Na Staroj Zemlji ljudi su od pamtiveka tragali za poreklom života, stvorivši mnoge mitove da bi objasnili tu tajnu nad tajnama. Tako je nastala Mumu, boginja-majka koja je progutala ogromnu zmiju, a ova se, opet, razmnožila u njoj i njenih devet milijardi dece progrizlo je sebi put kroz trbuh Mumu i izišlo na svetlost dana, i tako su nastale životinje na kopnu i ribe u moru. Postojao je zatim bog-otac, Jehova, koji je stvorio Zemlju i nebesa za šest dana, petog i šestog dana stvorivši ptice i zverinje. Zatim, postojala je i boginja plodnosti i slučajnosti, po imenu Nasumična Mutacija. I tako dalje. I tako dalje. A istina je da je život u čitavoj galaksiji posejalo pleme poznato pod imenom Jeldre. Naravno, poreklo Jeldri se ne zna, a možda je i nespoznatljivo: vrhunska tajna još nije otkrivena.
<BR>
<BR>&nbsp;&nbsp;&nbsp;&nbsp;&nbsp;Iz Rekvijema homo sapiensu od Hortija Hostona, Vremečuvara i Lorda Časologa Reda Matemaričara mistika i Drugih Tragalaca za Neizrecivim plamenom
<BR>
<BR>&nbsp;&nbsp;&nbsp;&nbsp;&nbsp;Postoji beskrajna nada, ali ne za Čoveka.
<BR>
<BR>&nbsp;&nbsp;&nbsp;&nbsp;&nbsp;Franc Kafka, pripovedač iz Veka Holokausta
<BR>
<BR>&nbsp;&nbsp;&nbsp;&nbsp;&nbsp;Još mnogo pre nego što smo saznali da je cena mudrosti i besmrtnosti za kojima smo tragali tolika da je gotovo ni ne možemo platiti, kada je čovek - to jest ono što od čoveka beše preostalo - još bio poput deteta koje se igra školjkama i šljunkom na obali mora, u vreme potrage za tajnom poznatom pod imenom Starije Ede, čuo sam zov zvezda i spremio se da napustim grad svog rođenja i svoje smrti.
<BR>&nbsp;&nbsp;&nbsp;&nbsp;&nbsp;Zovem ga Nikadija. Osnivači našega Reda, kako mi je jednom ispričao Vremečuvar, pošto su otkrili u susedstvu svemir u kome se staze kroz mnogostrukost mrse i vezuju uzajamno poput čvora na konopcu, odlučili su da sagrade naš grad na obližnjoj planeti po imenu Ledopad. Zato što se nekada mislilo da su takvi svemirski čvorovi retki ili da ne postoje - kantori ih sada nazivaju gustim svemirom - naš prvi Vremečuvar je obznanio da bismo mogli da padamo kroz galaksiju sve dok se Vaseljena ne uruši u samu sebe, a da nikada ne pronađemo gušći gusti svemir. Niko ne zna koliko se milijardi staza prepliće oko naše hladne, žute zvezde. Njihov broj je verovatno beskonačan. Prastari kantori, verujući da njihove teoreme dokazuju nemogućnost postojanja jednog beskonačnog gustog svemira, predskazali su da naši piloti neće nikada pronaći topološku vezu koju traže. I zato, kada je naš prvi Lord Pilot ispao iz mnogostrukosti iznad malog, hladnog i brdovitog ostrva koje će u budućnosti pružiti okrilje našem dragom i prokletom gradu, nazvao ga je Nikadija, u znak podsmeha tim akademičarima koji su tvrdili da se to nikada neće dogoditi. Naravno, sve do dana današnjeg kantori ga zovu Nepostojeći grad, ali mnogi ih više ne uzimaju ozbiljno. Ja, Malori Ringes, kome je zapalo u dužnost da izložim istoriju zlatnog doba i velike krize našega Reda, držaću se predanja pilota, svojih prethodnika... Nikadija - pod tim imenom sam ga znao još kao dete, kad sam još nedavno postao iskušenik; i sada ga zovem Nikadija; Nikadija će ostati zauvek.
<BR>&nbsp;&nbsp;&nbsp;&nbsp;&nbsp;Četrnaestog dana lažne zime godine 2929, od osnivanja Nikadije, Leopold Soli, moj teča i Lord Pilot našega Reda, vratio se u naš grad sa putovanja koje je trajalo dvadeset pet godina - četiri godine duže od mog dotadašnjeg života. Moji piloti, među njima i moja majka i tetka Justina, mislili su da je poginuo, nestao u mastiljavim maglinama mnogostrukosti, možda pretvoren u pepeo ognjem eksplodirajućih zvezda u Vildu. Ali on, slavni Lord Pilot, sve ih je povukao za nos. Čitavih osam dana u gradu se samo o tome pričalo. Dok je lažna zima postajala sve oštrija i retki sneg sve deblji, slušao sam kako se o tome šapuće na sve strane, po kafanama i barovima Četvrti Inostranaca, kao i po kulama Akademije: svi su pričali da će biti potrage. Potraga! Za pilote pripravnike, kakvi smo tada bili - za nekoliko dana položićemo pilotsku zakletvu - bilo je to vreme krcato uzbuđenjima, a još više vreme nemira i razdirućeg nestrpljenja. U svakom od nas postojala je slutnja nalik na san, ali veoma duboko, da će se od nas tražiti da uradimo nemoguće stvari, i to uskoro. Ovo što dalje sledi, dakle, jeste hronika nemogućeg, priča o snovima, strahovanju i bolu.
<BR>&nbsp;&nbsp;&nbsp;&nbsp;&nbsp;U sumrak, veče uoči našeg saziva, moj debeli, lenji prijatelj Bardo i ja smislili smo kako da se mi - to jest, ja - susretnemo sa Lordom Pilotom pre sutrašnje dugotrajne i dosadne svečanosti. Bio je dvadeset četvrti dan lažne zime. Ispred našeg internata nedavno beše napadao meki sneg, obavijajući travnjake pilotskog koledža velom belog praha. Kroz naše zaleđene prozore posmatrao sam kako kule Rese i ostalih koledža svetlucaju u zracima sunca na zalasku.
<BR>&nbsp;&nbsp;&nbsp;&nbsp;&nbsp;"Zašto uvek radiš ono što ne treba?" zapita me Bardo, žalosno zureći u mene svojim krupnim, smeđim očima. Često mi se činilo da su njegov složeni karakter i pronicljiva pamet usredsređeni u tom ogromnom, ispupčenom čelu i duboko usađenim, prekrasnim očima. Izuzev tih očiju, međutim, na njemu je sve drugo bilo ružno. Imao je zapuštenu crnu bradu i crveni nos kao krompir. Drečava, svilena haljina padala mu je preko grudi nalik na planinu, preko trbuha i nogu na sedište ogromne, meke naslonjače u kojoj je sedeo, odmah do prozora. Na svakom od svojih deset prstiju nosio je po prsten sa drukčije obojenim dragim kamenom. Poreklom je bio knez Letosveta; prstenje i ta naslonjača bili su predmeti od velike vrednosti koje je on doneo sa sobom sa imanja svoje porodice; behu to podsetnici na bogatstvo i slavu koje je mogao da ima da se nije odrekao (ili bar pokušao da se odrekne) svetovnih zadovoljstava radi lepote i užasa mnogostrukosti. Dok je palcem i kažiprstom sukao dugački brk, prstenje mu je zveckalo. "Zašto hoćeš ono što ne možeš da dobiješ", upita me. "Pobogu, gde ti je razum?"
<BR>&nbsp;&nbsp;&nbsp;&nbsp;&nbsp;"Hoću da upoznam svog teču, šta tu ima loše?" odgovorih mu, navlačeći svoju crnu kamelaiku. (Nepromočiva košulja od osušene utrobe životinja. Nosi se na Aleutskim ostrvima.)
<BR>&nbsp;&nbsp;&nbsp;&nbsp;&nbsp;"Zašto na pitanje odgovaraš pitanjem?"
<BR>&nbsp;&nbsp;&nbsp;&nbsp;&nbsp;"A zašto da na pitanje ne odgovorim pitanjem?"
<BR>&nbsp;&nbsp;&nbsp;&nbsp;&nbsp;Uzdahnuo je u zakolutao očima. "Upoznaćeš ga sutra", primeti on. "Zar to nije dovoljno brzo? Položićemo zakletvu, a zatim će Lord Pilot dati svakome po prsten - nadam se. Postaćemo piloti, Malori, i moći ćemo da radimo što god nam, dovraga, padne na pamet. Noćas bi trebalo da pušimo tulaš, ili da nađemo par najlepših kurvi - svaki od nas po par, hoću da kažem - i da provedemo noć valjuškajući se s njima do mile volje."
<BR>&nbsp;&nbsp;&nbsp;&nbsp;&nbsp;Bardo je, na svoj način, bio još luđi i neposlušniji nego ja. Ono što je trebalo da radimo noć uoči zakletve, bilo je vežbanje zazena, halninga, i fuge, nekih duhovnih vežbi koje su bile neophodne da bi se ušlo - i preživelo - u mnogostrukosti.
<BR>&nbsp;&nbsp;&nbsp;&nbsp;&nbsp;"Prošlog sedamdesetdana", rekoh, "moja je majka pozvala Solija i Justinu na večeru. Nije bio ni toliko pristojan da odgovori da neće doći. Mislim da izbegava da se sretne sa mnom."
<BR>&nbsp;&nbsp;&nbsp;&nbsp;&nbsp;"I hoćeš da na njegov prostakluk uzvratiš još većim? Ako želi da crkne pijančeći sa svojim prijateljima, šta mari. Svi znaju da Lord Soli voli da pije, i zašto. Ostavi ga na miru, malecki."
<BR>&nbsp;&nbsp;&nbsp;&nbsp;&nbsp;Dohvatio sam svoje klizaljke i ugurao stopala u njih. Bile su hladne i ukrućene od predugog ležanja na promaji ispod prozora. "Hoćeš li sa mnom?" upitao sam.
<BR>&nbsp;&nbsp;&nbsp;&nbsp;&nbsp;"Hoću li s tobom? Hoću li s tobom? Kakvo pitanje!"
<BR>&nbsp;&nbsp;&nbsp;&nbsp;&nbsp;Podrignuo je i potapšao svoj krčeći stomak, bacivši pogled kroz prozor. Učinilo mi se da vidim kako mu iz tamnih, vlažnih očiju, izbijaju zbunjenost i neodlučnost.
<BR>&nbsp;&nbsp;&nbsp;&nbsp;&nbsp;"Da Bardo ne pođe s tobom, pošao bi sam, i nemoj da kažeš da ne bi, do đavola!" Kao mnogi drugi plemići Letosveta i on je imao razmetljivu naviku da povremeno govori o sebi u trećem licu i da zove samog sebe po imenu. "I šta onda? Bardo će biti kriv ako ti se nešto desi."
<BR>&nbsp;&nbsp;&nbsp;&nbsp;&nbsp;Zategao sam uzice na klizaljkama, rekavši: "Hoću da se sprijateljim sa tečom, ako budem mogao, i hoću da vidim kako izgleda."
<BR>&nbsp;&nbsp;&nbsp;&nbsp;&nbsp;"Koga je briga kako on izgleda?"
<BR>&nbsp;&nbsp;&nbsp;&nbsp;&nbsp;"Mene. Znaš da jeste."
<BR>&nbsp;&nbsp;&nbsp;&nbsp;&nbsp;"Nemoguće je da si mu sin, rekao sam ti već sto puta. Rodio si se četiri godine posle njegovog odlaska iz Nikadije."
<BR>&nbsp;&nbsp;&nbsp;&nbsp;&nbsp;Pričalo se da ja toliko ličim na Lorda Pilota da bi čovek mogao pomisliti da sam mu brat - ili sin. Celog života sam trpeo ogovaranja. Moja majka, kako su brbljale ogovarače, nekada davno zaljubila se u velikog Solija. Kad ju je on prezrivo odbacio, zbog moje tetke Justine - tako oni lažu - ona je pretražila sve sokake u četvrti Inostranaca da nađe čoveka, bilo koga, samo da mnogo liči na Solija, da bi mogla da ga predstavlja kao oca svoga sina. Mog oca. Kopile Malori - tako su mi iskušenici u Borji šaputali iza leđa, a nekolicina onih hrabrijih govorila mi je to i u lice. To jest, sve dok me Vremečuvar nije podučio prastarim veštinama rvanja i boksa.
<BR>&nbsp;&nbsp;&nbsp;&nbsp;&nbsp;"Pa šta, ako i ličiš na njega? Nećak si mu."
<BR>&nbsp;&nbsp;&nbsp;&nbsp;&nbsp;"Nećak po venčanju."
<BR>&nbsp;&nbsp;&nbsp;&nbsp;&nbsp;Nisam želeo da izgledam kao slavni, uobraženi Lord Pilot. Mrzeo sam što su njegovi hromozomi, izgleda, potpisani na mojima. Dovoljno je loše bilo i to što sam mu nećak. U potaji sam strepeo, kao što je Bardo dobro znao, da se Soli svojevremeno tajno bio vratio u Nikadiju i bezobzirno iskoristio moju majku, ili da je... nisam smeo da mislim na druge mogućnosti.
<BR>&nbsp;&nbsp;&nbsp;&nbsp;&nbsp;"Zar ti nisi radoznao", upitah ga. "Lord Pilot se vratio sa najdužeg putovanja u tri hiljade godina, koliko postoji naš Red, a tebe čak ni ne zanima da saznaš šta je otkrio?"
<BR>&nbsp;&nbsp;&nbsp;&nbsp;&nbsp;"Ne, ne bolujem od radoznalosti, hvala Bogu."
<BR>&nbsp;&nbsp;&nbsp;&nbsp;&nbsp;"Priča se da će Vremečuvar obznaniti potragu prilikom našeg saziva. Zar uopšte ne želiš da saznaš?"
<BR>&nbsp;&nbsp;&nbsp;&nbsp;&nbsp;"Ako bude potrage", reče on, "verovatno ćemo svi izginuti."
<BR>&nbsp;&nbsp;&nbsp;&nbsp;&nbsp;"Pripravnici ginu", odvratih ja.
<BR>&nbsp;&nbsp;&nbsp;&nbsp;&nbsp;Pripravnici ginu bila je naša izreka, upozorenje uklesano u mermerni luk iznad ulaznih vrata u Resu, koja je trebalo da zaplaši mlade pripravnike i natera ih da napuste Red pre nego što ih ščepa mnogostrukost u svoje kandže; ta izreka bila je tačna.
<BR>&nbsp;&nbsp;&nbsp;&nbsp;&nbsp;"Umreti među zvezdama", citirao sam Tihove reči, "najslavnija je smrt."
<BR>&nbsp;&nbsp;&nbsp;&nbsp;&nbsp;"Koješta!" dreknu Bardo, lupivši šakom po naslonjači. Ponovo podrignuvši, on dodade: "Družim se s tobom već dvanaest godina i još brbljaš gluposti."
<BR>&nbsp;&nbsp;&nbsp;&nbsp;&nbsp;"Ne možeš večito da živiš", dobacih mu.
<BR>&nbsp;&nbsp;&nbsp;&nbsp;&nbsp;"Mogu, do đavola, da pokušam."
<BR>&nbsp;&nbsp;&nbsp;&nbsp;&nbsp;"Bio bi to pravi pakao", nastavih ja. Dan za danom, uvek iste misli, iste dosadne zvezde, ista lica prijatelja koji rade i pričaju uvek jedno te isto, beskonačna apatija, vrćenje u krugu naših večito istih mozgova, negativna večnost naših zbrkanih i mučnih života."
<BR>&nbsp;&nbsp;&nbsp;&nbsp;&nbsp;Zavrteo je glavom tako žestoko da su mu kapljice znoja poletele sa čela. "Svake noći druga žena", odvratio je. "Ili, čak, tri veoma različite žene svake noći. Dečko, ili neka vanzemaljska kurtizana, ako postane isuviše dosadno. U Civilizovanim svetovima ima trideset hiljada planeta, a ja sam posetio samo pedeset. Dabome, čuo sam i ja priče o našem Lordu Pilotu i njegovoj potrazi. Za tajnom života! Hoćeš li da saznaš tajnu života? Bardo će ti otkriti tajnu života: nije to dužina našeg življenja, uprkos onom što sam upravo rekao. Ne, nije to kvantitet, pa čak nije ni kvalitet. Već raznovrsnost."
<BR>&nbsp;&nbsp;&nbsp;&nbsp;&nbsp;Pustio sam ga da trabunja, kao što sam obično činio, pa da svojim trabunjanjem samoga sebe dovede u ćorsokak.
<BR>&nbsp;&nbsp;&nbsp;&nbsp;&nbsp;"Raznovrsnost barova u Četvrti Inostranaca", rekoh, "gotovo je beskonačna. Hoćeš li sa mnom?"
<BR>&nbsp;&nbsp;&nbsp;&nbsp;&nbsp;"Proklet da si, Malori! Hoću, dabome!"
<BR>&nbsp;&nbsp;&nbsp;&nbsp;&nbsp;Navukao sam rukavice za trke, prikopčao oštrice na svoje klizaljke i krenuo ka teškim vratima od mahagonija koja su vodila iz naše sobe. Dugačke oštrice trkaćih klizaljki urezivale su se u naš tepih Fravaši, inostrane izrade. Bardo se drao sve vreme, kad je ustao i krenuo za mnom, izravnavajući usečene tragove vrhovima svojih crnih papuča. "Ne poštuješ umetničko delo", vikao je, navlačeći klizaljke. Pričvrstio je zatim zlatnim lancem oko vrata kapuljaču od crnog krzna i otvorio vrata. "Varvarine!" uzviknu on, i mi klizajući iziđosmo na ulicu.
<BR>&nbsp;&nbsp;&nbsp;&nbsp;&nbsp;Pohitali smo između Jutarnjih kula Rese, čvrsto umotani do očiju, mašući rukama i na klizaljkama koje su ritmički udarale o glatki, crveni led. Prijao mi je hladan vetar u lice. Za tren oka smo minuli pored granitnih i bazaltnih kula Uplise, koledža za visoke stručnjake, prošli ispod mermernih stubova na zapadnoj kapiji Akademije i ugledali ga.
<BR>&nbsp;&nbsp;&nbsp;&nbsp;&nbsp;Treperio je, moj grad, treperio. Kažu da je najlepši među svim gradovima Civilizovanih svetova, lepši čak i od Parpaleksa, ili biskupskih sedišta Večernjače. Na zapadu, zadirući u zeleno more poput ogromnog, draguljima ukrašenog rukava velikog grada, blistali su krhki manastiri od staklastih crnih vulkanskih stena i njihova utočišta za bolesne i sirotinju iz Četvrti Inostranaca, poput crnih, staklenih ogledala. Pravo ispred nas, dok smo klizali, posmatrao sam zapenjeni Fjord i bele kreste ogromnih talasa koji su se razbijali o visoke i okomite stene Severne obale, a iznad grada, prošaranog ljubičastim nitima i zastakljenog ledom i snegom, uzdizali su se Vaaskel i Atakel, ocrtavajući se na nebu poput ogromnih piramida. Ispod polukruga ugašenih vulkana (Urkel je, moram da napomenem, najjužniji vrh, i premda ne toliko veličanstven kao drugi, ima nekakvu kupastu simetriju koja se nekima od nas dopada), kule i tornjevi Akademije odbijali su zaslepljujuću svetlost lažne zime, tako da se čitav stari grad iskrio. Ulice su, kao što svi znamo, bile od obojenog leda. Po celom gradu, belo svetlucanje razbijaju linije narandžaste, zelene i plave boje. "Čudne su ulice Grada bola", omiljen je citat Vremečuvara, ali iako su zaista šarene i čudne, takve su s razlogom. Ulice - klizoputevi i klizobulevari - nemaju imena. Tako je još od kada je naš prvi Vremečuvar obznanio da mladi iskušenici treba da vežbaju pamćenje potrebno za staze mnogostrukosti tako što će pamtiti puteve koji vode kroz naš grad. Pošto mu je bilo jasno da naš grad mora da raste i da se menja, izmislio je plan prema kome piloti koji su odavno na putu pri povratku mogu da se spuste na led a da pri tom ne zalutaju. Veruje se da je taj plan veoma jednostavan. Postoje dva glavne ulice, Staza, obojena plavo, koja vijuga sa Zapadne obale preko dugačkog i uskog poluostrva gde se susreće sa podnožjima Atakela i Urkela, i Put, koji ide pravo od Dubokih polja do Fjorda. Svaki narandžasti klizoput ukrštava se - na kraju - sa Putem. Svaki zeleni klizobulevar mora kad-tad preseći Stazu. Klizoulice, obojene crveno, spajaju se sa klizobulevarima, a crvene manje klizoulice vode do klizoputeva. Ne bi trebalo da pravim zbrku pominjući da postoje i dve žute ulice, koje prolaze kroz Četvrt pilota, ali one zaista postoje. Niko ne zna otkud su se stvorile. To je jamačno bila šala našeg prvog Vremečuvara.
<BR>&nbsp;&nbsp;&nbsp;&nbsp;&nbsp;Skrenuli smo na Put na jednoj raskrsnici sa belim i narandžastim kvadratima poput šahovskog polja, otprilike milju zapadno od Akademije. Ulica je bila puna harijana i prikradača i ostalih inostranaca. Prolazili smo, klanjajući se, pored eshatologa, ketika, akašika, časologa, i drugih stručnjaka i akademaca našega Reda. (Nismo sreli nijednog drugog pilota. Iako smo mi, piloti - uprkos drukčijim mišljenjima - duša našega Reda, nas brojno nadmašuju skrajeri, holisti, istoričari, pamtioci, ekolozi, programeri, neologisti i kantori. Naš je Red podeljen u sto i osamnaest disciplina; ima zaista isuviše tih disciplina, i izgleda da ih je svake godine sve više.) U vazduhu se osećalo uzbuđenje, ali i neobični miris dve Prijateljice ljudi, koje su držale surle podignute dok su razgovarale, raspršujući oko sebe svoje smrdljive govorne molekule. Pored nas je klizao jedan bogato odeveni Alaloji - ili, bolje rečeno čovek čije je telo bilo naknadno izvajano po ugledu na debelo, čekinjasto, snažno telo Alaloija. Takvo veštačko vraćanje u primitivni izgled već je godinama bilo u modi među stanovnicima grada, još od kad je slavnom Goševanu od Letosveta dosadio vlastiti ljudski lik, te je otišao da živi zajedno sa Alaloijima u njihovim pećinama na ostrvima zapadno od Nikadije. Lažni Alaloji, koji je nosio na sebi premnogo purpurnog somota i zlata, odgurnuo je jednog od slabunjavih, nežnih harijana koji mu se našao na putu i viknuo: "Gledaj kud ideš, blesavi inostranče!" Zbunjeni harijan se zatetura, napravi znak mira šakom preko sjajnog čela, i izgubi se u gužvi kao pretučeni pas.
<BR>&nbsp;&nbsp;&nbsp;&nbsp;&nbsp;Bardo pogleda u mene i tužno zavrte glavom. Oduvek je nekako čudno saosećao sa harijanima i drugim beskućnim hodočasnicima koji su dolazili u naš grad tražeći prosvećenje. (Ali, veoma često, dolazili su tražeći i bogatstva svetovnije prirode.) Nasmešio se dok se primicao varvarskom Alaloiju. Ubacio je svoju debelu nogu, nalik na stablo drveta, između purpurno obučenih nogu čoveka koji se tome nije nadao. Čelik je zveknuo o čelik, čelik je zastrugao po ledu, i čovek je iznenada poleteo nauznak i pao na ulicu uz tupi udarac i lomljavu leda. Bardo mu doviknu: "Izvinite!" a onda prsnu u smeh, pruži ruku iza sebe, zgrabi me za mišicu i provuče me kroz gomilu klizača koji su se sudarali i izvijali da ne padnu, žureći da stignu do svojih omiljenih kafića ili kioska i da večeraju. Osvrnuo sam se i pretražio pogledom gomilu, ali nisam mogao da vidim čoveka koga je Bardo oborio s nogu.
<BR>&nbsp;&nbsp;&nbsp;&nbsp;&nbsp;"Mi u Letosvetu", dobaci mi Bardo između dva udisaja, "takvo đubre kao što je on žigošemo usijanim gvožđem."
<BR>&nbsp;&nbsp;&nbsp;&nbsp;&nbsp;Skrenuli smo u Četvrt Inostranaca i stigli do ulice Deset hiljada barova. Već sam rekao da ulice u Nikadiji nemaju imena, ali to nije sasvim tačno. Nemaju zvanična imena, ona koja se stavljaju na zgrade na uglu ili na stubove za označavanje ulica. Ali, naročito u Četvrti Inostranaca, ima mnogo bezimenih ulica koje se u razgovoru nazivaju po najčešćoj delatnosti koja se može videti duž njihovih pločnika od obojenog leda. Tako postoji ulica Sekača i Kalemara, ulica Običnih kurvi i ulica Veštih kurtizana. Ulica Deset hiljada barova u stvari je više kvart nego ulica; to je lavirint manjih klizoulica koje povezuju male barove, specijalizovane za ukuse stalnih mušterija. Jedan bar će, tako, služiti samo tulaš, dok će se drugi specijalizovati za cilku, žlezdu barske ptice koja u manjim količinama izaziva priviđenja, a u većim je smrtonosna. Ima barova u koje zalaze samo vanzemaljske Prijateljice ljudi, a ima i barova koji su otvoreni za svakog ko puši haiku (ali samo Simum haiku) ili ko igra šakuhači. Na samom kraju kvarta nalazi se jedan bar u kojem eshatolozi raspravljaju koliko će još vremena proteći pre nego što Vild eksplodira i uništi i poslednje Civilizovane svetove, a odmah pored njega je bar za tihiste, koji veruju da je apsolutna slučajnost temelj vaskolikog svemira i da će, po svoj prilici, neki svetovi ipak preživeti. Ne znam da li ima baš deset hiljada barova ili možda više. Bardo se često šalio da svaki bar koji možeš da zamisliš mora tu postojati. Negde ima bar, tvrdio je, u kojem Fravaši analiziraju mučnu poeziju iz doba Seoba, i drugi jedan bar, u kojem kritikuju njihovu kritiku. Negde - zašto da ne? - postoji i bar za one koji žele da razgovaraju o stvarima koje se događaju u svim drugim barovima.
<BR>&nbsp;&nbsp;&nbsp;&nbsp;&nbsp;Zaustavili smo se ispred jednog crnog bara, bez prozora, za majstore pilote, ili je trebalo da kažem, za majstore pilote koji su se nedavno vratili iz mnogostrukosti. Sunce već beše zašlo i vetar je zavijao, noseći lebdeće, avetinjske pramenove snega niz mračnu klizoulicu. U mutnoj svetlosti uličnih kugli - tamo gde bi vetar za trenutak oduvao s njih iskrzane, lelujave naslage snega - led na ulici bio je crven kao krv.
<BR>&nbsp;&nbsp;&nbsp;&nbsp;&nbsp;"Ružno neko mesto", reče Bardo, a glas mu se snažno odbijao o kamene zidove koji su nas okružavali. "Imam predlog. Pošto sam raspoložen da budem darežljiv, platiću ti jednu veštu kurtizanu za celu noć. Nikada nisi imao dovoljno za jednu takvu, zar ne? Pobogu, tako nešto nisi nikada..."
<BR>&nbsp;&nbsp;&nbsp;&nbsp;&nbsp;"Ne", rekao sam i zavrteo glavom.
<BR>&nbsp;&nbsp;&nbsp;&nbsp;&nbsp;Otvorio sam masivna kamena vrata, napravljena od staklaste crne okamenjene lave i tako glatka da su na dodir gotovo bila masna. Za trenutak mi se učinilo da je malena soba prazna. Onda sam ugledao dva čoveka koji su stajali na neosvetljenom kraju uzanog šanka, i čuo nižeg kako kaže: "Najlepše vas molim, zatvorite vrata, hladno je."
<BR>&nbsp;&nbsp;&nbsp;&nbsp;&nbsp;Prišli smo šanku i ušli u treperavu svetlost mermernog kamina iza nas. "Malori i Bardo", reče taj čovek, "šta ćete vas dvojica ovde?"
<BR>&nbsp;&nbsp;&nbsp;&nbsp;&nbsp;Oči mi se konačno prilagodiše prigušenoj, narandžastoj svetlosti, i ja ugledah majstora pilota, Lajonela Kiliranda. Dobacio mi je jedan hitri pogled tvrdih, sitnih očiju, i upitno podigao bele obrve.
<BR>&nbsp;&nbsp;&nbsp;&nbsp;&nbsp;"Soli", obrati se on visokom čoveku pored sebe, "dozvoli da ti predstavim tvoga nećaka."
<BR>&nbsp;&nbsp;&nbsp;&nbsp;&nbsp;Visoki čovek se okrenu prema svetlosti i ja ugledah svog teču, Leopoloda Solija, Lorda Pilota našega Reda. Kao da sam ugledao samoga sebe.
<BR>&nbsp;&nbsp;&nbsp;&nbsp;&nbsp;Netremice me je gledao uznemirenim, duboko usađenim plavim očima. Nije mi se dopalo ono što sam u tim očima video; setio sam se šta mi je tetka Justina pričala - da je Soli čuven po svojim užasnim, nepredvidivim napadima besa. Njegov nos je, kao i moj, bio dugačak i širok, usta široka, čvrsto stisnuta. Od dugačkog vrata do klizaljki, debela crna vunena odeća pokrivala mu je suvonjavo telo. Izgledao je veoma zainteresovan, odmeravajući me pogledom isto onako pažljivo kao i ja njega. Pogledao sam mu kosu; i on je pogledao moju. Kosa mu je bila dugačka i vezana na potiljku srebrnim lancem, kao što je bio običaj na njegovoj rodnoj planeti, Simumu. Imao je jedinstvenu kosu, talasastu i crnu sa crvenim pramenovima, što je bilo genetsko nasleđe nekog pretka iz porodice Soli, koji se poigrao porodičnim hromozomima. Moja kosa, hvala Bogu, bila je čisto crna. Gledao sam ga; on je gledao mene. Po hiljaditi put zapitao sam se o svojim hromozomima.
<BR>&nbsp;&nbsp;&nbsp;&nbsp;&nbsp;"Mojrin sin." Izgovorio je ime moje majke kao da izgovara psovku. "Ne bi trebalo da budeš ovde, zar ne?"
<BR>&nbsp;&nbsp;&nbsp;&nbsp;&nbsp;"Hteo sam te upozonam", rekoh. "Majka mi je celog života pričala o tebi."
<BR>&nbsp;&nbsp;&nbsp;&nbsp;&nbsp;"Tvoja majka me mrzi."
<BR>&nbsp;&nbsp;&nbsp;&nbsp;&nbsp;Zavladala je duga tišina, koju napokon prekinu Bardo. "Gde je šanker?"
<BR>&nbsp;&nbsp;&nbsp;&nbsp;&nbsp;Šanker, iskušenik sa tonzurom koji je na obrijanom temenu nosio vunenu kapicu Borje, otvori vrata skladišta, smeštena iza šanka, i primeti: "Ovo je bar za majstore pilote. Pripravnici piju u baru za pripravnike, koji je peti bar po redu niz klizoulicu u pravcu ulice Muzičara."
<BR>&nbsp;&nbsp;&nbsp;&nbsp;&nbsp;"Iskušenici ne mogu da zapovedaju pripravnicima", usprotivi se Bardo. "Ja ću lulu tulaša, a moj drug pije kafu - kafu iz Letosveta, ako je imaš, farfaru, ako nemaš."
<BR>&nbsp;&nbsp;&nbsp;&nbsp;&nbsp;Iskušenik sleže svojim mršavim ramenima i reče: "Majstori piloti u ovom baru ne puše tulaš."
<BR>&nbsp;&nbsp;&nbsp;&nbsp;&nbsp;"Daj mi onda kriglu tečnog tulaša."
<BR>&nbsp;&nbsp;&nbsp;&nbsp;&nbsp;"Ne služimo ni tulaš ni kafu."
<BR>&nbsp;&nbsp;&nbsp;&nbsp;&nbsp;"Onda ćemo po jedan amorgenik. Nešto jako, da nam uzburka hormone. Čeka nas burna noć."
<BR>&nbsp;&nbsp;&nbsp;&nbsp;&nbsp;Soli podiže čašu nekog pića boje dima i ispi gutljaj. Jedna cepanica u kaminu iza nas se pomeri i pade između dve druge, raspršivši užareni i izgoreli pepeo preko popločanog poda. "Mi pijemo žestoka pića ili pivo", reče on.
<BR>&nbsp;&nbsp;&nbsp;&nbsp;&nbsp;"Varvarski." To beše izvalio Bardo, koji odmah dodade: "Ja ću jedno pivo."
<BR>&nbsp;&nbsp;&nbsp;&nbsp;&nbsp;Pogledao sam svog visokog teču i upitao: "Šta ti piješ?"
<BR>&nbsp;&nbsp;&nbsp;&nbsp;&nbsp;"Zove se skoč."
<BR>&nbsp;&nbsp;&nbsp;&nbsp;&nbsp;"Ja ću jedan skoč" rekoh iskušeniku, koji natoči dve čaše - veliku zapenjenim pivom a manju skočom boje ćilibara - i stavi ih ispred nas na ploču šanka od ružinog drveta.
<BR>&nbsp;&nbsp;&nbsp;&nbsp;&nbsp;Bardo proguta gutljaj piva, i nakon što sam ja probao svoj skoč i zakašljao se, upita: "Kakav ima ukus?" Pružio sam mu svoju čašu i posmatrao kako je podiže ka debelim, crvenim usnama. On se takođe zakašlja kada ga je opalila žestoka vatra pića i izjavi: "Ima ukus kao magareća mokraća!"
<BR>&nbsp;&nbsp;&nbsp;&nbsp;&nbsp;Soli uputi jedan osmeh Lajonelu i zapita me: "Koliko ti je godina?"
<BR>&nbsp;&nbsp;&nbsp;&nbsp;&nbsp;"Dvadeset jedna, Lorde Pilote. Sutra, kad položim zakletvu, biću najmlađi pilot u istoriji našeg Reda, ako smem da kažem a da ne izgleda da se razmećem."
<BR>&nbsp;&nbsp;&nbsp;&nbsp;&nbsp;"Pa, i razmećeš se, bogami", primeti Lajonel.
<BR>&nbsp;&nbsp;&nbsp;&nbsp;&nbsp;Neko vreme smo razgovarali o poreklu tako ogromnih i neizmernih bića kao što su Silikonski Bog i Tranzistorski Entitet, i o drugim stvarima o kojima obično razgovaraju piloti. Soli nam je ispričao o svom putu u jezgro; govorio je o gustim skupovima usijanih novih zvezda i o velikom prstenastom svetu kojim je neki bog okružio zvezdu Beti Luc. Lajonel je tvrdio da veliki i često poludeli megamozgovi (nije voleo da upotrebi reč 'bogovi') koji lutaju po galaksiji mora da su organizovani prema drugim principima a ne kao naši vlastiti sićušni umovi; jer kako bi inače pojedini režnjevi njihovih mozgova - neki od njih veliki kao meseci - mogli da saobraćaju jedan sa drugim na rastojanjima koja se mere svetlosnim godinama? Bila je to večita prepirka: jedna od mnogih i žučnih koje su vodili piloti i stručnjaci našega Reda. Lajonel, kao i mnogi eshatolozi, programeri i mehaničari, verovao je da megamozgovi primaju gotovo trenutne protoke tahionskih informacija. Smatrao je da treba da nastojimo da uspostavimo vezu sa tim bićima, čak i pored činjenice da je takva veza veoma opasna i da može jednog dana prisiliti Red da se promeni na načine koji su bili odvratni starijim i staromodnijim pilotima kakav je bio Soli.
<BR>&nbsp;&nbsp;&nbsp;&nbsp;&nbsp;"Ko može razumeti mozak koji obuhvata hiljadu kubnih svetlosnih godina prostora?" upita Soli. "I ko zna o tahionima? Možda megamozgovi misle sporo, veoma sporo."
<BR>&nbsp;&nbsp;&nbsp;&nbsp;&nbsp;Njega su malo interesovali poreklo i tehnologija bogova. Znao je o tome isto ono mnoštvo podataka kao i Vremečuvar, i, isto kao i Vremečuvar, mislio je da postoje neke stvari koje čovek ne može da sazna. Izrecitovao nam je dugačak spisak pilota, među njima je pomenuo i Tiha, koji su nestali pokušavajući da prodru u tajnu Tranzistorskog Entiteta. "Precenili su sebe", rekao nam je. "Trebalo je da budu svesni svoje ograničenosti." Nasmešio sam se, jer su to izgovorile stisnute usne čoveka koji je sam prodro dalje od svih, slavnog pilota čije će otkriće izazvati veliku krizu našega Reda.
<BR>&nbsp;&nbsp;&nbsp;&nbsp;&nbsp;Bilo je predivno i omamljujuće razgovarati sa majstorima pilotima kao njima ravni, kao da smo već odavno položili zakletvu i dokazali da se dobro snalazimo u mnogostrukosti. Popio sam svoj skoč i, prikupvši hrabrost, rekao: "Čuo sam da će biti potrage? Hoće li je stvarno biti?"
<BR>&nbsp;&nbsp;&nbsp;&nbsp;&nbsp;Soli me ljutito pogleda. Pravi ja namćor, pomislih, s tim tužnim, izgubljenim pogledom u morskom plavetnilu svojih očiju, pogledom iza kojeg su se nazirale ledene magle, besane noći i napadi ludila. Iako mu je lice bilo mladalačko i bez bora, mlado koliko i moje, do nedavno je bilo staro i tako duboko izbrazdano kako samo staro lice može biti. Jedna od neobičnih osobina mnogostrukosti jeste da pilot ponekad stari, računajući prema našem vremenu, tri godine za svaku godinu u Nikadiji. Za trenutak sam zamislio da imam moći jednog ketika i da mogu da vidim izboranog, ostarelog Solija ispod zategnute, maslinaste kože njegovog novog tela, na isti način na koji čovek može sebi da predstavi plameni cvet kako se suši u krti ugarak, ili mrtvačku lobanju ispod ružičastih obraza novorođenog dečaka. Majstor časolog, čija je dužnost da izračuna pravu starost pilota na povratku, pomoću složenih formula kojima se izračunava ajnštajnovska zakrivljenost vremena u odnosu na nepredvidljive deformacije mnogostrukosti, već mi beše rekao da je Soli na ovom poslednjem putu ostario sto tri godine, i da bi umro da nije bilo veštine Lorda Ketika. Po tom računu moj teča, koga su već tri puta vraćali u mladost, bio je najstariji pilot našega Reda.
<BR>&nbsp;&nbsp;&nbsp;&nbsp;&nbsp;"Pričaj nam šta si otkrio", zamolih ga. Već sam bio čuo nekakve neverovatne glasine - da je stigao do jezgra galaksije, jedini pilot kome je to pošlo za rukom posle Tiha, koji se svojevremeno vratio polulud.
<BR>&nbsp;&nbsp;&nbsp;&nbsp;&nbsp;Povukao je dugačak gutljaj viskija, netremice gledajući u mene kroz providno dno čaše. Vlažno drvo za loženje šištalo je i jecalo, a sa ulice je dopiralo brujanje i vrenje zambona, koji je lebdeo iznad klizoulice, topeći i glačajući led za sutrašnje klizače.
<BR>&nbsp;&nbsp;&nbsp;&nbsp;&nbsp;"Da, to je nestrpljivost mladosti", reče on. "došao si ovamo ne poštujući potrebu pilota da bude sam, ili isključivo u društvu svojih prijatelja. Tu si veoma nalik na majku. Pa, dobro, pošto si se toliko trudio i uz to izdržao sve opakosti škotskog viskija, biće ti ispričano sve što mi se dogodilo, ako zaista želiš da znaš."
<BR>&nbsp;&nbsp;&nbsp;&nbsp;&nbsp;Nerviralo me je što Soli ne može jednostavno da kaže "Ja ću ti ispričati šta mi se dogodilo." Kao i većina drugih ljudi sa one, preterano tajnovite planete, Simuma, uglavnom je poštovao njihov tabu u pogledu upotrebe zamenice 'ja'.
<BR>&nbsp;&nbsp;&nbsp;&nbsp;&nbsp;"Ispričaj nam", reče Bardo.
<BR>&nbsp;&nbsp;&nbsp;&nbsp;&nbsp;"Ispričaj nam", rekoh i ja, i spremih se da slušam, ispunjen onom čudnom mešavinom obožavanja i straha koju pripravnici osećaju prema pilotima.
<BR>&nbsp;&nbsp;&nbsp;&nbsp;&nbsp;"Dogodilo se ovako", poče Soli. "Proteklo je mnogo vremena od kako sam napustio Nikadiju. Bili smo već duboko uronili u vreme snova i ulazili sve dublje ka jezgru. Zvezde su bile guste. Sijale su kao noćne svetlosti u Četvrti Inostranaca; da, ogromna, goruća lepeza zvezda gubila se u tami u onoj tački gde se lepeza spaja donjim krajem, u jednostrukosti. Sijala je bela svetlost vremena snova - vi, mladi piloti mislite da je trenutak koji traje i zaustavljanje vremena sve od čega se vreme snova sastoji, ali morate još mnogo da učite - dakle, iznenada se pojavila svetlost i čuli su se glasovi. Moj brod mi je rekao da primam jedan signal, da prosecam jedan od otprilike milijardu laserskih zrakova koji izviru iz jednostrukosti."
<BR>&nbsp;&nbsp;&nbsp;&nbsp;&nbsp;Iznenada je tresnuo svojom praznom čašom o šank i podigao glas za oktavu. "Da, tako je rečeno! Iz jednostrukosti! Nije moguće, ali tako je bilo. Milijardu zrakova infracrvene svetlosti koji su bežali iz crnog ponora gravitacije." On zastade i obrati se iskušeniku. "Naspi ovamo još jedan skoč, molim te."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;"Glasovi. Brodski računar primao je pola triliona bita u sekundu i prevodio informacije u laserskim zracima na glasove. Oni, ti glasovi, tvrdili su da su - nazovimo ih, Jeldre. Da li vam je taj naziv poznat?"
<BR>&nbsp;&nbsp;&nbsp;&nbsp;&nbsp;"Nije, Lorde Pilote."
<BR>&nbsp;&nbsp;&nbsp;&nbsp;&nbsp;"Tako su eshatolozi nazvali vanzemaljce koji su zasejali galaksiju svojom dezoksiribonukleinskom kiselinom."
<BR>&nbsp;&nbsp;&nbsp;&nbsp;&nbsp;"Mitsko pleme."
<BR>&nbsp;&nbsp;&nbsp;&nbsp;&nbsp;"Do sada mitsko pleme", napomenu on. "Oni su - a to mnogi odbijaju da poveruju - projektovali svoje kolektivno sebstvo, svoje svesti, u jednostrukost."
<BR>&nbsp;&nbsp;&nbsp;&nbsp;&nbsp;"U crnu rupu?" upita Bardo, uvrćući brk.
<BR>&nbsp;&nbsp;&nbsp;&nbsp;&nbsp;Pažljivo sam pogledao Solija, da vidim da li nas zavitlava. Nisam mu verovao. Spustio sam pogled na njegove stisnute šake i video da ih je, veoma nemarno, ostavio bez rukavica. Očigledno je to bio ohol čovek, koji se nije mnogo plašio da će se zaraziti, ili da će mu njegovi neprijatelji iskoristiti plazmu. Članci na prstima su mu pobeleli od stezanja ponovo napunjene čaše. Crni dijamant njegovog pilotskog prstena bio mu se usekao u kožu na malom prstu. "Poruka", nastavi on. "Bela svetlost svojstvena vremenu snova otvrdla je i kristalisala se. Nastupili su nepomičnost i jasnoća, a onda je došla poruka. 'Ima nade za čoveka', kazali su. 'Zapamti, tajna čovekove besmrtnosti leži u vašoj prošlosti i u vašoj budućnosti.' Eto, tako su kazali. Moramo tragati za tom tajnom. Ako budemo tragali, otkrićemo na kraju tajnu života i spašćemo se. Tako su mi rekle Jeldre."
<BR>&nbsp;&nbsp;&nbsp;&nbsp;&nbsp;Mislim da je morao znati da mu ne verujemo. Ja sam blesavo klimao glavom, dok je Bardo ukočeno zurio u ploču šanka, kao da ga veoma interesuju čvorovi i godovi na ružinom drvetu. Umočio je prst u penu svoga piva, prineo ga ustima i glasno i nepristojno stao da ga sisa."
<BR>&nbsp;&nbsp;&nbsp;&nbsp;&nbsp;"Male budale", dobaci Soli. A onda nam je rekao za proročanstvo. Jeldre, kazao je, shvativši da je čovek po prirodi ciničan i sumnjičav, obezbedile su da njihovo saopštenje bude dobro primljeno tako što su prorekle kakav će biti jedan deo redosleda nastanka supernova u Vildu.
<BR>&nbsp;&nbsp;&nbsp;&nbsp;&nbsp;"Kako oni mogu znati šta će se slučajno dogoditi?" upitao sam.
<BR>&nbsp;&nbsp;&nbsp;&nbsp;&nbsp;"Da li zvezde u Vildu eksplodiraju nasumice?" upade Lajonel.
<BR>&nbsp;&nbsp;&nbsp;&nbsp;&nbsp;"Naravno", odvrati Bardo.
<BR>&nbsp;&nbsp;&nbsp;&nbsp;&nbsp;U stvari, nije bio mnogo obavešten o Vildu. Da li je Vild diskretno, kompaktno područje u galaksiji koje se loptasto širi u svim pravcima? Ili se sastoji od mnogo takvih područja, nasumice posejanih džepova paklene vatre, koji gore i spajaju se, povezujući se na načine koje naši astronomi još nisu utvrdili? Niko to nije znao. I niko nije znao koliko će još vremena proteći pre nego što mala zvezda Ledopad i sama eksplodira, stavljajući tako tačku na sva eshatološka domišljanja.
<BR>&nbsp;&nbsp;&nbsp;&nbsp;&nbsp;"Kako možemo znati šta zaista znamo?" upita Soli, i uze još jedan gutljaj skoča. "Kako se može znati da moj mozak zaista pamti nešto što je stvarno, da nisam imao nikakve halucinacije, kao što su neke budale rekle? Da, vi sumnjate u moju priču, i ti misliš da ne postoje dokazi, premda si Justinin sestrić, ali evo šta mi je rekao Lord Akašik: rekao mi je da je zvučni zapis potpuno jasan. A postojala je direktna veza između računara moga broda i mog slušnog nerva. Možda misliš da je moj brod imao halucinacije?"
<BR>&nbsp;&nbsp;&nbsp;&nbsp;&nbsp;"Ne mislim, Lorde Pilote." Počinjao sam da mu verujem. Dobro sam poznavao moć i veštinu akašika. Pre samo pola godine, jednog strahovito hladnog dana usred zime, pošto sam se vratio sa svog prvog samostalnog putovanja u mnogostrukost, izišao sam pred akašike. Sećao sam se kako sedim u zamračenoj sobi Lorda Akašika, dok mi se glomazna okrugla kaciga deprogramirajućeg računara spušta iznad glave, kako sedim i znojim se i čekam da li će se moja sećanja i moji grafički prikazi mnogostrukosti pokazati tačnim. Iako nije bilo razloga za strepnju, ipak sam se bojao. (Davno, još u Tihovo vreme, bilo je razloga da se čovek plaši. Nespretno napravljene starinske kacige, kako sam čuo, probijale su proteinskim nitima čovekovu lobanju, da bi stigle do mozga. Varvarski. Moderne kacige - tako bar tvrde akašici - prave holografski model međuveze neuronskih sinapsi, i na taj način 'čitaju' šta je u čovekovom sećanju i u identifikujućim funkcijama mozga. Pretpostavlja se da je to savršeno bezbedno.)
<BR>&nbsp;&nbsp;&nbsp;&nbsp;&nbsp;Bardo, po navici koju je imao kad god bi se osećao nelagodno ili se uplašio, glasno je prdnuo i upitao: "Znači, vi mislite da će biti potraga za tom... tom, hm, tajnom Jeldra? Lorde Pilote?"
<BR>&nbsp;&nbsp;&nbsp;&nbsp;&nbsp;"Eshatolozi su toj tajni dali ime 'Starije Ede'", odgovori Soli, ustuknuvši od njega. "I, da, biće potraga. Sutra, prilikom vašeg saziva, Vremečuvar će uputiti pozive i objaviti potragu."
<BR>&nbsp;&nbsp;&nbsp;&nbsp;&nbsp;Verovao sam mu. Lord Pilot, moj teča, rekao je da će potrage biti, a ja sam odjednom osetio kako mi srce bije u grlu, kao da to sudbina pesnicom kuca na vrata moje duše. Neverovatni planovi i sanjarije ukazali su mi se u umu. Brzo sam rekao: "Ako budemo u stanju da dokažemo Hipotezu kontinuuma, potraga će postati slavna, i pronaći ćemo tvoje Starije Ede."
<BR>&nbsp;&nbsp;&nbsp;&nbsp;&nbsp;"Ne zovi ih mojim Starijim Edama", prasnu on.
<BR>&nbsp;&nbsp;&nbsp;&nbsp;&nbsp;Moram priznati da nisam razumeo Lorda Pilota. U jednom trenutku davao je izjave da postoje stvari koje nisu dostupne ljudskoj spoznaji, a već u sledećem trenutku kao da je bio sav ponosan i pun žudnje da krene u potragu za najvećom od svih tajni. A već sledećeg trenutka, opet, postajao je kiseo i odbojan prema svom vlastitom otkriću. Uistinu, bio je to komplikovan čovek, drugi po komplikovanosti od ljudi koje sam upoznao.
<BR>&nbsp;&nbsp;&nbsp;&nbsp;&nbsp;"Malori je, u stvari, hteo da kaže", upade Bardo, "da se divi - isto kao svi mi, isto kao svi mi - onome što ste vi uradili u pogledu Velike teoreme."
<BR>&nbsp;&nbsp;&nbsp;&nbsp;&nbsp;To uopšte nije bilo ono što sam hteo da kažem.
<BR>&nbsp;&nbsp;&nbsp;&nbsp;&nbsp;Soli mi dobaci ljutiti pogled i reče: "Da, veliki san da se dokaže Hipoteza kontinuuma."
<BR>&nbsp;&nbsp;&nbsp;&nbsp;&nbsp;Hipoteza kontinuuma (ili, u običnim razgovorima, Velika teorema): nedokazani rezultat Lavijeve Teoreme fiksnih tačaka, koja kaže da između svakog para Lavijevih diskretnih sistema tačaka-ishodišta postoji grafički prikaz jedan prema jedan. Prostije rečeno, moguće je projektovati put od ma koje zvezde do druge u vidu jednog jedinog pada. To je najveći problem mnogostrukosti i našeg Reda. Veoma davno, kada je Soli još bio pilot tek nešto malo stariji od mene, gotovo je uspeo da dokaže Hipotezu. Ali pomela ga je jedna svađa sa Justinom i zato je zaboravio (tvrdi on) svoj elegantni dokaz teoreme. Uspomena na to stalno ga je opsedala. I zato je pio taj otrovni škotski viski, da zaboravi. (Sposobnosti jednog pilota, kako me stalno podseća Bardo, naglo rastu u ranom životnom dobu. U pitanju su ćelije mozga koje izumiru, kaže on, i podmlađivanje kojem se mi piloti podvrgavamo nije potpuno u tom pogledu. Kako starimo, postajemo polako sve gluplji, pa, onda, zašto ne bismo pili skoč, pušili tulaš i legali s kurvama?)
<BR>&nbsp;&nbsp;&nbsp;&nbsp;&nbsp;"Hipoteza kontinuuma", nastavi Soli, dok je vrteo između prstiju svoju praznu čašu na ploči šanka, "po svoj prilici nije dokaziva."
<BR>&nbsp;&nbsp;&nbsp;&nbsp;&nbsp;"Čini mi se da si mnogo ogorčen."
<BR>&nbsp;&nbsp;&nbsp;&nbsp;&nbsp;"I ti ćeš postati takav, ako budeš tragao za nedostupnim."
<BR>&nbsp;&nbsp;&nbsp;&nbsp;&nbsp;"Oprosti, Lorde Pilote, ali odkud mi da znamo šta je dostupno a šta nije?"
<BR>&nbsp;&nbsp;&nbsp;&nbsp;&nbsp;"Kako starimo, postajemo sve mudriji", odvrati on poučno.
<BR>&nbsp;&nbsp;&nbsp;&nbsp;&nbsp;Šutnuo sam vrhom čizme mesinganu šipku u dnu šanka i metal tupo odjeknu. "Možda sam još zelen, i ne želim da ovo što ću reći zvuči kao..."
<BR>&nbsp;&nbsp;&nbsp;&nbsp;&nbsp;"Da se razmećeš", brzo upade Lajonel.
<BR>&nbsp;&nbsp;&nbsp;&nbsp;&nbsp;"...ali zaista mislim da je Hipotezu moguće dokazati, i imam nameru da je i dokažem."
<BR>&nbsp;&nbsp;&nbsp;&nbsp;&nbsp;"Zato da stekneš mudrost", upita me Soli, "ili slavu? Čuo sam da želiš da jednog dana postaneš Lord Pilot."
<BR>&nbsp;&nbsp;&nbsp;&nbsp;&nbsp;"Svaki pripravnik sanja da postane Lord Pilot."
<BR>&nbsp;&nbsp;&nbsp;&nbsp;&nbsp;"Snovi dečaka često postaju mora odraslog čoveka."
<BR>&nbsp;&nbsp;&nbsp;&nbsp;&nbsp;Opet sam šutnuo šipku, ovog puta slučajno. "Nisam dečak, Lorde Pilote. Sutra polažem zakletvu. Jedan od tih zaveta je i da otkrijem mudrost. Jesi li to zaboravio?"
<BR>&nbsp;&nbsp;&nbsp;&nbsp;&nbsp;"Jesam li ja zaboravio?" odvrati on, kršeći svoj tabu i trgnuvši se u trenutku kad je dreknuo zabranjenu zamenicu. "Slušaj ti, dečko, ja nisam ništa zaboravio!"
<BR>&nbsp;&nbsp;&nbsp;&nbsp;&nbsp;Reč 'ništa' kao da je ostala da lebdi u vazduhu, zajedno sa šupljim odjekom metalne šipke, dok je Soli netremice zurio u mene i ja u njega. A tada je sa ulice dopro do nas snažni grohot smeha i vrata su se naglo otvorila. Tri visoka, krupna čoveka, svi bledoplave kose i sa dugim, obešenim brkovima, sva trojica u lakim, crnim krznima poprašenim snegom, istovremeno su odbacili svoje klizaljke i snažno otresajući noge stupili u bar. Prišli su Lajonelu i Soliju i rukovali se s njima. Najkrupniji od njih, majstor pilot koji je proganjao Barda u godinama našeg iskušeništva u Borji, doviknuo je da im se donesu tri krigle kvasa. "Napolju prosto ujeda", objasni on.
<BR>&nbsp;&nbsp;&nbsp;&nbsp;&nbsp;Bardo se nagnu prema meni i prošapta: "Vreme je da idemo, rekao bih."
<BR>&nbsp;&nbsp;&nbsp;&nbsp;&nbsp;Zavrteo sam glavom.
<BR>&nbsp;&nbsp;&nbsp;&nbsp;&nbsp;Majstori piloti - zvali su se Neit, Set i Tomot - bili su braća. Bili su nam okrenuti leđima i izgledalo je da nas ne primećuju.
<BR>&nbsp;&nbsp;&nbsp;&nbsp;&nbsp;"Platiću ti šest noći sa najveštijim kurtizanama", šapnu ponovo Bardo.
<BR>&nbsp;&nbsp;&nbsp;&nbsp;&nbsp;Iskušenik tresnu na ploču šanka tri krigle vrelog crnog piva koje se pušilo. Tomot se pomeri nekoliko koraka bliže vatri i stade da otresa sa bunde sneg koji se počeo topiti. Kao i neki drugi stariji piloti, oslepeli od starosti, nosio je mehaničke oči od dijamanata. Upravo se bio vratio sa granice Vilda, i sada se obrati Soliju: "Tvoje Jeldre su bile u pravu, prijatelju. Binarne zvezde Galivar i Ceriz Luc su eksplodirale. Ostali su samo krti, prljavi prah i svetlost."
<BR>&nbsp;&nbsp;&nbsp;&nbsp;&nbsp;"Prah i svetlost", ponovi njegov brat Neit, opeče usta vrelim kvasom i opsova.
<BR>&nbsp;&nbsp;&nbsp;&nbsp;&nbsp;"Prah i svetlost", ponovi i Set. "Sodervald i njenih dvadeset miliona stanovnika zahvatio je vihor radioaktivnog praha i svetlosti. Pokušali smo da ih izvučemo, ali stigli smo prekasno."
<BR>&nbsp;&nbsp;&nbsp;&nbsp;&nbsp;Sodervald kruži oko Enole Luc, koja je - to jest, bila je - najbliža zvezda binarnoj Galivar. Set nam je ispričao da je supernova probila površinu Sodervalda i sažegla svaki trag života, izuzev podzemnih crva. Mali bar majstora pilota odjednom je postao strahovito sićušan. Tri brata, setio sam se, rodila su se na Sodervaldu.
<BR>&nbsp;&nbsp;&nbsp;&nbsp;&nbsp;"Za našu majku", reče Set kucnuvši se sa Solijem, Lajonelom i svojom braćom.
<BR>&nbsp;&nbsp;&nbsp;&nbsp;&nbsp;"Za našeg oca", reče Tomot.
<BR>&nbsp;&nbsp;&nbsp;&nbsp;&nbsp;"Freyd." Zdravicu je izgovorio Neit, tek ovlaš naklonivši glavu, tako da se nije znalo da li je zaista klimnuo, ili mu je senka zatreperila u svetlosti vatre. "Za Juletu i Elata."
<BR>&nbsp;&nbsp;&nbsp;&nbsp;&nbsp;"Vreme je da idemo", rekoh Bardu.
<BR>&nbsp;&nbsp;&nbsp;&nbsp;&nbsp;Spremili smo se da krenemo, kad Neit iznenada plačući pade u zagrljaj Tomotu, koji se okrenu u našem pravcu dok je prihvatao brata. Dragulji njegovih očiju zablistaše u polumraku kad nas ugleda. "Šta je ovo?" dreknu on.
<BR>&nbsp;&nbsp;&nbsp;&nbsp;&nbsp;"Otkud pripravnici u našem baru?" hteo je da zna Set.
<BR>&nbsp;&nbsp;&nbsp;&nbsp;&nbsp;Neit odgurnu žutu kosu sa suznih očiju i reče: "Gospode, pa to su Kopile i njegov debeli prijatelj - kako se ono zvaše, Barpo? Lardo?"
<BR>&nbsp;&nbsp;&nbsp;&nbsp;&nbsp;"Bardo", odvrati Bardo.
<BR>&nbsp;&nbsp;&nbsp;&nbsp;&nbsp;"Upravo se spremaju da idu", objasni Soli.
<BR>&nbsp;&nbsp;&nbsp;&nbsp;&nbsp;Odjednom mi se više nije odlazilo. Usta su mi postala suva i osetio sam neki pritisak iza očiju.
<BR>&nbsp;&nbsp;&nbsp;&nbsp;&nbsp;"Ne zovi ga Bardo", upade Neit. "Kad smo ih podučavali u Borji, svi su ga zvali Upišanko-spavanko, zato što je svake noći pišao u krevet."
<BR>&nbsp;&nbsp;&nbsp;&nbsp;&nbsp;To je bila istina. Bardovo ime, koje je dobio na rođenju, bilo je Piševal Bard. Kad je prvi put došao u Nikadiju bio je mršavi, preplašeni, nostalgični dečak, koji je voleo da recituje romantičnu poeziju i svake noći je mokrio u postelju. Polovina iskušenika i učitelja prozvala ga je 'Bardo', a druga polovina 'Upišanko'. Ali kada je počeo da diže tegove i stao da provodi noći sa plaćenim ženama, tako da je svoju postelju počeo da kvasi tečnostima bluda, a ne mokraćom, niko se više nije usuđivao da ga zove drukčije nego 'Bardo'.
<BR>&nbsp;&nbsp;&nbsp;&nbsp;&nbsp;"Dobro", oglasi se Tomot i pljesnu rukama prema iskušeniku s druge strane šanka. "Upišanko-spavanko i Kopile će nazdraviti s nama, pre nego što odu."
<BR>&nbsp;&nbsp;&nbsp;&nbsp;&nbsp;Iskušenik nam napuni krigle i čaše i Bardo me pogleda; pitao sam se da li može da vidi kako mi krv tuče u grlu i da vidi suze koje mi peku oči.
<BR>&nbsp;&nbsp;&nbsp;&nbsp;&nbsp;"Freyd", reče Tomot. "Za pokoj onih na Sondervaldu."
<BR>&nbsp;&nbsp;&nbsp;&nbsp;&nbsp;Bojao sam se da ću zaplakati od besa i stida i zato, pogleda čvrsto uperena u Tomotove ružne, metalne oči, podigoh čašu i pokušah da progutam vatreni skoč jednim gutljajem. Zagrcnuo sam se i zakašljao i ispljunuo sve odjednom, isprskavši Tomotovo lice i žute brkove sićušnim kapljicama ispljuvka boje ćilibara. Mora da je pomislio da mu se rugam i prljam uspomenu na njegovu porodicu, jer je bez razmišljanja i oklevanja navalio na mene, posegnuvši jednom šakom pravo u moje oči, a drugom u pravcu grla. Osetio sam kako me nešto žestoko peče ispod obrve. Iznenada se svuda oko mene stvoriše pesnice, krv i laktovi, dok su me Tomot i njegova braća bacali sebi pod noge, poput lavine. Sve je bilo hladno i tvrdo: ledeni pod od pločica ispod mojih leđa, i nečija tvrda kost koja mi se slomila o zube; nečiji tvrdi nokti gurali su mi se u očni kapak. Zmureći, odgurnuo sam Tomotovo lice. Za trenutak sam pomislio da je ona kukavica, Bardo, zbrisao kroz vrata. A tada je on zaurlao, kao da se odjednom setio da je on Bardo, a ne Upišanko, i začuo se mesnati pljesak tela o telo, i ja sam bio slobodan. Stao sam na noge i pesnicom udario Tomota u glavu, hitrim, opakim udarcem u bradu, onako kako me je naučio Vremečuvar. Članci na prstima su mi se slomili i bol me je žignuo kroz ruku sve do ramenog zgloba. Tomot se uhvati za glavu, padajući na jedno koleno.
<BR>&nbsp;&nbsp;&nbsp;&nbsp;&nbsp;Soli je bio iza njega. "Mojrin sin", rekao je, pružajući ruku da uhvati okovratnik Tomotove bunde i zadrži ga da ne padne. A onda sam pogrešio, napravio drugu po veličini grešku, čini mi se, u životu. Opet sam poleteo na Tomota, ali umesto njega pogodio sam Solija, i smrskao mu onaj gordi, dugački nos kao zreli nar. I dan danas vidim ono zaprepašćenje i razočarenje zbog izdajstva (i bol) na njegovom licu. A tada je i on pomahnitao. Zaškripao je zubima i dunuo krvave mehure iz nosa. Napao me je s takvim besom, da me je dograbio iza leđa ukrstivši mi ruke iza glave i pokušao da mi slomi vrat. Da Bardo nije stao između nas, pokušavajući da otrgne Solijeve čelične šake sa mog potiljka, on bi me ubio.
<BR>&nbsp;&nbsp;&nbsp;&nbsp;&nbsp;"Polako, Lorde Pilote", reče Bardo. Masirao mi je potiljak svojom tvrdom ručerdom, gurajući me prema vratima. Svi su stajali, dahćući i pitali se šta će sad.
<BR>&nbsp;&nbsp;&nbsp;&nbsp;&nbsp;Onda su počela izvinjenja i objašnjavanja. Lajonel, koji se držao podalje od borbene gužve, rekao je Tomotu i njegovoj braći da ja nikada ranije nisam okusio viski i da sigurno nisam imao nameru da ih uvredim. Nakon što je iskušenik opet napunio krigle i čaše, ja sam izgovorio rekvijem za duše pokojnika sa Sodervalda. Bardo je nazdravio Tomotu, a Tomot Solijevom otkriću. A sve to vreme Lord Pilot je netremice zurio u mene, dok mu je krv kapala iz slomljenog nosa na stisnute usne i čvrstu bradu.
<BR>&nbsp;&nbsp;&nbsp;&nbsp;&nbsp;"Tvoja majka me mrzi, nikakvo čudo da i ti osećaš isto."
<BR>&nbsp;&nbsp;&nbsp;&nbsp;&nbsp;"Izvini, Lorde Pilote. Kunem se, bilo je slučajno. Evo, uzmi ovo da obrišeš nos."
<BR>&nbsp;&nbsp;&nbsp;&nbsp;&nbsp;Ponudio sam mu svoju maramicu, ali on se napravio da ne vidi moju ispruženu ruku. Slegao sam ramenima i zgužvao u šaci laneno platno da njime upijem krv iz oka. "Za potragu za Starijim Edama", rekoh dižući čašu. "Za nju ćeš piti, zar ne, Lorde Pilote?"
<BR>&nbsp;&nbsp;&nbsp;&nbsp;&nbsp;"Zar jedan pripravnik uopšte može da se nada da će naći Ede?"
<BR>&nbsp;&nbsp;&nbsp;&nbsp;&nbsp;"Sutra sam već pilot", odvratih mirno. "Imaću istu onakvu priliku kao i svaki drugi pilot."
<BR>&nbsp;&nbsp;&nbsp;&nbsp;&nbsp;"Da, priliku. Kakvu priliku može da ima jedna mlada pilotska budala da otkrije tajnu života? Gde ćeš je tražiti? Na nekom bezbednom mestu, nema sumnje, gde nećeš imati priliku da nađeš ama baš ništa."
<BR>&nbsp;&nbsp;&nbsp;&nbsp;&nbsp;"Možda ću tražiti baš tamo gde se mrzovoljni i pijani majstori piloti boje da privire."
<BR>&nbsp;&nbsp;&nbsp;&nbsp;&nbsp;Namah zavlada tajac, tako da sam čuo kako kapljice krvi iz nosa mog teče padaju na pod.
<BR>&nbsp;&nbsp;&nbsp;&nbsp;&nbsp;"A gde će to biti?" upita on. "Pod suknjom tvoje majke?"
<BR>&nbsp;&nbsp;&nbsp;&nbsp;&nbsp;Hteo sam opet da ga raspalim. Tomot i njegova braća prsnuše u smeh, tapšući jedan drugog po leđima, a ja poželeh da svom teči smrvim to okrvavljeno, oholo lice. Zapitah se da li sam ga zaista slučajno udario; možda ga je udarilo ono u šta sam verovao (ili mu se potajno nadao). Stajao sam tako na drhtavim nogama, zureći u njega, pitajući se da li je po sredi slučajnost ili ono što sam verovao o njemu. Vrelina razbuktale vatre odjednom poče da me guši. U glavi mi je bubnjalo od krvi i viskija, a oko sam osećao kao istopljenu lavu i jezik kao sirup u trenutku kad sam napravio najveću grešku u svom životu. "Ne, Lorde Pilote", izletelo je iz mene. "Putovaću iza nebule Eta Karina. Imam nameru da prodrem i istražim Tranzistorski Entitet."
<BR>&nbsp;&nbsp;&nbsp;&nbsp;&nbsp;"Nemoj da zbijaš šalu sa mnom."
<BR>&nbsp;&nbsp;&nbsp;&nbsp;&nbsp;"Ne šalim se. Ne volim vaše šale; ne šalim se."
<BR>&nbsp;&nbsp;&nbsp;&nbsp;&nbsp;"Šališ se", ponovi on i pristupi mi jedan korak. "To je samo glupavo trabunjanje blesavog pilotskog pripravnika, zar ne?"
<BR>&nbsp;&nbsp;&nbsp;&nbsp;&nbsp;Kroz ono zamagljeno zdravo oko video sam da me svi, čak i mladi šanker, netremice posmatraju.
<BR>&nbsp;&nbsp;&nbsp;&nbsp;&nbsp;"Nego šta, šala." Bardov glas se zaori u trenutku kad je prdnuo. "Kaži mu da si se šalio, malecki, i hajd'mo u život." Gledao sam pravo u Solijeve napete, krvoločne oči. "Kunem ti se da se ne šalim", rekoh.
<BR>&nbsp;&nbsp;&nbsp;&nbsp;&nbsp;Ščepao me je dugačkim prstima za mišicu. "Kuneš se?"
<BR>&nbsp;&nbsp;&nbsp;&nbsp;&nbsp;"Da, Lorde Pilote."
<BR>&nbsp;&nbsp;&nbsp;&nbsp;&nbsp;"Zavetovašeć se i formalno?"
<BR>&nbsp;&nbsp;&nbsp;&nbsp;&nbsp;Otrgnuo sam se od njega i rekao: "Da, Lorde Pilote."
<BR>&nbsp;&nbsp;&nbsp;&nbsp;&nbsp;"Zavetuj se, onda. Kaži: 'Ja, Malori Ringes, po kanonima i zakletvama našeg Reda i ispunjavajući poziv Vremečuvara u potragu, zavetujem se svome Lordu Pilotu da ću napraviti kartu puteva Tranzistorskog Entiteta.' Zakuni mi se."
<BR>&nbsp;&nbsp;&nbsp;&nbsp;&nbsp;Izgovorio sam formalni zavet drhtavim glasom, dok me je Bardo gledao, očevidno užasnut. Soli naruči novu turu pića i objavi: "Za potragu za Starijim Edama. Da, mladi moj, ludi pilote, svi ćemo piti za nju.
<BR>&nbsp;&nbsp;&nbsp;&nbsp;&nbsp;Ne sećam se dobro šta se zatim dogodilo. Mislim da je bilo mnogo smeha i ispijanja skoča i piva, kao i razgovora o tajnama, radostima i mukama života. Sećam se, kao kroz maglu, Tomota i Barda kao plaču, kako zatim pokušavaju da jedan drugom obore ruku na sjajnu ploču šanka. Istina je, to sada znam, da piće briše i proždire sećanja. Bardo i ja smo te noći zašli i u druge barove gde se služilo pivo i skoč (i moćni amorgenici); takođe smo pronašli ulicu Veštih kurtizana i prelepe Džakarandanke koje su nam utolile požudu i želju za uživanjima. Bar mislim da jesu. Pošto sam prvi put bio sa obučenom i veštom ženom - ili ženama - veoma malo sam znao o požudi i uživanjima, a još manje mi je bilo suđeno da zapamtim naučeno. Bio sam toliko pijan da sam čak dozvolio jednoj kurvi po imenu Aida da mi dodirne golu kožu. Sećam se opojnog mirisa i tamne, vatrene kože, slepog i naglog stapanja tela u telo; sećanja su mi zamagljena i nejasna, pokvarena osećanjem krivice i stahom da sam se zamerio ili Lordu Pilotu ili našem Redu i zakleo se da ću uraditi nešto što će me sigurno odvesti u smrt. "Pripravnici ginu", dobacio nam je Soli kad smo izlazili iz bara za majstore pilote. Dok sam se spoticao po klizoulici, sećam se da sam se molio u sebi da ne bude u pravu.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
