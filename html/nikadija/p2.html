<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ZAKLETVA PILOTA
<P>&nbsp;&nbsp;&nbsp;&nbsp;&nbsp;Čudne su ipak, avaj!
<BR>&nbsp;&nbsp;&nbsp;&nbsp;&nbsp;ulice Grada bola...
<BR>
<BR>&nbsp;&nbsp;&nbsp;&nbsp;&nbsp;Rajner Marija Rilke, skrajer iz Veka Holokausta
<BR>
<BR>&nbsp;&nbsp;&nbsp;&nbsp;&nbsp;Dobili smo svoj pilotski prsten kasno popodne sledećeg dana. U centru Rese, okružena kamenim internatima, stanovima i drugim zgradama koledža, ogromna Dvorana starih pilota vrvela je kao košnica od muškaraca i žena našeg Reda. Od ogromnog, zasvođenog ulaza, pa sve do podijuma na kojem smo klečali mi, pripravnici, šarene odore akademika i visokih stručnjaka talasale su se kao more od svile duginih boja. Zato što su majstori različitih struka težili da se okupljaju oko svojih velikodostojnika, more duginih boja bilo je nalik na kockastu tkaninu: ispod najudaljenijih stubova na severnoj strani Dvorane stajali su ketici u narandžastim odorama, a odmah do njih grupa akašika obučenih od glave do pete u žutu svilu. Grupice skrajera bile su u zaslepljujućoj belini, a mehaničari, obučeni u zeleno, stajali su takođe na okupu, bez sumnje raspravljajući o krajnjoj (i paradoksalnoj) strukturi i prirodi vremeprostornog kontinuuma, ili o nekoj drugoj velikoj tajni. Odmah ispod podijuma nalazio se crni talas pilota i majstora pilota. Ugledao sam Lajonela, Tomota i njegovu braću, Stefana Karagara i druge koje sam poznavao. U prvom redu stajale su moja majka i Justina, gledajući me - pomislio sam - s ponosom.
<BR>&nbsp;&nbsp;&nbsp;&nbsp;&nbsp;Vremečuvar, toržestven i strog u svojoj lepršavoj, crvenoj togi, naredio je nama tridesetorici da ponavljamo za njim zakletve pilota. Dobro je bilo što smo klečali zbijeni jedan uz drugog. Topla, umirujuća Bardova telesina koja me je pritiskala s desne strane, i moj prijatelj Kvirin s leve, podupirali su me da se ne srušim nauznak na uglačanu kamenu površinu podijuma. Iako sam tog jutra bio kod sekača, koji mi je zakrpio rastrgnuti očni kapak, i uzeo sredstvo za čišćenje da bih izbacio iz svog tela otrovne ostatke viskija, osećao sam se veoma loše. Glava mi je bila vruća i teška; osećao sam kao da mi je mozak nabrekao od krvi i da će eksplodirati i razneti mi lobanju iznutra. Duh mi je, takođe, bio u groznici. Upropastio sam sebi život. Bio sam prosto bolestan od straha i užasa. Mislio sam na Tiha i Erendira Eda i Rikarda Lavija i na sve one druge slavne pilote koji su izginuli pokušavajući da prodru u tajnu Tranzistorskog Entiteta.
<BR>&nbsp;&nbsp;&nbsp;&nbsp;&nbsp;Utonuo u svoje žalosne misli, prečuo sam najveći broj Vremečuvarovih upozorenja u pogledu krajnjih granica mnogostrukosti. Ali, jedno sam dobro zapamtio: da je od dve stotine jedanaest pripravnika, koji su zajedno s nama započeli školovanje u Resi, ostalo samo nas tridesetorica. Pripravnici ginu rekao sam u sebi, i iznenada je Vremečuvarov duboki, prodorni glas zatreperio kroz sumaglicu mojih bludećih misli. "I piloti ginu", rekao je, "ali ne tako često i tako lako, i ginu za veliku stvar. I upravo u ime te stvari, okupili smo se danas, da posvetimo..." Produžio je u tom tonu još nekoliko minuta. Onda nas je zakleo na siromaštvo i celibat, dve naše najbeznačajnije zakletve. (Moram napomenuti da se celibat uzima u najužem smislu te reči. Jer, da nije tako, Bardo nikada ne bi postao pilot. Iako se visoko ceni putena strast između muškarca i žene pravilo je našega Reda da piloti ne sklapaju brak. To je veoma dobro pravilo, mislim, i nije nastalo bez razloga. Kada se pilot vrati iz mnogostrukosti, više godina stariji ili mlađi od svoje drage, kao što je nedavno učinio Soli, ta razlika u brzini starenja - mi je zovemo surovo vreme - može da ih uništi. "Kao što ste učili i kao što ćete još učiti, morate i podučavati", reče Vremečuvar, i tako mi položismo svoju treću zakletvu. Bardo mora da je čuo kako mi glas podrhtava, jer je ispružio ruku i stegao me za koleno, kao da želi da mi prenese delić svoje ogromne snage. Četvrta zakletva, pomislio sam, bila je najvažnija od svih. "Morate vladati sobom", rekao nam je Vremečuvar. Znao sam da je to istina. Simbioza između pilota i njegovog broda bila je duboka i moćna, ali je stvarala i smrtonosnu zavisnost. Koliko li je pilota, pitao sam se, zauvek nestalo u mnogostrukosti samo zato što su se isuviše često prepuštali opojnom uživanju u moći svojih produženih mozgova? Previše. Ponavljao sam zakletvu poslušnosti kao automat, bez mnogo snage i oduševljenja. Vremečuvar je zastao, i ja sam u trenutku pomislio da će uperiti pogled u mene, da bi me prekoreo ili naterao da ponovim petu zakletvu. A onda je, glasom punim dramske napetosti, podigavšii ga u ogromnu kadencu, rekao: "Poslednja zakletva je najsvetija, ona je zavet bez kojeg bi sve vaše druge zakletve bila prazne kao pehar ispunjen vazduhom." I tako smo mi, devedeset petog dana lažne zime godine 2929. od osnivanja Nikadije, položili zakletvu da ćemo iznad svega tragati za mudrošću i za istinom, pa makar nam to donelo smrt i propast svima koje volimo i koji su nam dragi.
<BR>&nbsp;&nbsp;&nbsp;&nbsp;&nbsp;Vremečuvar zatraži prstenove. Leopolod Soli izroni iz jedne sobice u dnu podijuma. Jedan iskušenik, koji je izgledao uplašen, išao je za njim noseći žezlo omotano somotom na koje je bilo navučeno trideset prstenova, naslaganih jedan na drugi. Sagnuli smo glave i ispružili desnu ruku. Soli je krenuo niz red pripravnika, skidajući jedan po jedan prsten od brušenog dragog kamena sa žezla i navlačeći ga svakome od nas na mali prst. "Ovim prstenom, postao si pilot", rekao je Alarku Mandari i Čantalu Astoretu. I sjajnom Džonatanu Edu i Sondervalu. "Ovim prstenom, postao si pilot", ponavljao je, odmičući niz red pripravnika koji su klečali. Nos mu je bio toliko natečen da su mu reči zvučale unjkavo, kao da ima kijavicu. Stigao je do Barda, koji je za tu priliku poskidao prstenje koje je uvek nosio na ruci, i sada su mu prsti bili išarani belim krugovima uparene kože. Skinuo je najširi prsten sa žezla. (Iako je trebalo da držim glavu oborenu, nisam mogao da odolim već sam provirio dok je Soli navlačio blistavi, crni prsten na Bardov mamutski mali prst.) Onda je došao red na mene. Soli se nagnu nada mnom i reče: "Ovim prstenom, postao si...pilot." Reč 'pilot' izgovorio je prosto na silu, kao da je zagrizao limun. Nabio mi je prsten na prst takvom silinom da je dijamant zderao parčence kože i nagnječio mi tetivu na članku. Još osam puta čuo sam "Ovim prstenom postao si pilot", a zatim je Vremečuvar otpevao litaniju za Izgubljenog Pilota i izgovorio rekvijem, i tako smo završili.
<BR>&nbsp;&nbsp;&nbsp;&nbsp;&nbsp;Nas trideset pilota sišli smo sa podijuma, da pokažemo svoj prsten prijateljima i učiteljima. Nekolicina imućnijih novih pilota dovela je članove porodice, koji su platili skupi prevoz do Nikadije na trgovačkom teretnom brodu, ali Bardo nije bio jedan od njih. (Otac ga je smatrao izdajnikom zato što je zamenio bogatstvo i mnogobrojna imanja svoje porodice siromaštvom našega Reda.) Izmešali smo se sa svojim drugovima i progutalo nas je more raznobojne svile. Na sve strane odjekivali su radosni uzvici i smeh, i tupkanje čizama o popločani pod. Prijateljica moje majke, eshatolog Kolenija Mor, nepristojno je pritisnula svoj debeli, vlažni obraz o moj. Zagrlila me je, drečeći. "Vidi ga, Mojra."
<BR>&nbsp;&nbsp;&nbsp;&nbsp;&nbsp;"Gledam ga", odvrati moja majka. Bila je visoka i snažna (i lepa) žena, iako, moram priznati, pomalo debeljuškasta, zbog svoje ljubavi prema čokoladnim bombonama. Nosila je jednostavnu sivu odoru majstora kantora, tog najčistijeg među čistim matematičarima. Njene brze, sive oči kao da su gledale na sve strane istovremeno kad je ispitivački nakrivila glavu i zapitala me: "Očni kapak ti je krpljen. Nedavno, zar ne?" Ne obraćajući uopšte pažnju na moj prsten, nastavila je. "Svuda se raščulo šta si rekao i na šta si se zavetovao Soliju. Ceo grad samo o tome priča. 'Mojrin sin se zakleo da će prodreti u Tranzistorski Entitet', ceo dan samo to slušam. Moj lepi, prepametni, nepromišljeni sin." Briznula je u plač. Bio sam preneražen i nisam smeo da je pogledam. Prvi put u životu video sam je da plače.
<BR>&nbsp;&nbsp;&nbsp;&nbsp;&nbsp;"Prekrasan prsten", reče moja tetka Justina, prišavši mi i pognuvši glavu da ga bolje vidi. Podigla je ruku sa svojim pilotskim prstenom, da mi ga pokaže. "Zaslužuješ da ga nosiš, bez obzira šta Soli kaže." Justina je bila visoka, kao i moja majka, i kosu koja je tek počela da sedi nosila je vezanu u punđu; volela je čokolade, kao i moja majka. Ali dok je moja majka najčešće provodila dane razmišljajući i istražujući mogućnosti da ostvari svoje preterano ambiciozne sanjarije, Justina je volela da se druži sa svetom, pravi klizačke figure i izvodi teške skokove u Plamenoj areni ili u Severnoj areni, ili na nekom drugom prepunom gradskom klizalištu. Tako je uspela da zadrži mladalačku vitkost i gipkost tela, uz određeno žrtvovanje, kako mi se činilo, svog po prirodi proniciljivog uma. Često sam se pitao zašto je pristala da se uda za Solija, a još češće zašto je Vremečuvar dozvolio da ta dva slavna i nezamenjiva pilota sklope brak.
<BR>&nbsp;&nbsp;&nbsp;&nbsp;&nbsp;Burgos Harša, sa svojim čekinjastim obrvama, snažnim vilicama i dugim crnim dlakama, koje su mu se povijale unazad iz nozdrva nalik na svinjsko rilo, priđe nam. "Čestitam, Malori. Oduvek sam mislio da ćeš uraditi nešto izuzetno - ali nisam ni u snu pomišljao da ćeš se zakleti na samoubistvo u toj nebuli koja se kolokvijalno naziva - a mogu dodati i sasvim neuko - Tranzistorski Entitet." Majstor istoričar žustro protrlja ruke i okrenu se mojoj majci. "Vidi, Mojra, istražio sam sve kanone i usmena predanja o Tihu, kao i sve običajne zakone, i sasvim je jasno - možda grešim, naravno, ali možeš li da se setiš da sam ikada pogrešio? - sasvim je jasno da je Malorijeva zakletva bila samo malo obećanje Lordu Pilotu, a ne zavet koji pilot daje svom Redu, a pogotovo ne svečana zakletva. U vreme kada se zavetovao da će se ubiti - i ovo ti je jedna finesa ali savršeno jasna - nije još bio položio zakletvu pilota, te prema tome zakonski još uvek nije bio pilot i nije mogao da daje zavet svoga Reda."
<BR>&nbsp;&nbsp;&nbsp;&nbsp;&nbsp;"Ne razumem", rekoh ja. Iza svojih leđa sam čuo pevanje, šuštanje svile koja se tare o svilu i haotično brujanje hiljadu glasova koji razgovaraju. "Zakleo sam se u šta sam se zakleo. Kakve razlike ima u tome kome sam se zakleo?"
<BR>&nbsp;&nbsp;&nbsp;&nbsp;&nbsp;"Razlika je u tome, Malori, što Soli može da te oslobodi zakletve, ako želi."
<BR>&nbsp;&nbsp;&nbsp;&nbsp;&nbsp;Osetio sam nalet adrenalina u grlu i srce mi je zalepršalo kao uznemirena ptica. Pomislio sam na koje sve načine umiru piloti: umiru prelećući sa zvezde na zvezdu, mozgova uništenih od preduge simbioze sa svojim brodom, umiru od starosti, zalutali u lavirintima beskonačnog drveta mogućih puteva; supernove im krv i meso pretvaraju u plazmu, a vreme snova, predugačko vreme snova učini da ostanu zauvek zureći praznim pogledom u goruće zvezde; ubijaju ih vanzemaljci i ljudska bića, meteorska prašina ih mrvi u komadiće, oreoli plavih divovskih zvezda pretvaraju ih u uglevlje i ništavilo duboke vaseljene pretvara ih u led. Znao sam tada da uprkos svojih glupavih izjava da je slavno umreti među zvezdama nisam želeo tu slavu, i sve se u meni bunilo pri pomisli na smrt.
<BR>&nbsp;&nbsp;&nbsp;&nbsp;&nbsp;Burgos nas ostavi i ode, a moja majka se obrati Justini. "Razgovaraćeš sa Solijem, je li? Znam da me on mrzi. Ali zašto bi mrzeo Malorija?"
<BR>&nbsp;&nbsp;&nbsp;&nbsp;&nbsp;Udario sam petom svoje čizme o pod. Justina pređe kažiprstom duž jedne obrve i reče: "Soli je postao tako namćorast. Ovo poslednje putovanje ga je ubilo, i spolja i iznutra. Oh, razume se da ću razgovarati s njim, razgovaraću dok mi ne otpadnu usta, kao što uvek radim, ali bojim se da će on samo blenuti u mene onim praznim i bludećim pogledom i govoriti nešto nalik na 'Ako život ima smisla, odkud mi znamo da smo u stanju da ga otkrijemo?' ili, 'Najbolje je da pilot pogine dok je mlad, pre nego što mu surovo vreme ubije sve one koje voli.' Ne mogu, zaista ne mogu da razgovaram s njim kad je u takvom raspoloženju, i čini mi se da on misli da će postupiti veoma plemenito ako pusti Malorija da održi zakletvu i umre kao heroj, a možda zaista veruje da će Malori uspeti i želi da se ponosi njim - ne, zaista ne mogu da znam šta misli kad je onako utonuo u samog sebe, ali razgovaraću s njim, Mojra, razume se da hoću."
<BR>&nbsp;&nbsp;&nbsp;&nbsp;&nbsp;Nisam se mnogo nadao da će Justina uspeti da razgovara s njim. Još davno, kad im je dozvolio da se venčaju, Vremečuvar ih je bio upozorio. "Surovo vreme, nećete moći da pobedite surovo vreme", rekao im je i bio je u pravu. Svi veruju da razlika u brzini starenja, alder, ubija ljubav, ali ja mislim da to nije sasvim tačno. Godine i sebstvo ubijaju ljubav. Postajemo sve više ono što zaista jesmo u sebi, i to svakog sekunda koji proživimo. Ako postoji nešto nalik na sudbinu, onda je to ovo: spoljno biće koje žudi i postepeno se osvešćuje u spoznaji istinskog sebstva, bez obzira na bol i strah - a uvek postoje bol i strah - bez obzira koliko ga to skupo stajalo. Soli, veran svojoj najsuštastvenijoj želji, vratio se iz jezgra sav zaokupljen potrebom da spozna značenje smrti i tajnu života, dok je Justina iste te mnogobrojne godine provela u Nikadiji, živeći i uživajući u životu: u ukusnim jelima i mirisu mora u sumrak (a, neki kažu, i u milovanjima svojih ljubavnika), kao i u svom beskonačnom trudu da ovlada skokovima valcera i usavrši svoje osmice na ledu.
<BR>&nbsp;&nbsp;&nbsp;&nbsp;&nbsp;"Neću da Justina razgovara s njim", slagao sam.
<BR>&nbsp;&nbsp;&nbsp;&nbsp;&nbsp;Majka nakrivi glavu i rukom mi dodirnu obraz, kao što je činila kad sam bio mali i imao temperaturu. "Ne budi lud", reče ona.
<BR>&nbsp;&nbsp;&nbsp;&nbsp;&nbsp;Grupa mojih drugova pilota, koju je predvodio neverovatno visoki i mršavi Sonderval, raspršila se kao crni oblak provlačeći se između stručnjaka i napokon me okružila. Li Toš, Helena Črbo i Ričardes - mislio sam tada da su to najbolji piloti koji su ikada izišli iz Rese. Moja stara prijateljica, Delora vi Tout, vukla je rukom svoje plave pletenice dok se pozdravljala sa mojom majkom. Sonderval, koji je poticao iz jedne po svemu ugledne porodice blizu Solskena, ispravio je svih svojih osam stopa visine i rekao: "Hteo sam da ti kažem, Malori. Koledž se ponosi tobom. Zato što si sredio Lorda Pilota - izvinite Justina, nisam imao nameru da vas uvredim - a ponosimo se i tvojim zavetom. Za tako nešto je trebalo imati hrabrosti, to svi znamo. Želimo ti svako dobro na putovanju."
<BR>&nbsp;&nbsp;&nbsp;&nbsp;&nbsp;Nasmešio sam se, jer Sondefval i ja smo oduvek bili najžešći suparnici u Resi. Zajedno sa Delorom i Lijem Tošom (i Bardom, kad je bio raspoložen), on je bio najpametniji među mojim drugovima pilotima. Sonderval je bio lukav momak i ja sam osetio više nego malo prekora u njegovom laskanju. Znao sam da on ne veruje da sam dovoljno hrabar da se zakunem da ću uraditi nemoguće; pre će biti da je znao da mi je moj bes najzad došao glave. Delovao je veoma samozadovoljno, verovatno zato što je mislio da se nikada neću vratiti. Ali, najzad, ti uzorni Solskeni su oduvek osećali potrebu da budu zadovoljni sobom, i zato su sebe odgajili da budu tako smešno visoki.
<BR>&nbsp;&nbsp;&nbsp;&nbsp;&nbsp;Sonderval i ostali se izviniše i odlutaše opet u gomilu. "Malori je oduvek bio omiljen", primeti moja majka. "Bar među pripravnicima, ako ne i među majstorima."
<BR>&nbsp;&nbsp;&nbsp;&nbsp;&nbsp;Nakašljao sam se i nepomično stao da zurim u bele trouglove na podu. Pevanje kao da je postojalo sve glasnije. Prepoznao sam melodiju jednog od Tekekovih herojskih (i romantičnih) madrigala. Istoga časa ispuniše me očajanje i lažna smelost. Onako zbunjen, stalno se kolebajući između lude hrabrosti i kukavičke nade da će me Soli razrešiti zakletve, podigoh malo glas i rekoh: "Majko, zakleo sam se u šta sam se zakleo; nema nikakvog značaja šta će Justina reći Soliju."
<BR>&nbsp;&nbsp;&nbsp;&nbsp;&nbsp;"Ne budi lud", ponovi ona. "Ne dam da se ubiješ."
<BR>&nbsp;&nbsp;&nbsp;&nbsp;&nbsp;"Ali ćeš dati da se osramotim."
<BR>&nbsp;&nbsp;&nbsp;&nbsp;&nbsp;"Bolje sramota šta god da je to - nego smrt."
<BR>&nbsp;&nbsp;&nbsp;&nbsp;&nbsp;"Ne", odvratio sam, "bolje smrt nego sramota." Ali, nisam verovao vlastitim rečima. U srcu sam bio spreman da radije prihvatim sramotu nego smrt.
<BR>&nbsp;&nbsp;&nbsp;&nbsp;&nbsp;Moja majka nešto promrmlja sama sebi - bila je to jedna od njenih navika - nešto što je zvučalo kao: "Bolje da Soli umre. Onda ne bi pretrpeo ni jedno ni drugo. Ni smrt ni sramotu."
<BR>&nbsp;&nbsp;&nbsp;&nbsp;&nbsp;"Šta si to kazala?" upitah ja.
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;Onda baci pogled preko mog ramena i namršti se. Okrenuo sam se i video Solija, visokog i svečanog u svojoj crnoj, pripijenoj odori, kako se probija kroz more naroda. Vodio je za ruku prelepu skrajerku bez očiju. Odmah mi je pao u oči kontrast između belog i crnog: crna kosa joj je visila kao satenska zavesa preko leđa bele dugačke i lepršave haljine, a obrve su joj bile guste i crne na belom čelu. Kretala se polako i preterano oprezno, kao neka hladna, mermerna statua koja je iznenada - i nerado - oživela. Nisam mnogo obratio pažnju na njene krupne dojke i tamne, velike bradavice koje su se jasno videle kroz tanku svilu; pogled mi je prikovalo njeno lice, dugački, orlovski nos i pune, crvene usne, a iznad svega mračni ožiljci u šupljinama gde su joj nekada bile oči.
<BR>&nbsp;&nbsp;&nbsp;&nbsp;&nbsp;"Katarina!" odjednom uskliknu Justina kad su se približili. "Moja draga kćeri!" Bacivši se skrajerki oko vrata, ona dodade: "Od kad te nisam videla!" Ostale su neko vreme zagrljene, a onda je Justina obrisala suzne oči nadlanicom svoje rukavice i rekla: "Malori, dozvoli da ti predstavim tvoju sestru od tetke, Damu Katarinu Ringes Soli."
<BR>&nbsp;&nbsp;&nbsp;&nbsp;&nbsp;Pozdravio sam je, i ona je okrenula glavu u mom pravcu. "Malori", rekla je, "najzad. Dugo nam je trebalo da se upoznamo."
<BR>&nbsp;&nbsp;&nbsp;&nbsp;&nbsp;Doživljavao sam trenutke kad vreme stane, kad osećam kao da ponovo doživljavam neki tek nejasno zapamćeni (ali bitni) trenutak u svom životu. Ponekad bi me krici galebova u zimu ili miris vlažnih morskih algi trenutno vratili u onu vedru i tako davnu noć, kada sam stajao sam samcit na pustoj i vetrovitoj obali Starnbergerzea i prepuštao se sanjarenju kako ću jednog dana ovladati zvezdama; ponekad je bila dovoljna i boja, recimo, iznenadni narandžasti prelaz sa klizoputa na živahni zeleni odsjaj klizoulice, pa da me prenese na neko drugo mesto ili u drugo vreme; ponekad ništa, ili bar ništa upadljivije od iznenadne oštre kosine sunčevih zraka usred zime i naleta ledenog morskog vetra. Ti trenuci bili su tajanstveni i divni, ali isto tako behu ispunjeni neobičnim značenjima i strahom. Skrajeri, naravno, uče da postoji jedinstvo sadašnjosti i tadašnjosti i vremena koje će tek doći. Za njih su, mislim, snovi o budućnosti i sećanje na vlastite doživljaje samo dva dela jedne jedine tajne. Ti, čudni i sveti muškarci i žene našeg Reda koji su sami sebe oslepili, veruju da, ako želimo da sagledamo budućnost, moramo gledati u prošlost. I zato, kad mi se Katarina nasmešila i kad su spokojni, slatki tonovi njenog glasa zatreperili u meni, znao sam da je ovo jedan od tih trenutaka kad se prošlost i budućnost stapaju u jedno.
<BR>&nbsp;&nbsp;&nbsp;&nbsp;&nbsp;Iako sam znao da je nikada ranije nisam video, osećao sam kao da je celog života poznajem. Smesta sam se zaljubio u nju, naravno, ne onako kako se čovek zaljubi u drugo ljudsko biće, već kao što putnik-lutalica zavoli novi okean ili raskošni planinski vrh pod snegom koji je prvi put u životu ugledao. Doslovce sam zanemeo pred njenom smirenom lepotom, i zato sam izvalio prvu glupost koja mi je pala na pamet: "Dobro došla u Nikadiju."
<BR>&nbsp;&nbsp;&nbsp;&nbsp;&nbsp;"Tako je, dobro došla", obrati se Soli svojoj kćeri. "Dobro došla u Grad svetlosti." U njegovom glasu odzvanjalo je poprilično sarkazma i gorčine.
<BR>&nbsp;&nbsp;&nbsp;&nbsp;&nbsp;"Veoma dobro pamtim grad, oče." I trebalo je, jer ona je, isto kao i ja, bila rođena u njemu. Ali još je bila devojčica kad je Soli krenuo na svoj put u jezgro. Justina ju je tada odvela da odraste kod svoje babe u Lešou. Nije videla oca (i, pomislio sam, neće ga nikada više ni videti) dvadeset pet godina. Sve to vreme provela je u Lešou, u društvu žene koja je prezirala muški rod. Iako je imala razloga da bude ogorčena, nije to bila. Soli je bio ogorčen. Bio je ljut na samoga sebe zato što je napustio ženu i kćer, i bio je ogorčen zato što je Justina dozvolila, i čak podsticala Katarinu da postane skrajer. Mrzeo je skrajere.
<BR>&nbsp;&nbsp;&nbsp;&nbsp;&nbsp;"Hvala ti što si se potrudila da doputuješ", reče joj Soli.
<BR>&nbsp;&nbsp;&nbsp;&nbsp;&nbsp;"Čula sam da si se vratio, oče."
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;Nastupila je mučna tišina, dok je moja porodica stajala nemo usred hiljadu veselo rastorokanih ljudi. Soli je besno gledao u Justinu, a ona mu je uzvraćala taj pogled, dok je moja majka krišom i povremeno bacala poglede na Katarinu. Mogao sam da pogodim da je ne voli, valjda zato što je bilo veoma očigledno da se meni dopala. Katarina mi se opet nasmešila i rekla: "Čestitam, Malori, na tvojoj... zato što ćeš otići da istražiš Entitet, baš si bio hrabar... svi se ponosimo tobom." Malo me je nervirala njena skrajerska navika da ne završi rečenicu, kao da njen sagovornik može da 'vidi' neizgovoreno i da stalno juri na talasima njenih brzih misli.
<BR>&nbsp;&nbsp;&nbsp;&nbsp;&nbsp;"Da, čestitam", pridruži se i Soli. "Ali pilotski prsten ti je izgleda premali. Nadajmo se da tvoja pilotska zakletva neće biti prevelika za tvoj duh."
<BR>&nbsp;&nbsp;&nbsp;&nbsp;&nbsp;Moja majka nakrivi glavu i uperi prst u Solijeve grudi. "A kakav je duh ostao? U grudima Lorda Pilota? Umoran, namćorast duh. Nemoj ti mom sinu pričati o duhu."
<BR>&nbsp;&nbsp;&nbsp;&nbsp;&nbsp;"Hajde da onda razgovaramo o životu, hoćeš? Da, razgovaraćemo o životu: nadajmo se da će Malori dovoljno dugo poživeti da iskusi lepote života novoproizvedenog pilota. Da nam je pri ruci čašica viskija, nazdravio bih slavnim ali prekratkim životima glupih novopečenih pilota."
<BR>&nbsp;&nbsp;&nbsp;&nbsp;&nbsp;"Lord Pilot", upade moja majka, "isuviše se ponosi vlastitim dugim životom."
<BR>&nbsp;&nbsp;&nbsp;&nbsp;&nbsp;Justina uhvati Solija za mišicu i prinese svoje punačke, napućene usne njegovom uhu, šapćući mu nešto. On se naglo otrže od nje i dobaci mi: "Ti si verovatno bio pijan, a tvoj Lord Pilot je sigurno bio pijan, kad si se zavetovao. Zato, kako me je obavestila moja lepa žena, treba samo da oglasimo da je sve bila šala i da smo obojica siti te ludorije."
<BR>&nbsp;&nbsp;&nbsp;&nbsp;&nbsp;Ispod svoje svilene odore osećao sam kako mi vreli znoj u potočićima curi niz bokove kad sam ga upitao: "I ti bi to učinio, Lorde Pilote?"
<BR>&nbsp;&nbsp;&nbsp;&nbsp;&nbsp;"Ko zna? Ko zna šta ti je suđeno?" On se okrenu Katarini i zapita: "Jesi li mu pogledala u budućnost? Šta će biti s Malorijem? Hoće li izbeći svojoj sudbini? 'Umreti među zvezdama je najslavnija smrt' - tako je rekao Tiho pre nego što je sam nestao u Tranzistorskom Entitetu. Možda će Malori uspeti tamo gde je naš veliki pilot propao. Hoćemo li ga spasti njegove sudbine i slave? Kaži mi, lepa moja skrajerko."
<BR>&nbsp;&nbsp;&nbsp;&nbsp;&nbsp;Sve oči su bile uprte u Katarinu, dok je mirno stajala i slušala šta joj govori Soli. Mora da je osetila kako zure u nju, jer zavuče ruku u džep svoje haljine, 'džep za skrivanje', u kojem skrajeri drže teglicu sa zacrnjujućim uljem. Kad je izvukla ruku, kažiprst joj je bio pokriven mašću toliko crnom da je upijala svu svetlost; izgledalo je kao da nema prst, kao da majušna crna rupa stoji na mestu na kojem bi trebalo da joj bude prst. Po običaju skrajera, mazala je uljem šupljine gde su joj nekada bile oči, premazujući ožiljke skrivajućim crnilom. Pogledao sam u te šupljine iznad njenih visokih jagodica; kao da sam bacio pogled kroz dva mračna, tajanstvena tunela u njenu dušu, tamo gde je trebalo da joj budu prozori. Gledao sam je samo trenutak i morao sam da skrenem pogled.
<BR>&nbsp;&nbsp;&nbsp;&nbsp;&nbsp;Upravo sam se spremao da kažem svom sarkastičnom, oholom teči da ću uraditi ono na šta sam se zavetovao bez obzira šta on odluči, kad Katarina iznenada prsnu u zvonki, devojački smeh. "Malorijeva sudbina je njegova sudbina i ništa je ne može promeniti... Osim, oče, činjenice da si je ti promenio i da će uvek biti..." Tu je opet prsnula u smeh, i odmah potom nastavila: "Ali, na kraju, mi sami biramo svoju budućnost, razumeš?"
<BR>&nbsp;&nbsp;&nbsp;&nbsp;&nbsp;Soli nije razumeo, a nisam ni ja, ni ostali. Ko može da razume paradoksalni, nervirajući govor skrajera?
<BR>&nbsp;&nbsp;&nbsp;&nbsp;&nbsp;Upravo tog časa Bardo se progurao do mene i dao mi bubotak u leđa. Poklonio se Justini i nasmešio se, pre nego što je brzo skrenuo pogled. Bardo je - pokušavao je to da sakrije, ali nije mogao - osećao požudu prema mojoj tetki. Mislim da ona nije osećala isto prema njemu i nije baš sasvim odobravala njegovu drsku seksualnost, iako su, u suštini, na neki način bili slični: oboje su voleli da ugađaju telesnim prohtevima i nisu vodili računa o prošlosti, a još manje o budućnosti. Pošto sam ga predstavio Katarini, on se pokloni Soliju i reče: "Lorde Pilote, da li vam se Malori izvinio za svoje varvarsko ponašanje od sinoć? Nije? Dobro, onda ću vam se ja izviniti u njegovo ime, jer on je suviše ponosan da bi se izvinjavao, a samo ja znam koliko mu je žao."
<BR>&nbsp;&nbsp;&nbsp;&nbsp;&nbsp;"Ponos ubija", odreza Soli.
<BR>&nbsp;&nbsp;&nbsp;&nbsp;&nbsp;"Ponos ubija", ponovi Bardo, gladeći crni brk bridom svog palca. "Ubija, dabome! Ali odakle Maloriju taj ponos? Ja sam stanovao u istoj sobi s njim, dvanaest godina i ja znam. 'Soli pravi mapu zvezda u jezgru', govorio je. 'Soli je gotovo uspeo da dokaže Veliku teoremu'. Soli ovo, Soli ono - znate li šta mi je rekao kad sam mu kazao da je sišao s uma zato što traći vreme na vežbanje brzine? Kazao je: 'Kad je Soli postao pilot, pobedio je u trci pilota, tako ću i ja.'"
<BR>&nbsp;&nbsp;&nbsp;&nbsp;&nbsp;Mislio je, naravno, na trku starih i novih pilota koja se održava svake godine, odmah posle saziva. Za mnoge od nas to je bio vrhunac Tihovih Svečanosti.
<BR>&nbsp;&nbsp;&nbsp;&nbsp;&nbsp;Bio sam siguran da sam pocrveneo. Jedva sam mogao da izdržim da pogledam u svog teču kad je rekao: "Onda će sutrašnja trka biti veliki izazov. Niko me nije pobedio već..." Oči su mu se odjednom zamaglile i glas zadrhtao, jedva primetno, kad je nastavio: "Već dugo vremena."
<BR>&nbsp;&nbsp;&nbsp;&nbsp;&nbsp;Proveli smo neko vreme raspravljajući o aerodinamici trkača. Ja sam smatrao da je niski odraz delotvorniji, ali je Soli ukazao na činjenicu da prilikom dugačke trke -kakva će biti ona sutrašnja - niski odraz brzo sagori mišiće slabina, i da se mora primeniti viši i sporoji.
<BR>&nbsp;&nbsp;&nbsp;&nbsp;&nbsp;Razgovor nam se prekinuo kada su časolozi obučeni u crveno izmarširali na podijum i zauzeli svoja mesta pored Vremečuvara, po petorica sa svake strane. Zapevali su uglas: "Tišina, vreme je! Tišina, vreme je!" i u Dvorani je odmah zavladala tišina. Onda je Vremečuvar iskoračio napred i oglasio svoj poziv u potragu za Starijim Edama. "Tajna čovekove besmrtnosti", govorio je, "leži u našoj prošlosti i našoj budućnosti." Osetio sam kako Katarinino rame dodiruje moje i bio sam zaprepašćen (i uzbuđen) kada sam osetio kako mi njeni dugački prsti hitro i iz potaje stežu ruku. Slušao sam kako Vremečuvar ponavlja poruku koju je Soli doneo iz jezgra; slušao sam, i za trenutak bio sav u zanosu od snova o otkrivanju velikih stvari. Tada sam slučajno bacio pogled na Solijeve prazne i sumorne oči i prošla me je volja za velikim podvizima. Na svoj jednoumni način brinuo sam samo za jednu jedinu stvar: da ga sutra pobedim u trci pilota. "Moramo tragati za rešenjem tajne", nastavljao je Vremečuvar. "Ako budemo tragali, otkrićemo tajnu života i spasti se." U tom trenutku nije mi bilo nimalo stalo do spasonosne tajne. Jedno što sam želeo bilo je da pobedim tog gordog, osornog čoveka.
<BR>
<BR>&nbsp;&nbsp;&nbsp;&nbsp;&nbsp;Bio sam rešen da se vratim u svoju sobu i odspavam sve dok se sunce ne digne visoko iznad padina Urkela, ali prevideo sam uzbuđenje koje će izazvati Vremečuvarov poziv. Sobe u našem internatu - i, u stvari, čitava Resa - odzvanjale su od veselih uzvika i dozivanja pilota, pripravnika i majstora. I protiv moje volje, naša soba postala je poprište slavlja, koje je potrajalo cele noći. Čantal Astoret i Delora vi Tout stigle su u društvu trojice svojih prijatelja, tri neologa iz Lara Siga. Bardo je razdelio lule pune tulaša i orgije su počele. Bila je to luda, čarobna noć; noć kad su se drhtavim glasom izgovarali planovi da se stigne do Stare Zemlje ili da se ucrta na kartu Tihova nebula, da se ispuni naša zakletva da ćemo tragati za mudrošću na način koji odgovara našim pojedinačnim talentima i snovima. Ubrzo su i dve susedne sobe bile ispunjene modrim dimom i dupke nakrcane uzbuđenim pilotima i raznim drugim stručnjacima koji su čuli da je kod nas žurka. Li Toš, prijatan čovek sa sjajnim i živim bademastim očima, objavio je da ima nameru da dopre do sveta na kome žive vanzemaljci-volšebnici, Dargini. "Priča se da su oni izučili istoriju nebularnih mozgova", objasnio nam je. "Možda ću, kada se vratim, i ja imati dovoljno hrabrosti da se probijem u Entitet." Hideki Smit je odlučio da svoje telo izvaja u neprirodno, grubo obličje Fajola; otputovaće na jednu od njihovih planeta i pokušati da se izdaje za jednog od njih, u nadi da će saznati njihove tajne. Da ga ne bi drugi nadmašili, crvenokosi Kvirin je obećao da će otputovati na Agatangu, gde će pitati ljude nalik na kornjače - koji su već odavno prekršili zakon Civilizovanih svetova i razložili svoj lanac DNK, tako da su sada postali nešto više nego što su obični ljudi - pitaće mudre Agatangijance u čemu je tajna ljudskog života. Moram priznati da je bilo mnogo skeptika nalik na Barda, koji nisu verovali da Jeldre poseduju ma kakvu veliku tajnu. Ali i najveći skeptici među pilotima - Ričardes i Sonderval odmah čoveku padnu na pamet - žarko su želeli da iziđu u mnogostrukost. Za njih je potraga bila izvanredno opravdanje želje da postanu slavni.
<BR>&nbsp;&nbsp;&nbsp;&nbsp;&nbsp;Oko ponoći moja sestra od tetke, Katarina, pojavi se na otvorenim spoljnim vratima. Kako je uspela onako slepa i sama samcata da nađe put kroz zamršene ulice sve do Akademije, nije htela da kaže. Sela je na pod pored mene, prekrštenih nogu. Flertovala je sa mnom na svoj prikriveni, skrajerski način. Mučilo me je pitanje zašto mi jedna starija i mudrija žena poklanja toliko pažnje, i mislim da je morala već shvatiti da je strahovito želim. Rekoh samom sebi da je ona pomalo zaljubljena u mene, iako sam znao da skrajeri često postupaju tako ne da bi zadovoljili svoje strasti, već da bi ispunili neku svoju upornu i tajnu viziju. Na mnogim varvarskim mestima, tamo gde je veština genetipizacije još u povoju, venčanje (ili ljubavna veza) između rođaka po drugoj liniji je zabranjeno. Nikad se ne zna kakva čudovišta mogu nastati od mešanja njihovih plazmi u zametku. Ali Nikadija nije bila jedno od takvih mesta. To što smo bili u tako bliskom srodstvu smatralo se tek nešto malo rodoskrvnim, a veoma uzbuđujućim.
<BR>&nbsp;&nbsp;&nbsp;&nbsp;&nbsp;Razgovarali smo o onome što je ranije rekla Soliju o sudbini, naročito o mojoj sudbini. Glasno mi se smejala, dok mi je svlačila crnu kožnu rukavicu sa ruke. Nežno je pomilovala linije mog otkrivenog dlana i predskazala da će mi životni vek biti 'nemerljiv za ljude'. Pomislio sam da ima dobar smisao za šalu. Kada sam je upitao da li njene reči znače da će mi život biti veoma dug, ili smešno kratak, ona mi se okrenula sa onim prelepim, tajanstvenim osmehom kakav umeju da odglume skrajeri, i rekla: "Jedan trenutak beskonačan je za fotina, a jednom bogu se čini da sva naša vaseljena živi tek jedan tren. Moraš naučiti da ceniš trenutke koji su ti na raspolaganju, Malori." (Pred zoru me je podučila da trenuci seksualnog zanosa i ljubavi zaista mogu da se učine gotovo večitim. U to vreme još nisam znao da li da to čudo pripišem veštini da se vreme poništi, koju znaju skrajeri, ili da možda sve žene imaju takvu moć.)
<BR>&nbsp;&nbsp;&nbsp;&nbsp;&nbsp;Bila je to, takođe, noć tužnih rastanaka. U jednom trenutku Bardo, suznih očiju koje su bile naelektrisane tulašem, povuče me u stranu od Katarine i reče: "Ti si mi najbolji prijatelj u životu, najbolji prijatelj u svačijem životu. I sada Bardo mora da te izgubi zbog jednog blesavog zaveta. Nije pošteno! Nepošteno je, i zato smo dobili mozgove, da smirujemo i da planiramo, da zaobilazimo i da podvaljujemo. Podvaliću smrti ako ti kažem ovo što ću ti reći. Neće ti se dopasti, moj hrabri, plemeniti prijatelju, ali evo: moraš pustiti Solija da sutra stigne prvi. On je nalik na mog oca, prepun gordosti i taštine, i strašno mrzi da ga neko pobedi. Ja umem dobro da procenim karaktere, i znam. Pusti ga da stigne prvi na cilj i on će tebe pustiti da povučeš zakletvu. Molim te, Malori, ako me makar malo voliš, pusti ga da pobedi u toj glupavoj trci!"
<BR>&nbsp;&nbsp;&nbsp;&nbsp;&nbsp;Kasno sledećeg jutra, navukao sam svoju kamelaiku i otišao na doručak s majkom u jednu od kafana koje se protežu duž bulevara preko puta talasastog Vrta zumbula. "Danas ćeš se takmičiti sa Solijem, a sinoć nisi oka sklopio, je li? Evo, popij ovu kafu. To ti je farfara, prva klasa. Podučavala sam te strategiji još od tvoje četvrte godine, i ti da mi sinoć ne spavaš?"
<BR>&nbsp;&nbsp;&nbsp;&nbsp;&nbsp;"Bardo misli da bi trebalo da pustim Solija da pobedi."
<BR>&nbsp;&nbsp;&nbsp;&nbsp;&nbsp;"On je jedna debela budala. Zar ti to ne govorim već dvanaest godina? Misli da je pametan. A nije. Ja sam mogla da mu pokažem šta je pamet još kad sam imala četiri godine."
<BR>&nbsp;&nbsp;&nbsp;&nbsp;&nbsp;Ona usu kafu iz krhkog plavog ibrika u mermernu šolju i gurnu je meni preko stola. Srkutao sam toplu, crnu kafu, potpuno nepripremljen za ono što mi je zatim rekla. "Možemo istupiti iz Reda", prošaptala je, nagnuvši glavu u stranu i bacivši krišom pogled ka dvojici majstora mehaničara koji su sedeli za susednim stolom. "Nova akademija, ona u Tri, znaš o čemu govorim, je li? Njima su potrebni piloti, dobri kao što si ti. Zašto da naš Red tiraniše disidente?"
<BR>&nbsp;&nbsp;&nbsp;&nbsp;&nbsp;Bio sam toliko preneražen da sam prosuo kafu sebi u krilo, opekavši se po nozi. Piloti trgovačke flote Trie - ti podmukli, neetični materijalisti i gramzivci - već odavno su pokušavali da oslabe moć našeg Reda. "Ama, šta ti to govoriš, majko? Zar da postanemo izdajnici?"
<BR>&nbsp;&nbsp;&nbsp;&nbsp;&nbsp;"Izdajnici Reda, da. Bolje ti je da ne održiš nekoliko nepromišljenih zaveta nego da izgubiš život koji sam ti dala."
<BR>&nbsp;&nbsp;&nbsp;&nbsp;&nbsp;"Oduvek si gajila nadu da ću jednog dana postati Lord Pilot."
<BR>&nbsp;&nbsp;&nbsp;&nbsp;&nbsp;"Možeš da postaneš i plemić među trgovcima. U Tri."
<BR>&nbsp;&nbsp;&nbsp;&nbsp;&nbsp;"Ne, majko, to nikad."
<BR>&nbsp;&nbsp;&nbsp;&nbsp;&nbsp;"Možda nisi znao da su izvesnim pilotima već nuđena osrednja imanja na Trii. Nekim programerima i kantorima takođe."
<BR>&nbsp;&nbsp;&nbsp;&nbsp;&nbsp;"Ali niko nije prihvatio, je li tako?"
<BR>&nbsp;&nbsp;&nbsp;&nbsp;&nbsp;"Za sada", odvrati ona i poče da dobuje prstima po stolu. "Ali među stručnjacima ima više disidenata nego što se zna. Neki istoričari, kao Burgos Harša, misle da je Red o krizi. I piloti. Odredba koja zabranjuje sklapanje braka je omrznuta gotovo isto toliko koliko je brak odvratan." Tu zastade da se nasmeje svojoj maloj šali, a onda produži: "U Redu ima više nereda nego što možeš i da sanjaš." Opet se nasmejala, kao da zna nešto što ja ne znam, i zavalila se u stolicu, čekajući.
<BR>&nbsp;&nbsp;&nbsp;&nbsp;&nbsp;"Radije bih umro nego da odem u Triu."
<BR>&nbsp;&nbsp;&nbsp;&nbsp;&nbsp;"Onda ćemo odleteti u Lešo. Baka će nas lepo dočekati, iako si ti mazgov."
<BR>&nbsp;&nbsp;&nbsp;&nbsp;&nbsp;"Mislim da neće."
<BR>&nbsp;&nbsp;&nbsp;&nbsp;&nbsp;Moja baba, koju nikada u životu nisam video, Dama Oriana Ringes, beše odgajila Justinu i moju majku - i Katarinu - upravo kako valja. 'Kako valja' u matrijarhiji Lešoa značilo je da su još u detinjstvu bile uvedene u ženske misterije i stroga pravila jezika. Tako, na primer, mušarci se preziru i zovu se 'bikovima', 'petlovima za borbu', ili, ponekad, 'mazgovima'. Želja koja se javlja između muškarca i žene naziva se 'bolesnom groznicom', a brak, što će reći brak izmedu dve osobe različitog pola, naziva se 'živim paklom'. Visoke Dame, među kojima je moja baba po položaju bila jedna od najviših, užasavajući se i na samu pomisao da muškarci mogu biti bolji piloti od žena, osnovale su i plaćaju najelitniju školu našeg Reda. Tako se dogodilo da su moja majka i Justina, pre mnogo godina stigavši u Borju a da nikada pre toga nisu videle nijednog muškarca, bile pogođene - a, u slučaju moje majke, mržnjom - što takva mlada živinčad kao Lajonel i Soli postižu bolji uspeh iz matematike od njih dve.
<BR>&nbsp;&nbsp;&nbsp;&nbsp;&nbsp;"Dama Oriana", primetih ja, "ne bi učinila ništa što bi osramotilo Matrijarhiju, zar ne?"
<BR>&nbsp;&nbsp;&nbsp;&nbsp;&nbsp;"Slušaj me. Slušaj! Neću dozvoliti da mi Soli ubije sina!" Reč 'sin' izgovorila je sa tako strahovitim očajanjem da sam bio primiran da je pogledam, iako je briznula u plač i stala da jeca. Nervozno je izvukla kosu ispod kožne trake kojom je bila vezana u punđu i obrisala lice vlastitim sjajnim vlasima. "Slušaj, slušaj", nastavi ona. "Taj sjajni Soli vraća se iz mnogostrukosti. Sjajan kao i uvek, ali ne toliko sjajan kao što se čini. Nekad sam ga tukla. U šahu. Od četiri partije dobijala sam tri, pre nego što je prestao da igra sa mnom."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?" upitao sam.
<BR>&nbsp;&nbsp;&nbsp;&nbsp;&nbsp;"Naručila sam ti hleb", reče ona umesto odgovora, podignuvši ruku i mahnuvši sluzi-robotu. Dokotrljao se do stola i stavio pred mene korpicu toplog crnog hleba, sa rskavom korom. "Jedi taj hleb i pij svoju kafu."
<BR>&nbsp;&nbsp;&nbsp;&nbsp;&nbsp;"Ti ništa ne jedeš?"
<BR>&nbsp;&nbsp;&nbsp;&nbsp;&nbsp;Za doručak je obično jela hleb; kao i njene sestre u Lešou, nije jela hranu životinjskog porekla, čak ni posebno obrađeno meso koje su svi u gradu jeli sa zadovoljstvom.
<BR>&nbsp;&nbsp;&nbsp;&nbsp;&nbsp;Dohvatio sam jednu od malih, ovalnih vekni i zagrizao; bila je izvanredno ukusna. Dok sam žvakao tvrdi hleb, ona je uzela jednu čokoladnu kuglicu iz činije pred sobom i ubacila je u usta.
<BR>&nbsp;&nbsp;&nbsp;&nbsp;&nbsp;"Šta ako uspem, mama?" upitah je. Ona brzo strpa još tri čokoladne kuglice u usta, netremice zagledana u mene.
<BR>&nbsp;&nbsp;&nbsp;&nbsp;&nbsp;Odgovor joj se jedva mogao razumeti, brbotanje reči probijalo se kroz usta ispunjena kašom polurastopljene čokolade. "Ponekad mi se čini da je Soli u pravu. Moj sin je budala."
<BR>&nbsp;&nbsp;&nbsp;&nbsp;&nbsp;"Uvek si govorila da veruješ u mene."
<BR>&nbsp;&nbsp;&nbsp;&nbsp;&nbsp;"Verujem; ali ne slepo."
<BR>&nbsp;&nbsp;&nbsp;&nbsp;&nbsp;"Ali zašto bi to bilo neizvodljivo? Entitet je nebula ista kao i sve druge; usijani gasovi, međuzvezana prašina, nekoliko miliona zvezda. Možda je puka slučajnost što su se Tiho i drugi izgubili u njoj."
<BR>&nbsp;&nbsp;&nbsp;&nbsp;&nbsp;"Jeres!" uzviknu ona, prepolovivši dugačkim noktima jednu čokoladnu kuglicu. "Zar te nisam naučila ničem boljem? Ne dam da upotrebljavaš tu reč. Nije to slučajnost. To je ubilo Tiha. To je bila Ona."
<BR>&nbsp;&nbsp;&nbsp;&nbsp;&nbsp;"Ona?"
<BR>&nbsp;&nbsp;&nbsp;&nbsp;&nbsp;"Entitet. To ti je mreža od milion isprepletenih bioračunara, od kojih je svaki velik kao mesec. Ona upravlja materijom. Ona raspolaže energijom. Ona krivi prostor kako se Njoj dopadne. Zna se da je mnogostrukost u Njoj čudna, grozna i složena."
<BR>&nbsp;&nbsp;&nbsp;&nbsp;&nbsp;"Zašto je nazivaš 'Ona'?"
<BR>&nbsp;&nbsp;&nbsp;&nbsp;&nbsp;Moja majka se osmehnu. "Zar da najveću inteligenciju, najsvetiji život univerzuma zovem 'On'?"
<BR>&nbsp;&nbsp;&nbsp;&nbsp;&nbsp;"Pa šta je onda Silikonski Bog?"
<BR>&nbsp;&nbsp;&nbsp;&nbsp;&nbsp;"Pogrešno su ga nazvali. Neki od starijih eshatologa, koji su još delili suštastvo na muško i žensko. Trebalo je da ga nazovu 'Silikonska Boginja'. Veseljena rađa život; suština veseljene je žensko."
<BR>&nbsp;&nbsp;&nbsp;&nbsp;&nbsp;"A šta su muškarci?"
<BR>&nbsp;&nbsp;&nbsp;&nbsp;&nbsp;"Oni su skladišta sperme. Jesi li proučavao mrtve jezike Stare Zemlje, kao što sam te molila? Nisi? Pa, postoji jedan romanski izraz: instrumenta vocalia. Muškarci su oruđe koje poseduje glas. Zaista, veličanstveno oruđe. I glasovi su im ponekad produhovljeni. Ali bez žena, oni su niko i ništa."
<BR>&nbsp;&nbsp;&nbsp;&nbsp;&nbsp;"A žene bez muškaraca?"
<BR>&nbsp;&nbsp;&nbsp;&nbsp;&nbsp;"Matrijarhija Lepoa je osnovana pre pet hiljada godina. Još nema nijedne patrijarhije."
<BR>&nbsp;&nbsp;&nbsp;&nbsp;&nbsp;Ponekad mi se činilo da bi moja majka morala da bude istoričar ili pamtilac. Uvek je izgledalo da zna tako mnogo o prastarim narodima, jecima i običajima, ili bar toliko da uvek preokrene diskusiju u svoju korist.
<BR>&nbsp;&nbsp;&nbsp;&nbsp;&nbsp;"Ja sam muškarac, mama. Zašto si izabrala da imaš muško dete?"
<BR>&nbsp;&nbsp;&nbsp;&nbsp;&nbsp;"Ti si glupavo muško dete."
<BR>&nbsp;&nbsp;&nbsp;&nbsp;&nbsp;Uzeo sam veliki gutljaj kafe i glasno se zapitao: "Kako li se oseća jedan muškarac kad razgovara sa boginjom?"
<BR>&nbsp;&nbsp;&nbsp;&nbsp;&nbsp;"Opet trabunjaš", primeti ona, a onda dodade: "Donela sam odluku za nas oboje. Idemo u Lešo."
<BR>&nbsp;&nbsp;&nbsp;&nbsp;&nbsp;"Ne, mama, neću da budem jedini muškarac među osam miliona žena, koje lukavstvo cene više od vere."
<BR>&nbsp;&nbsp;&nbsp;&nbsp;&nbsp;Ona tresnu šolju za kafu o sto. "Onda idi svome rodu. Sa Solijem. I zahvali majci svoje majke što ju je naučila da bude lukava."
<BR>&nbsp;&nbsp;&nbsp;&nbsp;&nbsp;Ja sam netremice gledao u nju, isto kao ona u mene. Dugo smo se tako ljutito gledali. Kao što bi uradio neki majstor ketik, pokušao sam da pročitam istinu iz treptaja svetlosti koja se odbijala od njenih sjajnih zenica i iz načina na koji su joj bila stisnuta široka usta. Ali jedina istina koja je doprla do mene bila je već stara i poznata istina: mogao sam da pročitam s njenog lica taman onoliko koliko sam bio u stanju da pogodim budućnost.
<BR>&nbsp;&nbsp;&nbsp;&nbsp;&nbsp;Iscedio sam poslednje kapi kafe iz šolje i dodirnuo majčino čelo. A onda sam izišao da se utrkujem sa Solijem.
<BR>
<BR>&nbsp;&nbsp;&nbsp;&nbsp;&nbsp;Trka Hiljadu pilota ne smatra se nečim ozbiljinim. (Niti je ikada hiljadu pilota učestvovalo u njoj.) U osnovi, to je pomalo smešno nadmetanje starih pilota sa novima, simbolični obred inicijacije. Majstori piloti - obično ih je oko stotinak - okupe se ispred Dvorane starih pilota, i do mile volje ispijaju krigle vrelog kvasa ili druga slična pića, sve vreme tapšući jedan drugog po ramenima ili pljeskajući rukama da bi se uzajamno ohrabrili dok se deru i podsmevaju manjoj skupini novih pilota. Tog popodneva, gomile u sjajno krzno obučenih akademika, visokih stručnjaka i iskušenika ispuniše zaleđeno dvorište ispred koledža Resa. Zvončići su cilikali na vetru i pripravnici su zviždali građanima dok su ovi dizali ruke u rukavicama da bi se ilegalno kladili na trkače. Sa stepenica Dvorane razlegali su se zvuci fanfara i šakuhakija. Visoki, oštri tonovi činili su mi se kao bolno preklinjanje, puno očajanja i zlih slutnji, potpuno u neskladu sa veseljem svuda oko nas. Bardu se, takođe, muzika morala činiti neprikladnom, jer mi je prišao dok sam noktom palca proveravao oštrice svojih klizaljki. "Mrzim mističnu muziku", reče on. "Nagoni me da sažaljevam čitavu vaseljenu i budi u meni izvesna druga osećanja koja radije ne bih budio. Za mene su rog i bubnjevi. Uzgred budi rečeno, malecki, hoćeš da ti dam malo ognjene trave da ti krv propeva?"
<BR>&nbsp;&nbsp;&nbsp;&nbsp;&nbsp;Odbio sam njegove crvene kristale, kao što je mogao i da očekuje od mene. A onda je glavni sudija trke - na svoje iznenađenje video sam da je to Gurgos Harša, koji se teturao na svojim klizaljkama jer se, bez sumnje, nalivao kvasom još od jutarnjih priprema - pozvao obe skupine trkača na start. Okupili smo se duž šarene crveno-bele linije na mestu gde su manje klizoulice izlazile na beli led, na kraju dvorišta našeg koledža. "Imao sam nešto važno da vam kažem, ali sam zaboravio", doviknuo nam je. "Da li se sećate da sam ikada nešto zaboravio? Dakle, šta sam ono hteo da kažem? Zar je važno? Pa, piloti moji, nemojte zalutati i da mi se što pre vratite." On pruži šaku, da iz ruku jednog iskušenika dohvati belu zastavicu kojom će dati znak, i uspe da uplete belu tkaninu sebi oko ruke. Iskušenik mu utisnu kratku drvenu dršku u raširenu šaku, i on mahnu zastavicom gore-dole ispred svog lica. Trka je počela.
<BR>&nbsp;&nbsp;&nbsp;&nbsp;&nbsp;Pomenuću samo ponešto što se tog dana događalo na ulicama moga Grada, jer zbog neobične prirode i pravila trke, to je sve što jedan pilot može da uradi. Pravila su jednostavna: pilot može da izabere bilo koji put kojim će proći kroz sva četiri kvarta u gradu, pod uslovom da usput ne propusti nijednu od kontrolnih tačaka, kao što je, recimo, Rolov prsten u Četvrti Inostranaca, ili Hofgarten, između Zoološkog vrata i Pilotske Četvrti. Po teoriji, najpametniji i najdovitljiviji pilot će pobediti, onaj koji je najbolje zapamtio ulice i prečice u našem gradu. U praksi, pak, brzina je, u najmanju ruku, isto toliko važna koliko i pamet.
<BR>&nbsp;&nbsp;&nbsp;&nbsp;&nbsp;Bardo zaurla i otisnu se na klizaljkama, gurajući se kroz skupinu majstora pilota koji mu behu preprečili put. (Takvo guranje, treba da dodam, dozvoljeno je pod uslovom da je pilot prethodno viknuo da ih upozori.) Plavokosi Tomot, koji je jurio iz sve snage, dugim odrazima, gotovo je pao kad ga je Bardo munuo laktom u rame. Bardo još viknu: "Prvi među jednakima!" i zamače iza okuke klizoulice.
<BR>&nbsp;&nbsp;&nbsp;&nbsp;&nbsp;Sustigli smo ga kod Ružičaste utrobe, gomilice niskih kućeraka na zapadnoj ivici Rese, gde su se nalazili tankovi u kojima smo proveli lebdeći, popriličan deo svojih pripravničkih godina. Klizao je grčevito u trenutku kad smo ga mimoišli. Bio je skinuo kapuljaču svoje kamelaike sa preznojene glave. "Prvi... među... jednakima", prošištao je, dahćući. "Bar... četvrt... milje."
<BR>&nbsp;&nbsp;&nbsp;&nbsp;&nbsp;Na zapadnoj kapiji Akademije smo se rasturili. Petnaest pilota je skrenulo na najjužniju narandžastu klizoulicu, koja je vodila ka Putu, dok je osam majstora pilota i šest pilota - među njima Soli i ja - izabralo jednu manju klizoulicu kroz osvetljeni Stari grad, da bi izbegli gužvu glavnih saobraćajnica. I tako se nastavilo. Nebo iznad naših glava bilo je tamnoplavo, vazduh zgusnut i hladan. Ispred mene su Solijeve čelične klizaljke glatko strugale po ledu, a dovikivanje i smeh posmatrača koji su se iskupili duž uskih ulica delovali su poput žive muzike. Nisko sam se sagnuo i skrenuo, stavivši desnu ruku na leđa, i odjednom sam bio sam.
<BR>&nbsp;&nbsp;&nbsp;&nbsp;&nbsp;Video sam ostale pilote samo nekoliko puta dok je trajala trka. Nisam želeo da napravim lažnu analogiju između ulica Nikadije i staza koje vode kroz mnogostrukost, ali ipak nisam mogao da se oduprem razmišljanju o njihovoj sličnosti: nagli prelazak sa hladnih, mračnijih, crvenih sporednih klizoulica na širi klizoput, a potom na jarko osvetljeni Put, bilo je kao preletanje sa zvezde na zvezdu, odnosno kao padanje iz mnogostrukosti u sjajnu svetlost koja okružuje zvezdu. Kao što neki pilot daleko od našeg Grada ulazi u raskrsnicu puteva ili drvo odluke, gde mora izabrati pravi put ili poginuti, tako smo i mi, trkači, morali svoja sećanja na gradska raspuća da upoređujemo sa stvarnošću zamršenih čvorova klizobulevara i klizoulica, ili da izgubimo trku. I ako se za vreme sna kaže da je najznačajnije i najprijatnije od svih pilotovih umnih stanja, onda je zanos, koji izazivaju sveži vetar i pažljivo usredsređeni pogled, ono što mi osećamo, bar za vreme prvih pet milja, ako ne i duže. I zato, kad sam prošao kroz kontrolnu tačku Zimskog Prstena, duboko u Četvrti Inostranaca, i ugledao Solija i Lajonela deset jardi ispred sebe, a ostale trkače kako kližu ulazeći u ledeni prostor iza mene, imao sam još dovoljno daha i poleta da viknem: "Pet milja sam samcit po ulicama Grada, i evo gde smo se opet sreli, kao da se okrećemo oko nepomičnih tačaka zvezde."
<BR>&nbsp;&nbsp;&nbsp;&nbsp;&nbsp;Kada se Soli okrenuo da mi odgovori, video sam da su mu crte lica skupljene u masku žestoke koncentracije. Disao je duboko, i dobacio mi: "Čuvaj se da zvezda ne eksplodira!" Istog časa je nestao, skrenuvši u jednu od manjih klizoulica koje su izlazile na opasnu Ulicu krijumčara.
<BR>&nbsp;&nbsp;&nbsp;&nbsp;&nbsp;Nisam ga sustigao gotovo do kraja trke. Zaokružio sam oko prskajućeg Srebrnog gejzira u Zoološkom vrtu, gde su Prijateljice ljudi Fravaši i još dve vrste vanzemaljaca koje nikada nisam video posmatrali neobični prizor koji smo im pružali. Na Severnom Prstenu kontrolor trke je viknuo: "Soli prvi, sto jardi za njim Kilirand, sto pedeset jardi za njim Ringes, sto..." Potom, na velikom krugu ispred Hofgartena, gde se Staza ukršta sa Putom, čuo sam: "Soli prvi, pedeset jardi za njim Ringes, tri stotine jardi za njim Kilirand..." I tako se nastavilo. Na poslednjoj kontrolnoj tački, koja je bila u Četvrti Pilota, ugledao sam svog teču samo dvadeset jardi ispred sebe. Znao sam da ga neću ponovo videti dok ne uđem u dvorište Rese, da me Burgos Harša proglasi pobednikom.
<BR>&nbsp;&nbsp;&nbsp;&nbsp;&nbsp;Prevario sam se.
<BR>&nbsp;&nbsp;&nbsp;&nbsp;&nbsp;Klizao sam po Stazi u pravcu zapada, lukavo - bar tako sam verovao - vraćajući se kroz severni kraj Starog Grada, tako da mogu prečicom, malim klizosokakom koji sam znao, da stignem tačno pred severnu kapiju Akademije. Plavi led bio je zakrčen iskušenicima i drugima koji su na neki način pogodili da bi neki trkači mogli izabrati baš taj, ne baš mnogo verovatni pravac. Dok sam čestitao samom sebi i već zamišljao kako mi Burgos veša na grudi dijamantsku medalju pobednika, krajičkom oka spazio sam crnu mrlju u gužvi klizača ispred sebe. Gomila se malo razredila i preda mnom je bio Soli, mirno se otiskujući na svojim klizaljkama, sasvim blizu crvene linije koja je odvajala stazu za klizače od staze za saonice. Upravo sam se spremao da mu doviknem svoj izazov, kada iza leđa začuh nečije grubo cerekanje. Osvrnuo sam se, ne prekidajući svoj obraz, i ugledao dva čoveka sa crnim bradama - dva prikradača, kako sam zaključio po upadljivom kroju njihove krznene odeće - kako muvaju jedan drugog laktovima, hvataju se za ruke i naizmenično povlače jedan drugog napred. Bili su isuviše odrasli, a i ulica je bila isuviše zakrčena, da bi se mogli igrati sudaranja. Trebalo je odmah to da primetim. Ali umesto da to učinim, završio sam svoj odraz jer sam imao nameru da Solija ne upozorim kada ga budem mimoilazio. Iznenada onaj krupniji prikradač nalete na Solijeva leđa i odbaci ga preko sigurnosne linije na stazu za saonice. Odjednom se začu tutnjava ogromnih crvenih sanki, dok se on teturajući održavao na klizaljkama, ispruženih ruku. Izveo je očajničku igru da bi izbegao oštri vrh saonika, i odjednom se našao na zemlji. Saonice proleteše pored njega u desetini sekunde. (Iako je izgledalo kao godina.) Prekoračio sam preko sigurnosne linije i izvukao ga natrag na stazu za klizače. Odgurnuo me je sa iznenađujućom snagom za nekoga ko umalo nije bio proboden šipkom saonika. "Ubico", dobacio mi je, i stenjući pokušao da stane na noge.
<BR>&nbsp;&nbsp;&nbsp;&nbsp;&nbsp;Upozorio sam ga da ga je gurnuo prikradač a ne ja, ali on reče: "Ako i nisi bio ti, bio je to plaćeni ubica tvoje majke. Ona me mrzi zato što misli da te neću osloboditi zakletve. I iz drugih razloga."
<BR>&nbsp;&nbsp;&nbsp;&nbsp;&nbsp;Pogledao sam krug ljudi koji su stajali iznad nas. Nigde nije bilo traga dvojici crnobradih prikradača.
<BR>&nbsp;&nbsp;&nbsp;&nbsp;&nbsp;"Ali nije u pravu što me mrzi. Nije, Mojra."
<BR>&nbsp;&nbsp;&nbsp;&nbsp;&nbsp;Uhvatio se za bok i zakašljao se. Krv je potekla u tankom mlazu iz njegovog dugog nosa i otvorenih usta. Pozvao je rukom jednu iskušenicu u blizini, koja nam je uplašeno prišla. "Kako se zoveš?" upitao ju je.
<BR>&nbsp;&nbsp;&nbsp;&nbsp;&nbsp;"Sofija Din, sa Broda, Lorde Pilote", odgovorila je lepuškasta devojka.
<BR>&nbsp;&nbsp;&nbsp;&nbsp;&nbsp;"Onda", reče on, "tvoj Lord Pilot u prisustvu svedoka Sofije Din oslobađa Malorija Ringesa njegovog zaveta da će se probiti u Tranzistorski Entitet."
<BR>&nbsp;&nbsp;&nbsp;&nbsp;&nbsp;Ponovo se zakašljao, poprskavši sićušnim crvenim kapljicama Sofijinu belu jaknu.
<BR>&nbsp;&nbsp;&nbsp;&nbsp;&nbsp;"Mora da si polomio rebra", rekoh. "Za tebe je trka završena. Lorde Pilote."
<BR>&nbsp;&nbsp;&nbsp;&nbsp;&nbsp;On me ščepa za ruku i privuče me k sebi. "Da li je?" upita. Zakašlja se opet, odgurnuvši me od sebe, i nastavi da kliza u pravcu Akademije.
<BR>&nbsp;&nbsp;&nbsp;&nbsp;&nbsp;Ostao sam još za trenutak, zagledan u kapljice krvi koje su progorevale sićušne rupe u plavom ledu. Nisam mogao da poverujem da je moja majka poslala ubice na Solija. Nisam mogao da shvatim zašto me je oslobodio zaveta.
<BR>&nbsp;&nbsp;&nbsp;&nbsp;&nbsp;"Jesi li dobro, Pilote?" zapita Sofija.
<BR>&nbsp;&nbsp;&nbsp;&nbsp;&nbsp;Nisam bio dobro. Iako mi je život bio spasen osećao sam mučninu u stomaku i bio sam potpuno smlavljen. Odjednom sam se zakašljao i povratio komadić crnog hleba ogrezao u crnu kafu i žuč.
<BR>&nbsp;&nbsp;&nbsp;&nbsp;&nbsp;"Pilote?"
<BR>&nbsp;&nbsp;&nbsp;&nbsp;&nbsp;Sofija zažmirka svojim bistrim plavim očima, pod iznenadnim naletom vetra koji je i meni prodirao kroz odelo kao nož, a u mom umu pojavi se saznanje, potpuna i čvrsta izvesnost da ću održati zavet Soliju i zakletvu svome Redu po svaku cenu. Svi mi, shvatio sam, na kraju ćemo se naći licem u lice sa smrću i propašću. Samo što je meni suđeno da to učinim pre većine drugih ljudi.
<BR>&nbsp;&nbsp;&nbsp;&nbsp;&nbsp;"Pilote, da pozovem sanke?"
<BR>&nbsp;&nbsp;&nbsp;&nbsp;&nbsp;"Ne, završiću trku", rekoh ja.
<BR>&nbsp;&nbsp;&nbsp;&nbsp;&nbsp;"Puštaš ga da odmakne.
<BR>&nbsp;&nbsp;&nbsp;&nbsp;&nbsp;To je bilo tačno. Bacio sam pogled niz Stazu u trenutku kada je Soli zaokretao u žutu ulicu koja je vodila do moje tajne prečice ka zapadnoj kapiji.
<BR>&nbsp;&nbsp;&nbsp;&nbsp;&nbsp;"Ne sekiraj se, dete", dobacih joj, otiskujući se. "Povređen je i sve ga boli i kašlje krv. Stići ću ga pre nego što stigne na pola puta do Borje."
<BR>&nbsp;&nbsp;&nbsp;&nbsp;&nbsp;Opet sam pogrešio. Iako sam sekao led svojim klizaljkama što sam brže mogao, nisam uspeo da ga stignem kada smo prolazili mimo tornjeva Borje, i nisam ga sustigao ni kada smo zaokružili oko kule Vremečuvara; nisam ga uopšte sustigao.
<BR>&nbsp;&nbsp;&nbsp;&nbsp;&nbsp;Vetar mi je hujao oko ušiju poput zimske oluje dok smo ulazili u dvorište Rese. Gomila je urlala, Burgos Harša vitlao je zelenom pobedničkom zastavicom, a Leopold Soli, jedva pri svesti i toliko krvareći iz razderanih pluća da je sekač kasnije morao da mu upumpa plazmu u vene, pobedio me je za deset stopa.
<BR>&nbsp;&nbsp;&nbsp;&nbsp;&nbsp;Mogao je, vala, i za deset svetlosnih godina.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
