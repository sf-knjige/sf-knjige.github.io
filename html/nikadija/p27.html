<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. KELKEMEŠ
<P>&nbsp;&nbsp;&nbsp;&nbsp;&nbsp;Može se s pravom postaviti pitanje zašto životinje, koje žive od kandže i kljuna i svojih najneposrednijih najdivljačnijih poriva, ne prožderu jedna drugu sve do poslednjeg gmizavog crva? I zbog čega bogovi ne raznesu svetove kada uzdrhte od božanskog gneva? Zbog čega je samo čovek proklet ratom? Odgovor na to pitanje je i istorijski i evolucionaran: koračamo rubom rasnog samoubistva zbog toga što smo bili dovoljno pametni da napravimo atomske bombe i dovoljno glupi da ih upotrebimo.
<BR>
<BR>&nbsp;&nbsp;&nbsp;&nbsp;&nbsp;Iz Rekvijema za Homo sapiensa od Hortija Hostoha
<BR>
<BR>&nbsp;&nbsp;&nbsp;&nbsp;&nbsp;Duboko unutar Entiteta nalazila se zvezda bez planeta koja je postala poznata kao Pilotova zvezda. Bila je to mala, žuta zvezda bez ikakvih posebnih značajki, osim što je bila najbliža - topološki najbliža - Geheni Luc. Kada sam izleteo nad Pilotovom zvezdom, ustanovio sam da je od svih brodova koji su se upustili u trku kroz mnogostrukost stigao samo jedan. Bio je to Solijev Vorpalni mač, svetlucav u zvezdanoj svetlosti poput kula Starog Grada u zimskoj noći.
<BR>&nbsp;&nbsp;&nbsp;&nbsp;&nbsp;Poslao sam svoju sliku u njegovu pilotsku kabinu, koja je bila topla, mračna lopta po mnogo čemu nalik na moju kabinu. Govorio sam sa njim. Njegovi izduženi, tvrdi alaloijevski mišići stegoše se na njegovom dlakavom trbuhu i on me pozdravi. "Koliko si daleko pao, pilote?" A zatim: "Sećaš li se trke dan nakon što si postao pilot? I tada sam vodio čitavim putem. Ali sada nijedan od nas dvojice neće preći liniju cilja, zar ne? Zvezda tvoje boginje se prebrzo pretvorila u supernovu - deformacije su bile iz tačke u nultu tačku, tako da nema nikakve sumnje da je bila supernova. Iza ove zvezde više neće biti mapiranja, zar ne?"
<BR>&nbsp;&nbsp;&nbsp;&nbsp;&nbsp;"Samo mapiranja kući."
<BR>&nbsp;&nbsp;&nbsp;&nbsp;&nbsp;"Da, trka..."
<BR>&nbsp;&nbsp;&nbsp;&nbsp;&nbsp;"Trka je gotova, Soli." Ispričao sam mu da sam upravo bio svedok smrti zvezde. Ispričao sam mu o sto milijardi ljudi beskućnika koji su pomogli uzrok rasta Vilda.
<BR>&nbsp;&nbsp;&nbsp;&nbsp;&nbsp;Na njegovom čelu pojavi se znoj, kao i u njegovoj bradi. Nije želeo da poveruje da sam stigao do Gehene Luc pre njega. "Ne, to nije moguće", uzbudi se on. "Moja mapiranja bila su precizna i elegantna. Tvoja nisu mogla biti preciznija."
<BR>&nbsp;&nbsp;&nbsp;&nbsp;&nbsp;"Možda mi nije bilo potrebno toliko mapiranja", odvratih nemarno.
<BR>&nbsp;&nbsp;&nbsp;&nbsp;&nbsp;"Zašto ne, pilote?"
<BR>&nbsp;&nbsp;&nbsp;&nbsp;&nbsp;Poželeo sam da povičem o svom dokazu hipoteze kontinuuma. Da li bi ga uništila novost da sam dokazao ono što se upinjao da dokaže tokom tri života? Vrlo dobro, neka ga uništi.
<BR>&nbsp;&nbsp;&nbsp;&nbsp;&nbsp;"Dakle, kako da ti kažem? Razlog je jednostavan: da između bilo kog para diskretnih Lavijevih skupova izvorišnih tačaka postoji..."
<BR>&nbsp;&nbsp;&nbsp;&nbsp;&nbsp;"Dokazana je!"
<BR>&nbsp;&nbsp;&nbsp;&nbsp;&nbsp;"...Mapiranje..."
<BR>&nbsp;&nbsp;&nbsp;&nbsp;&nbsp;"Dokazao si je, zar ne?"
<BR>&nbsp;&nbsp;&nbsp;&nbsp;&nbsp;"...jedan prema jedan."
<BR>&nbsp;&nbsp;&nbsp;&nbsp;&nbsp;"Da, kopile Ringes i njegovi lakoumni snovi - na kraju ipak ne toliko lakoumni." On nadmeno podiže bradu i upita: "Koji je dokaz, pilote? Reci mi svoj dokaz."
<BR>&nbsp;&nbsp;&nbsp;&nbsp;&nbsp;Nisam mu rekao ništa. Osetio sam iskušenje da izbrbljam svoje kolabiranje sheme korespondencije, ali nisam rekao ništa. Po prvi put u životu, počinjao sam da u potpunosti razumem Vremečuvara i njegove tajnovite postupke.
<BR>&nbsp;&nbsp;&nbsp;&nbsp;&nbsp;Kada mu nisam odgovorio, dodirnuo je svoj dugi nos i upitao: "Da li se stidiš svog dokaza? Zašto bi se stideo? Ah, samo da li je to u potpunosti tvoj dokaz? Da, ima malo stida, sada, u tvom lakoumnom, iščašenom mogzu, u svemu što činiš. Ne treba ti zavideti, ne; treba te sažaljevati."
<BR>&nbsp;&nbsp;&nbsp;&nbsp;&nbsp;"Ono što mi je potrebno nije tvoje sažaljenje."
<BR>&nbsp;&nbsp;&nbsp;&nbsp;&nbsp;Odvratio je, začudo: "Sažaljevaj te izgubljene ljude Vilda. Kažeš da su izgubili osećaj za pogrešno i ispravno? Nije li to najgora sudbina? Izgubiti ono što je neophodno da bi se srećno živelo unutar... unutar granica..."
<BR>&nbsp;&nbsp;&nbsp;&nbsp;&nbsp;Nije dovršio rečenicu. Zatvorio je oči, naprežući se da i dalje govori. Pomislio sam da možda želi da mi kaže nešto o Justini, ili možda o sažaljenju i oproštaju, ali kao da je izgubio glas. Jabučica njegovog grla skakala je gore-dole dok je gutao prazne gutljaje vazduha.
<BR>&nbsp;&nbsp;&nbsp;&nbsp;&nbsp;Najzad protrlja mišiće svog vrata i ponovo se oglasi: "Da, tvoja boginja ti je ispričala tajne. Kada se vratimo u Grad, moraćemo da sazovemo novi pohod. Govoriće se sa Vremečuvarom. Moraćemo da pošaljemo misiju u Vild, da podučimo te jadne ljude osnovama matematike, pravilima civilizacije."
<BR>&nbsp;&nbsp;&nbsp;&nbsp;&nbsp;"Vremečuvar", prekidoh ga, "više neće pozivati ni na kakve pohode."
<BR>&nbsp;&nbsp;&nbsp;&nbsp;&nbsp;"Govoriš li kao skrajer, ili kao kriminalac koji se plaši da plati za svoje zločine?"
<BR>&nbsp;&nbsp;&nbsp;&nbsp;&nbsp;"Soli, moram ti ispričati za Vremečuvara."
<BR>&nbsp;&nbsp;&nbsp;&nbsp;&nbsp;"Da, ispričaćeš mi reči svoje boginje."
<BR>&nbsp;&nbsp;&nbsp;&nbsp;&nbsp;"Reči istine. A istina je..."
<BR>&nbsp;&nbsp;&nbsp;&nbsp;&nbsp;"Reci mi istinu, ne laži", zatraži on.
<BR>&nbsp;&nbsp;&nbsp;&nbsp;&nbsp;"Reći ću ti šta znam, šta sam zaključio. I šta sam video. Reći ću ti sve."
<BR>&nbsp;&nbsp;&nbsp;&nbsp;&nbsp;Otvorio je oči: one su bile vlažne i plave kao ledeno more. "Reci mi kako da poslednji volim. Nije li to tajna vaseljene?"
<BR>&nbsp;&nbsp;&nbsp;&nbsp;&nbsp;Ubrzo potom - zapravo je prošlo mnogo dana realnog vremena - ostali svetlosni brodovi počeše da izleću oko nas. Li Toš, Zonderval i Alark od Uradeta - bar neki od mojih starih prijatelja su preživeli. Izleteli su i Solijevi piloti Salmalin i Čanot Čen Cicron u svom razdeljenom Uzimaču, a potom smo čekali i ostale. Od sto dvanaestorice koji su krenuli za Gehenu Luc, pedeset i jedan je izleteo u okolinu Pilotove zvezde. Pretpostavljali smo da su ostali mrtvi, izginuli u bici ili izgubljeni u mnogostrukosti. (U to vreme, razume se, niko nije znao da nisu svi piloti pokušali da stignu do Gehene Luc. Pet pilota - Keri Blekston, Gejlord Noj, Tonja Sam, Katija i Sabri Dur li Kadir - iz nekih svojih sopstvenih ludačkih razloga izleteli su nazad kod Perdide Luc i nastavili da ratuju dok nije preostao samo Sabri Dur. A još kasnije ustanovio je da je bar dvadeset osam pilota na samom početku napustilo pohod prema Geheni Luc. Oni su naleteli na izvitoperenu mnogostrukost unutar Entiteta i, na svoju sramotu, odleteli nazad na Nikadiju.
<BR>&nbsp;&nbsp;&nbsp;&nbsp;&nbsp;Održali smo još jedan zbor. Soli me je iznenadio brzo proširivši vest da je velika teorema rešena. Mislim da to mora da je uzbudilo moje drugove pilote više nego otkriće o Vildu. "To će izmeniti sve", rekao je Li Toš slikama ostalih pilota. Zabacio je svoju tanku, smeđu kosu sa očiju i ja u njima videh začetke strahopoštovanja. "Treba da iskažemo počast Ringesu zbog njegovih blistavih otkrića."
<BR>&nbsp;&nbsp;&nbsp;&nbsp;&nbsp;"Da, a kako da iskažemo počast tom Ringesu?" upita Soli četrdesetoricu pilota okupljenih u kabini njegovog broda. I ponovo me je iznenadio, rekavši: "Pilot više nikada ne sme da se okrene protiv pilota. Rat nas ponižava, zar ne? Ukoliko radi okončanja ovog rata mora da se okonča i moje vreme kao Lorda Pilota, onda me više niko od vas ne sme nazvati Lordom Pilotom." Potom se okrenu svom starom prijatelju Salmalinu. Salmalin je čupkao prstima rošavu kožu brade, gledajući čas Solija, čas mene. I u njegovim očima ogledalo se strahopoštovanje. "Možete zvati Ringesa 'Lordom Pilotom', ukoliko tako odlučite."
<BR>&nbsp;&nbsp;&nbsp;&nbsp;&nbsp;Salmalin od iznenađenja naduva svoje stare, naborane obraze, zapanjen da Soli hoće da prepusti svoje lordstvo meni. A tada, poput talasa, strahopoštovanje zapljusnu lica ostalih pilota. Razum kao da iščile iz njih. Nikada nisam shvatao taj virus poniznosti koji zahvata ljudska bića. Projektovali su svoje lične snove i želje na mene. Nekako je trebalo da ja budem pokretač njihovih zajedničkih želja. Videh - i od tog shvatanja mi se smuči - iznenada sam znao da za njih više nisam samo čovek. Bio sam još nešto, ili radije, mnoge stvari istovremeno: tvorac snova, otkrivač puteva, vođa ljudi. Nakloniše mi glave, i njih trideset petoro, čak i Soli, glasaše da ja treba da budem Lord Pilot. Pogledah njihova strahopoštovanjem obeležena lica sa onom nelagodnom mešavinom osećanja koju sve vođe mora da osećaju prema onima koje vode: ljubav, prezir, ironija i ponos.
<BR>&nbsp;&nbsp;&nbsp;&nbsp;&nbsp;Kasnije, kada smo ostali nasamo u kabini moga broda, Soli mi reče: "Čestitam... Lorde Pilote. To si uvek želeo, zar ne?"
<BR>&nbsp;&nbsp;&nbsp;&nbsp;&nbsp;"Zašto, Soli? Ne shvatam te. Čemu ta nagla poniznost?"
<BR>&nbsp;&nbsp;&nbsp;&nbsp;&nbsp;Pogledao me je, ali u njegovim očima bilo je malo strahopoštovanja. "Trka je gotova, ali trka se nastavlja", reče on. "Da, sada si ti Lord Pilot, i pitaš se zašto. Treba li da ti se kaže zašto? Da, treba da ti se kaže, jer veoma brzo ćeš znati i sam: stajati poput boga iznad svojih drugova pilota - nema slave u tome. Samo neprekidni izazov nadmenosti. A nadmenost nas ponižava, zar ne? Čitavog života, zavaravao sam sebe da... ali sada, nakon svega, došlo je do određenog - teško je koristiti tu reč - prosvetljenja. Da, nadmenost je najgori prestup. I zbog toga sam glasao za tvoje vođstvo. To je moja osveta."
<BR>&nbsp;&nbsp;&nbsp;&nbsp;&nbsp;Na taj način, daleko nad hidrogenskom bombom šafranove boje koja je bila Pilotova zvezda, postao sam Lord Pilot našeg Reda. To je trebalo da bude srećan trenutak, trenutak pun ponosa i razdraganosti, najveći trenutak moga života. Ali bio je to gorak trenutak, gorak poput srčike ploda ju. Bio sam, najzad, zaista Lord Pilot, ali Barda više nije bilo, a ja sam morao da održim neka obećanja.
<BR>
<BR>&nbsp;&nbsp;&nbsp;&nbsp;&nbsp;Vratio sam se u Nikadiju drugog dana duboke zime godine 2934. Prošlo je skoro godinu dana od mog bekstva iz Vremečuvarove ćelije. U srcu, mora da sam ostario deset godina; osećao sam se starije, produbljen svojim prekršajima, izmenjen. Napola sam očekivao da se i Grad isto tako izmenio. Ali on me je pozdravio onim istim večnim, hladnim licem kakvo sam oduvek poznavao. Bilo je to lice kamena smrznutog snežnim kovitlacima, belo, ledeno lice prekriveno venama crvenih i ljubičastih ulica. Te godine je bilo hladno, čak su i istoričari priznavali da je hladno. Neki od njih u šali su je nazvalil godinom mrtvih jer - govorili su - mrtvi dani duboke zime počeli su tako rano. Ali svi smo znali njihov pravi razlog: na šestodan, Pilotska škola planirala je da ukleše imena izginulih i nestalih pilota na grob Izgubljenog pilota koji je stajao podno padina Atakela u blizini onog dražesnog granitnog ispusta poznatog kao Naša kamenita dama.
<BR>&nbsp;&nbsp;&nbsp;&nbsp;&nbsp;Jedna stvar u Gradu ipak se promenila. Vremečuvar više nije bio na čelu svih. Dok smo mi piloti vojevali svoju bitku oko Perdido Luca, lordovi našeg Reda vodili su drugu vrstu bitke među hladnim kulama i hodnicima Akademije. Nikolos Stariji konačno je ubedio savet lordova da postavi ograničenja Vremečuvarovim moćima. Kako su dani prolazili, lordovi su menjali neke od najstarijih kanona našeg Reda. Kada je nekih trideset dana pre mog povratka zamenjen sedmi kanon, Vremečuvar mora da je pogodio da bi uskoro mogao i sam biti zamenjen. Lordovi su prekršili tradiciju staru milenijumima. Odlučili su da Lord Reda može da se povuče za života, štaviše da svaki lord, čak i najniži lord fantast, može da postane Lord Reda. Bilo je i drugih promena. Na primer: Vremečuvar više nije smeo da zabrani nekom pilotu da leti, niti da oduzme čin nekom majstoru; ni Vremečuvar - niti ijedan drugi Lord Reda - više nikada nije smeo da drži vojsku robota stražara.
<BR>&nbsp;&nbsp;&nbsp;&nbsp;&nbsp;Kada smo mi preživeli piloti spustili naše brodove u Pećine svetlosnih brdova, čitava Akademija (i mnogi inostranci i tuđinci) pojavi se da nam poželi dobrodošlicu. Održana je parada kao da je dan festivala; rogovi su svirali, pili su se ledovino i kvas, a trake od gosvile lepršale su na vetru. Otcepljeni profesionalci iz dubinskog broda vratili su se sa nama i smesta otklizali da zaleče rane našem Redu. Izdržali smo nekoliko divljih, napetih dana dok su razne škole održavale zborove. Stari suparnici i protivnici još su rogoborili po utrobi nekih profesija, naročito među eshatolozima i mehaničarima. Ali kada su profesionalci i akademici saznali za sudbinu Perdido Luca, bili su prestravljeni. A kada su se još novosti o Perdido Luc proširile, ispunio ih je najčistiji užas. Sklopili su mir među sobom. Složili su se da se održi zasedanje Saveta lordova, da se proglasi novi 'red za Red', kako se šalio istoričar Burgos Horša. Zapravo, Vremečuvar se kockao kada je poslao Solija da zarobi ili pobije otcepljene pilote, i izgubio. Umesto da dobije u vremenu, kako bi pridobio ostale lordove, otuđio ih je. Nikolos Stariji zatražio je da se sprovede istraga povodom pokušaja ubistva Solija i razloga koji su doveli do rata pilota, a zatim je zatražio i povlačenje Vremečuvara.
<BR>&nbsp;&nbsp;&nbsp;&nbsp;&nbsp;Kada je svanuo desetodan, vedar i vrlo hladan, čak i najsvadljiviji i najzagriženiji majstori i lordovi shvatili su da su velike promene neizbežne. Mi lordovi (a meni je bilo neobično da uključim i sebe među njih) okupilil smo se u pilotskoj školi, stamenoj, četvrtastoj zgradi dignutoj od ploča belozrnog granita. Iz daljine je izgledala kao svetlucava bela kutija pažljivo odložena na plave i bele pregibe zemlje podno Vilinskih vrtova, gotovo kao ogromna, četvrtasta snežna kućica. A u njoj je i bilo hladno kao u snežnoj kućici. Lordovi Reda okupili su se u svečanoj dvorani punoj promaje, pa smo se tu tresli u svojim zvaničnim odorama. Lord Kolenija sa svojim licem u obliku meseca, lord Nikolos, Lord Akašik i Lord Ketik - svi lordovi bili su tu osim Lorda Časologa. Sedeli smo za hladnim stolom lišenim svih detalja i ukrasa. Neobično je kako u odnosima ljudskih bića veliku ulogu mogu da igraju klima i neudobnost. Ispijali smo šoljice kafe koja se pušila i trljali šake da se zagrejemo. Donelil smo brz, hladan zaključak. Odlučili smo da Vremečuvar više ne može da bude Vremečuvar. Za izvesno vreme, neće biti Lorda Reda. A zatim smo zaključili zasedanje i izišli na ulicu da majstorima, pomoćnicima i iskušenicima saopštimo vesti.
<BR>&nbsp;&nbsp;&nbsp;&nbsp;&nbsp;Lord Harša me srete na klizavim stepenicama Pilotske škole. Obazrevši se levo i desno na ostale lordove i profesionalce, on nakloni glavu i reče: "Čestitam, Malori, uvek sam očekivao da ćeš učiniti velike stvari." A onda mi postavi pitanje za koje su, nesumnjivo, svi bili posebno zainteresovani. "Ko će saopštiti Vremečuvaru? Ja ne bih voleo da se nađem tamo kada mu bude saopšteno."
<BR>&nbsp;&nbsp;&nbsp;&nbsp;&nbsp;"Ja ću mu saopštiti", rekoh mirno. "Ali bilo bi bolje da lordovi budu prisutni kada mu kažem."
<BR>&nbsp;&nbsp;&nbsp;&nbsp;&nbsp;"A sada, Malori", nastavi lord Harša dok je čeprkao led iz dlačica u svom nosu. (Bio je to onaj isti Burgos Harša koji je pre pet godina upravljao zloglasnom pilotskom trkom, majčin prijatelj. Bio je postavljen za Lorda Istoričara kada se stari Tutu Li, koji je uvek bio jedan od najvernijih Vremečuvarovih sledbenika, okliznuo na ledu, razbio lobanju i umro.) "Ali, Malori, zar samo zbog toga što je Vremečuvar tako mučno postupio što te je držao zatvorenog - da, da, mučno, ali bila su to rđava vremena, sećaš li se? Kakav izbor je i..."
<BR>&nbsp;&nbsp;&nbsp;&nbsp;&nbsp;"Vremečuvaru mora biti saopšteno", rekoh odlučno.
<BR>&nbsp;&nbsp;&nbsp;&nbsp;&nbsp;Sledećeg dana neki lordovi skupili su se na vrhu Vremečuvarove Kule. Drugi istaknuti piloti i profesionalci bili su pozvani da prisustvuju formalnoj ceremoniji kojom bismo 'počastovavali' Vremečuvara, zahvalivši mu na mnogim godinama službe. Zonderval i Soli došli su na moju molbu. Nisam očekivao da će Soli želeti da trpi to konačno poniženje, ali me je iznenadio i izjavio da će prisustvovati. Još jedno iznenađenje me je čekalo kada sam sankama stigao pred zasvođena ulazna vrata. Moja majka dokliza iz gomile radoznalih profesionalaca koji su kružili oko Kule i uputi se pravo prema meni.
<BR>&nbsp;&nbsp;&nbsp;&nbsp;&nbsp;"Lorde Pilote", obrati mi se ona i dodirnu mi kosu tamo gde mi Seifov kamen zdrobio glavu. "Sine moj, stvorili smo od tebe Lorda Pilota."
<BR>&nbsp;&nbsp;&nbsp;&nbsp;&nbsp;"Majko, još si živa!"
<BR>&nbsp;&nbsp;&nbsp;&nbsp;&nbsp;Vrata Kule su bila otvorena. Li Toš i Rodrigo Diaz, Lord Mehaničar, stajali su podno vratnica i čekali. Bio je sumrak, i stotine naše braće i sestara nanizalo se pod mnogobrojnim loptama hladnog plamena na klizoulici. Njihova krzna - bilo je gotovo suviše mračno da bi se razaznale boje - lepršala su na vetru. Svi su, činilo se, gledali u mene.
<BR>&nbsp;&nbsp;&nbsp;&nbsp;&nbsp;"Plašio sam se da si ubijena", dodadoh.
<BR>&nbsp;&nbsp;&nbsp;&nbsp;&nbsp;"Zar te nisam učila? Da brineš o problemima o kojima treba brinuti? Nema potrebe da se brineš."
<BR>&nbsp;&nbsp;&nbsp;&nbsp;&nbsp;Ali ja sam se mnogo brinuo; užasno sam se brinuo. Čitao sam lice svoje majke, u potrazi za znacima straha, brige. Ali tamo nije bilo straha. Na neki način, žena koja se oslonila o moje rame u potrazi za osloncem dok je skidala klizaljke nije bila moja majka; na neki način, moja majka je poginula onog dana kada se prvi put srela sa pesnikom-bojovnikom.
<BR>&nbsp;&nbsp;&nbsp;&nbsp;&nbsp;"Hoćeš li u Kulu sa mnom?" upitah je.
<BR>&nbsp;&nbsp;&nbsp;&nbsp;&nbsp;"Naravno da hoću", uzvrati ona. Nasmešila se smirenim osmehom. Sa njenog lica nestali su nervozni tikovi koji su je uvek opsedali. A umesto njih, ništa. "Nisam li se čitavog života pripremala za ovaj trenutak?"
<BR>&nbsp;&nbsp;&nbsp;&nbsp;&nbsp;Zaista, pripremila se i previše dobro. Kasnije tog dana, čuo sam glasine da je moja majka provela poslednjih godinu dana u pokušajima da ubedi neke lordove da Vremečuvar mora biti svrgnut. Ubeđivala ih je tako što im je pretila smrću. Mnogi su verovali da slučajni pad starog Tutua na ledu u stvari nije bio slučajan. Na kraju krajeva, Burgos Harša bio je prijatelj moje majke, a sada je bio Lord Istoričar. Ali kako sam mogao da okrivim svoju majku da je ubica? Deo njenog mozga - možda čitav mozak, od hipofize do kore - bio je mimikriran. Bio sam siguran u to. I prema tome, ona nije bila moja majka. Govorio sam to sebi ponovo i ponovo: ona nije moja majka.
<BR>&nbsp;&nbsp;&nbsp;&nbsp;&nbsp;Soli potom stiže, i na sebi nije nosio ništa izuzev formalne crne odore. Kada ga Salmalin upita da li je zaboravio svoju bundu, Soli odbi led sa klizaljki i reče: "Moje telo mora se privići na hladnoću." Za njega je predstavljalo pravi napor da ne pogleda ni u moju majku ni u mene. Okrenuo se samo da pozdravi Lorda Mehaničara i druge stare prijatelje.
<BR>&nbsp;&nbsp;&nbsp;&nbsp;&nbsp;Bila je plavetna hladnoća, drhtava hladnoća, previše velika hladnoća da bismo tu stajali i pričali, i zato smo pošli na vrh Kule. Vremečuvar nas je primio uz dostojanstveni naklon glavom i ponudio nas da stanemo kraj zakrivljenih staklenih ploča južnih prozora. Bio sam stisnut između svoje majke i Knuta Osena Oslobođenog, Lorda Eshatologa. Bilo nas je dvanaestoro lordova i majstora i gledali smo Vremečuvara, koji je koracima premeravao bela krzna na središtu sobe dok je gledao u nas.
<BR>&nbsp;&nbsp;&nbsp;&nbsp;&nbsp;"Tako."
<BR>&nbsp;&nbsp;&nbsp;&nbsp;&nbsp;Vremečuvar, u svojoj širokoj, crvenoj odori, delovao je mršavo i nemirno poput izgladnelog vuka. Njegova seda kosa nije bila onako gusta kakvom sam je upamtio. Pod kožom njeovog vrata, mišići su mu poigravali kao strune na harfi. Na njegovom licu, sa svim oštrim uglovima i mrgođenjem, nešto se ipak, iako jedva primetno, izmenilo. Možda su to bile oči, ti sjajni komadi crnog mermera koji su kolutali levo-desno dok nas je prkosno gledao. Oči su mu bile gladne, bezdušne i mirne. Trebalo je da mi to odmah bude sumnjivo. Nisam mogao da mu čitam oči, niti sam mogao da mu čitam ijednu crtu lica. Da budem precizan, bilo je znakova u odmerenom načinu na koji je zarežao svoj pozdrav, a bilo ih je i u njegovim brzim pogledima kroz staklo prema ravnicama Šupljih polja koja su svetlucala u daljini. Ali ja nisam umeo da protumačim te znakove. Bio je uništen čovek, podsetio sam sebe, a u uništenim ljudima će proraditi novi, očajnički programi. Verovatno mu je krv pevala od nepente ili nekog drugog sredstva za izazivanje euforije. Gledao sam ga pažljivo, kao što Devaki posmatraju tuljanovu akliju. Ćutke sam se zakleo da sve dok sam u Kuli neću skidati oči sa njega.
<BR>&nbsp;&nbsp;&nbsp;&nbsp;&nbsp;Stajao je pored jednog od svojih pradedovskih satova dok je naizmenično gledao u drmusavi stomak Nikolosa Starijeg i mrgodno se smešio Soliju. Bronzano klatno sata klatilo se napred nazad, i ja sam čuo otkucaje. Slušao sam kuckanje čelika i drveta, pulsiranje, odzvanjanje i pištanje satova po sobi. Srce mi je tuklo poput doboša kada su se Vremečuvareve oči upile u moje i kada je upitao: "Čuješ li otkucavanje, Malori, moj hrabri, budalasti Lorde Pilote?"
<BR>&nbsp;&nbsp;&nbsp;&nbsp;&nbsp;Ne čekajući na odgovor, kročio je do fravašijevskog letostakla koje je svetlucalo u jednom od satova. Naglo nam se okrenuo i obratio nam se svima odjednom: "Moji lordovi i majstori", započe on. Naglasio je reč 'moji', kao da i dalje moramo da se pokoravamo njegovoj volji, kao da je još Lord Reda. "Dakle, vreme je? Došli ste da mi kažete da je moje vreme isteklo?"
<BR>&nbsp;&nbsp;&nbsp;&nbsp;&nbsp;Nikolos iskrivi svoje blago, inteligentno lice kao da mu je neko upravo zabio oštricu klizaljke u cevanicu. Pogledao me je, ćutke me preklinjući da kažem nešto. Kročio sam napred i udahnuo. "Odluka je Saveta lordova", rekoh, "da će ti biti oprošteno za zločine. Nećeš biti proteran. Predaj pečat Reda i biće ti dopušteno da ostaneš u Kuli."
<BR>&nbsp;&nbsp;&nbsp;&nbsp;&nbsp;"Vi ćete oprostiti meni?"
<BR>&nbsp;&nbsp;&nbsp;&nbsp;&nbsp;Želeo sam da mu kažem da bih mu sve oprostio zbot toga što mi je jednom spasao život i oblikovao sudbinu kada mi je dao knjigu pesama. Deo mene - detinjasti iskušenik koga je nekada učio veštini rvanja - još je osećao strahopoštovanje pred njim. "Zaboravićemo da su Bardo i osamdeset pilota mrtvi zbog tebe."
<BR>&nbsp;&nbsp;&nbsp;&nbsp;&nbsp;"Pompezni, mladi pilote! Šta ti znaš o mojim zločinima? Šta ti znaš o bilo čemu?"
<BR>&nbsp;&nbsp;&nbsp;&nbsp;&nbsp;"Predaj pečat", ponovih odlučno. Iza mene Burgos Harša i lord Parsons promumlaše da Vremečuvar treba da preda pečat formalno, bez odugovlačenja. Pogledah preko sobe prema pečatu Reda koji je stajao i kucao na svom uglačanom postolju. Čak i sa trideset stopa, mogao sam da osetim gorki, sveži premaz ju-ulja po drvetu.
<BR>&nbsp;&nbsp;&nbsp;&nbsp;&nbsp;"Ringes zahteva pečat Reda", reče on. "I ako mu ga dam, šta onda? Vi, lordovi, mislite da promenite Red! Ha, a kako mislite to da učinite?" Glas mu se spusti do treperenja gonga. "Dakle, video sam poprilično promena tokom svog života, ali čovek uvek ostaje isti."
<BR>&nbsp;&nbsp;&nbsp;&nbsp;&nbsp;Pomislih na božansko seme unutar moje glave, na veliku teoremu druge stvari i rekoh: "Ne, ne uvek isti."
<BR>&nbsp;&nbsp;&nbsp;&nbsp;&nbsp;"Čovek i njegovi zločini."
<BR>&nbsp;&nbsp;&nbsp;&nbsp;&nbsp;Pustih da mi njegove reči odzvanjanju od uva do uva. Način na koji je rekao 'zločini' bio je znak. Sećanje poče da se obrazuje i u meni se javi uporni utisak da treba da znam na kakve zločine tačno misli.
<BR>&nbsp;&nbsp;&nbsp;&nbsp;&nbsp;Vremečuvarove oči lutale su po nama, zadržavši se na trenutak duže na Soliju. "Dakle, Malori, ukoliko više ne treba da budem Vremečuvar, ko će obavljati te teške poslove?"
<BR>&nbsp;&nbsp;&nbsp;&nbsp;&nbsp;"Ko će ubijati, da li si na to mislio?"
<BR>&nbsp;&nbsp;&nbsp;&nbsp;&nbsp;"Jesam li to ja", upitao me on, "pokušao da ubijem Solija?"
<BR>&nbsp;&nbsp;&nbsp;&nbsp;&nbsp;Bilo je još znakova u suglasnicima reči 'ubijam' i ja iznenada shvatih. "Da", odgovorih odlučno, "prvi put je Soli bio zamalo ubijen - to je bio tvoj zločin, koliko vidim." Okrenuo sam se Soliju, koji je kroz prozor zurio u svetla Grada. Najzad uhvatih njegov pogled i objasnih: "Vremečuvar je pokušao da te ubije onog dana kada se održavala trka pilota."
<BR>&nbsp;&nbsp;&nbsp;&nbsp;&nbsp;"Da li je to istina?" upita Soli. Stajao je miran poput lovca, pogleda upravljenog na Vremečuvara. Iako se pretvarao da je hladan i nezainteresovan, čak i ketik pripravnik mogao je videti da je besan. "Zašto si to učinio?"
<BR>&nbsp;&nbsp;&nbsp;&nbsp;&nbsp;Moja majka ga uhvati za lakat i reče: "Dovoljno sam dugo živela. Da vidiš da sam nevina. Sada je prekasno."
<BR>&nbsp;&nbsp;&nbsp;&nbsp;&nbsp;Soli, međutim, istrgnu ruku i obrecnu se: "Da, nevina si u pogledu tvog pokušaja ubistva."
<BR>&nbsp;&nbsp;&nbsp;&nbsp;&nbsp;"Dakle, istina je", priznade Vremečuvar. "Prekasno je."
<BR>&nbsp;&nbsp;&nbsp;&nbsp;&nbsp;"Zašto si želeo da me ubiješ?" upitao ga Soli.
<BR>&nbsp;&nbsp;&nbsp;&nbsp;&nbsp;Protrljah nos i još jednom se oglasih: "Pričaj nam o Entitetu? Zbog čega bi bogovi želeli da upozore čoveka na nju?"
<BR>&nbsp;&nbsp;&nbsp;&nbsp;&nbsp;"Da li je to istina?" upita ponovo Soli.
<BR>&nbsp;&nbsp;&nbsp;&nbsp;&nbsp;Vremečuvar se iznenada okrete, a njegove reči ošinuše Solija kao bič. "Naravno da je istina! Reći ću to sada kao što sam rekao i ranije: pišam se ja na Jeldre i njihove proklete tajne! Kada si se vratio iz središta, sa svim tim svojim prokletim pričama o Starijim Edama - prisilio si me da sazovem potragu. Postoje neke stvari koje ne treba da znamo, ali ti nisi hteo da me slušaš." On zakorači bliže Soliju. "Zbog čega nisi želeo da me slušaš Leopolde? Tako je, opet tvoj prokleti ponos. Kako si samo pričao o tom tvom prokletom otkriću, pričao i pio svoj prljavi skoč u svom prokletom baru! Naterao si svakog iskušenika u gradu da sanja o tvojim Jeldrama i njihovim Edama. Zatražio sam od tebe da ćutiš o tome. Rekao sam ti; upozorio sam te, ali ti nisi hteo da slušaš. Morao si da se raspravljaš sa mnom. 'Istina je istina', rekao si mi. Dakle, prokleta neka je tvoja istina Leopolde, zbog čega nisi želeo da slušaš?"
<BR>&nbsp;&nbsp;&nbsp;&nbsp;&nbsp;"Da, istina je", odvrati Soli podrugljivo. "Pokušao si da me ubiješ zato što nisam hteo da slušam."
<BR>&nbsp;&nbsp;&nbsp;&nbsp;&nbsp;"A šta je to što čovek ne treba da zna?" upitah Vremečuvara. "Reci mi, moram da znam."
<BR>&nbsp;&nbsp;&nbsp;&nbsp;&nbsp;Soli tresnu pesnicom u crnoj rukavici o svoj otvoreni dlan, nakloni se Vremečuvaru i upita: "Ko treba sada da sudi tebi? Da, ko da sudi sudiji? Ti i ja, dugo smo se preganjali, zar ne? Ali sada je gotovo. Vreme je da predaš pečat, zar ne?"
<BR>&nbsp;&nbsp;&nbsp;&nbsp;&nbsp;Vremečuvar baci pogled na jedan od svojih satova i blago se nasmeši. "Dakle, vreme je", reče on, pređe preko odaje i zaustavi se pred pečatom Reda. Potom spusti obe šake na čelično kućište sata.
<BR>&nbsp;&nbsp;&nbsp;&nbsp;&nbsp;Iza mene Nikolos promumla: "Pažljivo!" kada Burogos Harša žustro uvuče vazduh. Mnogi lordovi su se došaptavali; soba je šuštala od njihovog šaputanja.
<BR>&nbsp;&nbsp;&nbsp;&nbsp;&nbsp;Vremečuvar nam se približi držeći pečat uz svoje telo. Začuh njegovo ritmično kucanje. Iza staklenog prozora pečata videh plavu i belu sliku Stare Zemlje kako se okreće oko Sunca. Vremečuvar stade preda mnom, a kucanje postade glasnije. Napola sam očekivao da je pečat lažan, a sat replika pretvoren u neku vrstu oružja. Plašio sam se da bi mogao da eksplodira.
<BR>&nbsp;&nbsp;&nbsp;&nbsp;&nbsp;"Kome da ga predam?" upita on. "Dakle, hoće li Lord Pilot da primi ovo?"
<BR>&nbsp;&nbsp;&nbsp;&nbsp;&nbsp;Morao sam da podsetim sebe da sam sada ja Lord Pilot. Raširio sam i pružio ruke. Dok mi je pružao pečat, kucanje postade još glasnije. Bio sam veoma svestan kucanja svakog sata u kuli.
<BR>&nbsp;&nbsp;&nbsp;&nbsp;&nbsp;"Pečat Reda", promrmlja Vremečuvar. Zastao je na trenutak, a zatim čvrsto stegao sat uz svoje grudi, kao Devaki majka kada doji bebu. Činilo se da nešto čeka. Gotovo sam mogao da ga čujem kako broji u sebi.
<BR>&nbsp;&nbsp;&nbsp;&nbsp;&nbsp;"Moji lordovi!" uzviknu on. "Kažete da moram da predam pečat Reda? Dakle, evo ga!"
<BR>&nbsp;&nbsp;&nbsp;&nbsp;&nbsp;"Malori!" vrisnu moja majka.
<BR>&nbsp;&nbsp;&nbsp;&nbsp;&nbsp;Moje oči su bile zakovane za Vremečuvara kada je ispustio pečat u moje ruke. Bio je teži nego što sam mislio. Gotovo sam ga ispustio.
<BR>&nbsp;&nbsp;&nbsp;&nbsp;&nbsp;"Ne pitaj za kim zvono zvoni", reče Vremečuvar, citirajući jednu od svojih zloglasnih pesama, "ono zvoni za tobom."
<BR>&nbsp;&nbsp;&nbsp;&nbsp;&nbsp;Pečat odzvoni jedan jedini put i zatim ućuta. Osetih onaj budalasti, iracionalni strah da sam nešto pogrešio, da sam ga možda dohvatio previše grubo i oštetio mu unutrašnji mehanizam. Protresoh pečat kraj uha. Ništa. Iznenada primetih da je Kula postala uznemirujuće tiha. Čuo sam kako mi kuca srce; osim disanja drugih lordova i majstora, to je bio jedini zvuk koji sam čuo. Svi satovi u sobi zaćutali su u istom trenutku. Kucanje je prestalo. Satovi sa klatnom su se umirili, bio-satovi uginuli, a kobaltni pesak iz peščanih satova je istekao.
<BR>&nbsp;&nbsp;&nbsp;&nbsp;&nbsp;"Vreme je", reče Vremečuvar. Uperio je iskrivljeni prst prema južnom prozoru iza nas i zarežao: "Gle!"
<BR>&nbsp;&nbsp;&nbsp;&nbsp;&nbsp;Nisam pogledao. To mi je, između ostalog, spaslo život. Ali Jonat Parsons, Nikolos Stariji i Burgos Harša - oni i mnogi drugi su pogledali kroz prozor. Burgos je kasnije govorio da je video zaslepljujući blesak i blistave oblake koji su pokuljali nad Šupljim poljima, ali to je bilo nemoguće. Međutim, svi smo osetili kako se Kula trese. Iz njenih temelja se probi tutnjava koja je podsećala na ledotres. Odjednom se svi krhki prozori Kule rasprštaše i krhotine popadaše unutra. Začuše se prasak i buka, padala je kiša stakla. Leteća parčad bila su svuda. Burgos i nekoliko ostalih vrisnuše: "Moje oči!" dok je Vremečuvar prekrio svoje veđe podlakticom. Osetio se vreli vetar dok je staklena oluja duvala odajom. Kada je udarni talas prošao, Vremečuvar skide ruku sa svojih očiju, a u ruci mu je bio nož. Bio je dugačak i srebrnast, poput staklenog sečiva. Najpre sam pomislio da i jeste staklo, tako hitro je njegov svetlucavi rub suknuo prema mome licu.
<BR>&nbsp;&nbsp;&nbsp;&nbsp;&nbsp;"Dakle, bila je prestara", reče Vremečuvar tajanstveno i pokrenu se prema meni, a bio je brz poput nekog pesnika-bojovnika. Ispustih pečat Reda. I ja sam se ubrzao. Dok je moj unutrašnji sat mahnito tukao, a vreme se usporavalo, počeo sam da skrajujem.
<BR>&nbsp;&nbsp;&nbsp;&nbsp;&nbsp;"Malori!" vrisnu moja majka.
<BR>&nbsp;&nbsp;&nbsp;&nbsp;&nbsp;Videh jasno buduće kretnje Vremečuvarevog tela i kako zamahuje prema mom stomaku. No, videh još jednu stvar. Videh svoju majku kako skače između nas. Gledao sam kako Vremečuvar raseca vunu podno njenih grudi i zabija sečivo do balčaka. Kada sam video tu budućnost, hitro sam se pokrenuo da bih se obezbedio da se nikada ne dogodi. Ali iako sam skrajovao, nisam bio pravi skrajer. Video sam budućnost nesavršeno. Do dana današnjeg vidim je nesavršeno. Pokušao sam da odbacim svoju majku u stranu, ali nisam predvideo sve. Pečat udari u krznenu prostirku i odbi se pod čudnim uglom. Jedva sam izbegao da se ne sapletem preko njega. Zbog toga sam je gurnuo napred, blago, a ne samo u stranu. Bacio sam je, zapravo, na Vremečuvarov nož. Kada se oštrica zarila u njena prsa, nasmešila se - možda je to u stvari bila grimasa agonije - i zabila svetlucavu iglu pesnika-bojovnika u Vremečuvarev vrat. Iza nas se zaoriše krici i vika. Smrtno hladni talasi vazduha sekli su kroz raznesene prozore u sobu. Soli, sa oblacima pare koji su izbijali sa njegovih isečenih, raskrvarenih usana, jurnu na Vremečuvara. Moja majka pade nazad na mene i ja je lagano spustih na meka krzna. Vremečuvar zamalo da se skljoka preko nas. Otrov igle sledio mu je nerve i on se sručio poput ledenog kipa; ostao je da leži mrtav na komadima stakla na podu.
<BR>&nbsp;&nbsp;&nbsp;&nbsp;&nbsp;"Gle!" povika neko. Ali ja nisam imao vremena da gledam, jer mi je mati na smrt kvarila dok je ležala u mom krilu. Njena vrela krv natapala je vunu na mojim butinama. Majka nije progovorila. Oči su joj bile otvorene; gledala je u mene. Videh da nije osećala strah od smrti. Možda su je programi pesnika-bojovnika tako vodili da je čak dočekala smrt dobrodošlicom. Pomislih da me je spasla ne iz ljubavi, već zato što je tražila trenutak mogućeg. Ne bi trebalo da joj budem više zahvalan nego nekom poslušnom robotu. Pa ipak sam joj bio zahvalan; dok je život isticao iz nje, njen suvi kašalj me je razdirao. Možda su svi sinovi tako programirani. Svetla arterijska krv izbi sa njenih usana, a ja sam želeo da verujem da umire kao moja majka, a ne kao pesnik-bojovnik. Potražih pogledom onu iskru čovečnosti koja, verujem, plamti u svakome od nas, večni plamen, blistavu tačku u vedroj noći.
<BR>&nbsp;&nbsp;&nbsp;&nbsp;&nbsp;"Vremečuvar je mrtav", obznani Soli. Stajao je iznad nas i držao se za ruku koja je krvarila. Parče stakle mu je iseklo prste. On baci pogled na telo Vremečuvara. "Nervni otrov pesnika-bojovnika, zar ne? Tvoja majka se razumela u te stvari." A zatim, spustivši pogled na nju, dodade žustro, rečima punim hitnje: "Ako požurimo, možda možemo da je odnesemo do kriologa pre nego što joj odumre mozak."
<BR>&nbsp;&nbsp;&nbsp;&nbsp;&nbsp;Prenerazilo me je da je to rekao. Nisam verovao da je sposoban za samilost ili praštanje. Shvatih da ga uopšte nisam poznavao. Proverih ima li bila u prsima moje majke, a onda joj zatvorih oči. "Ne", rekoh, "neće biti kriologa. Vidiš, ona je mrtva; umrla je u pravom trenutku."
<BR>&nbsp;&nbsp;&nbsp;&nbsp;&nbsp;Ustao sam i okrenuo se prema prozoru i tamo ugledah užasavajući prizor. Većina lordova je klečala ili ležala na podu, krvareći. Nikolos Stariji je trljao oči, besmisleno utrljavajući staklo u njih. Rasprskavajuće staklo iseklo je lice Burgosa Harše. Vrištao je i koprcao se na podu, dok je Mahavira Netis, čije je čvrsto, smeđe lice bilo posečeno i okrvavljeno, nagnut nad njim vadio najdužu parčad stakla. I to je bilo strašno, ali ne užasavajuće. "Gle!" povika neko i pokaza koz prozor. "Gle!" Pogledao sam i spazio užasavajući prizor. Nad Šupljim poljima uzdizao se oblak u obliku pečurke. Nikada ranije nisma video pečurku, ali sam vrlo dobro znao šta je to pečurka; sva ljudska bića su naučila da se oblaci ponekad dižu u obliku pečurki. Oblak je ključao, gotovo crn na pozadini plavog neba sumraka. Dizao se i komešao naviše, mračna planina u obliku pečurke koja se pridruživala krugu pravih planina oko Grada.
<BR>&nbsp;&nbsp;&nbsp;&nbsp;&nbsp;"To je atomska bomba, zar ne?" upita Soli pošto mi se pridružio kraj prozora. Video je ono što sam i ja video: sve kule u Poljima i mnoge zgrade u najjužnijim delovima grada bile su uništene, raznesene sve do kamenih temelja. "Kako to da smo još živi? Kako to da nije bio uništen čitav Grad? Nije moglo - ko je mogao da poveruje da je to atomska bomba?"
<BR>&nbsp;&nbsp;&nbsp;&nbsp;&nbsp;Ali to jeste bila atomska bomba. Nekako sam to znao, kao što je i Soli morao znati. Čule su se tutnjava i grmljavina, a oblak u obliku pečurke kao da je svetlucao. Preciznije, bila je to hidrogenska bomba, kao što sam kasnije saznao od lemilaca i mehaničara koji su ispitali istopljeni krater tamo gde su se nalazile Pećine svetlosnih brodova. Bila je to mala hidrogenska bomba sa laserskim upaljačem, stara bomba iz koje je iscureo najveći deo njenog deuterijuma tokom hiljada godina koje su prethodile njenoj eksploziji. Vatrena lopta jedva da se bila dovoljno vrela da razori Pećine. Zbog toga smo ostali živi. Zbog toga je čitav Grad bio živ, jer je to bila slaba, stara bomba, i eksplodirala je pod zemljom, u srcu Pećina. Ali to nisam znao dok sam gledao kako oblak u obliku pečurke raste nad južnim delom Grada. Pomislih na Vremečuvarove reči: "Dakle, bila je prestara", i znao sam samo da je pokušao da sve uništi atomskom bombom.
<BR>&nbsp;&nbsp;&nbsp;&nbsp;&nbsp;"Zašto?" upita Soli. "zašto je bio tako ogorčen?"
<BR>&nbsp;&nbsp;&nbsp;&nbsp;&nbsp;Sagnuh se da pomognem Mahaviri u vađenju komada stakla iz Burgosovog lica, ali sam mogao da učinim malo toga. Prišao sam Vremečuvaru. Mnogi lordovi - srećom, malo ih je bilo ozbiljno povređenih - okupili su se oko mene. Dodirnuh Vremečuvarevo lice, koje je bilo ukočeno i tvrdo od nervnog otrova. Rekoh im ono što mi je otkrila Kalinda Cvetna: "Star je", rekao sam, "a Horti Hostoh nije mu ime od rođenja. Bio je Vremečuvar dugo, dugo."
<BR>&nbsp;&nbsp;&nbsp;&nbsp;&nbsp;"Stotinama godina", reče Soli brzo.
<BR>&nbsp;&nbsp;&nbsp;&nbsp;&nbsp;"Ne, hiljadama godina", ispravih ga. "Ukoliko je Entitet u pravu, ovaj Vremečuvar je onaj isti Vremečuvar koji je osnovao Red. Bio je Vremečuvar 2934 godine."
<BR>&nbsp;&nbsp;&nbsp;&nbsp;&nbsp;"Rovan Madeus?" Dahnu Soli. "Kažeš da je to on? Bilo je osamnaest Lordova Časologa - bilo je lako upamtiti sva njihova imena. Tražiš li da poverujem da su svi bili lažni?"
<BR>&nbsp;&nbsp;&nbsp;&nbsp;&nbsp;"Zaista, lažni", potvrdih. "Vremečuvar je izmišljao istorije. Mora da je držao slel-klona. Sedamnaest puta je pustio da jedan od slel-klonova umre umesto njega. Sedamnaest puta je otišao do sekača da mu povrati mladalački izgled i da započne svoju karijeru iz početka. Ali osamnaestog puta neće biti." Ledeni vetar šibao je po sobi, donoseći sa sobom tužno zvonjenje zvona Starog Grada. Nisam ih čuo da zvone još iz doba dečaštva, kada je velika mećava zatrpala Grad i kada je umrlo hiljadu ljudi (većina od njih harijani). Pomislih na tužne, teške reči Entiteta i rekoh: "On je pisao istoriju. A ja verujem da je još stariji nego Red. Rovan Madeus je bilo samo jedno od njegovih imena."
<BR>&nbsp;&nbsp;&nbsp;&nbsp;&nbsp;"Nemoguće", reče Soli.
<BR>&nbsp;&nbsp;&nbsp;&nbsp;&nbsp;Duboko sam udahnuo vazduh. Bio sam pun užasa i nade. Bio sam veoma uzbuđen. "Soli, verujem da je on od loze Tomasa Rejna, pamtioca. Besmrtan je - bio je besmrtan. Ime mu je bilo Kelkemeš." Ustao sam i napola povikao: "Zar ne vidiš? Potraga, naša ekspedicija, sve je to bilo ni zbog čega. Vremečuvar, Kelkemeš, on je najstariji, tako prokleto star. Proputovali smo polovinu galaksije, noseći sa sobom svoja pitanja, a odgovor je sve vreme bio ovde."
<BR>&nbsp;&nbsp;&nbsp;&nbsp;&nbsp;Ali pokazalo se da odgovor - tajna života za kojom sam toliko dugo tragao - nije baš bio na dohvatu ruke. Tokom košmarnih dana koji su usledili, dana prekopavanja ruševina palih zgrada u potrazi za hiljadama zatrpanih leševa i slaganja tih leševa da bi bili sahranjeni, Lord Utiskivač, Nasar vi Džons, radio je na telu Vremečuvara. Nasar je bio čvornovata grdoba od čoveka, čovek rođen sa bolešću koštane srži, sa toliko obolelih kostiju i deformisanih mišića da je sekačima i razdvajačima bila potrebna sva dovitljivost da bi ga izvajali u iskrivljenu - ali blistavu - malu nakazu koja je pokušavala da dekodira Vremečuvarove tajne. Rekao sam mu: "Kao što si radio sa plazmom Alaloija, kao što si pokušao sa njom, pretraži njegovu DNK da bi našao otisak Jeldri."
<BR>&nbsp;&nbsp;&nbsp;&nbsp;&nbsp;Jedanaestog dana dao je svoje razočaravajuće i preneražavajuće saopštenje: Vremečuvarova DNK se nije razlikovala ni od moje, ni od DNK bilo kog drugog čoveka. (To jest, nijednog drugog čoveka koji se nije rodio sa oboljenjem srži.) A taj Vremečuvar nije bio pravi Vremečuvar.
<BR>&nbsp;&nbsp;&nbsp;&nbsp;&nbsp;"Bio je to slel-klon", objasnio je Nasar Savetu lordova dok smo sedeli okupljeni na vanrednom zasedanju. Svojim neuparenim očima - njegovo plavo oko bilo je veće od poluzatvorenog smeđeg oka - on me pogleda i zavrte čvornovatom glavom. "Dvojnik, lažnjak... robot, ako ti se dopada. Staze, izvini, Lorde Pilote, nervne staze bile su mu nagrižene utiskivanjem novih, robotskih programa. Dvojnik, to treba da znaš."
<BR>&nbsp;&nbsp;&nbsp;&nbsp;&nbsp;Još jedan slel-klon. Dvojnik, sa tim previše mirnim očima koje nisu bile Vremečuvarove - zašto to nisam odmah primetio? Bez sumnje je doveo svog slel-klona do zrelosti i programirao ga sa dovoljno svojih navika, govornih osobina i sećanja da može da nas prevari. Programirao ga je da ubija. Dakle, nisu bili uništeni svi Vremečuvarovi roboti. Ovaj poslednji robot, to mrgodno, zadihano ruglo od čoveka, živeo je dovoljno dugo da mi ubije majku, zamalo da izvede Vremečuvarevu osvetu.
<BR>&nbsp;&nbsp;&nbsp;&nbsp;&nbsp;"Gde je onda Vremečuvar?"
<BR>&nbsp;&nbsp;&nbsp;&nbsp;&nbsp;"Ko zna?"
<BR>&nbsp;&nbsp;&nbsp;&nbsp;&nbsp;Stegnuo sam pesnicu i lupio njome o sto. "Ako je to bio slel-klon", rekoh, "onda njegova DNK treba da bude identična Vremečuvarevoj."
<BR>&nbsp;&nbsp;&nbsp;&nbsp;&nbsp;"Ne, Lorde Pilote", odgovori Nasar, potvrdivši moje strahove, "ako je poruka Jeldri zaista utisnuta u Vremečuvarove hromozome, ukoliko je on to znao i želeo da zadrži tajnu, ukoliko je koristio usluge majstora razdvajača, mogao je da izmeni DNK slel-klona da bi izbacio Ede, to treba da znaš."
<BR>&nbsp;&nbsp;&nbsp;&nbsp;&nbsp;"Proklet bio!"
<BR>&nbsp;&nbsp;&nbsp;&nbsp;&nbsp;"Treba da znaš još nešto, a kao Lord Utiskivač ja sam onaj koji treba to da ti kaže. Ne verujem u tvoje Starije Ede. Malo njih veruje. Vremečuvar je napravio slel-klona da ubija mesto njega dok on beži iz Grada - a ne da sakrije tajnu koja ne postoji. Zaboravi Vremečuvara, lorde Ringesu. Nikada ga više nećeš videti."
<BR>&nbsp;&nbsp;&nbsp;&nbsp;&nbsp;Ali nisam mogao da zaboravim Vremečuvara. Još dok je Savet lordova pravio planove da sagradi novu Pećinu koja će udomiti nove svetlosne brodove što su se trenutno gradili (bomba je uništila sve svetlosne brodove, šatlove i prebacivače u Gradu) sve vreme sam mislio na njega. Entitet me nije lagao, govorio sam sebi. Zašto bi me lagala? Poruka Jeldri bila je skrivena u Vremečuvaru, gde god da se on nalazio. Ukoliko je pobegao među zvezde u svetlosnom brodu, tajna je sa njime pobegla među zvezde. Ukoliko se krio u Gradu, možda u nekoj nastambi hibakuša u Četvrti Inostranaca, onda se tamo krila i njegova tajna.
<BR>&nbsp;&nbsp;&nbsp;&nbsp;&nbsp;Kasnije tog dana sahranili smo šest hiljada dvesta šest ljudi na Bregu tuge podno Urkela. Činilo se da je najveći deo Grada bio rešio da otrpi hladnoću i da prisustvuje sahrani. Na širokoj, snegom prekrivenoj južnoj strani jame za sahranu prikupila se masa harijana, tuđinaca i inostranaca da bi odali poštu svojim mrtvima. (Većina žrtava, razume se, bili su časolozi, ketici, lemioci i raznorazni pripravnici koji su radili oko svetlosnih brodova. Nekolicina su bili piloti.) Preko puta njih, tamo gde su roboti kopanjem napravili usku zaravan pokraj okomitih, raskopanih zidova brega, bili su ljudi i žene našeg Reda. Stajali smo po profesijama, Red za Redom, nanizani na crnoj, smrznutoj zemlji. Mi piloti smo najbliže grobu. Bilo je premalo pilota. Mi - Zonderval, Salmalin, Li Toš i ostali preživeli sa Perdido Luca - činili smo tanku, crnu liniju koju su otpozadi pritisli eshatolozi u svojim plavim bundama, a iza njih i redovi mehaničara. Zbog toga što sam bio Lord Pilot, a Soli bivši lord, stajali smo zajedno na samom rubu grobnice. Tamo sam, dok je jama bila potapana i dok su ledene vode počele da se dižu iznad nagomilanih tela, saznao Vremečuvarovu sudbinu.
<BR>&nbsp;&nbsp;&nbsp;&nbsp;&nbsp;"Pobegao je iz Grada", rekao mi je Soli. Nosio je crnu bundu sa kapuljačom. Zabacio je kapuljaču da bih mogao bolje da čujem njegove reči nad hukom vetra. Kako je vatreno izgledao, sa tim kljunaškim nosem, izvajanim obrvama i užagrenim očima! Kako gnevno, kako željno osvete lice! "Noć pre atomske bombe, ukrao je pse za vuču i saonice iz psetarnice - to mi je rekao majstor psetar. Kao lopov u noći, pobegao je prema moru. Zašto, pilote? Da li je tražio smrt? Ili se nada da će poživeti, među Devakima ili u nekom drugom plamenu? Ili su osama i zaborav ono za čime traga? Da, osama, dok ne prođe nekih sto ili hiljadu godina, kada će se vratiti da ponovo postane Lord Časolog."
<BR>&nbsp;&nbsp;&nbsp;&nbsp;&nbsp;Oborih glavu i pogledah u četvrtastu jamu. Tražio sam svoju majku - rečeno mi je da je negde u gornjem sloju tela. Ali voda se brzo smrzavala i ja nisam mogao da je nađem.
<BR>&nbsp;&nbsp;&nbsp;&nbsp;&nbsp;"Ukoliko se vrati sto godina od danas", rekoh, "možda će se vratiti u mrtav grad." Pokazah neodređeno prema nebu u pravcu Abelijanovog zvezdanog jata, gde je eksplodirala Meripenova zvezda. "Supernova bi uskoro mogla da postigne ono što Vremečuvarova bomba nije."
<BR>&nbsp;&nbsp;&nbsp;&nbsp;&nbsp;Soli klimnu, a zatim tužno promrmlja: "Tvoja majka je trebalo da bude sahranjena u mauzoleju kantora. Na kraju krajeva, bila je kantor."
<BR>&nbsp;&nbsp;&nbsp;&nbsp;&nbsp;"Ne, bila je hibakuša. Razumeš, nije mogla da pomogne sebi. Neka bude sahranjena kao žrtva, što je i bila."
<BR>&nbsp;&nbsp;&nbsp;&nbsp;&nbsp;"Vremečuvar ju je ubio, zar ne? Njegov klon? Trebalo bi da želiš Vremečuvarovu smrt."
<BR>&nbsp;&nbsp;&nbsp;&nbsp;&nbsp;"Nadam se da će živeti", rekoh, pokušavajući da bar jednom u životu budem samilostan. "Ukoliko bude tako, i tajna će živeti sa njim."
<BR>&nbsp;&nbsp;&nbsp;&nbsp;&nbsp;Soli pognu glavu i neočekivano reče: "To je Vremečuvar ubio naš radio. Sada je sve jasno. Želeo je neuspeh naše ekspedicije, zar ne? Da, i prema tome on je ubio i Katarinu. Da smo mogli da se javimo Gradu pre nego... Ali ne, nismo imali radio i Katarina je mrtva."
<BR>&nbsp;&nbsp;&nbsp;&nbsp;&nbsp;"Voleo sam je, Soli. Oh, bože, voleo sam je!"
<BR>&nbsp;&nbsp;&nbsp;&nbsp;&nbsp;"Mrtvi", prošapta on. Nikada nisam video da neko izgleda toliko gorko. "Toliko njih."
<BR>&nbsp;&nbsp;&nbsp;&nbsp;&nbsp;Tada počeh otvoreno da žalim za svojom majkom, pa pokrih oči jer sam se stideo da me Soli vidi kako plačem."
<BR>&nbsp;&nbsp;&nbsp;&nbsp;&nbsp;"Za mene nije ostalo ništa u Nikadiji", reče mi Soli. "Ne, ništa, i prema tome moj zavet mora biti povučen. Vreme je da napustim Red."
<BR>&nbsp;&nbsp;&nbsp;&nbsp;&nbsp;"Kuda smeraš da odeš?" upitah ga. I pored stanja u kome sam se nalazio, želeo sam da znam njegove planove.
<BR>&nbsp;&nbsp;&nbsp;&nbsp;&nbsp;"Umoran sam od zvezda", odgovori on. "A i mrzim ovaj grad. Kod Kveja me čekaju sanke i psi. Otići ću na led, možda pored Kveitkela. Slediću Vremečuvara - ne bi trebalo da bude teško. Kada ga pronađem, probošću ga kopljem kao ribu. Zbog onoga što je učinio Redu." Mali grumen zemlje, pomeren njegovom čizmom, polete i pade u grobnicu. Udarivši u led, raspade se u parčiće. "Nikada se neću vratiti", dodade on.
<BR>&nbsp;&nbsp;&nbsp;&nbsp;&nbsp;"Ali Vremečuvarevo telo mora biti vraćeno."
<BR>&nbsp;&nbsp;&nbsp;&nbsp;&nbsp;"Ne, produžiću do Devakija. Možda će Juri poštovati svoju reč i ipak me dočekati sa dobrodošlicom."
<BR>&nbsp;&nbsp;&nbsp;&nbsp;&nbsp;"Ukoliko budeš živeo kao Devaki", rekoh mu, "neće biti sekača i ketika da ti vrate mladost. Na kraju ćeš umreti."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Zatim mu se čitavo telo ukoči. Micao je usnama na hladnoći, pokušavaju da kaže nešto. Najzad je istisnuo reči. "Trebalo bi da pođeš sa mnom", prošapta on. Mora biti da je to bila najteža stvar koju je ikada rekao. "Možemo uzeti dvoje sanki. Možeš doneti njegovo telo Lordu Utiskivaču. Imaćeš svoju tajnu, a ja ću imati... ono što ću imati."
<BR>&nbsp;&nbsp;&nbsp;&nbsp;&nbsp;Videh kako zuri iza Grada prema zapadu. Lice mu je bilo dugo i tamno u senci Brega tuge, ali videh nepogrešivi titraj poštovanja. Nije mrzeo Nikadiju; voleo ju je. Osećao se da ga od Reda i ovoga grada goni nesrećan skup okolnosti. Ukoliko je morao da pođe - pročitao sam u njegovim očima, a to mi je kasnije i rekao - želeo je da pošalje nazad ono što je smatrao poklonom. Možda će Lord Utiskivač uspeti da dekodira tajnu iz smrznutog tela Vremečuvara. Možda će tajna spasti čoveka pred Vildom i pred drugim opasnostima. Zbog toga što je voleo Red, i zbog toga što je voleo život više nego što je mrzeo mene, suspregao je svoj gnev i ogorčenost i rekao mi: "Vremečuvar ima prednost, ali nas dvojica još imamo alaloijevska tela. A dvojica mogu da putuju brže od jednog, kažu Devaki. Ulovićemo ga, zar ne? Tamo napolju..." On pokaza prema zapadu, tamo gde se morska obala iskrila podno glečera Atakela.
<BR>&nbsp;&nbsp;&nbsp;&nbsp;&nbsp;Bio mi je potreban samo trenutak da se odlučim. Kada su piloti i profesionalci pognuli svoje glave da izgovore rekvijem za mrtve, ja sam podigao svoju. Na zapadu ležao je otvoreni vazduh i tvrdi, beskrajni led.
<BR>&nbsp;&nbsp;&nbsp;&nbsp;&nbsp;"Poći ću s tobom", rekoh u vetar koji se usecao među nas. "Da nađemo Vremečuvara."
<BR>&nbsp;&nbsp;&nbsp;&nbsp;&nbsp;Sećanja na taj poslednji i najsvetliji od svih mojih pilotskih zaveta bio je ledeniji od vetra, koji je bio smrtno hladan, dovoljno hladan da otvrdne led grobnice u neprozirnu, plavkastobelu kriptu oko tela moje majke. Slušao sam kako vetar duva kroz Grad i preko milja pustog mora. Jednom, davno, zarekao sam se da ću tragati za mudrošću i istinom, makar ta potraga dovela do smrti i uništenja svega što sam voleo i smatrao dragim. Vrlo dobro, rekoh sebi, napolju na moru, unutar tela jednog starog, starog čoveka bila je mudrost. Tamo napolju ću najzad naći istinu.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
