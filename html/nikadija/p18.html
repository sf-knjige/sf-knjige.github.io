<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. TIHOVA VEZA
<P>&nbsp;&nbsp;&nbsp;&nbsp;&nbsp;Mozak nije računar; mozak je mozak.
<BR>
<BR>&nbsp;&nbsp;&nbsp;&nbsp;&nbsp;Izreka akašika
<BR>
<BR>&nbsp;&nbsp;&nbsp;&nbsp;&nbsp;Neki kažu da je Nikadija istinski Večni grad, grad koji nikada neće umreti. Već tri hiljade godina, ona stoji kao svedočanstvo čovekove sposobnosti da istraje. U njenim granitnim tornjevima i kulama, u blistavim kupolama, usplamtelim ulicama, u očima njenih pilota i inostranaca gori hladni plamen naše besmrtnosti, duša čovečanstva. Ne znam da li će trajati još trideset hiljada godina, kao što su prorekli skrajeri, ili još trideset miliona godina. Hoće li i planete trajati tako dugo? A zvezde? Kao dete tog grada, oduvek sam verovao da je njegova sudbina isprepletena sa sudbinom čovekovom. On je topološka veza ove sjajne galaksije, a takođe je i Grad svetlosti, kome će jednoga dana svi tragaoci doći. U njemu su pokopane tajne, pokopana čuda, mnoge lepote i slave. Nikadija je, verujem, večita, onako kako su i naši snovi večiti; trajaće onoliko koliko i bića koja su je izgradila.
<BR>&nbsp;&nbsp;&nbsp;&nbsp;&nbsp;Dakle, večna je, i prekrasna, i ovaploćuje samu čovekovu suštinu. Ali ne bih smeo da je opevam suviše snažno i predugo. Naša ljudska priroda je višeslojna. "Odista, čovek je zagađena reka", kako mi je jednom citirao Tranzistorski Entitet. A Nikadija, taj najsuštastveniji čovekov grad, takođe je višeslojna. U njoj žive najprefinjeniji matematičari, utiskivači i maštari, kako i ljudski talog autista, odabirača i genokradljivaca sa Jarkone. Najneobičnije nove sekte bez prestanka menjaju sastav gradskog stanovništva, ispunjavajući klizoulice zbunjenim (i zbunjujućim) svetom. Prelep je to grad - mislim da nikada neću preterati ponavljajući tu činjenicu - grad istine. Ali ona je i grad zagađen raznim politikama, spletkama i zaverama; često je nalik na živu, tako se iznenadno menja.
<BR>&nbsp;&nbsp;&nbsp;&nbsp;&nbsp;Osamnaestog dana lažne zime, godine 2933, vratio sam se ulicama i tornjevima svoga detinjstva. Grad je delovao jedva primetno izmenjen. Naravno, nikle su nove zgrade. U Zoološkom vrtu nalazio se ogromni, ljubičasti aerodrom nalik na balon, u kome je stanovalo izaslanstvo novih, krilatih vanzemaljaca po imenu Elidi. (Moram napomenuti da se upravo odvijala žestoka rasprava između eshatologa i drugih stručnjaka da li su ti sićušni Elidi istinski vanzemaljci, ili samo jedna od mnogobrojnih i neznanih vrsta ljudskih mutanata. Bilo je to vreme žestokih rasprava, kao što ću uskoro otkriti.) Savet Lordova, tih okorelih starica i staraca koji su upravljali našim Redom, napokon je odobrio i dao da se podigne nova kula, u slavu osnivanja stručnog reda maštara. Kula maštara stajala je među ostalim kulama Starog grada. Bila je to neobična zgrada široko razmahnutih lukova i čudnih uglova, zgrada koja deluje uznemirujuće. Njena opalna fasada kao da je hvatala i zadržavala, u razna doba dana, sve boje Grada. Kao i tvorevine samih maštara; što bi čovek duže nastojao da ureže u sećanje sliku kule, tim više bi se ona preobražavala i menjala. Takođe su se pojavile nove sekte, šunjajući se niz sporedne klizosokake. U blizini Rolovog Prstena, u Četvrti Inostranaca, video sam neuropevača s njegovim kortikalno usađenim biočipovima, kako samome sebi peva beskrajne pesme pune električnog zanosa. Zbog njega sam se osetio nekako nelagodno, valjda zato što je izgledao toliko srećan. Presreo me je, zgrabivši me za rukav kamelaike, i stao da tvrdi kako smo srodne duše, kao što to neuropevači uvek čine kad sretnu pilota. Nakon što sam mu objasnio da je nama, pilotima, zabranjeno da beskonačno budemo uključeni u računar svog broda (ili bilo koji drugi računar), izbegavao sam dalji dodir s njim, što je bila dužnost svakog pilota. A bilo je takođe starih sekti: Prijatelja božjih sa Simuma, i prastarih Magida koji su pevali svoje narativne pesme, nazivajući ih Prvom dijasporom, kao i uvek prisutnih autista, harijana, hibakuša i izbeglica sa zvezda u Vildu. Bilo je takođe isuviše mnogo pesnika-bojovnika - kako mi je odmah palo u oči. Naravno, već jedan pesnik-bojovnik je prekobrojan, ali u Ulici Deset hiljada barova, i svuda duž Puta, i po kafićima, klizalištima i trgovima, nabrojao sam ih desetak za svega jedno jedino popodne. Zašto je, pitao sam se, toliko mnogo opasnih pesnika-bojovnika u mome gradu?
<BR>&nbsp;&nbsp;&nbsp;&nbsp;&nbsp;Za mene je to bilo vreme mnogih pitanja i malobrojnih odgovora. Još na Agatangi majka mi je ispričala užasni kraj naše ekspedicije. Sećao sam se da mi je Soli otac. I još gorih stvari. Naravno, nijedno od nas dvoje nije moglo znati šta se dešavalo u Nikadiji tokom našeg dvogodišnjeg odsustvovanja. Odmah po povratku, zamolio sam Lorda Akašika da mi kaže šta ima novo, i bilo je i dobrih vesti, ne samo tragičnih: Bardo je bio živ! Kriolozi su ga otkravili, zacelili mu uništeno srce, i vratili ga u život. Sada je već bio otputovao negde u mnogostrukost, pilotirajući prvi put otkako je Vremečuvar oglasio potragu. Ali ostali nisu bili u životu. Klizao sam se niz uske klizosokake u gluvo doba noći i svuda sam viđao Šanidarovo bezubo lice kako mi se smeši iz mraka. Kad god sam mogao, izbegavao sam da se sretnem sa skrajerima. Dovoljno je bilo da ispred mene na ulici sevne neka bela odora ili krzno, pa da navrat-nanos uletim u neki čudni bar ili jazbinu maštara. Jednom prilikom, nabasao sam na prividno mrtvo telo jednog Skutarija u vreme mitarenja. Njegovi crveni, izuvijani mišići podsetili su me na mnoge stvari koje sam video kod Devakija. Sve me je podsećalo na ekspediciju. Nisam mogao da prestanem da mislim na Katarinu. Bio sam pun tužnih, sumanutih zamisli: vratiću se sam Devakijima i iskopaću Katarinino telo; potom ću je odneti na Agatangu i, kad je vrate u život, oženiću se njome i napustićemo Red, naći neku prekrasnu, nenaseljenu planetu i osnovati svoj vlastiti rod bića. U trezvenijim trenucima, bio sam spreman da priznam da je Katarinino telo sigurno već odavno istrulelo, ili da su ga pojeli medvedi; nije više postojalo. Bila je daleko van domašaja veštine oživljavanja Agatangijanaca, ili bilo kojih drugih bogova.
<BR>&nbsp;&nbsp;&nbsp;&nbsp;&nbsp;Pošto je u meni gorelo božansko seme s Agatange, pošto je u meni buktala vatra straha, otišao sam Lordu Akašiku i zamolio ga da napravi model moga mozga. Ali on mi nije mogao pomoći. (Nisu mogli ni ketici, holisti, a ni utiskivači, kojima sam se, takođe, obratio.) U svojim mračnim odajama, obloženim drvetom, Nikolos Stariji je prstima prebirao po naborima sala koji su mu visili sa sitnog lica, dok je drugom rukom spuštao nad moju glavu kacigu računara, koji koriste akašici. Napravio je grafički prikaz osnovnih struktura moga mozga, amigdale i cerebeluma, limbičkog sistema koji proizvodi strah i nabora parietalnog režnja. Napravio je grafički prikaz mog mozga od korteksa do korena, a zatim je izradio model sinapsi i temporalnih režnjeva.
<BR>&nbsp;&nbsp;&nbsp;&nbsp;&nbsp;"Pre svega, kao što i sam znaš, Malori, ne zaboravimo da je virus svojevremeno zamenio sve neurone u tvom mozgu. To je magija, naravno, i ne umem da je objasnim. Na primer, u centru ispod silvanske fisure - sve je novo. Tu se nalazi naš osećaj za vreme - u stvari, on je nigde i svuda, ali tu nastaje, razumeš?"
<BR>&nbsp;&nbsp;&nbsp;&nbsp;&nbsp;"Da sam razumeo sve što su mi Agatangijanci uradili, ne bih dolazio k tebi, Lorde Akašiče. Moj mozak, hologram, moja ličnost - da li su isti, ili su se promenuili? To hoću da znam."
<BR>&nbsp;&nbsp;&nbsp;&nbsp;&nbsp;"Kakvo čudo!" uskliknu on. Slegao je ramenima i povukao se za mlitavu ušnu školjku. "Eto, hologram jeste isti, da znaš. Mislim da je tako. Ne, ne, ne - nemoj se brinuti, i nemoj mi više dosađivati pitanjima. Vrati se ovamo desetog dana, i napravićemo novi grafički prikaz. Ne, neka to bude svakih pet dana - ovo je zaista retka prilika. Magija bogova! Šteta što ti ne možemo odvojiti glavu od tela, napraviti hranljivi rastvor, i izrađivati modele tvog mozga trenutak po trenutak - ne, ne, šalio sam se, ne gledaj me tako!
<BR>&nbsp;&nbsp;&nbsp;&nbsp;&nbsp;Ubrzo nakon svog povratka pokušao sam da stanem i pred Solija. Ali on, tašti Lord Pilot našeg Reda, moj teča, moj otac, odbio je da me primi. Želeo sam da mu uzmem ruku u svoju i proučim oblik njegovih dugih prstiju, da nađem rešenje jedne svoje intimne zagonetke. Naterao bih ga da zajedno pođemo utiskivaču, da utvrdi naš genotip. Govorio sam sebi da želim dokaze da mi je on zaista otac, ali u stvari, očajnički sam žudeo za ma kakvim pokazateljem da mu ja nisam sin. Najveći deo prepodneva proveo sam čekajući u njegovom predsoblju u kuli Danladi. Najzad je iz zasvođenog, bazaltnog dovratka izronio jedan visoki, bubuljičavi iskušenik i objasnio mi: "Lord Pilot radi na jednoj teoremi. Možda ste čuli za nju - zove se Hipoteza kontinuuma. Zakleo se da će ostati zatvoren i nikoga neće primati sve dok je ne dokaže."
<BR>&nbsp;&nbsp;&nbsp;&nbsp;&nbsp;Zabavljao me je iskušenikov grubi, oholi nastup. Soli je bio poznat po tome što je u svoju službu uvek uzimao ohole iskušenike. "Dobro, a koliko dugo već Lord Pilot radi na tome?"
<BR>&nbsp;&nbsp;&nbsp;&nbsp;&nbsp;"Sam je već skoro sve godine."
<BR>&nbsp;&nbsp;&nbsp;&nbsp;&nbsp;"Znači, Lord PIlot ne želi da me primi?"
<BR>&nbsp;&nbsp;&nbsp;&nbsp;&nbsp;"Ne želi nikoga da primi."
<BR>&nbsp;&nbsp;&nbsp;&nbsp;&nbsp;"Čak ni mene?"
<BR>&nbsp;&nbsp;&nbsp;&nbsp;&nbsp;"A ko ste vi?" oholo me upita on. "Desetine pilota, majstora pilota kao što ste vi, već je pokušavalo da ga poseti, čak i njegovi prijatelji, ali on želi da bude sam."
<BR>&nbsp;&nbsp;&nbsp;&nbsp;&nbsp;Bilo mi je drago što on, izgleda, nije znao da sam Solijev sin. Soli je, bez sumnje, hteo da sačuva tu tajnu. Iskušenik je počinjao da me nervira, i zato ustadoh i pogledah ga s visine. On porumene, a bubuljice mu postadoše još crvenije. Možda je već čuo da sam ubio čoveka; možda ga je samo zbunio osmeh na mom, još uvek, divljačkom licu, ili žestina u mojim očima, jer je odjednom postao učtiv.
<BR>&nbsp;&nbsp;&nbsp;&nbsp;&nbsp;"Oprostite, Majstore Malori", promuca on. "Ali Lord Pilot ni u kom slučaju neće hteti da vas primi. Promenio se od kako ga je Justina napustila, posle vaše, uh... ekspedicije. A vi ste Bardov prijatelj, a Bardo i Justina su, uh... prijatelji, i to svi znaju, mislim. Pa, čuli ste ogovaranja, zar ne, Majstore Pilote?"
<BR>&nbsp;&nbsp;&nbsp;&nbsp;&nbsp;Zaista, bejah čuo ogovaranja. Svi su govorili da je Justina napustila Solija zato što je on surov, težak čovek. Slomio joj je vilicu jednog dana, na ledu, kad se razbesneo. Da mu se osveti, tako se govorkalo, ona se zbližila s Bardom; šta više, počela je s njim da deli postelju. Neki čak tvrde da je počela da deli s Bardom kabinu njegovog broda bržeg od svetlosti, da su uzajamno otvarali svoje mozgove i puštali u njih jedno drugo, lebdeći zajedno, goli i srećni. Da li je to uopšte moglo da bude tačno? Zar su se njihova odvojena sebstva spajala sa neurologikama Blažene kurve! Zar su delili i taj prošireni mozak, rešavali iste teoreme, sagledavali mnogostrukost kroz isto unutrašnje oko, kroz iste misli? Iako nije bilo dokaza za tu zabranjenu telepatiju, bio je to skandal po naš Red. Mnogi od Justininih nekadašnjih prijatelja i prijateljica - odlični majstori piloti kao Tomot od Torskala, Lajonel Kilirand i Pilar Gaprindašvili - sada su govorili protiv nje, zahtevajući da je Vremečuvar kazni, ili da je čak protera iz Grada, i da kazni i Barda. Ostali su ostali verniji njima. Kristobol Hrabri je izjavio da će, ako Justina bude proterana, i on i njegovi prijatelji napustiti Red zajedno s njom. Možda će, rekao je, odleteti na Triju i pridružiti se trgovačkim pilotima; možda će naći neku novu planetu i sami osnovati svoj Red.
<BR>&nbsp;&nbsp;&nbsp;&nbsp;&nbsp;Naravno, ta podla ogovaranja brzo su stigla do ušiju Vremečuvara. Smesta je taj natmureni starac podsetio Barda na njegov zavet da će tražiti tajnu Jeldri i naredio mu da krene u mnogostrukost.
<BR>&nbsp;&nbsp;&nbsp;&nbsp;&nbsp;"Ali tvoj prijatelj će se vratiti", reče mi Vremečuvar jednog dana na vrhu svoje Kule. "Kao što si mi se i ti vratio. Sreća! Moja nesreća je što je Bardom ovladala njegova pohota. Ali zar ne vlada ona svima nama, a? Jesi li čuo šta se priča? Da, Grad se izmenio od one tvoje proklete ekspedicije. Neki moji piloti - neću im pominjati imena - pričaju da hoće da napuste Red. Da napuste, kažem! Ali ne, neće ga napustiti." On priđe stolici koja je stajala ispred prozora i ščepa njen izrezbareni naslon kao da ga nikad neće pustiti iz ruke. "Kada se Bardo vrati, razgovaraćeš s njim. Objasnićeš mu da ne priliči mom pilotu da vodi ljubav sa ženom Lorda Pilota. A sad mi pričaj o Agatangi. Sedi mirno! Kaži mi, kako to da mi se moj hrabri pilot vratio živ, umesto da padne u crnu rupu smrti?"
<BR>&nbsp;&nbsp;&nbsp;&nbsp;&nbsp;Kada se Bardo vratio, trinaest dana kasnije, obreo sam se pred najmučnijom promenom koja postoji: promenom na čoveku koji se, poput mene, vratio iz crne rupe smrti. Sreli smo se u Hofgartenu i pili skoč i pivo, kao što smo, pre četiri godine, činili u baru majstora pilota. Proveli smo nesrećno, mučno popodne, ispunjeno ljutitim rečima i ćutanjem neshvatanja. Zato što je toga dana započela moja velika promena, moram te čudesne događaje podrobno zabeležiti.
<BR>&nbsp;&nbsp;&nbsp;&nbsp;&nbsp;Čudno je već i to što sam tako malo do sada pominjao Hofgarten, jer on je, u izvesnom smislu, najznačajnije mesto u Gradu. Hofgarten, ogromni nadsvođeni krug kafana i barova, smešten je na okomitim stenama koje se nadnose nad more. Kafane su izgrađene u krug oko velike ledene ploče klizališta, i drže na sebi veličanstvenu kupolu od klarija, najveću, kako pričaju, u Civilizovanim svetovima. Svaka kafana - ili bar - ima dva velika prozora: konveksni, kroz koji se može posmatrati kako klizači prave krugove na ledenoj ploči, i konkavni, s pogledom na Stari grad i Četvrt Inostranaca, ili - zavisno od mesta koje zauzima data kafana u krugu - ledene vode Zaliva. Kafane su uvek pune inostranaca i vanzemaljaca koji se tu, u nezvaničnoj i opuštenoj atmosferi, susreću sa muškarcima i ženama našeg Reda. (I ponekad, nespretno naprave krug na ledu, vozeći se na klizaljkama.) To je veselo mesto, gde haikusti i mađioničari oduševljavaju ljude svojim otmenim predstavama. Ali kafane su takođe pretrpane i odabiračima, koji pokušavaju da ubede eshatologe u logiku svoje strategije gajenja novih živih bića, i pesnicama-bojovnicima, demokratima i trgovačkom elitom, i mnogim drugima koji spletkare, kuju zavere i prave planove. U kafani koja je bila najbliža ivici okomitih stena, zatekao sam Barda pognutog nad kriglom zapenjenog piva. "Alark Mandara mi je kazao da ću te ovde naći", rekoh mu.
<BR>&nbsp;&nbsp;&nbsp;&nbsp;&nbsp;"Malori! Znao sam da ne možeš ostati ubijen!" On skoči sa stolice, odgurnu jednog prikradača koji mu se našao na putu, i steže me u zagrljaj. "Malecki, malecki", uzvikivao je, lupajući me po leđima, suznih očiju. "Živi smo! Pobogu, jesmo!"
<BR>&nbsp;&nbsp;&nbsp;&nbsp;&nbsp;Privukao je gvozdeni stočić bliže spoljnjem prozoru, tako da smo mogli da se malo osamimo. Posedali smo na tvrde, gvozdene stolice. Posmatrao sam ga, sve vreme lupkajući vrhom čizme o crne i zlatne trouglove parketa.
<BR>&nbsp;&nbsp;&nbsp;&nbsp;&nbsp;"Pobogu, u šta to buljiš?"
<BR>&nbsp;&nbsp;&nbsp;&nbsp;&nbsp;Bardo, moja velika, snažna planina od prijatelja, beše se izmenio. Više nije ličio na Alaloija. Otišao je sekaču koji mu je vratio pređašnji izgled - gotovo da jeste. Sada je izgledao kao da je obrijao gustu, crnu bradu i da nema više otromboljeno salo na obrazima. Bez brade je izgledao mlađi; takođe, izgledao je ljut, bled i omršaveo, kao veliki beli medved na kraju duboke zime. Preterano, preterano omršaveo.
<BR>&nbsp;&nbsp;&nbsp;&nbsp;&nbsp;"Ah, vidiš, istina je to što kažu - Bardo se ne oseća dobro. Je li tako? Ne, ne osećam se dobro. Dobro. Piću pivo i puniću stomak mekim odrescima, i opet ću se dobro osećati." Govoreći to, on iskapi svoju kriglu i naruči veliku činiju mesa i kafira i hleba s maslacem. Dok je punio usta, nervozno je bacao poglede na mene, kao da krije neku tajnu.
<BR>&nbsp;&nbsp;&nbsp;&nbsp;&nbsp;"Nedostajao si mi", rekoh mu.
<BR>&nbsp;&nbsp;&nbsp;&nbsp;&nbsp;Kafana je bila zagušljiva od mnoštva ljudi; bila je i bučna, ispunjena dimovima tulaša i duvana. Sto je bio pretrpan prljavim tanjirima i kriglama okorelim od ukiseljenih ostataka piva. Očigledno, Bardo je već duže vreme boravio ovde, možda čitav dan, jedući i pijući.
<BR>&nbsp;&nbsp;&nbsp;&nbsp;&nbsp;"Dve godine te nije bilo", reče on. "Najteže dve godine u mom životu. Mislio sam da si mrtav. Oh, šta li sam sve propatio zbog tebe i tvoje proklete ekspedicije!"
<BR>&nbsp;&nbsp;&nbsp;&nbsp;&nbsp;Iskušenik koji je imao zadovoljstvo da nas služi, plahi dečak sa ogromnim, preosetljivim smeđim očima, prinese mi lonče kafe i usu mirišljavu tečnost u veliku, plavu šolju. Otpio sam malo kafe - bila je to kafa iz Letosveta, gusta, aromatična, ukusna kafa - i zamolio Barda da mi ispriča šta se dogodilo. Dok je brisao mrve sa svojih preterano crvenih usana, tužno me je pogledao i poverio mi svoju najveću strepnju. Prstom se kucnuo po glavi, rekavši: "Kao pilot, upropašćen sam. Najbolji plod ovog prezrelog mozga - eto, njega sam ubrao i pojeo i ispljunuo koštice. Moja otkrića, moja nadahnuća, trenuci genijalnosti - nikad se više neće vratiti. Užasno je to, prijatelju moj. Kad znaš da je najbolje prošlo, i da dani koji su nam preostali vode samo u opadanje i trulež."
<BR>&nbsp;&nbsp;&nbsp;&nbsp;&nbsp;On dozva momka i naruči još jedno pivo. Dok se kafana polako još više punila, on protrlja čelo i upilji se u mene. "Nisam to više ja, zar ne vidiš? Posle tvoje proklete ekspedicije - znaš li da je svi zovu Malorijevom ludorijom? - nakon što smo se vratili u Grad, kad su me kriolozi otkravili i sekači mi zacelili srce... pa, eto, pobogu, suviše su dugo čekali! Mozak mi je istrulio. Previše moždanih ćelija je izumrlo i raspalo se, ne valja. Nisam više onaj pilot koji sam bio. Nestalo je, malecki. Teoreme, asocijacije, lepota - sve je to nestalo. Pokušao sam da se suočim sa mnogostrukošću, ali ne mogu. Oglupavio sam."
<BR>&nbsp;&nbsp;&nbsp;&nbsp;&nbsp;Naručih čašicu viskija - Bardo je izabrao jednu od svega nekoliko kafana u Hofgartenu koje služe viski - i iskapih je. Zatim još jednu, pa još jednu. Odjednom više nisam želeo da slušam njegovo pričanje, tu samosažaljivu kuknjavu. Pio sam brzo, ne bih li svoje moždane ćelije omamio i zaglupio, ali skoč kao da nije delovao. Možda sam, pomislih, popio previše kafe.
<BR>&nbsp;&nbsp;&nbsp;&nbsp;&nbsp;"Sve je u redu s tvojim umom", promrmljah. "Vremenom će se sve povratiti. Matematika - ti si rođen za pilota."
<BR>&nbsp;&nbsp;&nbsp;&nbsp;&nbsp;"Jesam li?"
<BR>&nbsp;&nbsp;&nbsp;&nbsp;&nbsp;"Soli je jednom rekao da bi ti mogao biti najbolji."
<BR>&nbsp;&nbsp;&nbsp;&nbsp;&nbsp;"Ja li? On je to rekao? Pa, lepo, nije bio u pravu. Obdarenost mi je umrla zajedno sa ćelijama mozga i.. i s nekim drugim stvarima."
<BR>&nbsp;&nbsp;&nbsp;&nbsp;&nbsp;"Kojim drugim stvarima?" zapitah ga.
<BR>&nbsp;&nbsp;&nbsp;&nbsp;&nbsp;"Drugim stvarima." Zurio je u cvetove ugravirane u ploču stola i izbegavao moj pogled.
<BR>&nbsp;&nbsp;&nbsp;&nbsp;&nbsp;"Kaži mi."
<BR>&nbsp;&nbsp;&nbsp;&nbsp;&nbsp;"Neću. Ne mogu."
<BR>&nbsp;&nbsp;&nbsp;&nbsp;&nbsp;"Kaži mi", navaljivao sam.
<BR>&nbsp;&nbsp;&nbsp;&nbsp;&nbsp;"Smejaćeš mi se."
<BR>&nbsp;&nbsp;&nbsp;&nbsp;&nbsp;"Neću, obećavam ti."
<BR>&nbsp;&nbsp;&nbsp;&nbsp;&nbsp;"Ne, ne mogu da ti kažem."
<BR>&nbsp;&nbsp;&nbsp;&nbsp;&nbsp;"Kaži mi."
<BR>&nbsp;&nbsp;&nbsp;&nbsp;&nbsp;"Stidim se, malecki, stvarno, stidim se."
<BR>&nbsp;&nbsp;&nbsp;&nbsp;&nbsp;"Nekada mi nisi ništa tajio", bio sam uporan.
<BR>&nbsp;&nbsp;&nbsp;&nbsp;&nbsp;"Ne znam kako da ti kažem."
<BR>&nbsp;&nbsp;&nbsp;&nbsp;&nbsp;"Pa, prosto, kaži mi."
<BR>&nbsp;&nbsp;&nbsp;&nbsp;&nbsp;"Ne mogu."
<BR>&nbsp;&nbsp;&nbsp;&nbsp;&nbsp;"Ustima. Samo izgovori reči. Dakle?"
<BR>&nbsp;&nbsp;&nbsp;&nbsp;&nbsp;"Ne, ne."
<BR>&nbsp;&nbsp;&nbsp;&nbsp;&nbsp;Spustih pogled kroz praznine između nežnih, isprepletanih cvetova na stolu u pravcu njegovog krila. Vunene čakšire su mu bile preširoke oko stomaka. "Jesi li se izlečio od Mehtarovog otrova? Kaži mi."
<BR>&nbsp;&nbsp;&nbsp;&nbsp;&nbsp;"Ah, pogodio si, zar ne? No, šta ima još da se kaže? Kada su me kriolozi otkravili otišao sam drugom sekaču koji je mom telu vratio nekadašnji veličanstveni izgled. On me je izlečio i od Mehtarovog otrova. Isuviše me dobro izlečio, pobogu! Da znaš, više ne patim od noćnog dizanja koplja; više ne patim od njegovog dizanja ni noću, ni danju, ni... nikada. Prestalo je. Bardovo moćno koplje je omekšalo kao truli panj. On, ne valja, ne valja!"
<BR>&nbsp;&nbsp;&nbsp;&nbsp;&nbsp;Iako sam osećao želju da se smejem, nisam to učinio. Nisam se ni nasmešio. "Ponekad", rekoh, "lek te još više razboli."
<BR>&nbsp;&nbsp;&nbsp;&nbsp;&nbsp;"Nemoj govoriti te otrcane fraze."
<BR>&nbsp;&nbsp;&nbsp;&nbsp;&nbsp;"Oprosti."
<BR>&nbsp;&nbsp;&nbsp;&nbsp;&nbsp;"Ah, pa šta bi drugo. Eto, potražio sam Mehtara, ali on je, izgleda, zatvorio radnju i pobegao iz Grada." Povukao je veliki gutljaj piva. "Toliko me je izbezumio gubitak mojih... moći, da sam dozvolio da mi taj sekač skine sve korene dlaka na licu. 'Niko više ne nosi bradu', eto, tako je rekao, i ja sam ga pustio da mi ogoli lice. I evo, sad sedim ovako, golobrad kao balavac. Znam da izgledam smešno. Ovakvog lica čovek treba da se stidi, i eto, zato si me ovako zatekao, kako čitav dan sedim ovde i ločem pivo."
<BR>&nbsp;&nbsp;&nbsp;&nbsp;&nbsp;Kao da želi da podvuče svoju priču, on povuče gutljaj piva i pomilova glatku gornju usnu. Sada, kad su mu obrazi i usta bili otkriveni prvi put posle iskušeništva, morao sam, i protiv svoje volje, da zapazim najneprijatniju njegovu osobenost. Bardo, moj harizmatski, ružni prijatelj, nije imao bradu. Štaviše, njegova sklonost tromosti i kukavičluku izvajala mu je ćosavo lice kao što vreme vaja stenu. Ovako, bez brade, delovao je istovremeno dečački i surovo, svetački i osakaćeno. I nesrećno, isuviše nesrećno da bi to donelo dobra njemu - ili našem Redu.
<BR>&nbsp;&nbsp;&nbsp;&nbsp;&nbsp;Pogladio sam svoju čekinjavu bradu preko snažne vilice i odlučio da sačekam još malo, pre nego što ću dati da mi se telu vrati pređašnji izgled. U stvari, nije mi smetalo da ličim na Alaloija.
<BR>&nbsp;&nbsp;&nbsp;&nbsp;&nbsp;Ispili smo svoja pića i popričali o divnim pripravničkim danima u Resi i drugim stvarima koje nisu bile tako divne. Slušao sam kako njegov duboki bas treperi, nadjačavajući haotično zveckanje noževa i tanjira i tiho ključanje glasova oko nas. Osvrnuh se da pogledam kroz unutrašnji prozor na klizalište. Tamo su se nalazili pripravnici u svojim kamelaikama, majstori piloti, akademici i visoki stručnjaci - svi kružeći na klizaljkama i razgovarajući. Bardo pokaza prstom na Koleniju Mor, u trenutku kada je pokušala dvostruki obrtaj i pala na svoju debelu guzicu.
<BR>&nbsp;&nbsp;&nbsp;&nbsp;&nbsp;"Jesi li čuo ogovaranja?" upita me on. "Ah, siguran sam da jesi. Justina je napravila grešku i poverila se Koleniji, i sada čitav Red zna o nama." Popio je još malo piva i promrmljao: "Bar misle da znaju."
<BR>&nbsp;&nbsp;&nbsp;&nbsp;&nbsp;"Znači, istina je? Ti i Justina? Moja tetka Justina? Odkud to? Prema našem vremenu, ona je sto godina starija od tebe."
<BR>&nbsp;&nbsp;&nbsp;&nbsp;&nbsp;"Vreme, šta je to vreme?" podsmešljivo odvrati on. "Oprosti mi što ću postati poetičan, ali nakon izvesnog vremena, nakon što žena postigne neku vrstu krajnje zrelosti, duša joj se otvori kao ognjeni cvet i nikakav protok vremena ne može više ugasiti taj plamen, niti prigušiti boje. A Justinina duša je savršen cvet, prekrasan kao ljubičasti zalazak sunca, bezvremen kao samo sunce. Njena duša je ono što volim, malecki. Njena duša."
<BR>&nbsp;&nbsp;&nbsp;&nbsp;&nbsp;"Voliš je? Sećam se da si mi jednom rekao da čovek ne sme do kraja da voli ženu."
<BR>&nbsp;&nbsp;&nbsp;&nbsp;&nbsp;"Je li? Pa, eto, bio sam glup, zar ne? Da, istina je, volim je. Bardo se predao - oh, kako sam se samo predao! Volim je iz dna duše; volim je bez prestanka; volim je bez ostatka; volim je strasno, i voleo bih je tašto, kad bih mogao."
<BR>&nbsp;&nbsp;&nbsp;&nbsp;&nbsp;"Ali, ona je Solijeva žena."
<BR>&nbsp;&nbsp;&nbsp;&nbsp;&nbsp;"Ne, više nije. Kada ju je Soli napustio, razveo se od nje duhom, iako ne po zakonu."
<BR>&nbsp;&nbsp;&nbsp;&nbsp;&nbsp;Dim u kafani bio je gust i nadražujući; oči su me pekle, i ja ih polako protrljah. "Ali mi živimo u gradu gde se poštuju zakoni, zar ne? Zakoni našeg Reda."
<BR>&nbsp;&nbsp;&nbsp;&nbsp;&nbsp;On liznu svoju ćosavu gornju usnu. "Da li ja to čujem glas Vremečuvara, koji govori iz tebe? Ili je to glas moga prijatelja koji meni soli pamet o zakonima?"
<BR>&nbsp;&nbsp;&nbsp;&nbsp;&nbsp;"Moj je to glas", upadoh ja. "Govorim u svoje ime, kao prijatelj prijatelju: slušaj, Bardo, mi smo piloti, zar ne? Položili smo zakletvu."
<BR>&nbsp;&nbsp;&nbsp;&nbsp;&nbsp;"Ah, ti mi zaista soliš pamet o zakonima, pobogu! Mislim da bi ti, pre nego bilo ko drugi, trebalo da shvatiš potrebu da se prekrši zakon."
<BR>&nbsp;&nbsp;&nbsp;&nbsp;&nbsp;"Zašto? Zar ja nisam isti kao bilo ko drugi?"
<BR>&nbsp;&nbsp;&nbsp;&nbsp;&nbsp;"Pa, oduvek si bio drugačiji, počev od svog prestupničkog začeća - rođen si kao nezakonito dete, zar ne? Kada je tvoja majka izvršila genokrađu Solijevih..."
<BR>&nbsp;&nbsp;&nbsp;&nbsp;&nbsp;"Nije važno kako sam se rodio."
<BR>&nbsp;&nbsp;&nbsp;&nbsp;&nbsp;"Oprosti, malecki. Samo sam hteo da podvučem kako je zakon relativna stvar. Zar nisi baš ti podneo molbu Vremečuvaru da dozvoli genokrađu plazme jadnih Devakija?"
<BR>&nbsp;&nbsp;&nbsp;&nbsp;&nbsp;Progutao sam načeti viski i naglo iskapio još dve čašice. Ali bio sam tako opijen besom da alkohol nije delovao. "Postoji zakon Grada, i naravno, postoji i viši zakon. Voleo bih da znam koji je taj viši zakon."
<BR>&nbsp;&nbsp;&nbsp;&nbsp;&nbsp;"Ali to ti nije ni najmanje smetalo da izvršiš nasilje nad Devakijima zbog njihovih tkiva, pobogu!"
<BR>&nbsp;&nbsp;&nbsp;&nbsp;&nbsp;Spustih čašu i pritisnuh oči dlanovima. Glas mi je bio promukao, kad rekoh: "Nekada mi se činilo da tako jasno vidim te više stvari, ali video sam samo svoje želje, svoju taštinu, strast za nečim što sam mislio da je istina. Stalno sam zavaravao sebe da sam samo izvršilac, makar i jednog dela višeg zakona, višeg reda stvari. Mogao sam to da osetim, Bardo, povremeno sam čak mogao to i da vidim. Ali postoje lažna osećanja i prividi, zar ne? Šta sam, dakle, ja? Čovek sam, kao i ti, kao svi drugi. Jednom sam se uzdigao iznad ljudskih zakona, i sad je Katarina mrtva. I Liam. Ubio sam ga ovim rukama."
<BR>&nbsp;&nbsp;&nbsp;&nbsp;&nbsp;"Postoji Zakon opstanka", tešio me je on. "To je najviši od svih zakona."
<BR>&nbsp;&nbsp;&nbsp;&nbsp;&nbsp;Pomislih na Agatangu, i druge stvari, i zato rekoh: "Ne, nije to najviši zakon."
<BR>&nbsp;&nbsp;&nbsp;&nbsp;&nbsp;"Zar ima nešto više od njega?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Kasnije, pošto smo već završili večeru, Justina uđe u kafanu i priđe pravo našem stolu. Bardo hitro skoči na noge i uze je za ruku. Kao da mu je istovremeno i smetalo i prijalo što je dodiruje. "Mislio sam da smo se složili da se nećemo zajedno pojavljivati u javnosti", reče on.
<BR>&nbsp;&nbsp;&nbsp;&nbsp;&nbsp;Ona mu dobaci pogled koji mora da je odmah shvatio, jer klimnu glavom. "Ah šta nije u redu? Šta se desilo?"
<BR>&nbsp;&nbsp;&nbsp;&nbsp;&nbsp;"Zar nisi čuo vest?" Govorila je promuklo i zadihano, kao da dolazi sa dugog klizanja. Onda se seti: "Malori, baš mi je drago što te vidim!"
<BR>&nbsp;&nbsp;&nbsp;&nbsp;&nbsp;Zagrlismo se i ja joj se poklonih. I ona se promenila za ove dve godine, od kada smo se vratili sa ekspedicije. Nestalo je njenog tela ko u Alaloija, nosa kao u Alaloija, čela kao u Alaloija, zuba i brade. Ponovo je bila izvajana u svoj stari oblik. S tim napućenim, punim usnama i dugom crnom kosom, bila je to ista ona visoka, lepa tetka Justina kakvu sam oduvek znao. Ako i nije bila više onako vižljasta kao nekad, ako su joj grudi i bile malčice punije, kukovi širi, bedra za nijansu previše zavodnički obla - ne mari, pomislih, Bardu se to sigurno bezmerno dopada.
<BR>&nbsp;&nbsp;&nbsp;&nbsp;&nbsp;"Odužilo se!" primeti ona. Ovlaš mi dodirnu obraz, kao da ne može da veruje da sam ozdravio. Odvede me u stranu i tihim, slatkim glasom reče: "Čudo, da znaš. Jadna Katarina! Samo da smo se setili da... oh, oprosti, nije trebalo to da pominjem. Znam da su uspomene bolne, i staram se da se ne sećam, ali ne mogu, naročito u prilikama kao što je ova, na ovim javnim mestima gde Solijevi prijatelji - svi moji prijatelji, takođe - gledaju mene i Barda kao da smo, pa, genokradljivci, oprosti što to kažem, ali istina je, i hoću da znaš istinu, Malori, bez obzira šta ti drugi kažu, treba da znaš da smo Bardo i ja samo prijatelji, dobri prijatelji, možda najbolji prijatelji onako kako sam oduvek želela da Soli i ja budemo, ali nikada nismo mogli zato što, oh, znaš kakav je Soli, zar ne? Znaš, dabome, naročito sada kad... dobro, nećemo o tome, ali Soli, oh, on je tako prokleto leden, prokleto leden i to ne valja."
<BR>&nbsp;&nbsp;&nbsp;&nbsp;&nbsp;Moram priznati da mi je smetalo što čujem Justinu da govori ružne reči, jer ona to gotovo nikad nije činila. Još više mi je smetalo što je usvojila neke od Bardovih izraza. "Pričaj mi o sebi. Šta ima novo?" predložih joj.
<BR>&nbsp;&nbsp;&nbsp;&nbsp;&nbsp;Ona sede na stolicu pored Bardove, i bez izvinjenja, uze gutljaj njegovog piva. "Znači, niste čuli, je li? Meripenkova zvezda je eksplodirala; to je, doduše, supernova druge klase, po rečima vašeg prijatelja Li Toša koji se upravo vraćao kući kad je to otkrio, ali naravno, pri takvoj udaljenosti čak i supernova druge klase je..."
<BR>&nbsp;&nbsp;&nbsp;&nbsp;&nbsp;Zaćutala je u pola rečenice i zagledala se u Barda. Bio je jako namršten; očigledno nikad nije čuo za Maripenovu zvezdu. I meni je to ime bilo nepoznato.
<BR>&nbsp;&nbsp;&nbsp;&nbsp;&nbsp;"Koliko je daleko?" upita Bardo.
<BR>&nbsp;&nbsp;&nbsp;&nbsp;&nbsp;"Meripenova zvezda je... ih, treba da kažem bila je, pa eto, to je jedna od zvezda iz Abelijanskog sazvežđa."
<BR>&nbsp;&nbsp;&nbsp;&nbsp;&nbsp;Bardo i ja se zagledasmo i ja zavrteh glavom. Abelijansko sazvežđe bilo je blizu Nikadije; srednje rastojanje njegovih stotinak zvezda od Ledopada bilo je oko trideset svetlosnih godina.
<BR>&nbsp;&nbsp;&nbsp;&nbsp;&nbsp;"Koliko ima od kada je eksplodirala?" upita Bardo.
<BR>&nbsp;&nbsp;&nbsp;&nbsp;&nbsp;"Prema proceni Li Toša, dvadeset pet svetlosnih godina."
<BR>&nbsp;&nbsp;&nbsp;&nbsp;&nbsp;Dok smo ovako sedeli i govorili, fotoni i gama zraci mrtve zvezde proticali su kroz vaseljenu u vidu sve šire i šire lopte. Za šest sekundi svetlost će preći više od milion milja; za nekih osam stotina miliona sekundi, frontalni talas lopte zapljusnuće Ledopad - i Grad - svetlosnim pljuskom čvrste radijacije.
<BR>&nbsp;&nbsp;&nbsp;&nbsp;&nbsp;"Ah", reče Bardo. "Znači, evo nas, stigli smo do kraja. Ne valja."
<BR>&nbsp;&nbsp;&nbsp;&nbsp;&nbsp;On hladnokrvno povuče gutljaj iz svoje krigle. Ipak, ja sam mogao da vidim da ga je ta vest zaprepastila, kao uostalom i mene. Iako smo je celog života očekivali, ipak smo ostali zatečeni.
<BR>&nbsp;&nbsp;&nbsp;&nbsp;&nbsp;"Kojeg je intenziteta to zračenje", upitah. "Koliko će biti razorno?"
<BR>&nbsp;&nbsp;&nbsp;&nbsp;&nbsp;Bardo baci pogled na Justinu i odgovori umesto nje. "Oh, biće sasvim loše; veoma loše, žalosno loše, možda tragično loše po nas."
<BR>&nbsp;&nbsp;&nbsp;&nbsp;&nbsp;Supernova će otopiti ledene sante na morima; svojom svetlošću će sažesti zelene biljke, a ptice i životinje će oslepeti od nje. Možda će čak i sterilisati površinu Ledopada.
<BR>&nbsp;&nbsp;&nbsp;&nbsp;&nbsp;Justina uze još jedan gutljaj iz Bardove krigle. Klimnula je u znak da se slaže. "Već se govorka o iseljavanju sa planete", mirno nas obavesti.
<BR>&nbsp;&nbsp;&nbsp;&nbsp;&nbsp;Još neko vreme smo raspravljali o sudbini našeg grada, naše zvezde i čitave naše galaksije. Najzad je Bardu (i Justini) ta rasprava dosadila. Većina ljudskih bića su u stanju da se koncentrišu samo na događaje u bliskoj budućnosti, a Bardo je iznad svega bio čovek. Posedujući izvesni urođeni pesimizam, najčešće se zadovoljavao samo da zna kada će opet jesti.
<BR>&nbsp;&nbsp;&nbsp;&nbsp;&nbsp;"Ahhh", polako izgovori Bardo, i u tom trenutku pogubna svetlost zvezde nam se približi za još pola miliona milja. "Zašto da se brinemo zbog te supernove, kad se svašta može dogoditi - recimo, neka još bliža supernova, ili zemljotres, ili da doživimo srčani udar, ili... oh, bilo šta može se dogoditi za dvadeset pet godina, mislim, pa zašto onda da traćimo svaki sekund pričajući o nečemu što najverovatnije nećemo ni doživeti?" On obrisa znoj sa čela. "A sada, gde li je taj prokleti iskušenik - baš bih popio još malo piva."
<BR>&nbsp;&nbsp;&nbsp;&nbsp;&nbsp;Brinulo me je što su određene Bardove rečenice sumnjivo ličine na Justinine. I stvari, to me je mnogo neposrednije brinulo od supernove. Pomislih da su i oni svesni moje zabrinutosti i da im nije stalo, a to je bilo još više zabrinjavajuće. Ne mogu reći da sam ketik, ali činilo mi se da su u opasnosti da prekopiraju, ili čak da žive, program one druge osobe. U takvu opasnost zapadaju oni koji dele kabinu istog svetlosnog broda - ako se može verovati opomenama ketika i programera. Koliko mi je bilo poznato, dva pilota još nikad do tada nisu istovremeno ušla u isti misaoni prostor. Kad sam im nagovestio tu opasnost, i svoju zabrinutost, Justina pogladi nabore na svojoj haljini, ukočeno ispravi leđa i odvrati: "Ne razumeš."
<BR>&nbsp;&nbsp;&nbsp;&nbsp;&nbsp;"Ah, ne možeš razumeti", složi se Bardo.
<BR>&nbsp;&nbsp;&nbsp;&nbsp;&nbsp;"Nisi ti ketik."
<BR>&nbsp;&nbsp;&nbsp;&nbsp;&nbsp;"On je pilot."
<BR>&nbsp;&nbsp;&nbsp;&nbsp;&nbsp;"Možda najbolji pilot u istoriji."
<BR>&nbsp;&nbsp;&nbsp;&nbsp;&nbsp;"Pa, sigurno je najsrećniji."
<BR>&nbsp;&nbsp;&nbsp;&nbsp;&nbsp;"Ah, ali on je pilot koji nikada nije spoznao kako je kad se upravlja brodom zajedno sa, ah... prijateljem."
<BR>&nbsp;&nbsp;&nbsp;&nbsp;&nbsp;"Ne valja po njega."
<BR>&nbsp;&nbsp;&nbsp;&nbsp;&nbsp;"Oh, ne valja to pravilo da piloti ne smeju zajedno putovati."
<BR>&nbsp;&nbsp;&nbsp;&nbsp;&nbsp;"U stvari, to je glupo pravilo, zastarelo."
<BR>&nbsp;&nbsp;&nbsp;&nbsp;&nbsp;"Pravila treba menjati da budu u skladu s vremenom."
<BR>&nbsp;&nbsp;&nbsp;&nbsp;&nbsp;"Ljudi ne bi smeli da se menjaju, samo zato da se uklope u pravila."
<BR>&nbsp;&nbsp;&nbsp;&nbsp;&nbsp;"Kazaću i to Vremečuvaru, ako bude pristao da me primi."
<BR>&nbsp;&nbsp;&nbsp;&nbsp;&nbsp;"Ali ni on te neće razumeti."
<BR>&nbsp;&nbsp;&nbsp;&nbsp;&nbsp;"Ne, neće me razumeti."
<BR>&nbsp;&nbsp;&nbsp;&nbsp;&nbsp;"I što je još gore, neće ni hteti da razume."
<BR>&nbsp;&nbsp;&nbsp;&nbsp;&nbsp;Nastavili su tako još poduže vremena. Iako su im se lica i tela veoma razlikovala, Bardo i Justina su, činilo se, veoma ličili jedno na drugo. Da nisam znao da stvar stoji drukčije, možda bih pomislio da su brat i sestra, skrojeni od istih hromozoma. Kad bi se on nasmešio, nasmešila bi se i ona, i osmesi su im bili istovetni. Smejali su se istim malim šalama i na isti način; kao da su predosećali i čak podsticali te šale nekim usklađenim kretnjama tela, koje nisam mogao do kraja da odredim. Reč po reč, misao po misao, osmeh po osmeh, jedno od njih bi stvaralo ideju ili program, a drugo ga odmah dopunjavalo i završavalo. Ili ako bi se programi prekinuli na pola puta, razmenjivali bi ih međusobno bez prestanka, tako da je bilo nemoguće reći koje od njih i šta misli. Zvučali su kao dva raskošna papagaja sa Trije, koji krešteći dobacuju jedno drugome prazne reči. A kad bi se zamorili od govorenja i ostali zagledani jedno drugome u oči, čak su i disali istim ritmom, udišući u nečujnoj sinkopi.
<BR>&nbsp;&nbsp;&nbsp;&nbsp;&nbsp;"Kako da objasnimo Maloriju kako to izgleda, to zajedničko učestvovanje u proširenom mozgu?"
<BR>&nbsp;&nbsp;&nbsp;&nbsp;&nbsp;"Kad smo zajedno, nastaje, ah... sabiranje."
<BR>&nbsp;&nbsp;&nbsp;&nbsp;&nbsp;"Naših sebstva."
<BR>&nbsp;&nbsp;&nbsp;&nbsp;&nbsp;"Kad smo zajedno u našem brodu."
<BR>&nbsp;&nbsp;&nbsp;&nbsp;&nbsp;"Ali kad smo zajedno unutra, onda je, hm, drukčije, nastaje, ah..."
<BR>&nbsp;&nbsp;&nbsp;&nbsp;&nbsp;"Nastaje sabiranje nečega većeg nego što smo mi."
<BR>&nbsp;&nbsp;&nbsp;&nbsp;&nbsp;"Stvori se naše zajedničko sebstvo."
<BR>&nbsp;&nbsp;&nbsp;&nbsp;&nbsp;"Jedno plus jedno jednako je..."
<BR>&nbsp;&nbsp;&nbsp;&nbsp;&nbsp;"Beskonačno."
<BR>&nbsp;&nbsp;&nbsp;&nbsp;&nbsp;"Pa, u najmanju ruku, jednako je Alef dva."
<BR>&nbsp;&nbsp;&nbsp;&nbsp;&nbsp;"Pobogu, evo matematike koju bi Vremečuvar umeo da ceni!"
<BR>&nbsp;&nbsp;&nbsp;&nbsp;&nbsp;"Naša zasebna sebstva takođe su beskonačna, tako bar tvrde ketici, kad smo sami, oh, ti bi svakako rekao da smo zatočenici manjeg beskonačnog."
<BR>&nbsp;&nbsp;&nbsp;&nbsp;&nbsp;"Kad uđemo zajedno u brod brži od svetlosti, ah, opiši Maloriju kako to izgleda."
<BR>&nbsp;&nbsp;&nbsp;&nbsp;&nbsp;"Božanstveno je."
<BR>&nbsp;&nbsp;&nbsp;&nbsp;&nbsp;"Ali i zastrašujuće, oh, tako se plašim!"
<BR>&nbsp;&nbsp;&nbsp;&nbsp;&nbsp;"Kao da propadaš kroz tapiseriju istkanu od deset milijardi niti, i dodir svake pojedine je... ekstaza."
<BR>&nbsp;&nbsp;&nbsp;&nbsp;&nbsp;"Neopisivo."
<BR>&nbsp;&nbsp;&nbsp;&nbsp;&nbsp;"Zastrašujuće, u stvari."
<BR>&nbsp;&nbsp;&nbsp;&nbsp;&nbsp;"Ne mogu mu opisati kako je to, zaista ne mogu."
<BR>&nbsp;&nbsp;&nbsp;&nbsp;&nbsp;"Ni ja."
<BR>&nbsp;&nbsp;&nbsp;&nbsp;&nbsp;"Najbolje što postoji. Nema ničeg boljeg od toga."
<BR>&nbsp;&nbsp;&nbsp;&nbsp;&nbsp;"Ali ima to i svoju cenu."
<BR>&nbsp;&nbsp;&nbsp;&nbsp;&nbsp;"Naravno, mora da je ima."
<BR>&nbsp;&nbsp;&nbsp;&nbsp;&nbsp;"Plaća se."
<BR>&nbsp;&nbsp;&nbsp;&nbsp;&nbsp;"Uvek se nešto mora platiti."
<BR>&nbsp;&nbsp;&nbsp;&nbsp;&nbsp;Cena će, pomislih, biti smrt Barda i Justine koje mnogo volim, i to uskoro, samo ako nastave da putuju zajedno. Nije mi se dopadao taj novostvoreni entitet Bardo/Justina. Njihovi duboki, najintimniji programi još su radili, ali novi su ih nadjačavali, oblažući svojim slojevima njihova stara sebstva, kao što se pehar sa Trije oblaže zlatom. Bila je to njihova tragedija - nadam se da neće zaista postati tragedija - što su više voleli veštački sjaj svog zajedničkog sebstva od čelika koji se nalazio u njihovim istinskim identitetima, u njima. Nisu se istinski voleli; voleli su ideju da se vole. I uskoro, strepeo sam, uskoro će njihovi dubinski programi potpuno zamreti i neće više ostati ništa da se voli. Da li bi smeli dobiti pravo da se ubiju? Da li bi smeli dobiti pravo, uprkos zakletvama i pravilima Reda, da stvore nešto novo, izvan svojih bića?"
<BR>&nbsp;&nbsp;&nbsp;&nbsp;&nbsp;Iz svojih vlastitih razloga želeo sam o tome da razgovaram s njima, ali pre nego što sam uspeo ma šta da kažem, Justina se izvini i ode da kaže vest Koleniji Mor. Pošto je otišla, ja se nagnuh preko stola i upitah: "Šta nije u redu s tobom?"
<BR>&nbsp;&nbsp;&nbsp;&nbsp;&nbsp;Bardo obrisa znoj sa svog ispupčenog čela. "Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Kada nam je Justina rekla za supernovu, kao da ti je laknulo."
<BR>&nbsp;&nbsp;&nbsp;&nbsp;&nbsp;"Laknulo? Ne, toliko sam preplašen da bih bio u stanju da izbljujem sve ovo pivo."
<BR>&nbsp;&nbsp;&nbsp;&nbsp;&nbsp;"Ne lažeš?"
<BR>&nbsp;&nbsp;&nbsp;&nbsp;&nbsp;On baci pogled preko ramena na tri mehaničara koja su sedela za stolom u blizini našeg, ali niko nije na nas obraćao pažnju. "Ahhh... pa, eto, ja se i te kako bojim, ali u izvesnom smislu, ta supernova mi je pala kao kec na jedanaest, slažeš se? Daće nam opravdanje da pobegnem, ako budem morao."
<BR>&nbsp;&nbsp;&nbsp;&nbsp;&nbsp;"Napustio bi Red?"
<BR>&nbsp;&nbsp;&nbsp;&nbsp;&nbsp;"I ne bih bio jedini. Ne mogu ti nabrojati pilote koji su siti Vremečuvara i ostalih starkelja koji upravljaju našim Redom." On mahnu rukom iskušeniku i pokaza mu prstom svoju praznu kriglu. "A i meni je dosadilo da nemam slobodu."
<BR>&nbsp;&nbsp;&nbsp;&nbsp;&nbsp;Ja ispih malo skoča i upitah ga: "Slobodu da deliš svoj brod sa Solijevom ženom?"
<BR>&nbsp;&nbsp;&nbsp;&nbsp;&nbsp;"Ne govori o onome o čemu nemaš pojma. Volim je, malecki, pobogu, volim je!"
<BR>&nbsp;&nbsp;&nbsp;&nbsp;&nbsp;"U tom slučaju, ona bi trebalo da pokrene brakorazvodnu parnicu sa Solijem.I..."
<BR>&nbsp;&nbsp;&nbsp;&nbsp;&nbsp;"Neće joj on dati razvod; suviše je ponosan, proklet da je. Baš kao i njegov sin."
<BR>&nbsp;&nbsp;&nbsp;&nbsp;&nbsp;"Ne zovi me njegovim sinom; to više da nisi izgovorio. Nikad više, Bardo, nikada."
<BR>&nbsp;&nbsp;&nbsp;&nbsp;&nbsp;Oslonio sam lakat na hladnjikavi okvir prozora koji je gledao na more. Nisam mogao da ga pogledam, i zato sam uzeo da posmatram kreštave galebove kako se obrušavaju da bi ždrali ljuskare koje je more izbacilo na peščanu obalu ispod okomitih stena. Na suprotnoj obali Zaliva, glečer koji se udenuo između Vaaskela i Atakela počinjao je da se topi pod toplim zracima lažne zime. Poput velikog, tupog noža, glečer se lomio u komadiće, i čitava planina leda tonula je u more. Lomljava i tutnjava novonastalih ledenih bregova odjekivale su o južnu padinu Vaaskela tako snažno da sam osećao kako prozor pod mojim vunenim rukavom podrhtava.
<BR>&nbsp;&nbsp;&nbsp;&nbsp;&nbsp;Bardov glas je takođe bučao, dok je govorio: "Promenio si se, prijatelju moj. Kao i ja, kao i ja."
<BR>&nbsp;&nbsp;&nbsp;&nbsp;&nbsp;"Još davno", odvratih, "kada smo još bili pripravnici, časolozi i ketici su nas opominjali da je prijateljstvo dva pilota gotovo isto toliko teško koliko i brak. Zbog surovog vremena, rekli su, dugotrajnih odsustvovanja, menjanja."
<BR>&nbsp;&nbsp;&nbsp;&nbsp;&nbsp;"Ah, istina je", upade on. "Ali ti nisi hteo da dozvoliš da surovo vreme - ili bilo šta drugo - stane između nas dvojice. Tako si mi, bar, tada rekao. Obećao si mi, malecki."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Ćutao sam, misleći kako su prijateljstva lomljive stvari. Šta je prijateljstvo, pitao sam se, ako ne lažno ogledalo koje držimo pred sobom, i koje nam vraća samo onu sliku koja nam najviše prija? A kad vidimo da su se te slike smanjile i otvrdle od mraza vremena, i ogledalo počne da puca, gde je tada prijateljstvo? Sedeo sam tu, nalik na tvrdo, ledeno ogledalo ispred svog prijatelja obuzetog patnjom, i mora da je on samoga sebe video kao natmurenog, izdajicu i zbunjenog. A ja, u ogledalima njegovih upalih očiju - ja ugledah sliku divljeg čoveka koji mi se nije dopadao.
<BR>&nbsp;&nbsp;&nbsp;&nbsp;&nbsp;Neću ovde ispričati sve o čemu smo razgovarali te noći. Iako sunce nije zašlo sve do ponoći, i ponovo je izišlo samo nekoliko sati kasnije, ta noć se odužila. Sedeli smo za svojim stočićem, prazneći čašu za čašom, sve dok se kafana nije ispraznila. Pokušavali smo, nekako preko volje i kao da nam je to obaveza, da zbijamo šale jedan s drugim, da se prisećamo i smejemo nekadašnjim vicevima; razgovarali smo o svakoj mogućoj temi o kojoj bi dva prijatelja mogla da popričaju. I sve to vreme, Bardo je delovao natmureno, kao da mi nešto zamera, a neće da kaže šta. Najzad, kada nas je jutro već gotovo zateklo, pošto smo se zasitili od pića, ustao je od stola i okrivio me što sam mu ubio veru u njegovu pilotsku delatnost.
<BR>&nbsp;&nbsp;&nbsp;&nbsp;&nbsp;"Ti si kriv", reče, udarivši pesnicom po stolu tako snažno da je gvozdena ploča zazveketala i ulubila se, kao koža na bubnju. "Zbog tebe sam ja propao čovek."
<BR>&nbsp;&nbsp;&nbsp;&nbsp;&nbsp;"Ja sam kriv?"
<BR>&nbsp;&nbsp;&nbsp;&nbsp;&nbsp;"Ti i tvoja prokleta potraga! Hteo si da znaš šta je to život, i eto, to je ono što nije valjalo. I ja sam hteo. Tvoj san, moj san - zarazio si me svojim prokletim oduševljenjem. Ahhh... nas dvojica smo bili duša te potrage, pobogu! Ali mi smo je i ubili, zar ne? Ništa nije ostalo. Ti si je ubio; ubio si i mene. Bardo nije više isti onaj čovek koji je bio, ne, ne, ne, ne valja."
<BR>&nbsp;&nbsp;&nbsp;&nbsp;&nbsp;Bio je veoma pijan, ali ja sam bio trezan kao ketik. Možda me je božansko seme u mojoj glavi učinilo imunim na pijanstvo. Okrenuo sam se da odem, ali on me ščepa za ruku i reče: "Hajde da napravimo krug oko klizališta."
<BR>&nbsp;&nbsp;&nbsp;&nbsp;&nbsp;"Suviše si pijan."
<BR>&nbsp;&nbsp;&nbsp;&nbsp;&nbsp;"Nisam dovoljno pijan."
<BR>&nbsp;&nbsp;&nbsp;&nbsp;&nbsp;Izišli smo iz kafane, pričvrstili klizaljke, i otklizali u središte Hofgartena. Nekoliko jardi od nas skupina pripravnika, tek ustalih iz postelje, vežbala je svoje jutarnje osmice. Pružio sam ruku da prihvatim Barda, koji se teturao na klizaljkama, držeći se za trbuh, naduven od piva. "Pusti me!" dreknuo je.
<BR>&nbsp;&nbsp;&nbsp;&nbsp;&nbsp;"Slušaj, Bardo, ti si i dalje pilot, i dalje moj prijatelj, i..."
<BR>&nbsp;&nbsp;&nbsp;&nbsp;&nbsp;"Pobogu, baš si sanjalica - to je prokleto loše!"
<BR>&nbsp;&nbsp;&nbsp;&nbsp;&nbsp;"A ti se bojiš od..."
<BR>&nbsp;&nbsp;&nbsp;&nbsp;&nbsp;"Ja da se bojim?" zaurla on. "Nisam te video dve godine, mislio sam da si mrtav, i evo gde celu noć sediš i pričaš o svemu osim o onome što je važno. Oh, znam ja tebe, malecki, isuviše dobro. Voliš da se praviš da si tvrd kao dijamant, ali tu unutra, u sebi, upišao si se od straha. Priznaj! Upadljivo, baš upadljivo se ustručavaš da govoriš o Agatangi. Misliš li da ne znam šta su ti uradili? Pa, lepo, znam. Gledao sam te kako odsutno zuriš, uvek unutra, u sebe, svu noć, uvek unutra kroz plave dijamante, kroz te tvoje proklete plave oči kakve ima i tvoj otac. Pogledaj me! Čega se plašiš? Reći ću ti: plašiš se da ne izgubiš samoga sebe, jesam li u pravu? Oh, poznajem te bolje nego što misliš? Bojiš se da ćeš izgubiti svoju čovečnost. Pa, lepo, ko se toga ne boji, kaži, ko? Svakome od nas, ona će se izmigoljiti, pre ili posle, zar ne? Trune, ćeliju po ćeliju, malo po malo, sve dok čitava ne iščezne. Dodali su ti neke delove mozga, pa šta? Voleo bih da su i meni ti prokleti bogovi napravili novi mozak. Tvoj mozak je tvoj mozak! Zar je važno da li je napravljen od silikona, ili prokletih neurona, ili rundavčevog sira? To je tvoj mozak, pobogu! Kada ostarimo i oči nam se zamute, zar je važno da li će nam sekač napraviti nove, ili ih zameniti očima od dijamanata, da sve vidimo ultraljubičasto, da vidimo nove boje? Važno je samo da vidimo, zar ne? Vidimo ono što želimo da vidimo - a ti s tim tvojim mozgom, ah, pa i ti misliš samo ono što želiš da misliš. I nizaćeš svoje proklete sumanute misli, kao i uvek. Hoćeš li da znaš čega se zaista bojim? Bojim se tebe, jer si podivljao i ličiš na ludaka!"
<BR>&nbsp;&nbsp;&nbsp;&nbsp;&nbsp;Razljutio me je, i pustio sam mu rame. Šutnuo sam led vrhom klizaljke; podigao se oblačić snega. "Ne, bojiš se samoga sebe", rekoh mu. Onda čvrsto stegoh vilice, jer sam znao da u stvari optužujem sebe, a ne njega.
<BR>&nbsp;&nbsp;&nbsp;&nbsp;&nbsp;"Kakav si ti to čovek? Podmetnuo sam se pod koplje koje mi je prošlo kroz srce da bih te zaštitio, pobogu! Jer sam znao tvoju tajnu, znao sam da se bojiš smrti, da si se upišao od straha!" Glas mu se utiša i on zatrepta, zureći u mene. "I zato što sam.."
<BR>&nbsp;&nbsp;&nbsp;&nbsp;&nbsp;"Ne", upadoh ja, "ne verujem ti. Stao si pred koplje pukim slučajem. Ti si samo jedna obična mlitava, pijana kukavica."
<BR>&nbsp;&nbsp;&nbsp;&nbsp;&nbsp;Zažalio sam zbog tih reči još u trenutku dok sam ih izgovarao. Bile su to užasne reči, reči koje jedan prijatelj nikada ne sme izreći, čak i ako su istinite. Pogotovo što su bile istinite. Nemo sam micao usnama, tražeći čime da poreknem ono što sam tako svirepo izgovorio. Ali prave reči nikako da mi dođu, a Bardovo lice se ispuni krvlju, i on izgovori nešto još svirepije: "A ti si kopile", reče mi. "I majka ti je prljava genokradljivica. Ti si podivljalo, opasno kopile, nastalo genokrađom."
<BR>&nbsp;&nbsp;&nbsp;&nbsp;&nbsp;Osetio sam kao da me tresnuo u lice komadom leda. Mišići su mi podrhtavali, ali nisam mogao da se pokrenem. Bardo mi nestade iz vidnog polja, kao i ostali klizači u svojim šarenim kamelaikama. Samo mi je čelični sjaj leda probadao zenice tvrdim, usijanim bodežima svetlosti. Okean udaljenih glasova me proguta; čuo sam kako klizaljke zveckaju po ledu; osetio sam blagi povetarac i čuo stotine drugih zvukova sa klizališta, ali nisam mogao da vidim. Koliko sam proveo tako, zaslepljen besom, ne znam. Kad su se crvena, plava i zelena boja opet vratile u moje oči, iznenada, kao što cvetovi izniknu na snežnom polju u lažnu zimu, stajao sam sam samcit usred bučnog klizališta. Bardo, moj kukavički prijatelj, beše pobegao.
<BR>
<BR>&nbsp;&nbsp;&nbsp;&nbsp;&nbsp;Napustio sam Hofgarten, rešen da zaustavim Barda pre nego što naiđe na još neki bar, pre nego što se napije do besvesti i skljoka se u nekom mračnom sokaku, duboko u Četvrti inostranaca. Klizao sam ka ulici Deset hiljada barova. Jutarnja svetlost je tekla preko krhkih bazaltnih manastirskih skloništa za nemoćne i drugih zgrada. Raskrsnice su bile puste, a prema istoku su klizosokaci ličili na razjarenu vatru. Iz ulaza u jedno sklonište za bolesne i nemoćne izroni nekoliko Fravašija, koji su delovali umorno i izgladnelo. Trljali su oči, izbacujući iz njih mrtve ćelije i zviždali jedan drugome tako visokim tonom da sam mogao da razaberem samo deseti deo onog što su govorili. Kad su prošli pored skupine pospanih iskušenika, spustili su malo ton svojih zvižduka, tako da su njihove piskave, ćurlićuće molitve mogle da se razumeju. Iskušenici im uzvratiše nespretnim, neveštim zvižducima, zahvaljujući vanzemaljcima. Zapljeskali su rukama i počeli da se smeju, žureći dalje da vežbaju osnove meditacije. U svojim čistim, belim odorama, s belim rukavicama na rukama kojima su zaklanjali oči od jutarnjeg sjaja, izgledali su kao savršene lutkice koje salutiraju suncu koje se rađa.
<BR>&nbsp;&nbsp;&nbsp;&nbsp;&nbsp;Niz sredinu ulice, svetložute saonice ispunjene do vrha namirnicama, vunenom odećom i ostalom robom, bez prestanka su se munjevito kretale pomoću svojih raketa. Saonice, sagorevajući vodonik i kiseonik u ravnomernim eksplozijama, izbacivale su vodenu paru. Upravo ta, sitno raspršena para iz saonica koje su hujale Gradom okamenjivala je sve unaokolo, zamrzavajući i posrebrujući zgrade slojem leda. Setio sam se kako je učitelj Jonat - istoričar koji je podučavao Barda i mene na drugoj godini u Borji - govorio da su na Staroj Zemlji, tokom Veka holokausta, saonice u mnogim gradovima bile postavljene na podmazane točkove, i sagorevale hidrougljenike u svom čeličnom motoru. Isparenja koja su bila posledica toga, tvrdio je, bila su nevidljiva ljudskom oku i nimalo štetna. On, koji je mrzeo hladne sumaglice što se tako često prikradaju našem Gradu, smatrao je da treba da razorimo svoje prelepe ulice i ugledamo se na taj primer. Zapamtio sam to što nam je rekao, zapamtio tako jasno kao što pamtim tablicu množenja. Dragi naš učitelj Jonat, sa svojim bradavicama i dugom, crnom kosom koja mu je visila u bičevima niz lice, strpljivo nam je držao predavanje, dok smo Bardo i ja razmenjivali bubotke na ružnoj, sivoj prostirci u njegovom stanu - kakav je to trik pamćenja koji nam dozvoljava da tako jasno vidimo same sebe u mlađim danima? Zašto događaji koji vremenski kasnije padaju - značajni događaji kao onda kada sam, kako tvrdi Bardo, izgubio strpljenje i gotovo ubio Mareka Kesa - zašto su u našim sećanjima tako često rasplinuti i nejasni?
<BR>&nbsp;&nbsp;&nbsp;&nbsp;&nbsp;Ma kako da mi je bilo oštećeno pamćenje, uvek ću se sećati čuda koje se tog jutra dogodilo. Klizao sam niz Šetalište hiljadu spomenika kad mi osećaj za vreme odjednom stade da se gubi. Klizoulica se delila u dve široke narandžaste trake još u trenutku kad je moj um počinjao da deli odsečke vremena u beskonačno duge deliće sekundi. Razdvajajući severnu od južne strane ulice nalazilo se milju dugačko Šetalište s kipovima, obeliscima i drugim svedočanstvima nekadašnje slave, kao i one koja će tek doći. Kad sam prošao pored ogromnog, pečurkastog spomenika hibakuša, iskušenici u mojoj blizini kao da su se kretali izuzetno precizno i polako, polako, tako polako kao da su im udovi zaronjeni u poluzaleđenu vodu Starnbergerzea. Iznenada iskrsnu zaslepljujući niz boja. Ispred mene Tihova Taština je prosecala vazduh noževima od ametista i dijamanta i rubina. Čudovišni dragulji - neki od njih visoki kao smreke - uzdizali su se iz leda Šetališta. Spajali su se jedan s drugim, crveni s plavim, zlatni s ljubičastim, u čudnim, izvitoperenim uglovima. Mnogim hodočasnicima koji su dolazili u naš Grad ta konstrukcija mora da je izgledala kao zbunjujuća zbrka nemarno sastavljenog dragog kamenja, fantastično skupa džungla boja nabacanih bez reda. Pilotu je, pak, taj spomenik značio nešto drugo. Debele smaragdne kocke i ljupke safirne niti bile su fizički predstavljeni ideoplasti koje je Tiho koristio kad je formulisao svoju čuvenu vezu. Naredio je da se ovaploti najprefinjenije nadahnuće njegovog uma, i zato je, sedamdeset jardi uz i niz Šetalište, prva od dvadeset tri leme potrebne za dokazivanje veze bila uhvaćena u tvrde, nanizane dijamantske stubove, da bi bila ovekovečena. (Tiho je prvobitno zahtevao da sve dvadeset tri leme budu tako poređane, jedna za drugom, čitavu milju niz Šetalište. Ali takav plan se pokazao isuviše grandioznim. Troškovi uvoza dragog kamenja gotovo su upropastili Red, tada još mnogo bogatiji i moćniji nego što je sad.) Klizao sam pored izuvijanih rubinskih glifa koje su predstavljale dokaz teoreme fiksiranih tačaka, kad se trenutak usporenog vremena okameni, i vreme se gotovo zaustavi. Nikad pre toga nisam iskusio tako duboku trenutnost izvan neurologika koje zakrivljuju vreme u mome brodu; nisam verovao da je mozak sam, bez pomoći spolja, u stanju da zaustavi vreme. Na mojoj mrežnjači stajale su ugravirane slike zijajućih iskušenika, zamrznutih usred zamaha klizaljki poput belih kipova. Grmljavima saonica i klik-klak klizaljki proširiše se, razvukoše se i produbiše u tonu, okamenjeni u jedan jedini zvuk. S jednom rukom zabačenom unazad a drugom zamahnutom napred, dok mi je vrh klizaljke bio nepomičan i podignut, mora da sam neobično ličio na Tihove zamrzunute glife. Upravo u tom trenutku, dok su polarni gnjurci visili nisko i graciozno zamrznuti u letu i čitav moj Grad bio zaustavljen oko mene, pronašao sam Barda.
<BR>&nbsp;&nbsp;&nbsp;&nbsp;&nbsp;Visio je sa jedne od glifa. Ručerde su mu bile obavijene oko kristala rubina koji ju je spajao sa drugom; sva težina tela bila mu je bačena napred, duge ruke istegnute i šake uhvaćene jedna za drugu. Lice zamrznuto kao maska. Delovao je istovremeno i uplašeno i oduševljeno, posramljeno i nestašno, kao neposlušni dečak.
<BR>&nbsp;&nbsp;&nbsp;&nbsp;&nbsp;Kako može um postojati izvan vremena? Kako se mogu završiti misli i smišljati planovi kad su moždani neuroprenosnici mirni i ukočeni, poput leda u duboku zimu? Da li je moguće potpuno zaustaviti vreme? (Katarina je verovala da um stvara vreme. Verovala je da ljubavnici, u trenutku sreće, zajedno postoje u bezvremenim carstvima uma. Jednom mi je pokazala kako da postignem neku vrstu čiste trenutnosti, ali na ovaj ili onaj način, najveći deo života proveo sam zarobljen u vremenu.) Da li se vreme zaustavlja - ili se samo proširuje, tako da se ima utisak da se zaustavlja, pa jedan nanosekund postaje godina, dok se delić sekunda pretvara u večnost? Najveći deo mog mozga još je bio ljudski, mislio sam; sastojao se od krvi i neurona, ali neki delovi mene bili su uključeni u fazu računarskog vremena; božansko seme u meni bilo je električno, obrađivalo podatke na načine koje nisam poimao. Smešna slika Barda kako se klati kao majmun obešen o ruke za rubinsko koplje stajala je u mom umu, i ja se zapitah kako da ga spasem - i naše prijateljstvo - od crnog ćilibara vremena. Iznenada shvatih šta on pokušava da uradi. Tu, na ledu, kad je trenutnost prestala i svet odjednom oživeo oko mene i pojurio, znao sam da je Bardo došao ovamo da izvrši samoubistvo.
<BR>&nbsp;&nbsp;&nbsp;&nbsp;&nbsp;Mome osećaju za prošireno vreme ono što se zatim dogodilo odvijalo se tako sporo, kao što morski crv gradi svoju školjku: Bardo se zaljulja tamo-amo, lomeći kristal svojom obešenom težinom. Prasak izlomljenog kristala još dugo je visio u hladnom jutarnjem vazduhu. Kao da je balon koji polako splašnjava, on pade na led. Krvavim rukama stezao je oštro, rubinsko koplje. Zatim ga zari u gomilicu smrznutog snega. Šiljati, nazubljeni vrh bio mu je uperen u grudni koš. Pogledao me je. Polako, tužno, polako - i žalosno razumevanje polako se preli preko njegovog izmučenog lica. Oči mu se pokrenuše. On steže zube. Srebrna kap vode mu polako slete s obraza. Pošto prevuče krvavim šakama preko crne odore, polako razvuče usta u osmeh. Tanka opna pivom natopljene pljuvačke razvuče mu se između gornjih i donjih zuba. Opna se nadu i proširi u mehurić, koji se ispuni vazduhom. Najzad, dok sam ga posmatrao, on se rasprsnu. Bardo položi pocrvenele šake preko nabora svoje odore, tamo gde su mu se prikupljali oko vrata, i razdrlji nabrane slojeve odeće. Crveno se upi u crno. On razdrlji grudi. Ugledah maslinastu kožu prekrivenu hiljadama kovrdžavih, crnih dlaka. On prsnu u smeh. Dubokoj tutnjavi kao da behu potrebni sati da stigne do mojih ušiju. Kao snežna planina koja se polako odvaljuje od glečera, on stade da se naginje ka nazubljenom rubinskom koplju. Očevidno, ako završi tom putanjom, koplje će mu se zabosti u gradi i polako prodirati kroz zgrčene mišiće. Možda će se i progurati između rebara. Nastupiće trenutak večnog bola. Biće surov. Koplje će dodirnuti veliko srce u prolazu između dva otkucaja. Ući će u njega. I Bardo će kriknuti, nahrupiće more krvi i Bardo će ostati večno uplašen.
<BR>&nbsp;&nbsp;&nbsp;&nbsp;&nbsp;Odjednom, ja se pokrenuh. Svet oko mene se kretao izuzetno sporo, iako sam se ja kretao brzinom i grozničavošću kopca koji ponire ka žrtvi. Ja sam groznica, ja sam munja, pomislih, sve vreme ponavljajući u sebi izreku ratnika-bojovnika. Istog časa spoznao sam plameni zanos električnih neurona i brzosagorevajućih mišića i ubrzanog kretanja. Poput ratnika-bojovnika koji se ustremljuje da ubije svoju žrtvu, ja se ustremih na Barda, prolazeći dugo rastojanje između nas dvojice preko leda u deliću sekunde, zamrznutom poništenju stvarnog vremena. Ramenom ga gurnuh u pazuho, odbacivši i njega i sebe na led. Crveno koplje mu za inč promaši grudi.
<BR>&nbsp;&nbsp;&nbsp;&nbsp;&nbsp;Ležali smo tako obamrli, dezorijentisani, dahćući. Pošto se vratih u stvarno vreme uz bolni grč uma, Bardo reče: "Pobogu, nemoguće je kretati se tako brzo!"
<BR>&nbsp;&nbsp;&nbsp;&nbsp;&nbsp;Pokušao sam da sednem, ali tkiva mog tela gorela su i nisu htela da me pokrenu. "Da nisam, ti bi se ubio."
<BR>&nbsp;&nbsp;&nbsp;&nbsp;&nbsp;Stajao je polusagnut, oslanjajući se rukama o bedra. Snebivljivo me je pogledao, rekavši: "Pa, možda i ne bih, u stvari. Bardo je prevelika kukavica da bi ubio Barda. Video sam te kako klizaš niz klizoulicu. Pomislio sam da bi mogao, ah... da mi vikneš da stanem."
<BR>&nbsp;&nbsp;&nbsp;&nbsp;&nbsp;"Istina je, to bi bilo jednostavnije."
<BR>&nbsp;&nbsp;&nbsp;&nbsp;&nbsp;"Pa, spasao si me, još jedanput", prihvati on. "Kao onda kad si šutnuo Mareka Kesea u glavu dok me je davio, sećaš se?"
<BR>&nbsp;&nbsp;&nbsp;&nbsp;&nbsp;Uz njegovu pomoć, uspravih se na noge, ali rame me nije služilo. U zglobu me je peklo, kao da je iščašen. "Sećam se... sećanja."
<BR>&nbsp;&nbsp;&nbsp;&nbsp;&nbsp;On protrlja krvave ruke i zakašlja se. "Nikako ne mogu da poreknem ono što sam rekao, je li, malecki?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Iza nas se začuše glasovi iskušenika i Fravašija. Iskupiše se oko nas, očevidno preplašeni što je Bardo oskrnavio veliki spomenik. (I ništa manje preplašeni, pomislih, što sam se ja kretao isto tako brzo kao pesnik-bojovnik.
<BR>&nbsp;&nbsp;&nbsp;&nbsp;&nbsp;"Šta buljite!" dreknu na njih Bardo.
<BR>&nbsp;&nbsp;&nbsp;&nbsp;&nbsp;Pokušah da podignem ruku i oslonim se na njega, ali jedva sam mogao da je pokrenem. "Ni ja nikako ne mogu poreći ono što sam rekao", objasnih mu. "Ali ipak ću reći: ti nisi kukavica."
<BR>&nbsp;&nbsp;&nbsp;&nbsp;&nbsp;Pogledao je u koplje od rubina koje ga zamalo nije probolo. Tako ga je žestoko šutnuo da se prevalilo i zveknulo o led. Mršavi, pegavi iskušenik šumno uvuče vazduh. Izgleda da nije znao da su ogormni kristali Tihove Taštine, iako ubistveno skupi da se naprave, potpuno bezvredni kao drago kamenje koje može da se iseče i prodaje. Tiho, taj tašti i lukavi čovek, smislio je kako da preduhitri upravo takva skrnavljenja i lopovluk, naredivši da se dragulji natope raznim nečistoćama i u njih ugrade greške.
<BR>&nbsp;&nbsp;&nbsp;&nbsp;&nbsp;"Kukavica sam, nego šta", odvrati mi Bardo. "Ali kad smo bili mlađi, imao si toliko obzira da me nikada ne nazoveš kukavicom. Čak i kad sam bio kukavica."
<BR>&nbsp;&nbsp;&nbsp;&nbsp;&nbsp;"Oprosti."
<BR>&nbsp;&nbsp;&nbsp;&nbsp;&nbsp;On opet šutnu razbijeni dragi kamen, a zatim baci pogled na moje obešeno rame. "Prešao si u usporeno vreme, zar ne?"
<BR>&nbsp;&nbsp;&nbsp;&nbsp;&nbsp;"Još gore od toga."
<BR>&nbsp;&nbsp;&nbsp;&nbsp;&nbsp;"Bez uključivanja u svoj prokleti brod - usporio si vreme?"
<BR>&nbsp;&nbsp;&nbsp;&nbsp;&nbsp;"Zaustavio sam ga."
<BR>&nbsp;&nbsp;&nbsp;&nbsp;&nbsp;"Nemoguće", zapanji se on. "Niko ne može da zaustavi vreme."
<BR>&nbsp;&nbsp;&nbsp;&nbsp;&nbsp;"Ja mogu."
<BR>&nbsp;&nbsp;&nbsp;&nbsp;&nbsp;"Pobogu, to je pravo čudo!"
<BR>&nbsp;&nbsp;&nbsp;&nbsp;&nbsp;"To u meni, ono što Agatangijanci nazivaju svojim božanskim semenom - prepravlja moje neurone, možda i moje nerve. Čak i sada, dok govorim, menja se... otkud da znam kuda te promene vode? Čini mi se da sam i dalje ja - ja, bar tako verujem, ali..."
<BR>&nbsp;&nbsp;&nbsp;&nbsp;&nbsp;"Ti jesi ti. Zar ne bih ja znao da Malori više nije Malori?"
<BR>&nbsp;&nbsp;&nbsp;&nbsp;&nbsp;"Oprosti mi za ono što sam rekao, Bardo. Žestok sam i nagao, i ne umem da se obuzdam."
<BR>&nbsp;&nbsp;&nbsp;&nbsp;&nbsp;"Pobogu, pa to je Malori kakvog poznajem!"
<BR>&nbsp;&nbsp;&nbsp;&nbsp;&nbsp;Stegoh rukom povređeno rame, rekavši: "I ja se toga plašim."
<BR>&nbsp;&nbsp;&nbsp;&nbsp;&nbsp;"Ah, ništa nije gore od straha, zar ne?"
<BR>&nbsp;&nbsp;&nbsp;&nbsp;&nbsp;"Bojim se da ću izgubiti samog sebe."
<BR>&nbsp;&nbsp;&nbsp;&nbsp;&nbsp;On me obgrli i upola me podigavši, gotovo me prenese na klizoulicu. "Malecki", reče, "nikad ne možeš izgubiti sebe. I nikad ne možeš izgubiti prijatelje, bar ne ovakvog prijatelja kao što sam ja."
<BR>&nbsp;&nbsp;&nbsp;&nbsp;&nbsp;On mi tada obeća da nikada neće svojevoljno napustiti Red, čak i kad bi se nebo ispunilo hiljadama supernova. "U dnu duše volim ovaj Grad i svoje prijatelje gotovo isto toliko koliko volim Justinu. Spasao bih je, da mogu. I upravo zato ću ti reći ovo što ću ti reći. Nemoj izgubiti dah, malecki, jer imam za tebe loše vesti."
<BR>&nbsp;&nbsp;&nbsp;&nbsp;&nbsp;I tako saznadoh da se u Nikadiji, Gradu svetlosti, Večnom gradu, Gradu hiljadu pilota, kuje zavera za reformu Reda. Grad kao da je čekao da se ja vratim sa Agatange. Još od tada se jedna skupina pilota i visokih stručnjaka zaverila da promeni stvari prema svom nahođenju. A tvorac čitave zavere, tužno mi reče Bardo, oklevajući - vođa zavernika koji će srušiti Vremečuvara i možda sve ostalo, bila je moja majka, majstor kantor, Dama Mojra Ringes.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
