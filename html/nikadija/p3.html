<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. KULA VREMEČUVARA
<P>&nbsp;&nbsp;&nbsp;&nbsp;&nbsp;Moja teorija ima za cilj da ustanovi jednom zauvek sigurnost matematičkih metoda. ... Sadašnje stanje u kome stalno nailazimo na paradokse ne može se trpeti. Zamislite, definicije i deduktivni metodi koje svi uče, podučavaju njima druge i koriste ih u matematici vode u apsurd! Ako je matematičko mišljenje netačno, gde ćemo onda naći istinu i sigurnost?
<BR>
<BR>&nbsp;&nbsp;&nbsp;&nbsp;&nbsp;Dejvid Hilbert, kantor iz Veka mašina, iz dela O beskonačnom.
<BR>
<BR>&nbsp;&nbsp;&nbsp;&nbsp;&nbsp;Dani koji su usledili nakon trke i gotovo ubistva Leopolda Solija brzo su prolazili. Vedro, suvo i sunčano vreme ustupilo je mesto naslagama snežnog praha duboke zime, koji je bez prestanka zasipao klizoulice, stalno praveći posla zambonijima. Oni što zamalo nisu postali Solijeve ubice nikada nisu uhvaćeni. Iako je on do kraja iskoristio sve izvore Reda, a Vremečuvar poslao špijune da prisluškuju na vratima kuća i vire kroz prozore (ili, već, što god da je njihov posao), našem Lordu Pilotu više ništa nije preostalo već samo da besni i zahteva da moja majka bude izvedena pred akašike. "Ogolite joj mozak!" grmeo je na zboru pilota, "pokažite javnosti sve njene spletke i laži!" Uglavnom zahvaljujući njegovom ogromnom ugledu, piloti, od kojih su mnogi postali zreli ljudi i položili zakletvu dok je on bio na svom dugom putovanju, glasali su da se nad mojom majkom sprovede istraga.
<BR>&nbsp;&nbsp;&nbsp;&nbsp;&nbsp;Četvrtidana, ona se podvrgla ispitivanju Nikolosa Starijeg. Pomoću svojih računara naslikao joj je mozak tako živo, kao da je freska Fravašija. Ali debeljuškasti, mali Lord Akašik, obznanio je da u njoj nije pronašao nikakva sećanja da je smerala da ubije Solija.
<BR>&nbsp;&nbsp;&nbsp;&nbsp;&nbsp;Te noći, u svojoj kućici od cigala u Pilotskoj četvrti, rekla mi je: "Soli je preterao! Nikolas je obnarodovao moju nevinost. I šta Soli na to kaže? Kaže: 'Poznato je da matrijarsi Lešoa raspolažu drogama koje mogu da unište određena sećanja.' Unište! Kao da bih ja uništila deo svog mozga?"
<BR>&nbsp;&nbsp;&nbsp;&nbsp;&nbsp;Znao sam koliku dragocenost za moju majku predstavljaju dve milijarde neurona od kojih se sastoji njen mozak. Nisam verovao da je ona, poput pripadnika sekte afazičara koji to često rade, uzela neki afagenik da uništi ćelije memorije; ali s druge strane, nisam mogao da verujem ni da je nevina, pogotovo ne nakon onoga što mi je rekla na sam dan trke. (Čak i pod pretpostavkom da je upotrebila takvu drogu, nisam tek tako mogao da je pitam da li jeste. Priroda mikrolezija na mozgu je takva da se ona neće sećati ni svog zločina, niti činjenice da je uništila sećanja na njega.) Bio sam besan i glas mi je podrhtavao kad sam je upitao: "Kako si uspela da sludiš Lorda Akašika?"
<BR>&nbsp;&nbsp;&nbsp;&nbsp;&nbsp;"Zar moj rođeni sin da sumnja u mene?" upita ona, umorno sručivši leđa uz zid od cigala svoje spavaće sobe. "Kako samo mrzim Solija! Lord Pilot se vratio. Da mi oduzme najmilijeg. I zato sam otišla kod Vremečuvara. I slagala sam, da, priznajem, slagala sam. Molila sam ga da traži od Solija da te oslobodi zaveta."
<BR>&nbsp;&nbsp;&nbsp;&nbsp;&nbsp;"I Vremečuvar te je poslušao?"
<BR>&nbsp;&nbsp;&nbsp;&nbsp;&nbsp;"Vremečuvar misli da je lukav. Ali ja sam mu rekla da ćemo otići u Triju. Da postanemo trgovački piloti, ako ne bude razgovarao sa Solijem. Vremečuvar misli da je neustrašiv, ali boji se tog skandala."
<BR>&nbsp;&nbsp;&nbsp;&nbsp;&nbsp;"Zar si mu tako rekla? Sigurno misli da sam ja najgora kukavica."
<BR>&nbsp;&nbsp;&nbsp;&nbsp;&nbsp;"Koga je briga šta on misli? Spasla sam te, to je jedino važno. Od glupe smrti."
<BR>&nbsp;&nbsp;&nbsp;&nbsp;&nbsp;"Ni od čega me ti nisi spasla", dobacih joj, polazeći prema vratima. "I nikada više da nisi slagala u moje ime, majko."
<BR>&nbsp;&nbsp;&nbsp;&nbsp;&nbsp;Rekao sam joj da sam rešio da održim svoj zavet, ona je briznula u plač. "Kako samo mrzim Solija!" rekla je, otvarajući izlazna vrata. "Još ću mu ja pokazati kako se mrzi."
<BR>&nbsp;&nbsp;&nbsp;&nbsp;&nbsp;Sledećih nekoliko dana proveo sam u završnim pripremama za putovanje. Obratio sam se za savet eshatolozima i drugim stručnjacima, nadajući se da ću dobiti bar neke podatke o prirodi i svrsi potojanja tog nemogućeg bića koje se zove Tranzistorski Entitet. Burgos Harša mi je rekao da je Rolo Galivar otkrio prve megamozgove i da je verovao da su oni bića iz neke druge galaksije. "U apokrifima prvog Vremečuvara zapisano je da se Silinkonski Bog pojavio u nebuli Eta Karina, pred kraj Vekova Seoba. I u hronikama Tisandera Opreznog nailazimo na slične tvrdnje. Ali zar su ti izvori ikada bili pouzdani, pitam te? U Tihovoj istoriji, Reina Ede smatra da su megamozgovi evoluirali iz semena Jeldra, kao uostalom, i homo sapiens. U šta od toga da verujem? Ni sam ne znam u šta verujem."
<BR>&nbsp;&nbsp;&nbsp;&nbsp;&nbsp;Kolenija Mor je mislila da su Jeldre, pre nego što su stopile svoje svesti sa neobično izvitoperenim vremeprostorom jednostrukosti jezgra, morale biti veoma nalik na Tranzistorski Entitet. "A što se tiče svrhe postojanja Entiteta, pa to je, u krajnjoj liniji, svrha postojanja svega živog - da postane svesno samog sebe." Dugo smo razgovarali i ja sam joj rekao da mnogi mlađi piloti poriču da život uopšte ima svrhu. Gledala me je svojim užasnutim sitnim očima i uzviknula: "Jeres! Zar opet ta prastara jeres!"
<BR>&nbsp;&nbsp;&nbsp;&nbsp;&nbsp;Naravno, nisam bio jedini koga su pozvali u potragu. Sav naš Red kao da se zapalio od sna da će pronaći Solijeve Starije Ede. Zaista, šta je tajna čovekove besmrtnosti? "Otkrij zašto te proklete zvezde eksplodiraju", rekao je Bardo, "i otkrićeš tu tajnu." Naravno, ja sam bio pragmatičar i moj um se nije često bavio ezoteričnim problemima. Bilo ih je koji su verovali da je tajna eksplodirajućeg Vilda samo prvi deo Starijih Eda. (Premda ključni deo.) Gde da tražimo tu tajnu? Zašto je već odavno nismo otkrili? Maštari, mislioci i piloti - mnogi od nas - osećali su da smo uprkos tri milenijuma provedenih u prikupljanju znanja, koliko je utrošio naš Red, po svoj prilici prevideli neku značajnu, ključnu stvar. Istoričari su molili Vremečuvara da im dozvoli da odu iz Nikadije i da pretraže biblioteke na Ksandriji, ne bi li našli rešenje tajne. Neologisti i semantičari su se zatvorili u svoje kule od slonovače, usredsredivši se na stvaranje i otkrivanje novih jezika, izgubljeni u svom ubeđenju da će se tajna Starijih Eda - i svake druge mudrosti - pronaći u rečima. Pripovedači su ispredali svoja izmišljanja, za koja su tvrdili da su stvarna kao ma koja stvarnost, i objavili da su Starije Ede ono što mi sami stvaramo. Ko je smeo da kaže da nisu u pravu? A piloti! Moji hrabri drugovi piloti: Ričards i Sonderval, krenuli su u mnogostrukost, tragajući za nestalim planetama i neobičnim, novim rasama vanzemaljaca. Tomot i stotinu drugih majstora pilota pokušali su da naprave mapu Vilda, dok je Lajonel smišljao još jedan plan da pronađe Staru Zemlju. Čak je i kukavički Bardo bio spreman da putuje, pa makar u pitanju bila samo njegova vlastita, privatna ekspedicija na Ksandriju, ako ne već nešto opasnije. Iako nekolicina ciničnih stručnjaka, poput moje majke, nije imala nameru da svoje živote izloži opasnosti zarad tog sna, bilo je to uzbudljivo vreme - šta više, doba slave koje nikada više nećemo doživeti.
<BR>&nbsp;&nbsp;&nbsp;&nbsp;&nbsp;Dan uoči mog odlaska, na dan žestokih, iznenadnih naleta jakog vetra i ujedajućeg ledenog praha, Vremečuvar me je pozvao u svoju Kulu. Dok sam klizao između tamnosivih zgrada koje su stajale između Rese i velikog tornja, drhtao sam ispod svoje tanke kamelaike. Zažalio sam što nisam namazao lice, a takođe i što nisam stavio masku da se suprotstavim ledenom vetru. Biće neprikladno, gotovo prestup, pomislio sam, da se pojavim pred Vemečuvarom sa mrljama bele, smrznute kože na licu. Ali bilo je sasvim dovoljno da uđem u toplu Kulu, čak sasvim dovoljno da nestrpljivo sačekam u predsoblju ispod vrha Kule dok sam čizmama nestrpljivo toptao po crvenom ćilimu i čekao na majstora časologa da najavi moj dolazak.
<BR>&nbsp;&nbsp;&nbsp;&nbsp;&nbsp;"Očekuje te", reče napokon časolog glasom gotovo bez daha od trčanja uz i niz stepenice Vremečuvarevog stana. "Pazi", dodade on, "danas je loše raspoložen." Potom me provede preko kružnih stepenica u kružno svetilište kule u kojem je Vremečuvar stajao i čekao me.
<BR>&nbsp;&nbsp;&nbsp;&nbsp;&nbsp;"Dakle, Malori", obrati mi se on, "pilotski prsten sasvim pristaje tvojoj ruci, a?"
<BR>&nbsp;&nbsp;&nbsp;&nbsp;&nbsp;Vremečuvar je bio čovek sumorna lica sa debelom grivom bele kose koja je neočekivano izbijala iz njegove sparušene kože. Uglavnom je izgledao veoma star, iako niko nije tačno znao koliko. Kad bi se namrštio, što je često činio, mišići njegovih obraza bi se ispupčili kao čvorovi drveta. Vrat mu je bio debeo i na njemu su se jasno ocrtavale tetive, a takav je bio i ostatak njegovog krupnog, koščatog tela. Stajao sam u prostranoj, dobro osvetljenoj sobi, i on me je netremice gledao, kao što je uvek radio kada bih dolazio da ga posetim. Oči su mu bile crne i nedokučive, nalik na dva komada tek ohlađene lave utisnuta u njegovu lobanju; bile su vatrene, nemirne, ljutite i pune bola.
<BR>&nbsp;&nbsp;&nbsp;&nbsp;&nbsp;"Koliko bi trebalo da te ubiju?" upitao me je.
<BR>&nbsp;&nbsp;&nbsp;&nbsp;&nbsp;Mišići na njegovim golim nadlakticama grčili su se i opuštali, grčili i opuštali. Jednom, dok sam još bio iskušenik, kad mi je pokazivao poluga-zahvate, smrtonosne zahvate i druge veštine rvanja, imao sam priliku da vidim njegovo moćno telo ispod dugačke crvene haljine koju je uvek nosio. Grudni koš i noge bili su mu izbrazdani ožiljicima; tanka mreža tvrdih, belih ožiljaka, zamršenija od klizoulica u Četvrti Inostranaca, počinjala mu je na vratu, vijugala kroz guste, bele dlake na telu i spuštala se niz slabine i mišićave noge sve do stopala. Kad sam ga zapitao otkud mu toliki ožiljci, rekao je: "Mnogo treba da me ubiju, vidiš."
<BR>&nbsp;&nbsp;&nbsp;&nbsp;&nbsp;Mahnuo mi je rukom da sednem na jednu izrezbarenu drvenu stolicu koja je bila okrenuta prema južnom prozoru. Iz njegove Kule, monolita belog mermera, uvezanog po neverovatnim cenama iz Uradeta, mogla se videti cela Akademija. Na zapadnoj strani videli su se granitni i bazaltni svodovi koledža za stručnjake, Uplisa i Lara Sig; na severu su se nalazi gusto zbijeni tornjevi Borje, a pogledavši na jug, u pravcu Urkela, ugledao sam svoju dragu Resu. (Moram napomenuti da su prozori Kule napravljeni od jedinjenja silikona i kalcijum i natrijum oksida, od materijala koji Vremečuvar naziva staklom. Taj materijal je veoma krt i lako se lomi kad snažni vetrovi zimskog proleća zaurlaju preko Stanbergerzea. Ipak, Vremečuvar koji obožava starinske stvari tvrdi da kroz staklo prodire u kuću čistija svetlost nego kroz svetlić, koji se upotrebljava na svim građevinama Civilizovanih svetova.)
<BR>&nbsp;&nbsp;&nbsp;&nbsp;&nbsp;"Čuješ li otkucavanje, Malori, moj hrabri, luckasti, mladi pilote? Vreme - otkucava, leti, zakrivljuje se, širi se, skuplja i ubija, i jednog dana za svakoga od nas, bez obzira šta mi preduzimali, ono staje. Staje, čuješ li me?"
<BR>&nbsp;&nbsp;&nbsp;&nbsp;&nbsp;Privukao je stolicu, potpuno istu kao što je bila moja, i položio nogu u crvenoj papuči na njeno sedište. Vremečuvar - bojeći se valjda da će, ako prekine svoje nemirno kretanje, njegov vlastiti unutrašnji sat stati - nije voleo da sedi. "Ti si najmlađi pilot u istoriji. Imaš dvadeset jednu godinu - takoreći ništa u životu jedne zvezde, ali za tebe to je sve vreme kojim raspolažeš. A sat daje ritam; sat zvoni; sat otkucava; čuješ li kako kuca?"
<BR>&nbsp;&nbsp;&nbsp;&nbsp;&nbsp;Čuo sam kako kuca. Svuda oko nas u okrugloj Vremečuvarevoj Kuli kucali su satovi. Mestimično odvojene jedne od drugih zakrivljenim staklenim pločama, svuda ukrug oko sobe, od krznom zastrtog poda pa do bele, gipsane tavanice, nalazile su se drvene police na kojima su stajali satovi. Bilo je tu starinskih zidnih satova sa tegovima i satova sa oprugom, zatvorenih u plastične kutije; bilo je drvenih kutija u kojima su bili satovi sa klatnom, zatim električni satovi i kvarcni satovi; bili su tu i biosatovi, koje su pokretali izvađeni srčani mišići raznih organizama; bili su tu i kvantni satovi i peščanici ispunjeni peskom kobaltne i smaragdne boje; video sam tri vodena sata i čak i lebdeće staklo Fravašija, koje je merilo protok vremena još od kad su se supergalaktički lebdeći skupovi odvojili od prvobitne jednostrukosti. Koliko sam mogao da ustanovim, nisu postojala dva sata koja pokazuju isto vreme. Na najvišoj polici nalazio se Veliki pečat našega Reda. Bio je to mali atomski sat od čelika i stakla, koji je bio pokrenut na Staroj Zemlji, tačno na dan kada je osnovan naš Red. (Naravno, najveći od svih tih satova bila je - jeste - sama Kula. Duboko ispod nje, usađeno u krug od leda koji je okružuje, nalazilo se dvadeset granitnih krugova, jedan iznad drugog, i po njima se kretala senka Kule, onako kako sunce odmiče preko neba. Taj divovski sunčani sat, ma koliko bio netačan, u teoriji bio jejedini sat u gradu prema kome smo mi, građani, mogli da upravljamo svoje aktivnosti. Vremečuvar se užasavao tiranije vremena i zato je još odavno zabranio sve satove. Ta njegova zabrana postala je prava blagodet za prikradače, koji su stekli bogatstvo švercujući u grad džepne satove sa Jarkona i drugu zabranjenu robu.)
<BR>&nbsp;&nbsp;&nbsp;&nbsp;&nbsp;Na jednom od zidnih satova odjeknu gong, i on, skrštenih ruku, stisnu šakama svoje mišice. "Čuo sam da te je Soli oslobodio zaveta", reče on.
<BR>&nbsp;&nbsp;&nbsp;&nbsp;&nbsp;"Istina je, Vremečuvaru. I hoću da ti se izvinim zbog svoje majke. Nije imala nikakvo pravo da ti dođe i traži da u moje ime razgovaraš sa Solijem."
<BR>&nbsp;&nbsp;&nbsp;&nbsp;&nbsp;On odgurnu stopalom stolicu na koju se naslanjao i stade da masira zgrčene mišiće na nadlakticama. "Tako dakle. Ti misliš da sam ja naredio Soliju da te oslobodi zaveta?"
<BR>&nbsp;&nbsp;&nbsp;&nbsp;&nbsp;"Zar nisi?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Moja majka, izgleda, misli..."
<BR>&nbsp;&nbsp;&nbsp;&nbsp;&nbsp;"Tvoja majka - izvini, pilote - tvoja majka često misli pogrešne stvari. Znam te od kad si se rodio. Zar misliš da sam toliko glup da ću poverovati da si u stanju da napustiš Red, zato da bi postao trgovački pilot? Ha!"
<BR>&nbsp;&nbsp;&nbsp;&nbsp;&nbsp;"Znači, nisi razgovarao sa Solijem?"
<BR>&nbsp;&nbsp;&nbsp;&nbsp;&nbsp;"Ispituješ me?"
<BR>&nbsp;&nbsp;&nbsp;&nbsp;&nbsp;"Oprosti, Vremečuvaru." Bio sam zbunjen. Zašto bi me Soli oslobodio zaveta, ako ne da me osramoti pred svim mojim prijateljima i nastavnicima na Akademiji?
<BR>&nbsp;&nbsp;&nbsp;&nbsp;&nbsp;Poverio sam svoje sumnje Vremečuvaru, ali on samo reče: "Soli je proživeo tri duga ljudska veka; nemoj ni pokušavati da ga razumeš."
<BR>&nbsp;&nbsp;&nbsp;&nbsp;&nbsp;"Izgleda da ima mnogo stvari koje ne razumem."
<BR>&nbsp;&nbsp;&nbsp;&nbsp;&nbsp;"Danas si mi nešto skroman."
<BR>&nbsp;&nbsp;&nbsp;&nbsp;&nbsp;"Zašto si poslao po mene?"
<BR>&nbsp;&nbsp;&nbsp;&nbsp;&nbsp;"Ne ispituj me, proklet da si! Nemam mnogo strpljenja, čak ni kad si ti u pitanju."
<BR>&nbsp;&nbsp;&nbsp;&nbsp;&nbsp;Sedeo sam nemo u stolici, posmatrajući kroz prozor prekrasni glavni toranj Borje, onaj što ga je Tiho sagradio pre hiljadu godina. Vremečuvar me zaobiđe i stade mi s boka, tako da je mogao da mi posmatra lice dok sam ja netremice gledao pravo pred sebe. Bio je to učtiv položaj kod saobraćanja učitelja i iskušenika, običaj kome su me podučili čim sam ušao na Akademiju. Vremečuvar će mi ispitivati izraz lica, tražeći na njemu istinu ili laž (ili ma kakvo uzbuđenje), zadržavajući za sebe svetinju vlastitih misli i osećanja.
<BR>&nbsp;&nbsp;&nbsp;&nbsp;&nbsp;"Svi znaju da imaš nameru da ispuniš svoj zavet", reče on.
<BR>&nbsp;&nbsp;&nbsp;&nbsp;&nbsp;"Da, Lorde Časolože."
<BR>&nbsp;&nbsp;&nbsp;&nbsp;&nbsp;"Izgleda da te je Soli navukao na tanak led."
<BR>&nbsp;&nbsp;&nbsp;&nbsp;&nbsp;"Da, Lorde Časolože."
<BR>&nbsp;&nbsp;&nbsp;&nbsp;&nbsp;"A i tvoja majka nije ispunila tvoja očekivanja."
<BR>&nbsp;&nbsp;&nbsp;&nbsp;&nbsp;"Možda, Lorde Časolože."
<BR>&nbsp;&nbsp;&nbsp;&nbsp;&nbsp;"Znači, ipak ćeš pokušati da prodreš u Entitet?"
<BR>&nbsp;&nbsp;&nbsp;&nbsp;&nbsp;"Sutra polazim, Lorde Časolože."
<BR>&nbsp;&nbsp;&nbsp;&nbsp;&nbsp;"Brod ti je spreman?"
<BR>&nbsp;&nbsp;&nbsp;&nbsp;&nbsp;"Da, Lorde Časolože."
<BR>&nbsp;&nbsp;&nbsp;&nbsp;&nbsp;"'Umreti među zvezdama je najslavnija smrt', zar ne?"
<BR>&nbsp;&nbsp;&nbsp;&nbsp;&nbsp;"Da, Lorde Časolože."
<BR>&nbsp;&nbsp;&nbsp;&nbsp;&nbsp;Meni sa strane nešto se uskomešalo i Vremečuvar me ošamari. "Koješta!" zaurla on. "Takvu glupost više da nisam čuo od tebe!"
<BR>&nbsp;&nbsp;&nbsp;&nbsp;&nbsp;On priđe prozoru i stade da dobuje prstima po staklenom oknu. "Gradovi kao što je Nikadija su slavni", nastavi on. "I okean u zalasku sunca, vatropadi usred zime - eto, to je slavno. Smrt je smrt; smrt je užas. Nema nikakve slave kad vreme istekne i otkucavanje prestane, čuješ li? Samo tama i pakao večitog ništavila. Nemoj se žuriti da umreš, čuješ li me, Malori?"
<BR>&nbsp;&nbsp;&nbsp;&nbsp;&nbsp;"Da, Lorde Časolože."
<BR>&nbsp;&nbsp;&nbsp;&nbsp;&nbsp;"Dobro!" On pređe preko sobe i otvori ormanić na kome je stajala tegla sa pulsirajućom, sjajnom, crvenom tečnošću. (Oduvek sam pretpostavljao da je taj zlokobni predmet, ovako izložen, neka vrsta sata, ali nikada nisam skupio dovoljno hrabrosti da ga zapitam kakav je to sat.) Iz mračne unutrašnjosti ormanića - drvo je bilo dragoceni abonos, i tako crno-crncato da nije propuštalo nikakvu svetlost - izvukao je neki predmet koji je ličio na staru, kožom presvučenu kutiju. Ubrzo sam video da je to nešto drugo; kada je otvorio tu 'kutiju', da tako kažem, kad je preokrenuo jedan deo ukrućenih komada smeđe, ispucale kože, pojaviše se mnogobrojni, mnogobrojni listovi nečeg nalik na hartiju, vešto povezani u sredini. On mi priđe; osetio sam miris plesni i prašine viševekovne hartije. Dok su mu prsti okretali požutele listove, s vremena na vreme bi ispustio uzdah ili uzviknuo: "Ovo je na prastarom engleskom ni manje ni više!" Ili: "Ah, kakva muzika, niko to danas više ne radi, to je mrtva umetnost. Pogledaj, Malori!" Ugledao sam listove hartije ispisane redovima nekakvih izuvijanih slova, od kojih nijedno nisam poznavao. Znao sam da gledam jedan od onih drevnih predmeta na kojima su reči predstavljane simbolično (i redundantno) fizičkim ideoplastima. Stari narodi su te ideoplaste zvali 'slova', ali nisam mogao da se setim kako se zove sam taj predmet, povezan u kožu.
<BR>&nbsp;&nbsp;&nbsp;&nbsp;&nbsp;"To je knjiga!" uzviknu Vremečuvar. "Blago - najlepše pesme koje je ikada prosanjao um ljudskih bića. Slušaj samo..." I on mi prevede sa mrtvog jezika zvanog francuski pesmu pod nazivom 'Sat'. Nije mi se mnogo dopala; bila je puna mračnih, jezivih slika i beznađa i straha.
<BR>&nbsp;&nbsp;&nbsp;&nbsp;&nbsp;"Kako uspevaš da te simbole prevedeš u reči?" upitah ga.
<BR>&nbsp;&nbsp;&nbsp;&nbsp;&nbsp;"Ta se veština zove 'čitanje'", odgovori on. "Naučio sam je još davno."
<BR>&nbsp;&nbsp;&nbsp;&nbsp;&nbsp;Za trenutak sam se zbunio jer sam reč 'čitanje' oduvek upotrebljavao u jednom drugačijem, širem kontekstu. Čovek može da 'čita' vreme pomoću oblaka koji lebde nad zemljom, ili da 'čita' nečije navike i programe prema njemu svojstvenim i uobičajenim izrazima lica. Onda sam se setio da neki stručnjaci upražnjavaju veštinu čitanja, kao, uostalom, i žitelji nekih zaostalijih svetova. Jednom sam čak video i knjige, u muzeju u Solskenu. Pretpostavljao sam da čovek može da čita reči, isto kao što može da ih izgovara. Ali kakvo je to veliko zamajavanje! Sažaljevao sam nekadašnje ljude koji nisu znali kako da šifriraju informacije u ideoplaste i da ih neposredno upisuju u razne senzorne ili kognitivne centre mozga. Kao što bi Bardo rekao, zaista varvarski!
<BR>&nbsp;&nbsp;&nbsp;&nbsp;&nbsp;Vremečuvar stegnu šaku u pesnicu. "Hoću da naučiš veštinu čitanja, kako bi mogao da čitaš ovu knjigu."
<BR>&nbsp;&nbsp;&nbsp;&nbsp;&nbsp;"Da čitam knjigu?"
<BR>&nbsp;&nbsp;&nbsp;&nbsp;&nbsp;"Da", potvrdi on, zalupivši njene korice i pruživši mi je. "Čuo si šta sam rekao."
<BR>&nbsp;&nbsp;&nbsp;&nbsp;&nbsp;"Ali, zašto, Vremečuvaru, ne razumem. Čitati očima to je tako... nespretno."
<BR>&nbsp;&nbsp;&nbsp;&nbsp;&nbsp;"Naučićeš da čitaš, i naučićeš mrtve jezike u ovoj knjizi."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato da bi te pesme čuo u srcu."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Samo nastavi da me ispituješ, proklet da si, i zabraniću ti da sedam godina putuješ bilo gde! To će te naučiti strpljenju!"
<BR>&nbsp;&nbsp;&nbsp;&nbsp;&nbsp;"Oprosti mi, Vremečuvaru."
<BR>&nbsp;&nbsp;&nbsp;&nbsp;&nbsp;"Čitaj tu knjigu, i možeš ići." On ispruži ruku i potapša me po potiljku. "Život ti je sve što imaš; čuvaj ga, kao najveće blago."
<BR>&nbsp;&nbsp;&nbsp;&nbsp;&nbsp;Vremečuvar je bio najkomplikovaniji čovek koga sam upoznao u životu. Bio je čovek čije se sebstvo sastojalo od hiljadu izmešanih komadića ljubavi i mržnje, ćudi i volje; bio je to čovek koji se neprestano borio sam sa sobom. Stajao sam tako, nemo držeći prašnjavu knjigu koju mi je bio tutnuo u ruke, gledao u crne dubine njegovih bezdanih očiju i video u njima pakao. Koračao je po sobi kao nekakav stari, beli vuk uhvaćen u čeličnu zamku prikradača. Bio je zabrinut zbog nečega, možda zato što mi je dao knjigu. U hodu je protrljao mišiće na desnoj nozi i malo zahramao. Izgledao je istovremeno opak i blag, usamljen i gorak zbog te usamljenosti. Evo čoveka, pomislio sam, koji nikada u životu nije iskusio ni jedan jedini dan (ili noć) proveden u miru, starog, prastarog čoveka, ranjenog ljubavlju i sečenog u ratovima, opečenog snovima koji su se pretvarali u pepeo u njegovim rukama. Imao je u sebi strahovitu životnu snagu, i to oduševljenje i ljubav prema životu na kraju su ga doveli do najosnovnijeg protivrečja ljudskog postojanja: voleo je vazduh koji udiše i otkucaje svoga srca toliko mnogo i do kraja, da je dozvolio da mu prirodna mržnja prema smrti uništi sav život. Isuviše je razmišljao o smrti. Govorilo se da je jednom, vlastitim rukama, usmrtio jedno drugo ljudsko biće, samo da bi spasao svoj život. Govorkalo se da upotrebljava napent da bi ublažio paniku koja ga je hvatala zbog prolaženja vremena i da zaboravi, makar na kratko, bol svoje prošlosti i ljutito urlanje čiste egzistencije. Pogledao sam mu u bore na namršetenom licu i pomislio da su te glasine možda istinite.
<BR>&nbsp;&nbsp;&nbsp;&nbsp;&nbsp;"Ne razumem", rekoh, "kako mi jedna knjiga pesama može spasti život." Prsnuo sam u smeh.
<BR>&nbsp;&nbsp;&nbsp;&nbsp;&nbsp;On zastade ispred prozora, smešeći mi se neveselo. Velike, žilave ruke beše stavio na leđa. "Reći ću ti nešto o Entitetu, što niko drugi ne zna. On voli mnoge čovekove stvari, a među tim stvarima najviše voli staru poeziju."
<BR>&nbsp;&nbsp;&nbsp;&nbsp;&nbsp;Ćutke sam sedeo u stolici. Nisam se usuđivao da ga pitam zašto misli da Tranzistorski Entitet voli poeziju ljudskih stvorenja.
<BR>&nbsp;&nbsp;&nbsp;&nbsp;&nbsp;"Ako naučiš napamet ove pesme", dodade on, "možda te Entitet neće odmah ucmekati kao muvu."
<BR>&nbsp;&nbsp;&nbsp;&nbsp;&nbsp;Zahvalio sam mu, jer nisam znao šta drugo da uradim. Oraspoložiću ovog, pomalo sumanutog starca, odlučio sam. Prihvatio sam knjigu. Čak sam počeo da listam njene stranice, pažljivo, praveći se da me zanimaju beskrajni nizovi crnih slova. Oko sredine knjige, koja je ukupno imala hiljadu trista četrdeset devet krhkih stranica, ugledao sam reč koju sam prepoznao. Podsetila me je da Vremečuvar nije čovek kome se neko može smejati, ili mu se rugati. Jednom, dok sam još bio mali iskušenik, časolog je uhvatio nekog demokratu kako laserom urezuje pisane reči u beli mermer Kule. Vremečuvar je - sećam se kako su mu se mišići na vratu uvijali kao spirale ispod napete kože - naredio da se taj čovek baci sa vrha Kule, za kaznu što je izvršio dvostruki zločin, nagrdio lepotu i pokušao svoje ideje da nametne drugima. Varvarski. Doduše, prema zakonima našega Reda, biokrađa je jedini prestup koji se kažnjava smrću. (Kada se uhvate biolopovi kako kradu nečiju dezoksiribonukleinsku kiselinu, odseče im se glava, što je jedan od ono malo drevnih običaja koji su delotvorni i milosrdni.) Mi smatramo da je izgnanstvo iz našeg divnog grada dovoljno velika kazna za sve druge prestupe, ali iz nekog razloga, kada je Vremečuvar video grafit SLOBODA urezan u luk iznad ulaza u Kulu, pobesneo je i pronašao nekakvu dodatnu odredbu devedeset prvog stava zakona koja mu dozvoljava, tako je bar tvrdio, da naredi da 'kazna odgovara veličini zločina'. Do dana današnjeg taj grafit je ostao da stoji na zasvođenom ulazu, podsećajući nas ne samo da je sloboda kao takva mrtav pojam, već i da našim životima upravljaju ponekad ćudljive sile, kojima nismo u stanju da vladamo.
<BR>&nbsp;&nbsp;&nbsp;&nbsp;&nbsp;Još smo neko vreme razgovarali o silama koje upravljaju veseljenom, a razgovarali smo i o potrazi. Kad sam izrazio svoje uzbuđenje zbog mogućnosti da otkrijem Starije Ede, Vremečuvar je, protivurečeći samome sebi kao i uvek, provukao prste kroz snežno belu kosu, napravio grimasu i rekao: "Nisam baš ubeđen da želim spas čovečanstva. Znači, dosta mi je ljudi - možda je nastupilo vreme da otkucavanje prestane i da se sat zaustavi. Neka samo eksplodira već jednom taj Vild, svaka prokleta zvezda od Večernjače do Severnjače. Spas! Život je pakao, a? I nema nikakvog spasenja osim smrti, bez obzira na to šta pričaju Prijateljice ljudi." Čekao sam da mu ponestane daha dok je i dalje trabunjao o sveobuhvatnim - i izopačenim - uticajima koje su vanzemaljski misionari i njihove religije imali na ljudski rod; dugo sam morao da čekam.
<BR>&nbsp;&nbsp;&nbsp;&nbsp;&nbsp;Nebo se već davno zamračilo i pocrnelo, kada on najzad udari pesnicom o svoj kuk i zareža: "Pišam ti ja na Jeldre! Znači, oni su od sebe stvorili bogove i upisali se u jezgro? Trebalo je da nas ostave na miru, a? Ljudi su ljudi, a bogovi su bogovi, i svako teži svom cilju. Ali ti si dao svoju glupavu zakletvu, i zato idi i nađi njih, ili njihove Ede, ili bilo šta drugo što misliš da ćeš naći.
<BR>&nbsp;&nbsp;&nbsp;&nbsp;&nbsp;Ali idi oprezno", uzdahnuvši dodade on.
<BR>&nbsp;&nbsp;&nbsp;&nbsp;&nbsp;Čudno je kako nam često i najmanji događaj, najbanalnija odluka, mogu iz korena promeniti život. Oprostivši se od Vremečuvara sišao sam na led ispod Kule i krišom još jednom razgledao knjigu koju mi je dao. Pesme! Obična knjiga nespretno sklepanih, drevnih pesama! Tu, na klizoulici koja se pružala predamnom dugačka i prazna, dugo sam ostao da stojim, pitajući se da li da knjigu bacim u kamin naše internatske sobe; ostao sam da stojim utonuo u misli o slučajnosti i o sudbini. A onda je počeo da duva ledeni, vlažni vetar sa Fjorda, uvlačeći mi u kosti hladnoću smrti - čije smrti, to tada još nisam znao. Vetar je nosio preko leda stvrdnute snežne pahuljice, koje su me ujedale za lice i zasipale prozore na kuli. Tiho šuštanje leda koji se trlja o staklo bilo je gotovo zagušeno zvonjavom zvončića koje je ljuljao vetar i koji su visili sa simsova svih prozora na Kuli. Slegnuvši ramenima, navukao sam kapuljaču svoje kamelaike. Vremečuvar hoće da pročitam tu knjigu. Dobro, pročitaću je.
<BR>&nbsp;&nbsp;&nbsp;&nbsp;&nbsp;Ruke su mi bile već utrnule kad sam je ugurao u torbu koju sam nosio na leđima i žurno počeo da se otiskujem niz klizoulicu. Bardo i drugi moji prijatelji priređuju mi večeru, a ja sam gladan i smrznut.
<BR>
<BR>&nbsp;&nbsp;&nbsp;&nbsp;&nbsp;Proveo sam najveći deo svoje poslednje noći u Gradu opraštajući se od raznog sveta. Priredili su meni u čast večeru u jednom od manjih i otmenijih restorana u Hofgartenu. Po običaju skrajera, Katarina je odbila da mi poželi sreću jer, kao što je rekla, "moja sudbina je već zapisana u mojoj prošlosti", ma šta to značilo. Bardo je, naravno, naizmenično plakao, psovao i drao se. Stekao je nekakvu izopačenu ljubav prema vrelom pivu i ispijao je ogromne količine te penušave, žute tečnosti, da se bar malo oslobodi straha od neizvesne budućnosti. Nazdravljao je i držao govore raznim našim prijateljima, recitovao sentimentalne stihove koje je sam sastavio. Povremeno bi i zapevao, sve dok mu Šantal Astoret, taj duhoviti i otmeni ljubitelj muzike, nije objasnio da mu je glas ogrubeo od pića i da nije onako lep kao obično. Najzad je pao, sav obamro, u stolicu, uzeo moju ruku u svoju i objavio: "Ovo je najtužniji dan u mom prokletom životu." A onda je zaspao.
<BR>&nbsp;&nbsp;&nbsp;&nbsp;&nbsp;Moja majka je rekla nešto slično, i jedva se uzdržala da ne zaplače. (Ali ugao usta joj se nekontrolisano grčio, kao uvek kada je bila ispunjena snažnim emocijama.) Pogledala me je, sa onim nabranim, crnim obrvama iznad uzbuđenih očiju i rekla: "Soli ti je prekratio zavet samo zato što je tvoja majka otišla da kuka kod Vremečuvara. A kako si mi se odužio? Slomio si mi srce."
<BR>&nbsp;&nbsp;&nbsp;&nbsp;&nbsp;Nisam joj rekao šta mi je u Kuli, nešto ranije istog tog dana, rekao Vremečuvar. Bolje da ne zna kako joj je lako prozreo laži. Zaogrnula se malo bolje u svoje otrcano krzno, koje je bilo sjajno i sivo na pojedinim mestima, tamo gde su se tanke dlačice izlizale. Nasmejala se tiho i zagonetno, kao da se neupadljivo šali sa samom sobom. Pomislio sam da će otići bez reči. Ali se ona odjednom okrenu i poljubi me u čelo. "Vrati se", prošapta. "Svojoj majci čije srce krvari za tobom, koja te voli."
<BR>&nbsp;&nbsp;&nbsp;&nbsp;&nbsp;Izišao sam iz restorana pre zore (te noći nisam oka sklopio), i otklizao niz opusteli Put do Praznih polja. Tu, u podnožju Urkela, čak i u ovo, najhladnije doba jutra, čitavi hektari prekriveni stazama i uzletnim pistama vrveli su od saonica i od atmosferskih raketa i drugih letelica. Grmljavina je potresala led klizoputeva, a vazduh je bio ispunjen crvenim sjajem raketnih mlazeva u supersoničnim eksplozijama. Visoko gore, rasplinuti obrisi tragova pare sijali su ružičastim sjajem na prvom plavetnilu neba. Bilo je prekrasno. Iako sam, po dužnosti, često dolazio u to doba dana, pade mi na pamet da sam tu lepotu uvek smatrao nečim običnim.
<BR>&nbsp;&nbsp;&nbsp;&nbsp;&nbsp;Ispod polja otvarala se Pećina hiljadu brodova bržih od svetlosti, protežući se pola milje kroz istopljenu stenu. Iako u njoj nije bilo ni blizu hiljadu brodova - i to još od Tihovog vremena - još ih je bilo znatno više nego što se moglo obuhvatiti jednim pogledom. Negde blizu sredine osmog reda brodova stajao sam i ćeretao sa jednim programerom u maslinastom ogrtaču, pored mog broda koji se zvao Sveprožimajući karanfil. Dok smo raspravljali o jednom neznatnom povećanju heuristike broda i njegove logike paradoksa, neko me pozva po imenu. Pogledao sam niz prolaz, oivičen redovima vitkih, dijamantskih brodskih kljunova, koji su nestajali u dubinama. Ugledao sam visoku priliku, oivičenu svetlim oreolom od svetlećih lišajeva kojima su bili prekriveni zidovi Pećine. "Malori", zaori se glas, odbijajući se o mračni svod tavanice iznad nas. "Vreme je da se oprostimo, zar ne?" Prolaz između dva reda brodova stade da odzvanja od koraka teških čizama po zvonkom čeliku, a onda ga jasno ugledah, visokog i strogog u svojoj crnoj, vunenoj odeći. Bio je to Soli.
<BR>&nbsp;&nbsp;&nbsp;&nbsp;&nbsp;Programer, majstor Rafael, koji je bio stidljiv i povučen čovečuljak, kože glatke i crne kao bazalt, pozdravi ga i žurno se izvini, ostavivši nas nasamo.
<BR>&nbsp;&nbsp;&nbsp;&nbsp;&nbsp;"Prekrasan je", primeti Soli, ljubopitljivo ispitujući obrise mog broda, uski kljun i krila okrenuta koso unapred. "Mora se priznati. Spolja gledano, vitak je, dobro uravnotežen i prelep. Ali unutrašnjost broda bržeg od svetlosti je njegova duša, zar ne? Lord Programer mi je rekao da si se neobično mnogo igrao Hilbertovom logikom. Zašto, Pilote?"
<BR>&nbsp;&nbsp;&nbsp;&nbsp;&nbsp;Predložio mi je izvesne izmene simbola koje su imale mnogo smisla, i nisam mogao da sakrijem prizvuk iznenađenja u svom glasu kad sam zapitao: "Zašto mi pomažeš, Lorde Pilote?"
<BR>&nbsp;&nbsp;&nbsp;&nbsp;&nbsp;"Moja je dužnost da pomažem novim pilotima."
<BR>&nbsp;&nbsp;&nbsp;&nbsp;&nbsp;"Mislio sam da ne želiš da uspem."
<BR>&nbsp;&nbsp;&nbsp;&nbsp;&nbsp;"Odkud možeš znati šta se želelo?" protrljao je slepoočnice, zavirivši u otvorenu kabinu moga broda. Delovao je uzbuđeno i snebivljivo.
<BR>&nbsp;&nbsp;&nbsp;&nbsp;&nbsp;"Ali, prevario si me da se zakunem."
<BR>&nbsp;&nbsp;&nbsp;&nbsp;&nbsp;"Jesam li? Jesam li to bio ja?"
<BR>&nbsp;&nbsp;&nbsp;&nbsp;&nbsp;"A onda si me oslobodio zaveta. Zašto?"
<BR>&nbsp;&nbsp;&nbsp;&nbsp;&nbsp;Ispružio je ruku i dodirnuo kljun moga broda, gotovo kao da miluje ženu. Nije odgovorio na moje pitanje. Samo je stisnuo usne i zapitao me: "Znači, zaista nameravaš da putuješ u Entitet?"
<BR>&nbsp;&nbsp;&nbsp;&nbsp;&nbsp;"Da, Lorde Pilote, rekao sam da hoću."
<BR>&nbsp;&nbsp;&nbsp;&nbsp;&nbsp;"I to ćeš učiniti slobodno, po vlastitoj volji?"
<BR>&nbsp;&nbsp;&nbsp;&nbsp;&nbsp;"Da, Lorde Pilote."
<BR>&nbsp;&nbsp;&nbsp;&nbsp;&nbsp;"Da li je moguće? Zar misliš da si slobodan samo zato što se pokoravaš vlastitoj volji? Kakva oholost?"
<BR>&nbsp;&nbsp;&nbsp;&nbsp;&nbsp;Nisam mogao da pogodim kuda smera u ovom razgovoru, pa sam izrecitovao uobičajenu rečenicu za izbegavanje diskusije. "Holisti uče da ono što izgleda kao dihotomija između slobodne volje i delanja pod prinudom, u stvari nije istinska dihotomija."
<BR>&nbsp;&nbsp;&nbsp;&nbsp;&nbsp;On kratko pogladi bradu i odvrati: "Holisti i njihovo beskorisno učenje! Ko još veruje holistima? Pitanje je sledeće: Da li svojom voljom goniš sebe u smrt, ili kriviš za to svog Lorda Pilota?"
<BR>&nbsp;&nbsp;&nbsp;&nbsp;&nbsp;Naravno da sam ga smatrao krivim; okrivljavao sam ga tako žestoko da sam osetio kako mi se žuč zgrušava u stomaku, počinjući da mi teče kroz vene. Užasno sam želeo da mu kažem koliko ga teško okrivljujem, ali umesto da to uradim, upiljio sam se u njegov nejasni odraz na uglačanom kljunu mog broda. Pogledao sam njegovu ruku u crnoj rukavici koja je počivala na mom brodu. Oćutao sam.
<BR>&nbsp;&nbsp;&nbsp;&nbsp;&nbsp;On skloni ruku, protrlja njome nos i reče: "Kada ti dođe sudnji čas, kad mu budeš sasvim blizu i počneš da se dvoumiš da li da me kriviš ili ne, molim te, seti se da si samoga sebe obmanuo i odveo u propast."
<BR>&nbsp;&nbsp;&nbsp;&nbsp;&nbsp;Mišići su mi bili vreli i zategnuti i ja, ne razmišljajući šta činim, udarih pesnicom po kljunu svog broda, tamo gde se odraz njegovog lica lelujao na sjajnoj, crnoj podlozi. umalo da polomim kosti pesnice. "Ja... neću... propasti." Polako sam cedio reč po reč, da ne bih zaurlao od bola. Jedva sam mogao da podnesem pogled na njega, na taj njegov dugački nos i sjajnu, crnu kosu punu crvenih pramenova.
<BR>&nbsp;&nbsp;&nbsp;&nbsp;&nbsp;On brzo saže glavu. "Svi ljudi na kraju propadnu, zar ne?" reče on. "Zbogom, Pilote, želimo ti svako dobro." I on mi naglo okrenu leđa i udalji se u dubinu Pećine.
<BR>&nbsp;&nbsp;&nbsp;&nbsp;&nbsp;Nema još mnogo toga što želim da ispričam o tom prokletom jutru. Majstor Rafael se vratio, praćen uobičajenom skupinom stručnjaka, pripravnika i iskušenika koji prisustvuju odlasku pilota. Jedan ketik u narandžastoj odori pritisnuo mi je palce na slepoočnice i pregledao mi lice, tražeći tragove mogućeg obolenja. Pripravnici lemioci podigli su me u mračnu kabinu moga broda, i časolog zapečati brodski sat. Bilo je tu i drugih stručnjaka. Nakon izvesnog vremena, koje kao da je trajalo danima (distorzije su već počele da deluju na moj osećaj vremena), ja sam se 'suočio sa brodom', kako kažu majstori piloti; uključio sam se u duboke neurologike, koje su duša svetlosnog boda. Mozak mi je sada bio dva mozga, ili bolje rečeno, jedan jedini mozak od krvi i neurona koji se proširio i stopio sa mozgom mog broda. Stvarnost, običnija stvarnost prizora i zvukova i ostalih čulnih oseta ustupila je mesto daleko većoj, ogromnoj stvarnosti mnogostrukosti. Uronio sam u hladni okean čiste matematike, u carstvo reda i značenja koje leži u osnovi haosa svakodnevnog prostora, i Pećina hiljadu brodova bržih od svetlosti više nije postojala.
<BR>&nbsp;&nbsp;&nbsp;&nbsp;&nbsp;Naravno, pojavio se kratki trenutak nestrpljenja dok su mi brod podizali do piste na površini zemlje, dosade, dok smo raketnim motorima prolazili kroz atmosferu i na kraju pali u gusti prostor iznad naše ledom okovane planete. Napravio sam mapu puta i namah mi se otvorio prozor u mnogostrukost. A onda je naša zvezda, malo žuto sunce, nestala, i obreli smo se u beskonačnom broju svetlosti, lepota i užasa, i ja sam ostavio Nikadiju i svoju mladost daleko za sobom.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
