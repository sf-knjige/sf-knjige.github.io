<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. AKLIA
<P>&nbsp;&nbsp;&nbsp;&nbsp;&nbsp;Čovek ne može podneti premalo stvarnosti.
<BR>
<BR>&nbsp;&nbsp;&nbsp;&nbsp;&nbsp;Izreka ketika
<BR>
<BR>&nbsp;&nbsp;&nbsp;&nbsp;&nbsp;Rano sledećeg jutra probudio sam se uz horsko kašljanje i pljuvanje, koje su proizvodili muškarci i žene porodice Reinalina u kolibama na suprotnoj strani pećine, dok su izbacivali grudve flegme i čistili bolna grla. Mene je takođe bolelo grlo od ledenog vazduha koji sam udisao na jučerašnjem putovanju. (Da li je to zaista bilo tek juče, zapitao sam se kad je kobac ubio Lika. Kao da je prošla godina.) Oblačenje je bilo mučno. Noga mi je bila tako ukočena da sam jedva mogao da je ispružim. Iako sam bio mrtav gladan, nisam mogao da jedem bademe kojima me je ponudila Justina. "Sve nas boli grlo", kazala je, dok je pekla bademe na ognjištu u sredini kolibe. "Boli kad ih gutaš, znam, ali nisu tako loši ako ih brzo sažvaćeš, a biće ti potrebna snaga ako zaista pođeš u lov na tuljana. Hoćeš li?"
<BR>&nbsp;&nbsp;&nbsp;&nbsp;&nbsp;Katarina, koja je klečala oblačeći se, pogledala me je kao da tačno zna šta ću uraditi. Nije rekla ni reč. Soli je sedeo pored naftnih škriljaca stružući led sa svoje krznene odeće. Divio sam mu se što se drži tako pravo čak i kad sedi - uprkos bolovima koje je osećao u nedavno izvajanoj kičmi. (Iz nekog razloga, Soli se sporije oporavljao od nas. Mehtar je pretpostavio da postoji granica zaceljivanja kod podmlađenih ćelija i da je Soli, koga su već tri puta podmlađivali, stigao blizu te granice.) Podigao je pogled, i za trenutak stao da prelazi njime preko predmeta u kolibi: velike kocke od snega kojom se ulazni tunel štitio pred vetrom koji je bušio kao svrdlo, ispucane i oljuštene rešetke za sušenje iznad naftnih škriljaca, dugačkog, testerastog noža za sneg, strugalica za sveže odrane kože, kopalja, posuđa, raznih svrdala i drugog oruđa naslaganog pored zasvođenih zidova, mekih, još toplih krzana za spavanje na postelji od snega na kojoj su on i Justina donedavno počivali. "Da, Malori će loviti tuljana", reče on.
<BR>&nbsp;&nbsp;&nbsp;&nbsp;&nbsp;Pogledao sam ga i dobacio mu prigušenim glasom: "Pola godine smo planirali ovu ekspediciju, a ipak smo zaboravili jednu stvar."
<BR>&nbsp;&nbsp;&nbsp;&nbsp;&nbsp;Skupio je crne obrve i pogladio bradu. "Koju stvar?"
<BR>&nbsp;&nbsp;&nbsp;&nbsp;&nbsp;"Kafu", rekao sam, osećajući prodorni bol u glavi. "Umirem za gutljajem kafe."
<BR>&nbsp;&nbsp;&nbsp;&nbsp;&nbsp;"Gladan si", reče on. "Zato te boli glava."
<BR>&nbsp;&nbsp;&nbsp;&nbsp;&nbsp;"Nisam rekao da me boli glava."
<BR>&nbsp;&nbsp;&nbsp;&nbsp;&nbsp;"Nisi morao ništa da kažeš", odvrati on i dodade: "Misliš li da si jedini koji umire za kafom?"
<BR>&nbsp;&nbsp;&nbsp;&nbsp;&nbsp;Nakašljao sam se i pogledao Katarinu, koja je češljala svoju dugu, crnu kosu. "Možda je ovo putovanje ipak samo jedna velika glupost", primetih razdraženo.
<BR>&nbsp;&nbsp;&nbsp;&nbsp;&nbsp;"Pojedi malo badema", odgovori Soli. "Jedi; nemoj misliti na kafu, ni na svoju glupost. Imaćeš dovoljno vremena za to kada se vratimo u Nikadiju."
<BR>&nbsp;&nbsp;&nbsp;&nbsp;&nbsp;Uzeo sam šaku badema i strpao ih u usta. Imali su opor i gorak ukus.
<BR>&nbsp;&nbsp;&nbsp;&nbsp;&nbsp;"Moraš ih žvakati", reče Justina. Pružila je Soliju činiju sa pečenim bademima, koju je on uzeo ovako: položio je svoje dugačke šake preko njenih i netremice je gledao u oči dok je ona polako izvlačila ruke, prepuštajući mu svu težinu činije. Tim prisnim gestom dodirivali su jedno drugom kožu i milovali se pogledom. Očigledno, uprkos svojim veoma različitim motivacijama i snovima, uprkos godinama provedenim u uzajamnom zanemarivanju i prebacivanju, uprkos gorčini surovog vremena, duboko su se voleli. Tu ljubav je, pomislio sam, obnovio osećaj odvojenosti od sveta, sjaj leda i otvoreno nebo. A ko ne bi mogao da voli prelepu Justinu sa njenim beskrajnim optimizmom, poletom i životnom radošću? Da, mogao sam da vidim zašto je Soli voli, jer svi smo je voleli; ono što nisam mogao da razumem, bilo je zašto ona voli njega.
<BR>&nbsp;&nbsp;&nbsp;&nbsp;&nbsp;Pošto smo sažvakali doručak, Bardo i moja majka su se nagurali u našu kolibicu da zajedno s nama popiju nekoliko činijica čaja od lekovitih trava. Bili smo baš čudno društvance, sedeći onako rame uz rame u krugu, pogureni srkućući iz svojih činijica od kosti i praveći se da smo Alaloji! Pravo je čudo da smo uspeli da zavaramo Devakije da poveruju da smo im gotovo-braća! Bio sam donekle zadovoljan što izigravam Solijevog sina. Svi su prihvatili Solija za mog oca, dok je Lijam zbijao šale o Bardovom začeću.
<BR>&nbsp;&nbsp;&nbsp;&nbsp;&nbsp;"Ne dopada mi se taj čovek", obrati mi se Bardo, sve vreme trljajući svoje krupne, smeđe oči, da iz njih odagna san. (Šteta, pomislio sam, što je Mehtar samo malo izmenio njegovo ružno, ispupčeno čelo i baburasti nos.) "Jesi li čuo šta je taj Lijam rekao? Rekao je da tvoju majku ne smemo ostaviti samu kad pođemo u lov, jer bi opet mogao da je siluje medved i da rodi još jednog Barda. Ala mu je vic!"
<BR>&nbsp;&nbsp;&nbsp;&nbsp;&nbsp;Bilo mi je milo što niko od Devakija ne zna da sam ja sin svoje majke, a ne Justinin. Da su znali, verovatno bi se šalili da je Soli silovao moju majku. "Kad bi znali moju majku", šapnuo sam Bardu, "bilo bi im žao medveda - ili ma koga drugog - ko bi pokušao da je siluje." Koliko mi je bilo poznato, moja majka je samo jednom u životu legla s muškarcem, one noći kad sam ja bio začet.
<BR>&nbsp;&nbsp;&nbsp;&nbsp;&nbsp;Soli ispi svoj čaj i objavi da je vreme za polazak. Ispružio je ruku da dohvati svoja koplja za tuljane. "Juri i njegova porodica će nas čekati." Namrštio se, pogledavši Katarinu, i rekao: "Vas žene ćemo ostaviti da radite svoj... ženski posao."
<BR>&nbsp;&nbsp;&nbsp;&nbsp;&nbsp;Odnekud sam bio ubeđen da Soli ne misli na šivenje koža i dojenje beba, svakodnevni posao žena Devakija. Očigledno je podozrevao da smo Katarina i ja ljubavnici. Očigledno je želeo da budem na mukama zamišljajući kako ona leži ispod nekog Devakija. Ili to, ili je hteo da muči samoga sebe - nisam siguran. Ali nisam verovao da će Katarina tog dana imati prilike da 'radi svoj posao'. Većina muškaraca će otići u lov, a mislio sam da neće imati mnogo uspeha ako pokuša da skuplja spermu malih dečaka.
<BR>&nbsp;&nbsp;&nbsp;&nbsp;&nbsp;Dok smo navlačili svoja krzna, moja majka je prelazila pogledom s mene na Solija, pa na Katarinu i opet na mene. Nije mi se dopao pogled koji je uputila Katarini. Bilo je u njemu, pomislio sam, zavisti, zato što je Katarina bila sposobna da uradi nešto što ona ne može. "Idite i lovite te tuljane", reče moja majka. "I dok ste u lovu, mi žene ćemo vam pripremiti postelju. Da legnete kad se vratite."
<BR>&nbsp;&nbsp;&nbsp;&nbsp;&nbsp;Na ulazu u pećinu pridružili smo se odraslima i dečacima iz porodice Manvelina. Mnogobrojni zaprežni psi su jeli, dok su ljudi postavljali amove i prevlačili saonike slojem leda. Posao je bio mučan i bilo je hladno u ružičastoj svetlosti praskozorja. Ispod kamenih gromada zaustavljenih ledom i zimzelenog drveća, Juri i Vicent, i Lijam, Seif, Hajdar, Jinje, i ostali muškarci Manvelina, postavili su sanke dnom naviše, u pravcu još mračnog neba. Pošto led nije hteo da se hvata neposredno za kost saonika, prevlačili su ih premazom od biljnih otpadaka i usitnjene zemlje, zamešene vodom i mokraćom, ispunjavajući udubljenja i izravnavajući ispupčenja debelim slojem smrznutog blata. Jutarnji vazduh bio je tako hladan da se taj premaz ledio istog časa kad je stavljen, što je otežavalo njegovo uobličavanje i glačanje. Bio je to nezahvalan posao. Očekivao sam da ću čuti gunđanja i psovke, ali Devaki su zbijali šale i smejali se, sve vreme zamačući prste u mešine toplog blata koje su nosili na sebi ispod krzna, odmah do kože. Brzo, vešto i brzo, premazivali su gromuljice blata preko kosti. Deset stopa daleko od mene, Lijam je vešto izravnao sečivo saonika blatom na prstima, a onda ih brzo strpao u usta da se ne smrznu. Vazduh je bio ispunjen uzvicima, i oblačićima pare uz blatnjave ispljuvke, dok su ljudi sisali svoje prste, smejali se, razgovarali i pljuvali. Bardo se mučio sa svojim saonicama, kao i ja sa svojim. On mi se približi i promrmlja: "Zar nije romantično? Hladni, čisti vazduh, po koji urlik vuka-samotnjaka, mir, slatki poljubac prirode, vedrina - i ukus popišanog đubreta. Baš ti hvala, malecki, što si me doveo na ovo posvećeno mesto."
<BR>&nbsp;&nbsp;&nbsp;&nbsp;&nbsp;Posmatrao sam Lijama kako prska mlakom vodom iz usta. Razmazao je tečnost koja se brzo ledila preko blata na saoniku. Za kratko vreme, njegovi saonici su se zacaklili od slojeva leda. Pogledao sam oko sebe, po čistini. Jurijevi rođaci, Arani i Bodi, i njihovi sinovi, Jukio, Jemi i Jinje, takođe su prskali vodom iz usta svoje sanke.
<BR>&nbsp;&nbsp;&nbsp;&nbsp;&nbsp;Bardo je mahnuo glavom u pravcu Jajvea i Arvea, koji su takođe bili Jurijevi rođaci. "Ceo život su proveli na ovom smrdljivom poslu. Kako samo mogu da ga podnesu?" Zatim se sagnu i stade da vodom iz usta prska saonike na svojim sankama, radeći onako kako je video da drugi rade, vezujući led za smrznuto blato. "E, ovo istinski mrzim", reče on, dok je podizao svoj meh sa vodom. "Ogavno mi je da taj meh s vodom nosim uz stomak. Šta ti je čovek - mašina za zagrevanje koja sprečava da se voda zamrzne. Ovo prokleto bućkanje me izbezumljuje, pobogu!"
<BR>&nbsp;&nbsp;&nbsp;&nbsp;&nbsp;Soli nas je video kako šapućemo i prišao nam krupnim koracima. "Umuknite", reče on. I dodade: "Sulu wanya, manse ri damya." Što se može prevesti: Deca kukaju, odrasli se obuzdavaju. Natovarili smo saonice i upregli pse, i Juri zatim okupi svoju porodicu. "Malori nam je obećao da će ubiti tuljana, zato nam Malori mora reći gde nas čeka nunki", reče on.
<BR>&nbsp;&nbsp;&nbsp;&nbsp;&nbsp;Svi pogledaše u mene, i ja se setih da Alaloji ne uzimaju olako obećanje da će se uloviti meso. Lovac može obećati da će uloviti životinju samo ako zna da je ona spremna 'da mu skoči na koplje'. Da bi to mogao znati mora sebe dovesti u stanje auvania, ili otvorenog čekanja, neku vrstu transa u kojem se oseća svemogućim i volšebnikom i u kojem može da vidi kroz crno more smrti onu drugu stranu dana. Takve vizije ne sme sam da traži; one moraju biti poklon životinje koja će biti ubijena, njenog još živog duha, njene anime. Okrenuo sam se licem prema beloj kupi Kveitkela i pustio da mi se oči užiže u beskonačnom. Pokušao sam da primenim to viđenje, pokušao da uđem u askeer, kako kažu Alaloji; pokušavao sam isuviše jako. Nikakvu viziju nisam imao. Ali ljudi oko mene su čekali, i zato sam se napravio da vidim kako se tuljanova anima pojavljuje ispred mene. Rekao sam, slagao: "Lo askaratha li Nunki, mi anaslan, lo moratha wi Nunkiyanima." Mudro sam pokazao na zapad, jer su zapadna ostrva, Takel i Alisalija, izgledala kao pozlaćene snežne planine i osetio sam potrebu da im se približim.
<BR>&nbsp;&nbsp;&nbsp;&nbsp;&nbsp;Juri klimnu glavom i skrenu pogled da pozdravi zoru. "Lura sawel", reče on, i mi svi ponovismo za njim: "Lura sawel", stojeći u onom neobičnom položaju u kojem Alaloji obožavaju sunce: kao insekti koje sam jednom video u zoološkom vrtu, stajali smo sklopljenih ruku podignutih prema suncu i skupljenih prstiju uperenih prema snežnom tlu. Pognute glave, stajali smo na jednoj nozi, s drugom povijenom unazad. Ostali smo dugo u tom smešnom položaju, zato što je veliki Manve, desetog jutra sveta, tako ukazivao počast svom stricu, suncu. Onda Juri zgrabi držače svojih sanki, i mi krenusmo.
<BR>&nbsp;&nbsp;&nbsp;&nbsp;&nbsp;Dan se rodio hladan i bez vetra, iznad brda utonulih u gotovo-tišinu. Jedini zvuk bio je šuštanje saonica na snegu i ćurlikanje polarnih gnjuraca dok su leteli i kružili, kružili i ponirali, tražeći sebi doručak. Na dalekim prevojima na nebu jasno su se isticali zupčasti obrisi jelovih grana, tako jasno da sam gotovo mogao da razlikujem pojedine iglice. Vozili smo pravo naniže, niz blagu šumsku padinu ka moru. Zemlja je bila ustalasana i mestimično ispresecana urvinama i granitnim okomitim stenama. Strepeo sam od tih stena, jer na njima su, iznad tamnozelenog drveća, obično boravili kopci. Tog dana, međutim, nije bilo kobaca, iako su na sve strane snežni zečevi i lasice marljivo kopali, tražeći borovnice. Jednom sam primetio jednu polarnu lisicu, a više nego jedan put naišli smo na vučji trag, zaleđen u snegu. Ali to su bili stari tragovi; većina vukova, kazao je Juri, otišla je s ostrva, prateći stada rundavaca.
<BR>&nbsp;&nbsp;&nbsp;&nbsp;&nbsp;Kad smo stigli do mora malo smo se namučili prelazeći saonicama preko zaleđenih talasa, iako daleko manje nego prethodnog dana na neravnoj južnoj obali. Oko podneva smo se iskobeljali iz džungle leda i poleteli punom brzinom preko retkog snega nalik na pamuk, koji je ležao na Starnbergerzeu. Kad smo odmakli oko pet milja od kopna, klimnuo sam Juriju glavom i mi se rasturismo u širinu. Rekao sam 'oko pet milja', jer je vazduh iznad leda bio težak kao tečnost, ogromno, plavo sočivo koje je izvitoperavalo rastojanja i činilo da daleki predmeti izgledaju blizu. Četvoro sanki otklizilo je na severozapad u pravcu Alisalije, koja je lelujala na liniji obzorja miljama daleko preko belog okeana; devet sanki - među njima Jurijeve i Lijamove - uputile su se upravcu Jakela i Vasalije. Mi smo se lepezasto razišli preko ledenog kruga otprilike dve milje u prečniku. Zaustavio sam svoje sanke na mestu koje mi se učinilo da obećava. Pretpostavio sam da su i svi drugi lovci učinili isto. Ispregao sam Nuru, koji je bio izvežban da namiriše rupu u ledu ispod koje se nalazi tuljan. U pravcu severa, oko pedeset jardi od nas nalazio se Bardo sa svojim lovačkim psom na uzici, iako nije bilo sasvim jasno ko koga vodi. Snažni Samsa vukao je Barda u trzajima preko snega, kaskajući tamo i ovamo, povremeno zavlačeći crnu njušku u sneg, izduvavajući oblak belog praha. Na jugu se nalazio Soli, a na zapadu, preko blistavog leda, Juri i njegovi sinovi izgleda da su pronašli svoje otvore u ledu i sekli snežne blokove da sagrade zid koji će ih zakloniti od vetra.
<BR>&nbsp;&nbsp;&nbsp;&nbsp;&nbsp;Alaloji otvor u ledu gde se pojavljuje tuljan nazivaju aklia. Držao sam Nuru na uzici od upletenog kožnog remenja, dok je on kopao šapama po snegu i njuškao, tražeći akliu. Izgledao je radostan što se oslobodio saonicama; dva puta je podigao šapu i požutio sneg, samo radi zabave. Onda je uhvatio miris, uzbuđeno zalajao, i zategao uzicu. Počeo je da kopa sneg. Pošto sam to mesto obeležio štapom, odvukao sam razočaranog psa niz vetar i vezao ga za kočić koji sam zabio u led. Isto sam učinio sa ostalim svojim psima, Rufom, Sanjom i Tuso. Tuljani su praktično slepi, ali sluh im je izvanredno oštar i ja nisam hteo da pseći lavež uplaši moga. Vratio sam se do aklie, noseći štap za pipanje i testeru za led, kao i ostalu, smrtonosniju opremu.
<BR>&nbsp;&nbsp;&nbsp;&nbsp;&nbsp;Tuljani, s obzirom na to da su kopneni sisari, ne mogu da udišu vodu, kao što mogu izvesne vrste prilagođenih sisara, koje žive u morima Agatange i Balanikija i drugih vodenih svetova. Tuljani moraju imati vazduha, i zato svaki od njih drži cele zime otvorene mnoge rupe u ledu. Mužjak tuljana - a možda i ženka - skakutaće po vodi gore-dole dok se stvaraju prvi slojevi leda, u ranu zimu, lomeći uvek iznova tanke ploče leda, dok će se led taložiti i taložiti oko aklie. Redovno obilazi svoje otvore, skačući naviše i propadajući u vodu, probijajući se do vazduha, dišući neko vreme, a zatim plivajući do svoje sledeće rupe u ledu. Kada zima zađe i svoje najduže i najhladnije dane, led oko rupe je debeo gotovo deset stopa. Pošto sneg pada i vetar ga nanosi, i led se otkravljuje i opet se ledi, iznad rupe se stvara prekrivač od snega, koji je zaklanja od očiju lovca, ali ne i od osetljivih psećih noseva. Ispod tog snežnog prekrivača tuljan izlazi da sedne na nagnute ivice leda koji okružuje rupu. Tu, pod svodom otvrdlog snega, ženke u zimsko proleće rađaju svoju kosmatu mladunčad. Tu se tuljani maze i igraju se, zaštićeni od hladnog vetra, utapanja i čeljusti kitova ubica - ali ne i od ljudi.
<BR>&nbsp;&nbsp;&nbsp;&nbsp;&nbsp;Uzeo sam svoj povijeni štap za pipanje i ugurao ga kroz snežni prekrivač, dole u rupu koju nisam mogao da vidim. Okrećući ga u krug, opipavao sam veličinu rupe i određivao joj središte. Onda sam podigao lice i izložio ga severnom vetru, koji me preseče i pored više slojeva masti. Bilo je hladno, ne baš duboko hladno, ali dublje od plavo-hladnog. Oči mi se ovlažiše i osetih da su mi prsti na nogama malo utrnuti. Pomislio sam da ću možda dugo morati da čekam na tuljana, i zato sagradih sebi zid od isečenih blokova snega oko severne ivice aklie, da se zaštitim od ubistvenog vetra. Zatim spustih svoj plutajući marker kroz središte rupe, sve dok ne dodirnu vodu. Kad tuljan iskoči da diše, on će - molio sam se bogovima da to bude mužjak, jer sam se užasavao pomisli da ću ubiti trudnu ženku - on će poremetiti ogromnu količinu vode, što će naterati plutajući marker da se podigne. Kad ponovo utone, znači da se voda vratila na površinu okeana i da je tuljan izronio.
<BR>&nbsp;&nbsp;&nbsp;&nbsp;&nbsp;"Lo luratha lani Nunki", molio sam se, rasprostirući ispred rupe komad krzna svilenotrpca. Stao sam na njega, mrdajući utrnutim nožnim prstima, nadajući se da će mi sačuvati stopala da se ne smrznu kao dve ledene kocke. Na kraju sam postavio svoj harpun na oslonac od dva ukrštena štapa, koja sam zabio kroz ledenu koru na snegu. Pokretni vrh harpuna, opako naoštren, zupčast, ubilački vrh, bio je načinjen od kitove kosti, i imao je pri osnovi urezan prsten. Za taj prsten bio je vezan dugačak, upleten kožni remen. Obmotao sam kraj ramena oko ruke i posmatrao plutajući marker. Kad se bude podigao dohvatiću harpun, a kada padne - kad tuljan izroni i marker padne - zariću harpun u središte aklie. Izvršiću taj zločin zato što sam u svojoj ljubomori i gordosti obećao da ću ga izvršiti.
<BR>&nbsp;&nbsp;&nbsp;&nbsp;&nbsp;I tako sam čekao. Koliko, to nisam tačno znao. Šta je vreme bez sata kojim se meri? Koliko sam dugo stajao u tom teškom položaju lovca, skupljenih stopala, pognut, gledajući dole, stalno dole, posmatrajući plutajući marker u tuljanovoj rupi? Koliko dugo, pela Nunki? Koliko gladan čovek mora da čeka dok mu se praznina ne ispuni?
<BR>&nbsp;&nbsp;&nbsp;&nbsp;&nbsp;"Tri dana", rekao mi je Juri prošle noći. "Tri dana nije predugo, jer nunki ima mnogo rupa. U poslednjem trenutku njegova anima može biti isuviše preplašena od dugog putovanja koje joj predstoji, i on će tada preskočiti tu rupu."
<BR>&nbsp;&nbsp;&nbsp;&nbsp;&nbsp;Motrio sam i čekao, pognut kao nemoćni starac. Stajao sam savršeno mirno i kad su mišići na zadnjoj strani mojih nogu stali da se grče i da bole; čekao sam dugo.
<BR>&nbsp;&nbsp;&nbsp;&nbsp;&nbsp;Kaže se da je strpljenje vrhunska lovčeva vrlina. Vrlo dobro, rekao sam samome sebi, biću strpljiv. Slušao sam vetar kako šiba preko leda; slušao sam kako zavija i kovitla se u naletima, a onda gotovo zamire pre nego što se naglo pojača i iznenadi me još jačim i hladnijim napadom. Povremeno bi vetar potpuno zamro i nastupila bi tišina. Ta dugotrajna razdoblja ispunjavala su me nelagodnošću i napetim iščekivanjem. Nisam hteo da slušam šum svog srca, niti sam željno iščekivao eksploziju vazduha kad tuljan bude izronio da diše, kad bude došao, ako uopšte bude došao. Bilo je mnogo stvari koje nisam želeo da čujem. Znao sam da veliki beli medvedi love tuljane, a takođe love ljude. Po Jurijevom pričanju, totonye voli da se prikrade sasvim blizu aklie i legne u zasedu, da bi iznenada skočio i smrvio lovcu glavu udarcem svoje smrtonosne šape. Kad hodaju kroz snežne nanose medvedi su potpuno nevidljivi, i gotovo nečujni. Osluškivao sam da čujem šuštanje medveđeg krzna u dodiru s ledom, čekajući. Daleko sa severa dopro je jecaj. Bio je to opet vetar, koji je nastavio da raste do dubokog zavijanja, stao da šiba preko leda i počeo da urla. Čekao sam već dugo i bilo mi je hladno. Bešika mi se napunila. Visoko iznad mene žućkasti sjaj zaleđenih polja treperio je na plavoj pozadini neba. Devaki nazivaju to žuto treperenje ledenim žmirenjem, pretpostavljam zato što ih taj sjaj nagoni da žmire očima. Zažmirio sam, sve vreme nepomično zureći u plutajući marker postavljen u aklii. Mislio sam na bol koji sam osećao u bešici, na bol koji pričinjavaju medveđi zubi i na druge bolove. Pokušao sam da se usredsredim. Pričinilo mi se da mi tuljanova anima šapće u uho, dozivajući me, ali to je bio samo vetar. Vetar mi je sekao lice a ja sam čekao, i žmirio, i....
<BR>&nbsp;&nbsp;&nbsp;&nbsp;&nbsp;Marker se podigao.
<BR>&nbsp;&nbsp;&nbsp;&nbsp;&nbsp;Uzeo sam u ruku harpun, čekajući da marker padne. Kad je nestao u aklii, obema rukama sam podigao dugački harpun visoko iznad glave i zario ga kroz sneg. Lako je prošao kroz ledenu koru na snegu, ali tada je nastao mučni otpor kada je vrh harpuna stao da se zariva u tuljana. Duboki, bolni urlik odjeknuo je ispod snega, kao da mi tuljan nešto viče. Dreknuo sam: "Lo moras li Nunki!" i iz sve snage zgrabio kožni remen pričvršćen za vrh harpuna. Žestoki trzaj gotovo me je oborio s nogu. Ukopao sam se petama u sneg, zabacivši telo unazad, napinjući se u suprotnu stranu od povlačenja remena, dok sam ga istovremeno obmotavao oko sebe.
<BR>&nbsp;&nbsp;&nbsp;&nbsp;&nbsp;"Malori moras li Nunki!" čuo sam kako viče Bardo. A zatim, odjek od aklie do aklie, sve slabiji i slabiji uzvik: "Malori moras li Nunki!"
<BR>&nbsp;&nbsp;&nbsp;&nbsp;&nbsp;Zavalio sam se svom težinom unazad, pokušavajući da izvučem tuljana iz rupe. Bol me je probo u istegnutom kolenu. Odmakao sam se nekoliko koraka od rupe. Pa opet napred, dok se tuljan borio sa mnom, pa natrag, i odjednom, tuljan izroni ispod snežnog prekrivača, koprcajući se snažno i obori me s nogu. Kliznuo sam u pravcu aklie, licem i grudima stružući po snegu. Da nisam popustio, tuljan bi me povukao kroz snežni prekrivač koji se osipao, dole u ubistveno more. Još čvršće sam zgrabio remen. Pokušao sam da se prevrnem na leđa i okrenem se petama napred, da ih ukopam u sneg. Ali upletoh noge u remen upravo u trenutku kad je snežni prekrivač iznad rupe stao da se osipa i propada naniže. Bio sam bespomoćan i obmotan ramenom koji se sve više stezao.
<BR>&nbsp;&nbsp;&nbsp;&nbsp;&nbsp;"Pusti!" dreknuo je nečiji glas iza mojih leđa. Ali nisam mogao da pustim. Onda se remen zategao iza mene. Okrenuo sam se i ugledao Barda, kome su se oči izbuljile i zajapureni obrazi naduli, dok je zabačen unazad, vukao remen. "Povuci, proklet bio!" dreknuo sam.
<BR>&nbsp;&nbsp;&nbsp;&nbsp;&nbsp;Nekako sam se uspravio i povukao remen. Zurio sam naniže, u otvorenu akliu. Ispod snežnih blokova, plutajući i poskakujući na zatalasanom moru, polako je izranjao ogromni, crni tuljan. Visoko na boku, iznad peraja, harpun mu je štrčao iz krvave rane. Vukao sam tako jako da sam mislio da će se harpun iščupati. Ali izdržao je, i stopu po stopu izvukli smo tuljana iz aklie na sneg. Bio sam izvan sebe jer je stari mužjak još bio živ. Zakašljao se, što je zvučalo kao uzdah iscrpljenosti, i svetla arterijska krv šiknula mu je iz čeljusti na sneg.
<BR>&nbsp;&nbsp;&nbsp;&nbsp;&nbsp;"Mori sel", rekoh Bardu, "ubij ga!"
<BR>&nbsp;&nbsp;&nbsp;&nbsp;&nbsp;Ali Bardo zavrte glavom i pokaza u pravcu severa, na Jurija i Lijama, koji su nam trčeći dolazili upomoć. Moje su zadovoljstvo i dužnost bili da ubijem tuljana, kao što me je kukavica Bardo opomenuo. Obećao sam da ću to učiniti, ali nisam mogao.
<BR>&nbsp;&nbsp;&nbsp;&nbsp;&nbsp;"Ti Mori-te", doviknu Bardo i pruži mi kameni malj. "Brzo, malecki, pre nego što se rasplačem."
<BR>&nbsp;&nbsp;&nbsp;&nbsp;&nbsp;Zamahnuo sam maljem u velikom luku ka tuljanovom čelu. Čuo se tupi udar o granitno meso, i strahoviti izdisaj vazduha, kao da tuljan izražava zahvalnost što je oslobođen agonije. A zatim tišina i mir. Pogledao sam u tuljanove tamne, vlažne oči, ali u njima više nije bilo života.
<BR>&nbsp;&nbsp;&nbsp;&nbsp;&nbsp;Juri i Lijam zastadoše na ivici aklie. Bili su zadihani. Juri odmeri foku i odmah se pomoli za njenu dušu. "Pela nunkiyanima", reče on "mi alasharia la shantih Devaki." Zatim se okrenu meni i reče: "Pogledaj ga samo, Malori. Nikad nisam video takvog tuljana! On je pradeda svih tuljana, čukundeda svih tuljana! Pravo je čudo da ste ga samo ti i Bardo mogli izvući iz rupe."
<BR>&nbsp;&nbsp;&nbsp;&nbsp;&nbsp;Soli nam priđe u trku, kao i Vicent i ostali članovi porodice Manvelina. Okružiše tuljana, gurkajući mu njušku vrhovima čizama i dodirujući mu crnu kožu. Lijam se povuče za debelu donju usnu i reče: "Ovo je tuljan za četvoricu. Jednom, kad sam bio mali, moj otac i Vicent izvukli su tuljana za trojicu, i to je bio najveći koga sam video u životu." Pogledao je Barda i mene s mešavinom zavisti i strahopoštovanja i upitao: "Kako su dva čoveka uspela da izvuku tuljana za četvoricu?"
<BR>&nbsp;&nbsp;&nbsp;&nbsp;&nbsp;Juri okrete ono jedno oko na svoga sina i mirno objasni: "Bardo je jak za dva čoveka, rekao bih, a danas je Malori ubio svog dvojnika, i zato nije nikakvo čudo da su dva čoveka izvukla iz mora čukundedu svih tuljana za četvoricu." Ali on je još dugo vremena bacao poglede na ogromnu lešinu u snegu, kao da se i sam pita kako su dva čoveka mogla to da urade.
<BR>&nbsp;&nbsp;&nbsp;&nbsp;&nbsp;Ubio sam tuljana.
<BR>&nbsp;&nbsp;&nbsp;&nbsp;&nbsp;Stavio sam šaku snega u usta. Sagnuo sam se i otvorio tuljanovu gubicu. Miris mu je bio kiseo i jak. Pustio sam da mi mlaz hladne vode poteče iz usta u njegova, pojeći ga da ne bude žedan na putu za onu drugu stranu.
<BR>&nbsp;&nbsp;&nbsp;&nbsp;&nbsp;Soli se namesti tako da ga vidim i dade mi jedva primetni znak glavom. Među Alalojima je običaj, najosnovnija stvar, da se lovci koji su ubili životinju odmah najedu do mile volje. Pošto sam ja ubio tuljana, imao sam privilegiju da prvi počnem da ga kasapim. Ali ustezao sam se sve dok nisam osetio Solijev oštri pogled na sebi. Onda sam uzeo nož. Rasporio sam tuljana i isekao mu džigericu. Bio je to krvav, jeziv posao. Veran svom obećanju, pružio sam Lijamu crvenu džigericu koja se pušila. On je natmureno iseče u komade i razdeli ih lovcima. "Malori je imao sreće", reče on.
<BR>&nbsp;&nbsp;&nbsp;&nbsp;&nbsp;Počeo sam da jedem parče džigerice. Bila je ukusna, sveža i dobra. Još sam jedva mogao da poverujem da sam ubio tuljana.
<BR>&nbsp;&nbsp;&nbsp;&nbsp;&nbsp;"Malori, Ubica Tuljana doneo nam je sreću", reče Juri. "Bardo Snažni i Malori Ubica Tuljana, obojica su nam doneli sreću. Sutra, mislim, biće još mnogo tuljana."
<BR>&nbsp;&nbsp;&nbsp;&nbsp;&nbsp;Gotovo svi su bili nasmejani i izgledali zadovoljno. Ali jedan među njima, sin Jurijevog rođaka, nije bio zadovoljan. Zvao se Jinje, i bio je temeljan, ružan čovek sa bolesnom nogom. Smrzla su mu se stopala dok je čekao na tuljana koji nikad nije došao. Juri mu je pomogao da skine čizme i pridržavao ga, dok je ovaj uvukao svoja ružna, dlakava, smrznuta stopala u rasporeni leš tuljana da bi ih otkravio. Onda mu je Lijam odsekao parče džigerice, koju je on progutao kao da je pas.
<BR>&nbsp;&nbsp;&nbsp;&nbsp;&nbsp;Ljudi se baciše noževima na tuljana, isecajući najukusnije delove tela i odreske. Vicentov najmlađi sin, Čokljo, otvori mu želudac i nađe gomilu ribe. S tim svojim obešenjačkim, ćosavim licem i malim rukama bio je više dečak nego odrasli muškarac, ali je stručnjački rukovao nožem za ribu. Za tren oka je izvukao jednu sardelu, rasporio je i našao jednu još manju ribu u njenom stomaku. Pošto joj je odsekao glavu i peraja, progutao ju je celu. Svuda oko mene ljudi su bili zauzeti sečenjem i gutanjem. Sneg oko tuljana bio je klizav od sala i izbljuvane krvi. Ta ljudska glad bila je zaista užasna. Stomaci su im krčali i bućkali, dok su zubima rastrzali ogromne komade mesa. zaprepašćujuće je koliko mesa čovek može da pojede. Ja sam pojeo srce, jer tu obitava duša, kako veruju Alaloji. Nas petnaestak lovaca, pretovarenih stomaka i brada ulepljenih smrznutom krvlju, mora da smo pojeli stotinu funti mesa. Nije bilo kao proždirati sirovo meso, ali smo ga jeli bez zastajanja i ćutke. Čulo se jedino kako nam krckaju vilice i mljackaju usta, i kako debelo podriguju Bardo i Čoklo, takmičeći se ko će biti glasniji. Poput životinja, prvo smo pojeli najbolje delove, a potom smo navalili na manje poželjne zalogaje. Lijam, kome se možda činilo da gozba odmiče suviše sporo, iščupa rebro koje potom slomi svojim savršenim zubima. Isisao je srž kao odojče mleko. Jeli smo dugo, prekinuvši tek kad je počelo da se smrkava, jer bilo je pogubno zateći se na otvorenom kad padne noć.
<BR>&nbsp;&nbsp;&nbsp;&nbsp;&nbsp;Muškarci Manveline vratiše se svojim akliama, da izgrade kolibe od snega za prenoćište. Pošto smo doveli svoje saonice i pse, nahranili smo cvileće životinje iznutricama, zgrušanom krvlju i plućima. Zatim Soli i ja izgradismo sebi kolibu u blizini otvora u ledu. Sekao sam blokove snega koje je Soli postavljao jedne na druge, ispunjavajući praznine snežnim prahom. Bardo se držao za stomak i podrigivao, posmatrajući nas kako radimo."Oh, siroti moj stomaku", kukao je, "šta sam ti uradio! Sebično od mene, znam, da gledam dok vi radite, ali tako se dobro snalazite bez mene."
<BR>&nbsp;&nbsp;&nbsp;&nbsp;&nbsp;Zaista, Soli se dobro snalazio, opsecajući i glačajući zidove kolibe i uglavljujući ključni blok vešto kao ma koji Alaloji. Uskoro je koliba bila gotova i mi smo ubacili u nju naša krzna za spavanje. Severni vetar je bez prestanka nanosio oblake snega na sve tamnije more. Ćutke se svi okrenusmo prema jugu i obavismo svoj 'piš-pre-spavanja'. Bardo odmah ode u krevet, dok smo ja i Soli još malo ostali da vežemo Tusu blizu ulaznog tunela u kolibu. Nadali smo se da će početi da zavija ili da laje ako neki medved bude namirisao tuljanovu lešinu i došao u izviđanje.
<BR>
<BR>&nbsp;&nbsp;&nbsp;&nbsp;&nbsp;Još neko vreme smo posmatrali zvezde na nebu, kako se trepereći pale jedna za drugom. Soli beše čvrsto navukao na glavu kapuljaču svog ogrtača za sneg. "Imao si sreću da ubiješ tuljana - takvu izuzetnu sreću."
<BR>&nbsp;&nbsp;&nbsp;&nbsp;&nbsp;Znači, imao sam sreću da ubijem veliku plemenitu životinju.
<BR>&nbsp;&nbsp;&nbsp;&nbsp;&nbsp;"Ne možeš uvek računati na sreću", nastavi on. "Jednog dana će te poklopiti težina nesreće. Možda ćeš stati ispod neke građevine u pogrešno vreme, ili će ti se možda, jedne noći, u mračnom sporednom klizosokaku put ukrstiti sa nekim bednim harijanom, i otkrićeš da je on genokradljivac, koji je došao da ti ukrade plazmu. Ili ćeš, možda, pokušati da probiješ unutrašnju koprenu Vilda i izgubićeš se..."
<BR>&nbsp;&nbsp;&nbsp;&nbsp;&nbsp;"Ne verujem u sreću", rekoh ja.
<BR>&nbsp;&nbsp;&nbsp;&nbsp;&nbsp;"Da, baš sam zaboravan, Malori mora ići za svojom sudbinom."
<BR>&nbsp;&nbsp;&nbsp;&nbsp;&nbsp;"Zar ne misliš da je čudno i da nije slučajno što je tuljan izabrao baš moju akliu?"
<BR>&nbsp;&nbsp;&nbsp;&nbsp;&nbsp;"Da", naruga mi se on, "tuljanova anima tražila je baš tvoju rupu u ledu, zato da bi mogao da slediš svoju sudbinu. Pa, kako se čovek oseća kad postane ubica?"
<BR>&nbsp;&nbsp;&nbsp;&nbsp;&nbsp;Obrisao sam vodu s nosa. "Oseća se... prirodno." Uistinu, ja se jesam osećao prirodno, iako nisam hteo da mu priznam koliko strepim što sam zauzeo svoje mesto u prirodnom toku stvari.
<BR>&nbsp;&nbsp;&nbsp;&nbsp;&nbsp;"Je li to istina?" upita on.
<BR>&nbsp;&nbsp;&nbsp;&nbsp;&nbsp;Pokrio sam lice rukavicama, da zagrejem mišiće. Bilo mi je teško da govorim i reči su mi izlazile nerazgovetno iz usta. Nisam želeo da s njim razgovaram o svom strahu i zato rekoh: "Ti si tihist, je li?"
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;"To je vera starijih pilota, kako sam čuo."
<BR>&nbsp;&nbsp;&nbsp;&nbsp;&nbsp;On protrlja slepoočnice. "Da. Piloti koji se pouzdaju u svoju sudbinu postaju nemarni i ne dožive starost."
<BR>&nbsp;&nbsp;&nbsp;&nbsp;&nbsp;"Ali ti si se izlagao većim opasnostima od mene. Pripravnici su te zvali 'Soli srećković', kad sam ja bio u Resi."
<BR>&nbsp;&nbsp;&nbsp;&nbsp;&nbsp;"Sve okolnosti koje sam stavljao na kocku bile su dobro proračunate."
<BR>&nbsp;&nbsp;&nbsp;&nbsp;&nbsp;"Ali, ipak stavljene na kocku."
<BR>&nbsp;&nbsp;&nbsp;&nbsp;&nbsp;Mislim da se na to nasmešio, ali već se bilo tako smrklo da nisam bio siguran. On stade da trupka čizmama po snegu, nastojeći da sačuva toplotu. "Jednoga dana i mene će poklopiti težina nesreće." On mi se opet naruga. "Tako mi je opisano."
<BR>&nbsp;&nbsp;&nbsp;&nbsp;&nbsp;Bezglasno sam mrdao vilicama, pre nego što sam ga zapitao: "Znači, ti ne veruješ da čoveku može biti suđeno da bude srećan?"
<BR>&nbsp;&nbsp;&nbsp;&nbsp;&nbsp;"Ne", odgovori on. "Ne u svakoj prilici."
<BR>&nbsp;&nbsp;&nbsp;&nbsp;&nbsp;Onda zevnu, otrese sneg koji mu je vetar naneo na krzno i uđe u kolibu da prespava noć. Ja sam još neko vreme ostao da stojim napolju, posmatrajući ljubičasto-crne planine Alisalije, koje su se ocrtavale na sjajnom obzorju.
<BR>&nbsp;&nbsp;&nbsp;&nbsp;&nbsp;Meni je bila dodeljena sudbina da ubijem velikog, plemenitog tuljana.
<BR>&nbsp;&nbsp;&nbsp;&nbsp;&nbsp;Vetar mi se konačno podvuče pod krzno i ja stadoh da drhtim. Zavukao sam se u kolibicu i klonuo pored Barda, koji je bučno hrkao. Dugo sam ostao da ležim, ukrućen i budan, pre nego što me je toplota vlastitog tela ispod krzna uspavala i ja zaspah. Ali nisam tvrdo spavao. Tu noć proveo sam prevrćući se i znojeći se, sanjajući bez kraja. Jednog od tih snova se dobro sećam: sanjao sam da sam ubio velikog tuljana; sanjao sam da su tuljanovi sinovi i kćeri, ne želeći da ostanu sami, poskakali na naša koplja, da bi se mogli pridružiti ocu s one druge strane dana.
<BR>&nbsp;&nbsp;&nbsp;&nbsp;&nbsp;Sledećeg jutra ulovili smo i ubili devet tuljana, i Soli je rekao da smo imali mnogo sreće.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
