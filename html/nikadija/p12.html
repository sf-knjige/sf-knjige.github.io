<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. MALA SMRT
<P>&nbsp;&nbsp;&nbsp;&nbsp;&nbsp;Kako je to neobično da se talasi prostorvremenskog kontinuuma talasaju tako da talasi upravljaju vlastitim talasanjem! Sabiranje i vezivanje energije trebalo bi da vodi većoj koncentraciji energije, a ne ka postepenom oticanju u vrelu smrt i vaseljenski mir! Kako je tajnovito to da svest vodi još većoj svesti i da život rađa još veći i složeniji život!
<BR>
<BR>&nbsp;&nbsp;&nbsp;&nbsp;&nbsp;Iz Rekvijema homo sapiensu, od Hortija Hostoha
<BR>
<BR>&nbsp;&nbsp;&nbsp;&nbsp;&nbsp;Kada sam se vratio u glavnu pećinu Devaki i moja 'porodica' gostili su se tuljanovim mesom. Zaokupljen, kao što sam bio, mislima o propadanju i smrti, nisam bio spreman za radovanje, radovanje sto dvadeset veselih ljudi koji su do mile volje jeli dobro meso. Bilo je to radovanje tela, proslavljanje ljubavi i života bez predaha i odmora. Svi, čak i odojčad i mala deca, gušili su se pečenim tuljanovim odrescima i salom. (U početku, naravno, mnogi su bili tako nestrpljivi od gladi, da su jeli sirovo meso.) Pećina je oživela i ispunila se mirisom pečene gušterače i veselim čavrljanjem dece dok su lizala duguljaste komadiće džigerice na žaru, prethodno zamočene u rastopljenu mast. Juri i ostali članovi porodice Manvelina sa zadovoljstvom su podelili meso sa Jelenalinama i Reinalinama. Njihovi su se lovci praznih saonica vratili nešto ranije iz lova na rundavce, ali Juri ih je sve pozvao na gozbu, jer je znao da će se već u sledećem lovu sreća možda okrenuti. Čak i Šarailine, koji su imali najniži položaj među porodicama zbog jednog nesvarljivog nesrećnog događaja od pre više godina, čak su i poniženi Šarailine uzeli učešća u bogatoj gozbi. Tlo u pećini oko svih koliba bilo je prekriveno polomljenim kostima; naduvena, trbušasta tela onih koji su se prejeli (gotovo svih) bila su opružena oko vatri. Na sve strane su se čuli groktaji, uzdasi i podrigivanje. Na moje zaprepašćenje, mnogi Devaki pričali su razvratne viceve i otvoreno se dodirivali. Lutajući kroz pećinu ugledah jednu ženu Jelenalina, već stasalu za udaju - mislim da se zvala Paulina - kako se kikoće i šapće nešto na uvo malom Čoklu. Počeli su da se maze i uskoro nestali u jednoj od koliba Jelenalina. Svuda unaokolo, oko zapaljenih naftnih škriljaca, u mekom, treperavom svetlu, kao da su se svi muškarci i žene skupljali u parove, dodirujući se, i nestajali po mračnijim udubljenjima pećine. Zatekao sam Barda kako obema rukama grli dve ljupke devojke Senvelina, sedeći između njih i pevajući. Prišao sam kolibama punim strastvenog dahtanja, a on mi namignu i zaurla: "Dve nisu previše za jednog, ali su premalo za dvojicu muškarčina kao mi! Ali kad se Bardo zadovolji, Bardo je voljan da podeli!" I dodade: "Gde si bio? Bled si kao ptičji izbljuvak."
<BR>&nbsp;&nbsp;&nbsp;&nbsp;&nbsp;"Gde je Katarina?" upitah ga.
<BR>&nbsp;&nbsp;&nbsp;&nbsp;&nbsp;"Ne misli na Katarinu", odvrati on, povlačeći bradu. "Šta te je briga gde je?"
<BR>&nbsp;&nbsp;&nbsp;&nbsp;&nbsp;Mislio sam da nije pravo vreme da mu kažem da smo Katarina i ja ljubavnici, iako sam iz pogleda njegovih lukavih smeđih očiju pročitao da je najverovatnije naslutio šta je po sredi još pre nego što smo otišli iz Nikadije.
<BR>&nbsp;&nbsp;&nbsp;&nbsp;&nbsp;"Jesi li je video?" upitah.
<BR>&nbsp;&nbsp;&nbsp;&nbsp;&nbsp;On obliza usne, praveći se da me nije čuo. Riškao je mazno nosom po vratu mlađu devojku, onu sa malim nosom i prekrasnim, zvonkim smehom. "Ime joj je Nađa, kći Jense", reče on. "Radoznala je, kaže, da vidi da li je koplje Malorija Ubice tuljana dovoljno dugo i pravo da probuši njenu akliu."
<BR>&nbsp;&nbsp;&nbsp;&nbsp;&nbsp;Nađa se ponovo zakikota, i kao da se razočarala kad sam zavrteo glavom. "Moram da pronađem Katarinu", rekoh.
<BR>&nbsp;&nbsp;&nbsp;&nbsp;&nbsp;"Ah, ne valja." On se otrese devojaka, ustade i odvede me u stranu. "Šta ti je?"
<BR>&nbsp;&nbsp;&nbsp;&nbsp;&nbsp;Zaustio sam da mu ispričam svoju posetu Šanidaru, ali samo sam se ugrizao za usnu. Sve što sam mogao da nateram sebe da kažem bilo je: "Ova ekspedicija, potraga... sve, sve je besmisleno."
<BR>&nbsp;&nbsp;&nbsp;&nbsp;&nbsp;"Dabome. I baš zato treba da uživaš dok možeš. Život je dosadan i besmislen, ali kad eksplodiraš u ženi, tvoja dosada za trenutak nestaje i - da li ti dosađujem? - i osećaš kao da ćeš umreti od uživanja, ili ma čega drugog, i baš te briga za sve. Kad umireš malom smrću i ona vrisne i zarije ti nokte u leđa, jer i ona umire - eto, ima li nečeg boljeg u životu?"
<BR>&nbsp;&nbsp;&nbsp;&nbsp;&nbsp;Pokušao sam da mu objasnim da je problem daleko složeniji nego što on misli. Ali on je samo stajao, stežući me za rame i vrteći glavom. "A kako sam se samo trudio da te obrazujem!" reče on. "Sve uzalud, sve uzalud!" Spustivši glas, on dodade: "Ali hvala ti, malecki, što si me doveo na ovo prosvećeno mesto."
<BR>&nbsp;&nbsp;&nbsp;&nbsp;&nbsp;Kad sam ga upozorio da je opasno tucati mlade, zrele žene, on se zamišljeno povuče za bradu. Oduvek je strepeo da ne napravi neko dete. Bio je to čudan, iracionalan strah: gotovo je uspeo da ubedi samoga sebe da će, ako mu seme ikad oplodi neku ženu, time ispuniti svoju životnu dužnost i početi da stari i da se bliži smrti. "Šteta", reče on, "što ne mogu da obučim svoju spermu da umre istog časa kad mi napusti telo. Ali ako ja... ah, hoću da kažem, ako neka od ovih kosmatih žena zaista ostane trudna, ko će moći da pogodi ko je otac?"
<BR>&nbsp;&nbsp;&nbsp;&nbsp;&nbsp;Uzdahnuo je i, oblizujući brkove, vratio se devojkama. Kod ljudi kao što je Bardo, bojim se, požuda će uvek nadvladati strah.
<BR>&nbsp;&nbsp;&nbsp;&nbsp;&nbsp;Krenuo sam kroz pećinu, tražeći pogledom Katarinu, ali je nisam našao. Niko nije umeo da mi kaže gde je. Vratio sam se u našu kolibu i za dlaku izbegao da iznenadim Solija i Justinu usred ljubavne igre. Nečujno sam othramao u pravcu koliba Manvelina. Video sam svoju majku i Analu kako sede zajedno. Strugale su kože tuljana, razgovarajući i smejući se. Čuo sam kako Anala brblja o muškosti svoga sina Lijama. Biće dobar muž svakoj mladici, rekla je. Setio sam se da prilikom svojih lutanja po mraku nisam video ni Lijama. Iz meke, okrugle, osvetljene kolibe iza njihovih leđa, dopiralo je ritmičko dahtanje i iznenadni, intimni krici. Zaškrgutao sam zubima i naslonio se na hladni zid pećine, pitajući se zašto te zarazne, opšte strasti nije bilo u Rajnerovim sećanjima.
<BR>&nbsp;&nbsp;&nbsp;&nbsp;&nbsp;Ono što se događalo te noći i sledeća dva dana nisu bile orgije u pravom smislu reči. Koliko mogu da tvrdim, Devaki su svoj seks obavljali po dvoje i što je moguće skrivenije. Izuzev jednog slučaja (o Bardovim brukama i avanturama uskoro ću pričati malo opširnije), nije bilo grupnog seksa sa tri ili više učesnika, nikakvog voajerizma, nikakvih pijanačkih perverzija. Devaki, izgledalo je, nisu mnogo znali o bludnim izopačenostima civilizacije. Ali zato su bili dobro upoznati sa promiskuitetom, ili moram reći, upražnjavali su vatreno sparivanje koje je bilo slobodno i divlje, u okvirima krutog sistema pravila i tabua. (Nijedan muškarac ili žena, na primer, nisu smeli da legnu sa bračnim drugom neke druge osobe, a polno opštenje između članova porodice bila je krajnja gnusoba.) Mladi i nevenčani su 'zajednički učestvovali u vulkanskoj eksploziji', često i menjajući partnere. Naročito kad bi se najeli velikih količina mesa i krv im uzavrela i zgusnula se, tragali su jedni za drugima u mraku i žestoko se sparivali i ždrali, i opet tražili nekog drugog s kim će podeliti svoj oganj. To su činili, rekao mi je Juri, zato što je eros bio poklon Devakija bogu Kveitkelu i treba ga upražnjavati s voljom i strasno, sve dok utrobe žena (ili devojčica koje su tako postajale žene) ne budu ispunjene novim životom.
<BR>&nbsp;&nbsp;&nbsp;&nbsp;&nbsp;"Nemoj predugo čekati da ti se koplje digne", upozorio me je oko ponoći, kad me je zatekao kako sedim zajedno s psima kod vatri na ulazu. "Uskoro će aklie mladih žena biti iscrpljene, i ti ćeš propustiti da se proveseliš." Bacio je malo drva na vatru, uzdahnuvši kad je počela da pucketa i da se rasplamsava. "Možda razmišljaš o tome kako ti je bilo teško da ubiješ svoga doffela, i ko da ti zameri? Ali nije dobro za čoveka da mnogo razmišlja." Ogromnim prstom se kucnuo po čelu iznad prazne očne duplje i prekorio me: "Mislim da si previše rasejan, prepun unutrašnjih glasova. Moraš utišati oluju reči u glavi, a ima li za to boljeg načina nego izgubiti se u ženi? Zar nisi primetio kako te gledaju cure Šarailina, Mentina i Lilit?"
<BR>&nbsp;&nbsp;&nbsp;&nbsp;&nbsp;Zaista, ima li boljeg načina! Kako sam zavideo Juriju na njegovoj čistoti i naivnosti! Nije znao ništa o zarazama i bolestima koje su uništile mnoge Civilizovane svetove. Nije imao pojma o genokradljivcima, koji prave genotoksine da čoveku ukradu njegovo sebstvo i dušu. Očajnički sam želeo da se izgubim u ženi, da se izgubim u nečemu, bilo čemu što će nadjačati Šanidarov drhtavi starački glas, ugasiti njegovu sliku koja je gorela u meni. Ali ja sam bio civilizovan čovek, uprkos svom primitivnom telu. Grozio sam se prisnog dodira s tim neopranim, vašljivim ženama. Kako da to objasnim Juriju? Kako da objasnim da se ja, koji tražim tajnu života, bojim života?
<BR>&nbsp;&nbsp;&nbsp;&nbsp;&nbsp;Međutim, postojala je jedna žena u porodici Jelenalina, koja kao da se razlikovala od drugih. Zvala se Kamalija, i bila je prekrasna. Kosa joj je izgledala manje natopljena mašću nego kosa njenih rođaka i gotovo-sestara; zubi su joj bili beli i ne mnogo iskrzani. Pošto se Juri povukao u postelju s Analom, ona je sela pored mene, kraj vatre. Stidljivo mi se smeškala, pokrivajući rukom svoja ružičasta usta. Počela je da me vuče za krzno, i meni se njen teški smrad pričinio prijatnim, čak omamljujućim. Vatra mi je žarila lice, vazduh je bio ispunjen slatkastim dimom i Kamalijinim smehom. Odjednom sam osetio da sam umoran od traženja, umoran od razmišljanja, umoran od svega sem dodira Kamalijinih veštih ručica. Počeo sam nosom da joj riškam po vratu (Devaki ne upražnjavaju varvarski običaj ljubljenja, hvala Bogu!), i mi na kraju nađosmo jednu praznu kolibu da se u njoj polno spojimo. Do iscrpljenosti smo se tucali, zatim spavali, pa se probudili i još se malo tucali. Umro sam malom smrću. Osećao sam se divlje, pročišćeno i neranjivo. Tucao sam je još četiri puta tokom sledećeg dana, pokušavajući da izbegnem dosadu i strah od života. Tucao sam je, i bilo je dobro. Ali nije mi bilo dovoljno, pa sam potražio njenu mlađu sestru, Pilariu, i tucao sam i nju, i ona je kriknula i zarila mi nokte u leđa, i to je bilo veoma dobro, ali nedovoljno da me umiri. Ogladneo sam, pa sam pojeo malo mesa i obreo se u Arveovoj kolibi gde sam nežno ubedio Tasarlu da mi se poda. Kasnije, tog istog dana - nije me bilo briga koji je dan - tucao sam Mentinu, koja je pevuckala neku pesmicu dok mi je masirala grudi i klatila se gore-dole, jašući me, trljajući me i pevuckajući. Kad je Bardo saznao za moju privatnu potragu za zaboravom, proširio je glasine da sam i ja veliki lovac na žene i veoma vešt u baratanju svojim kopljem, koje je dugačko i debelo, iako ne baš toliko kao njegovo. (A čije bi i bilo?) Tucao sam žene čija sam imena zaboravio ili ih nikad nisam saznao. Svaka je bila prekrasna na svoj način, čak i razroka Mentina i Lilit, koja je mirisala na ribu i imala krive zube. Zaista sam mnogo uživao s njima, ali nije bilo dovoljno, nikako nije moglo da bude dovoljno da mi ućutka buku u glavi.
<BR>&nbsp;&nbsp;&nbsp;&nbsp;&nbsp;Početkom treće noći tog bludničenja, u jednom od retkih trenutaka kad smo zaspali, Kamaliju i mene su probudili krici i urlanje koji su odzvanjali iz kolibe pored nas. Osluškivao sam dugotrajni, varvarski rondo dahtanja, kikotanja i podrigivanja, sramotnu simfoniju neobuzdanog i oduševljenog skičanja. "Deset!" viknuo je jedan glas i ja prepoznadoh Bardov basso profundo kako tutnji usred vodopada piskavog, devojčakog smeha. I malo kasnije: "Jedanaest!" i još kasnije: "Dvanaest i trinaest!" Čuo sam tihe uzdahe, nekoliko ženskih gasova. "Četrnaest!" viknuo je Bardo, i ja shvatih da on - glupak - broji svoje kopulacije. Kada je stigao do broja 'devetnaest', negde pred zoru, uplašio sam se da će preći na jezik civilizovanog sveta jer Alaloji, kao što sam već rekao, nemaju brojeva većih od dvadeset. (Bilo bi smešno, pomislio sam, da drekne hela, to jest 'mnogo', posle svake žene koju je tucao.) Kamalija i ja podelismo parče tuljanovog mesa dok smo čekali da objaše dvadesetu ženu. Ali on nikad nije viknuo broj dvadeset. Umesto toga, dugo je vladala tišina, koju je on razbio dreknuvši: "Pobogu, kakav je ovo trik? Koji otrov?" I dodao: "Neće da se spusti!" Pozvao me je po imenu, a u glasu mu se osećala panika i očajanje. Nasmešio sam se Kamaliji, brzo se obukao i prešao u Bardovu kolibu.
<BR>&nbsp;&nbsp;&nbsp;&nbsp;&nbsp;"Malori", prošištao je on, "gledaj, neće da se spusti!"
<BR>&nbsp;&nbsp;&nbsp;&nbsp;&nbsp;Bespomoćno je koračao gore-dole po sredini kolibe, potpuno nag. Na jednom od snežnih kreveta sedele su dve žene, polupokrivene krznima, i posmatrale ga. Držale su se za ruke, kikoćući se i pokazujući prstom na njegov ogromni, ukrućeni ud, koji mu je štrčao ispod okruglog trbuha kao grlić na čajniku. "Bardo wos Tuwalanka!" rekla je jedna žena, šireći ruke ispred sebe. "Tuwalanka!" (To je bila istina, Bardo je zaista imao 'koplje' kao u mamuta. Ud mu je bio tako ogroman da se, kad je bio mlađi, plašio da će krv koja pritiče radi erekcije početi da da mu se crpi čak od mozga, lišavajući ga kiseonika, i da će tako oštetiti taj najdragoceniji organ.)
<BR>&nbsp;&nbsp;&nbsp;&nbsp;&nbsp;Rekao sam ženama da se obuku, i polako ih poslao napolje iz kolibe. "Šta nije u redu?" upitah ga.
<BR>&nbsp;&nbsp;&nbsp;&nbsp;&nbsp;"Ne znam?" odgovori on. Uhvatio je ud i stao da ga vuče naniže. "Neće da omekša. Ah, ne znam... mora da je to neko trovanje, ovo mi se nikad nije dogodilo."
<BR>&nbsp;&nbsp;&nbsp;&nbsp;&nbsp;"Biće da si se prenadražio."
<BR>&nbsp;&nbsp;&nbsp;&nbsp;&nbsp;"Ne, ne, malecki."
<BR>&nbsp;&nbsp;&nbsp;&nbsp;&nbsp;"Šest ili sedam žena u tri dana su ti potpuno drogirale telo adrenalinom i seksom." U stvari, i ja sam se osećo nezajažljivim i prepotentnim - a ko i ne bi, kad se samo ređaju mlade žene i svaka gori od želje da ti podigne koplje?
<BR>&nbsp;&nbsp;&nbsp;&nbsp;&nbsp;"Jedanaest žena, ali uopšte ne mislim da je to posredi. Osećam kako hormoni ključaju u meni. To je otrov, pobogu!"
<BR>&nbsp;&nbsp;&nbsp;&nbsp;&nbsp;Iz daljine sam ispitivački osmotrio njegov ud. Primetio sam nešto neobično. Mali, okrugli, raznobojni ožiljci na donjoj polovini njegovog 'mamutskog koplja' kao da nisu bili poređani nasumice. Neke crvene tačkice bile su upletene među zelene i plave, stvarajući poznatu sliku. Primakao sam se i čučnuo, piljeći u ružnu kožnu zakrpu tih iza glavića. Setio sam se stihova na jednom mrtvom jeziku iz Vremečuvarove knjige pesama, i splet znakova mi se odmah razjasnio. Crvene tačkice obrazovale su starojapanski piktogram za reč 'osveta'. Mehtar, taj lukavi poentilista, istetovirao je Bardov ud nečim za šta je očigledno verovao da će biti neodgonetljiva poruka. Tako znači, Mehtar je ipak zapamtio Barda. Lukavi sekač osvetio se Bardu što ga je sapleo na ledu onog dana kad smo upoznali Solija u baru za majstore pilote. Najverovatnije je u Bardovo telo usadio tempirane hormone, koji će izazvati stalnu erekciju. To što je uradio bilo je svirepo, gadna šala. Bilo je svirepo i podmuklo, i žalosno, ali je takođe, iz nekog razloga koji nisam sasvim mogao da shvatim, bilo ludački smešno.
<BR>&nbsp;&nbsp;&nbsp;&nbsp;&nbsp;"Šta vidiš?" upita me on.
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ne laži, malecki."
<BR>&nbsp;&nbsp;&nbsp;&nbsp;&nbsp;"Ozdravičeš", rekoh ja.
<BR>&nbsp;&nbsp;&nbsp;&nbsp;&nbsp;"Malori!"
<BR>&nbsp;&nbsp;&nbsp;&nbsp;&nbsp;"Nije to ništa opasno", umirivao sam ga, i prsnuh u smeh.
<BR>&nbsp;&nbsp;&nbsp;&nbsp;&nbsp;"Kaži mi, pobogu!"
<BR>&nbsp;&nbsp;&nbsp;&nbsp;&nbsp;Još sam se neko vreme smejao, dok se on sve više crveneo u licu i ud mu postao još krući. Smejao sam se dok mi nisu potekle suze; toliko sam se smejao da sam počeo da štucam i da kašljem.
<BR>&nbsp;&nbsp;&nbsp;&nbsp;&nbsp;"Oh, baš si svirep", uzviknu on. "Baš si okrutan čovek."
<BR>&nbsp;&nbsp;&nbsp;&nbsp;&nbsp;Smirio sam se i objasnio mu šta je, prema mom mišljenju, Mehtar učinio. "Slušao sam o tome", reče on. "Izmenio mi je hemijski sastav, pogobu! Ubijaju me otrovi iz gonada! Osveta, je li? Kad se vratimo u Grad, pokazaću mu ja osvetu! Odseći ću mu pišalo i zakucaću ga na njegovu firmu iznad radnje, tako mi Boga, hoću!"
<BR>&nbsp;&nbsp;&nbsp;&nbsp;&nbsp;"Psst, tiše!" rekoh ja.
<BR>&nbsp;&nbsp;&nbsp;&nbsp;&nbsp;"Niko ne može da me čuje!"
<BR>&nbsp;&nbsp;&nbsp;&nbsp;&nbsp;Ali neko ga je očigledno čuo. Ili to ili su one dve žene po celoj pećini pronele vest o njegovom stanju. Juri i brat mu Vicent uđoše u kolibu i zapanjeno se zagledaše u Barda. "Čuli smo tvoju viku", reče Juri. Nikad neću zaboraviti bespomoćni izraz Bardovog lica dok mu je Juri pregledao ud, slobodno ga opipavajući svom dužinom svojim masnim prstima. "Ko god da je nad tobom obavio obred muškosti, bio je veoma vešt", reče Juri. "Ove ožiljke mora da je napravio neki veliki šaman, ali i on ima ogromni ud po kome može da se reže. Istina je, Bardo ima ud kao mamut, Serata i Oma nisu preterale."
<BR>&nbsp;&nbsp;&nbsp;&nbsp;&nbsp;Bardo se otrže od njega i stade da oblači svoja krzna. Lice mu je bilo crveno kao nar.
<BR>&nbsp;&nbsp;&nbsp;&nbsp;&nbsp;"Žene su radoznale da vide toliko koplje", kaza Juri. "I ko da im zameri?" Nagnuo se bliže Bardu, govoreći tihim, poverljivim glasom. "Mislim da su preterano radoznale. Nećemo valjda dopustiti da se udate žene šunjaju u tvoju kolibu da bi proverile koliko ti je veliko koplje, zar ne? To će izazvati neslogu. Moraš sad odmah da zadovoljiš njihovu radoznalost, dok su još presićene seksom i muškim kopljima. Ono što se vidi i zna često izaziva manju želju nego ono što je skriveno. Iziđi iz kolibe; Anala i Lilit čekaju."
<BR>&nbsp;&nbsp;&nbsp;&nbsp;&nbsp;Bardo je netremice zurio u njega, ne mičući se.
<BR>&nbsp;&nbsp;&nbsp;&nbsp;&nbsp;"Hajde, brzo, pre nego što omekša kao crv."
<BR>&nbsp;&nbsp;&nbsp;&nbsp;&nbsp;Bardo me pogleda, dok mu je čitav niz raznih osećanja preletao preko lica. Neko ko ga ne poznaje pomislio bi da se stidi ženskih pogleda. Ali on nije bio stidljiv čovek. Bio je uplašen, pomislio sam, bojao se da će Soli i ostali videti njegov narasli ud i tako postati svedoci Mehtarove ponižavajuće osvete. Nije bilo mnogo verovatno, međutim, da je bilo ko osim mene, i možda, moje majke, proučavao starojapanski. Umirujuće sam mu klimnuo glavom. Mora da je nekako razumeo, jer je slegao ramenima i rekao: "Nadam se da neće popadati u nesvest kad ovo vide", i izišao natraške iz kolibe. S krznom rundavca prebačenim kao plašt preko svojih masivnih ramena, polunag je koračao između osvetljenih koliba, zaustavivši se da zauzme pozu i pogladi kosu ispred Starca iz Pećine. Devaki žene - mora da ih je bilo pedeset - sjatiše se oko njega. (Moram dodati da su i muškarci takođe bili veoma znatiželjni. Stajali su, vireći ženama preko glava, očevidno zavidljivi.) Nekoliko ushićenih žena, među njima Anala i uzbuđena Lilit, pokazivale su prstom uz uzdahe iznenađenja i otimale se da ga uhvate za ud, kao da žele da dobiju opipljivi dokaz njegovih razmera. More zmijolikih ruku pružalo se prema njemu, dodirujući, milujući. Većina žena, međutim, samo je zastenjala i tužno zavrtela glavom, skrenuvši pogled. Bardo se pravio da ih ne primećuje. Paradirao je unaokolo, praveći skaredne, prodiruće pokrete kukovima, i uzvikujući: "Tuva, mamut, nema veće koplje. Gledajte!" A zatim je izrecitovao pesmicu koja mu je bila omiljena:
<BR>
<BR>&nbsp;&nbsp;&nbsp;&nbsp;&nbsp;Kratak i tanak
<BR>&nbsp;&nbsp;&nbsp;&nbsp;&nbsp;nema mu vajde;
<BR>&nbsp;&nbsp;&nbsp;&nbsp;&nbsp;Dugačak i debeo
<BR>&nbsp;&nbsp;&nbsp;&nbsp;&nbsp;radi posao.
<BR>
<BR>&nbsp;&nbsp;&nbsp;&nbsp;&nbsp;Mulaja, Mentinina debela, zrikava majka, prsnu u smeh i upita: "Zar žena leže sa životinjom?"
<BR>&nbsp;&nbsp;&nbsp;&nbsp;&nbsp;Anala se pogladi po sedoj kosi i reče: "Treba da zapališ vatru u ženi, a ne da je ubiješ tim kopljem." I svi, zajedno s Bardom, prsnuše u smeh.
<BR>&nbsp;&nbsp;&nbsp;&nbsp;&nbsp;"Ah, ali hladno je", reče joj on, sve vreme se pljeskajući rukama po kukovima.
<BR>&nbsp;&nbsp;&nbsp;&nbsp;&nbsp;"Toliko hladno", doviknu mu neko, "da ti se koplje zaledilo."
<BR>&nbsp;&nbsp;&nbsp;&nbsp;&nbsp;To ga je, izgleda, podsetilo na ozbiljnost njegove boljke. "Ah, da... zaledilo se. Ne valja." Namignuo mi je, stresao se i vratio u kolibu da navuče odeću.
<BR>&nbsp;&nbsp;&nbsp;&nbsp;&nbsp;Muškarci i žene su se još neko vreme šalili, a onda se vratiše jelu i spavanju. Juri me uhvati za ruku i reče: "Bardo je čudan čovek. Hrabar i jak, ali čudan."
<BR>&nbsp;&nbsp;&nbsp;&nbsp;&nbsp;Nisam mu odgovorio, jer sam se zabrinuo da su ga možda Bardovo skaredno ludiranje i moje vlastite inhibicije navele da posumnja da smo poreklom civilizovani. Ali on nastavi, i bilo je očigledno da Bardo i ja nismo jedini koji mu se čine čudnima: "Soli je takođe čudan čovek. Nikad još nisam video da neko tako malo uživa u radostima življenja. On voli Justinu kao što sunce voli svet, ali kad otkrije da ona ne može da odrazi svo njegovo zračenje, postane hladan kao zvezda. Zaboravlja da je takva ljubav beznadežni pokušaj duše da pobegne od vlastite usamljenosti. Čudno. A ti, Malori, najčudniji si od svih - ti si ubio svog doffela. Kakvo li će čudo proizići iz svega ovoga?" Pogledao me je svojim pronicljivim okom, ne skrivajući da je zabrinut. "Ne znam", reče on. "Ne znam."
<BR>&nbsp;&nbsp;&nbsp;&nbsp;&nbsp;Zurio sam preko njegovih ramena u kolibe Manvelina. Dok je govorio Lijam se pojavi iz najbliže kolibe. Zagladio je svoju dugu, plavu kosu i prišao jami s mesom, podigao sa zemlje jednu sekiru i odsekao parče tuljanovog mesa. Nekoliko trenutaka kasnije Katarina se izvuče iz cevastog izlaza kolibe. Uspravi se i nasmeši mu se na način koji me nagna da poželim da smrvim stenu zubima. Krenula je ka vratima na ulazu u pećinu. Zašao sam u senku Starca iz Pećine, tako da me nije videla. Brzo sam skrenuo pogled prema Juriju. "Ne znam ni ja", rekoh. "Ne znam."
<BR>
<BR>&nbsp;&nbsp;&nbsp;&nbsp;&nbsp;Pošao sam za Katarinom natrag do naše kolibe. Nisam hteo da pomisli da sam je uhodio, i zato sam malo pričekao pre nego što sam i ja ušao. Što sam tiše mogao prikrao sam se kroz mračni tunel od leda. Kad sam ušao u prostoriju, svi naftni škriljci su bili upaljeni i sve se kupalo u moru zlataste svetlosti. Solija nije bilo, verovatno je bio napolju, hraneći pse, ili se skijao kroz šumu, što je voleo da radi u praskozorje. Nisam znao gde bi mogla biti Justina. Priljubio sam se trbuhom uz sneg, motreći. Katarina je klečala iznad svoje snežne postelje, razgledajući bele, zasvođene zidove oko sebe kao da na njima traži neku grešku. Zavrnula je krzno prebačeno preko ivice postelje i otkrila nabijeni sneg. Počela je da kopa. Bilo je tako tiho da sam mogao da čujem njeno duboko disanje koje je nadjačavalo grebanje prstiju koji su vadili grudve snega. Za kratko vreme iskopala je rupu otprilike dve stope duboku. Podigla je glavu - uprkos ljubomori nisam mogao da ne pomislim kako je lepa - još jednom se osvrnula po kolibi, a zatim zavukla ruku u svoju tajnu kriptu. Jednu za drugom izvukla je pet krida-loptica, koje su bile providne i zelenkasto se presijavale, nešto malo manje od jajeta polarnog gnjurca. Pažljivo je otvorila prvu lopticu. Veoma pažljivo, iz unutrašnjeg džepa na svojoj krznenoj odeći izvukla je pramen plave kose. Umotala ga je u zlatastu kuglicu i ugurala u krida-loptu. Slično je postupila i sa ostalim krida-lopticama, pohranjujući u njih odsečene nokte, dečji zubić i, što me je iznenadilo, pocrneli, amputirani Jinjeov mali prst sa noge, pošto mu je tkivo zahvatila gangrena čim su mu se stopala otkravila. Poslednje što je uradila nisam mogao jasno da vidim, jer je čučala okrenuta leđima prema meni. Zavukla je ruku u svoja krzna ispod stomaka i izvukla nešto. Pogodio sam da je to pesar, besumnje pun Lijamove sperme. Mislim da ga je ispraznila u poslednju kuglicu. Kad je završila svoj skriveni posao, vratila je loptice na mesto i zatvorila rupu ispod svog kreveta.
<BR>&nbsp;&nbsp;&nbsp;&nbsp;&nbsp;Bio sam toliko besan da sam zaboravio da krijem svoje uhođenje. Ustao sam i rekao: "Nadam se da imaš dovoljno uzoraka."
<BR>&nbsp;&nbsp;&nbsp;&nbsp;&nbsp;Ona skoči; celo telo joj se zgrči, kao što je ponekad činilo noću, dok je ležala pored mene u onom lebdećem stanju svesti pre nego što je obuzme san. "Oh", reče ona, "nisam znala da si ti..." Navukla je krzno preko onog što je uradila i sela odozgo, na krevet. Zavukla je šake ispod prekrštenih ruku na grudima, da ih zagreje.
<BR>&nbsp;&nbsp;&nbsp;&nbsp;&nbsp;Hteo sam da uzmem njene hladne ruke u svoje, da pustim da u njih poteče moja zapenjenost i vrelina. Ali bio sam veoma ljut i upitao sam je: "Koliko imaš uzoraka?"
<BR>&nbsp;&nbsp;&nbsp;&nbsp;&nbsp;"Ne znam tačan broj."
<BR>&nbsp;&nbsp;&nbsp;&nbsp;&nbsp;"Imala si tri dana da se šunjaš po pećini", rekoh ja. "Šta misliš, koliko će ti još trebati?" Prvobitno smo planirali da uzmemo najmanje dvadeset uzoraka plazme i tkiva Devakija, po pet od svake porodice. Po mišljenju majstora utiskivača, tu bi trebalo da plemenski hromozomi nađu dovoljno izraza.
<BR>&nbsp;&nbsp;&nbsp;&nbsp;&nbsp;"Ne znam tačno", ponovi ona.
<BR>&nbsp;&nbsp;&nbsp;&nbsp;&nbsp;"Zašto ne bismo prebrojali uzorke, da vidimo?"
<BR>&nbsp;&nbsp;&nbsp;&nbsp;&nbsp;"Zašto si uvek tako opsednut brojevima?"
<BR>&nbsp;&nbsp;&nbsp;&nbsp;&nbsp;"Ja sam ljubitelj matematike."
<BR>&nbsp;&nbsp;&nbsp;&nbsp;&nbsp;Ona protrlja gole šake i dunu u njih. Vazduh je bio ispunjen parom njenog daha. "Hoćeš da pitaš sa koliko sam muškaraca bila - kao što vidiš, sa nedovoljno." A zatim izgovori onu izreku skrajera koja me je uvek izbezumljivala: "Što će se desiti, desilo se; što je bilo biće." Olabavila je ukrštene prste i rekla: "Ja nisam Bardo; nisam brojala svoja..."
<BR>&nbsp;&nbsp;&nbsp;&nbsp;&nbsp;"Koliko?"
<BR>&nbsp;&nbsp;&nbsp;&nbsp;&nbsp;Pogledala me je pravo u oči. "Bilo bi surovo od mene da ti kažem."
<BR>&nbsp;&nbsp;&nbsp;&nbsp;&nbsp;"Koliko muškaraca?" zapitah ja. "Sedam? Osam? Varvari su orgijali tri puna dana."
<BR>&nbsp;&nbsp;&nbsp;&nbsp;&nbsp;"Manje nego što misliš. Ja ne volim muškarce onoliko koliko ti i Bardo volite žene."
<BR>&nbsp;&nbsp;&nbsp;&nbsp;&nbsp;Prešao sam prostor koji nas je delio i zgrabio je za ruke. "Dva? Tri? Danima nisam mogao da te nađem", rekoh. "Koliko?"
<BR>&nbsp;&nbsp;&nbsp;&nbsp;&nbsp;Ona se tužno nasmeši kad sam je uhvatio za ruke. "Bio je samo jedan muškarac, zar ne vidiš?"
<BR>&nbsp;&nbsp;&nbsp;&nbsp;&nbsp;Video sam. Odjednom su mi mrske slike nje i Lijama nagih zajedno preplavile um. Pokušao sam da skrenem misli na nešto drugo, ali nisam mogao. Moja prelepa Katarina leži pod njim, vuče ga rukama za bedra - samo ta slika je gorela u meni. Bila je to skaredna slika, kao razvratne i raznobojne tetovirane slike koje se uvijaju na koži kurvi u Četvrti Inostranaca. Stisnuo sam zube i upitao: "Sve vreme si provela s Lijamom? Zašto?"
<BR>&nbsp;&nbsp;&nbsp;&nbsp;&nbsp;"Bolje da ti ne kažem", odvrati ona. "Bilo bi surovo od mene da ti kažem..."
<BR>&nbsp;&nbsp;&nbsp;&nbsp;&nbsp;Glupo je bilo s moje strane da navaljujem, ali tog dana sam bio glupan i zato ponovih: "Zašto?"
<BR>&nbsp;&nbsp;&nbsp;&nbsp;&nbsp;Ona izvuče ruke i reče: "Lijam... se razlikuje od drugih muškaraca, od civilizovanih muškaraca."
<BR>&nbsp;&nbsp;&nbsp;&nbsp;&nbsp;"Muškarci su muškarci", rekoh, trljajući nos. Jedno vreme sam lupao glavu, a onda zapitah: "Po čemu se razlikuje?"
<BR>&nbsp;&nbsp;&nbsp;&nbsp;&nbsp;"Kada sam... kada je on... kada smo nas dvoje zajedno, on ne misli na bolesti ni na druge ljude s kojima sam bila pre njega ni na posledice našeg... ne misli sve vreme, zar ne vidiš? Znaš li šta znači biti s nekim ko tog trenutka postoji isključivo radi tebe? Isključivo radi tebe?"
<BR>&nbsp;&nbsp;&nbsp;&nbsp;&nbsp;"Ne", iskreno rekoh ja. "Kako to izgleda?"
<BR>&nbsp;&nbsp;&nbsp;&nbsp;&nbsp;"Ekstaza", odgovori mi ona.
<BR>&nbsp;&nbsp;&nbsp;&nbsp;&nbsp;Ućutao sam i uneo sam joj se u lice. "Ekstaza", ponovih. Bio sam toliko bolestan od ljubomore da su me bolele vene na vratu.
<BR>&nbsp;&nbsp;&nbsp;&nbsp;&nbsp;"S Lijamom je to tako prirodno, kao kad dišeš... on ima strpljenja, vidiš?"
<BR>&nbsp;&nbsp;&nbsp;&nbsp;&nbsp;Ekstaza. Zatvorio sam oči i sve to mi je isuviše lako iskrslo pred njima, ta Katarinina ekstaza. Video sam je sa čvrsto sklopljenim kapcima, zabačene glave, izgubljene u uživanju. Moja izopačena ljubomora stade da se pretvara u želju, kao što moj bes ustupi mesto brzom nadolaženju pohote. Osećao sam napetost u celom telu, težinu krvi koja je ritmički otkucavala u meni. Uprkos uzbuđenjima od prethodna tri dana, ili možda, baš zbog njih, goreo sam od želje da je tucam. Stao sam da joj šapućem na uvo izvinjenja i želju da se pomirimo, dok sam rukom mrsio sirovu svilu njene kose. Kao pravi varvarin, poljubio sam je u vrat. Sve vreme - čak i kad sam joj svlačio krzna - ona je zurila otvorenim i nevidećim očima u mene. Odjednom je klimnula glavom kao da pred sobom vidi jasnu i živu sliku koja je samo njoj vidljiva. Pritisnula mi je obraze dlanovima i polako izgovorila. "To je... tako... opasno!" Ali tog časa nisam brinuo o opasnosti; drhtao sam od potrebe da uradim što sam naumio, i zato sam zbacio svoja krzna i počeo da je milujem. "Ne vidiš", mrmljala je ona, "ti ne..." Zavalila se u postelju i kao kurva inostranaca zabacila ruke iznad glave i savila kolena da otkrije tamni, dlakavi trougao između nogu. Tetive pod kožom su joj se napele, i sva je mirisala na seks. "Malori", reče ona, i ja položih svoja kolena između njenih, i bilo mi je sasvim svejedno što spolja čujem zvuke nalik na struganje; ni do čega mi nije bilo stalo.
<BR>&nbsp;&nbsp;&nbsp;&nbsp;&nbsp;Kako da objasnim taj tajanstveni poriv koji nas je obuzimao kad god bismo se našli nasamo? Šalili smo se da iako često ne volimo jedno drugo, ćelije njenog tela vole ćelije moga. Bila je to ljubav, želim u to da verujem, koja nas je onog dana spojila u kolibi. Parili smo se brzo, kao životinje; bilo je to nevešto, ali ekstatično spajanje. Za razliku od mnogih žena, Katarinu je bilo lako očas uzbuditi. Ali kad bi joj se krv jednom zagrejala, volela je da uživanje razvuče satima, da uživa u svakom pojedinom trenutku, onako kako dolaze. To mi je često smetalo jer ja sam uvek žudeo za završinicom, za tim trenutkom obnevidelosti, kad se naša ekstaza penje i biva sve jača i kad zajedno umremo malom smrću. Žudeo sam za ekstazom, a imali smo na raspolaganju samo nekoliko trenutaka, i zato smo navaljivali žestoko, ritmično, gurajući, dahćući i znojeći se. Petama me je gurala u zadnji deo butina, dok je navaljivala da bude sve brže. Mora da sam šutnuo u stranu stara krzna koja su prekrivala pod, jer sam osećao kako mi se goli prsti na nogama grče i kopaju po snegu. Umirao sam od želje da svršim i kretao sam se sve brže, cvileći kao životinja. "Ne, čekaj", reče ona i ja otvorih oči, i ona otvori svoje, zureći kroz mene u samu sebe, i svoju svetleću, kristalastu unutrašnjost gde je mogla da posmatra vlastito uživanje kao što voajer viri kroz pukotinu u zidu od leda, gledajući kako se dvoje pare. Ali ja sam umirao i nisam mogao da mislim na čekanje; nisam mogao da mislim ni na šta. Glasno sam ispustio vazduh kad sam osetio samoga sebe vrelog i živog u njoj, kako goruće kapljice života napuštaju moje telo u grčevima. Zajedno smo ispustili vazduh, suviše glasno i suviše dugo, ali nije me bilo briga.
<BR>&nbsp;&nbsp;&nbsp;&nbsp;&nbsp;Zatim je ona dugo ležala nepomično, držeći me rukom za potiljak, otvarajući i zatvarajući prste. Delovala je i tužno i veselo u isto vreme; lice joj je bilo rezignirano i zabrinuto, ali i srećno. "Oh, Malori", reče ona, "siroti moj Malori." Pitao sam se da li se ovo što smo uradili dogodilo protiv njene vole, ali onda sam se setio da je ona skrajerka i da poriče postojanje voljne pojedinca. "Sve ovo je tako intenzivno za tebe, je li?" dodade ona. Onda je rukama pokrila oči, tresući se od smeha i plača, i ja shvatih da je nikada neću razumeti.
<BR>&nbsp;&nbsp;&nbsp;&nbsp;&nbsp;Odvojila se od mene i ustala da se obuče. Okrenula se prema meni, šapćući na svoj skrajerski način: "Kako sam volela sećanje na poslednjeg tebe; kako ću ga uvek voleti." Zatim je istrčala iz kolibe, ostavljajući me da podjarim plamenove naftnog škriljca, koji su goreli suviše jako i bili bledožuti i zamagljeni.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
