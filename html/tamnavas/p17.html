<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;"Priznajem da sam pogrešila, Džaride. Nije sve tako strašno ovde. Osim toga, mislim da čudovišta možda ipak žele da nam pomognu."
<BR>&nbsp;&nbsp;&nbsp;&nbsp;&nbsp;Liine misli su imale prizvuk koji je primetno nedostajao u poslednjih nekoliko prilika kada je bila u vezi s njim. Njene neizgovorene reči su sada bile mirne i promišljene. Kao da je Torndajk, slomivši nekako njen otpor, uspostavio potpunu kontrolu i upotrebljavao je kao mamac, razmišljao je Džarid.
<BR>&nbsp;&nbsp;&nbsp;&nbsp;&nbsp;"Ne, Džaride - nije tako. To jest, ja ne verujem da je tako. Sigurna sam da me nisu primorali na ovo."
<BR>&nbsp;&nbsp;&nbsp;&nbsp;&nbsp;Ako ipak jesu, zaključi Džarid, čudovišta su podmuklija nego što je mislio.
<BR>&nbsp;&nbsp;&nbsp;&nbsp;&nbsp;"Možda oni i nisu čudovišta", nastavi ona. "Nisu me povredili, osim što se me naterali da otvorim oči za Svetlost. I bila sam u vezi i sa Itanom. On ih se uopšte ne boji! Čak smatra da su dobri."
<BR>&nbsp;&nbsp;&nbsp;&nbsp;&nbsp;Džarid se okrenu na leđa i, iako je bio više usnuo nego budan, priseti se da se srušio bez snage negde usred niskog, gustog rastinja večnosti.
<BR>&nbsp;&nbsp;&nbsp;&nbsp;&nbsp;"Itan je srećan", reče ona, "jer sada može da se kreće bez moje pomoći, čak i bez svoje vrećice sa cvrčcima. Kaže da mu nije potrebno da čuje, jer sada može da vidi sve oko sebe."
<BR>&nbsp;&nbsp;&nbsp;&nbsp;&nbsp;Negde iznad njega začu se iznenadan zvuk i on se pribi uz rapavu, vlažnu zemlju. Iako ga je isprva preplašio, taj trostruki zvuk oštrih, visokih tonova imao je neke čari dok je ispunjavao večnost, setno ponosan i razgonio zvučnu pustoš.
<BR>&nbsp;&nbsp;&nbsp;&nbsp;&nbsp;"Ne plaši se", hrabrila ga je Lia, pošto je bilo očito da je čula one lepe tonove kroz njegove uši. "Slušala sam to mnogo puta. To je jedna od stvari koje su me konačno ubedile da ovo ne može biti Radijacija."
<BR>&nbsp;&nbsp;&nbsp;&nbsp;&nbsp;"Šta je to?" upita on, slušajući ponovljen niz bolno-slatkih visokih, srednjih i dubokih tonova.
<BR>&nbsp;&nbsp;&nbsp;&nbsp;&nbsp;"Krilata životinja - ptica." Onda brzo dodade, otkrivši njegov strah. "Ne - ništa slično hučimišu. Ovo je maleno, krhko biće. Itan kaže da je to jedno od prvobitnih stvorenja večnosti - "spoljnjeg sveta", kako je on naziva - koja su uspela da prežive."
<BR>&nbsp;&nbsp;&nbsp;&nbsp;&nbsp;Bio je svestan upornog svraba i žarenja duž ramena i leđa. Osećaj nije bio prejak, ali dovoljno neugodan da ga sasvim razbudi.
<BR>&nbsp;&nbsp;&nbsp;&nbsp;&nbsp;Otvorio je oči i prsti mu se grčevito ukopaše u zemlju.
<BR>&nbsp;&nbsp;&nbsp;&nbsp;&nbsp;Oko njega više nije bilo onog besa Svetlosti od ranije! Sada je ostala samo blagost, prijatna oku, koja mu je otkrila da ovde nije sve bilo od Svetlosti i Tame, da je postojalo i nešto između.
<BR>&nbsp;&nbsp;&nbsp;&nbsp;&nbsp;Ponovo odzvoniše tri jasna tona i on uhvati njihove fine odjeke među stablima rajskih biljaka koje su se uzdizale svuda oko njega. Ali tamo gore, iznad čipkastih vrhova biljaka - "drveća", podsetio se - čarobne note su se gubile u visinama večnosti.
<BR>&nbsp;&nbsp;&nbsp;&nbsp;&nbsp;Prodirući pogledom kroz tanane vrhove drveća, on ugleda veliki disk hladne svetlosti, sličan, a ipak tako različit od sunca. Ali, dok je Vodonik bio pomaman kao zvuk hiljada grmećih vodopada, ovaj krug je bio blag i čaroban i podsećao na milozvučne note krilatog bića.
<BR>&nbsp;&nbsp;&nbsp;&nbsp;&nbsp;Oči su mu pretraživale nepregledni svod iznad večnosti i on se bez daha gubio među bezbrojnim tačkama žive svetlosti koje su igrale tamo gore i treperile dok ih je proučavao.
<BR>&nbsp;&nbsp;&nbsp;&nbsp;&nbsp;Iza i između veselih iskrica svoda prostirala se ćutljiva tama koja ga je podsećala na hodnike i svetove u kojima je proveo čitav život. Ali su čarobne čestice svetlosti bile tako primamljive da je oku preostajalo malo vremena da se bavi okolnom tamom.
<BR>&nbsp;&nbsp;&nbsp;&nbsp;&nbsp;Svet bez dostižnih granica, osim ravnog tla ispod njega. I taj svet bejaše okružen - u ovom trenutku - ne nekom večnošću od stenja i zemlje, već večnošću polutame, oživljene prijatnim zrncima svetlosti i skladnim svetlosnim diskom. U drugim trenucima, bila je to večnost silovite, bučne svetlosti kojom je vladala džinovska, divlja stvar zvana "sunce".
<BR>&nbsp;&nbsp;&nbsp;&nbsp;&nbsp;"Nova vrsta večnosti", bile su Kejsmenove reči.
<BR>&nbsp;&nbsp;&nbsp;&nbsp;&nbsp;I zaista. Nova vrsta večnosti, na zastrašujućim, nepoznatim postavkama - tako različitim da je jezik koji je poznavao bio nedovoljan da ih imenuje.
<BR>&nbsp;&nbsp;&nbsp;&nbsp;&nbsp;Uprkos obuzdanom čuđenju, nije mogao da se odupre osećanju užasa. Sada, kada je bio okružen svetlošću, blažom nego ikad otkako je bio doveden i ovaj spoljni svet, znao je da više nikada neće moći da se navikne na mrkli mrak u hodnicima i na Nivoima. Zaprepastilo ga je sopstveno otvoreno priznanje o nedostatku hrabrosti za povratak u poznate svetove. Da li to znači da će morati da ostane ovde, među nerazumljivim pojavama večnosti, do kraja života?
<BR>&nbsp;&nbsp;&nbsp;&nbsp;&nbsp;"Bojim se da je tako, Džaride." Liine neme reči bile su otrežnjujuća potvrda. "Ja sam - gledala u mnoge umove tokom ovog poslednjeg perioda. Većina ih je shvatila da su unutrašnji svetovi stvar prošlosti."
<BR>&nbsp;&nbsp;&nbsp;&nbsp;&nbsp;On naglo sede. Ako prima Liine misli na javi, onda ona ne može biti daleko! Ali pre nego što je uspeo da je ispita, postao je skoro bolno svestan razdražujućeg osećaja po ramenima i rukama. Kada je počešao kožu, imao je osećaj da gori.
<BR>&nbsp;&nbsp;&nbsp;&nbsp;&nbsp;Ptica ponovo otpeva svoj radosni zov i on je slušao kako blagi tonovi dele svoju estetsku lepotu sa prijatnim stvarima koje je mogao da vidi. Bilo je tako očaravajuće, ovo čudno mesto - ne lepo poput utisaka koje je taj fini zvuk ostavljao u uhu, već delikatno u oblicima i smenjivanju svetlosti i tame pred očima.
<BR>&nbsp;&nbsp;&nbsp;&nbsp;&nbsp;Međutim, postepeno je počeo da opaža uznemirujuću pojavu tamo u večnosti i nespokojno je okrenuo glavu prema toj stvari. Jedan deo svoda, daleko iza vrhova stabala, odbacivao je tamu. Sa zemlje se dizala ujednačena struja svetlosti da proguta svetlosne tačke u visini.
<BR>&nbsp;&nbsp;&nbsp;&nbsp;&nbsp;Lia mu je nagovestila da je sadašnji period 'noći' samo privremen, da će Vodonik ponovo pokriti svet svojom pomamnom svetlošću. Da li je ovo možda kraj perioda blagosti?
<BR>&nbsp;&nbsp;&nbsp;&nbsp;&nbsp;Ustao je, drhteći i uzmakao od dela svoda umrljanog svetlom, probijajući se kroz nisko grmlje.
<BR>&nbsp;&nbsp;&nbsp;&nbsp;&nbsp;Ali tada se trže i okrenu glavu u desno jer je ugledao drugu vrstu svetlosti među stablima rajskih biljaka - pomičnu kupu koja je mogla da znači samo blizinu Torndajka ili nekog drugog od njegovih otmičara!
<BR>&nbsp;&nbsp;&nbsp;&nbsp;&nbsp;Oštri tonovi ptice mu još jednom prosekoše polutamu iznad glave i on očajnički oslušnu povratne odjeke. Ali, osim što je čuo da su se u praznini iza svetlosne kupe krile u stvari četiri osobe, nije mogao da izvuče više detalja iz odbijenog zvuka.
<BR>&nbsp;&nbsp;&nbsp;&nbsp;&nbsp;Povukao se dublje u gusto rastinje, napeto osluškujući grupu koja se približavala, nadajući se da će bilje oko njega sprečiti svetlosne utiske da odaju njegovo prisustvo.
<BR>&nbsp;&nbsp;&nbsp;&nbsp;&nbsp;Podiže se lahor i on se trže kada svi oni tanani vrhovi biljaka, dokle je mogao da ih čuje, počeše da se njišu i šapuću. Dolazeći pravo prema njemu, blage vazdušne struje mu doneše mirise progonitelja.
<BR>&nbsp;&nbsp;&nbsp;&nbsp;&nbsp;Među njima je bio i Torndajk, što samo po sebi nije bilo za čuđenje. Iako je samo jednom bio u njegovoj blizini, lako mu je prepoznao miris.
<BR>&nbsp;&nbsp;&nbsp;&nbsp;&nbsp;Ali tu su bila još tri poznata mirisa, pomešana s ovim:
<BR>&nbsp;&nbsp;&nbsp;&nbsp;&nbsp;Itan!
<BR>&nbsp;&nbsp;&nbsp;&nbsp;&nbsp;Oven!
<BR>&nbsp;&nbsp;&nbsp;&nbsp;&nbsp;Dela!
<BR>&nbsp;&nbsp;&nbsp;&nbsp;&nbsp;Mogao je da poveruje da su bića večnosti imala dovoljno vremena da pridobiju Ovena i Itana za svoje ciljeve. Ali Delu! Svakako ne. Bila je tu tek pola perioda duže od njega!
<BR>&nbsp;&nbsp;&nbsp;&nbsp;&nbsp;"Devojka je Vizer, Džaride", primeti Lia. "Sigurno joj je mnogo lakše da razume sve ovo, nego tebi."
<BR>&nbsp;&nbsp;&nbsp;&nbsp;&nbsp;Ne obraćajući pažnju na nepozvane misli, uvukao se još dublje u nisko bilje, trudeći se da bude što tiši. Sa leve strane se po dalekom svodu prosulo još svetlosti i sada je bio siguran da posmatra skori dolazak zastrašujućeg sunca.
<BR>&nbsp;&nbsp;&nbsp;&nbsp;&nbsp;"Džaride - molim te - nemoj da bežiš! Ostani gde si!"
<BR>&nbsp;&nbsp;&nbsp;&nbsp;&nbsp;Ovog puta to su bile Itanove misli, koje su se Liinim posredstvom uvukle u njegovu svest. Ovo je moglo značiti samo da Itan i Lia i Torndajk rade u dogovoru!
<BR>&nbsp;&nbsp;&nbsp;&nbsp;&nbsp;"Da, Džaride", potvrdi ona. "Ja sam pomogla Itanu da ti se obrati. On zna šta treba da se radi. Kaže da će ti uskoro biti loše ako se ne vratiš u kolibu."
<BR>&nbsp;&nbsp;&nbsp;&nbsp;&nbsp;"Ne, nije radijacijska bolest", brzo ga umiri Itan. "Ovo je bolest preduge izloženosti suncu, bez prethodnog privikavanja. A tu su i druga oboljenja - od kojih Torndajk hoće da te zaštiti."
<BR>&nbsp;&nbsp;&nbsp;&nbsp;&nbsp;Onda se zaista začu Itanov glas, izgovoren tonom koji nije bio namenjen Džaridovim ušima: "Tamo je - u onom grmlju napred."
<BR>&nbsp;&nbsp;&nbsp;&nbsp;&nbsp;Džarid iskoči iz skrovišta i za trenutak ostade u mestu, jer ga je snažna svetlost Torndajkovog odašiljača ošinula preko očiju i zaslepila ga. Onda se okrenu da beži.
<BR>&nbsp;&nbsp;&nbsp;&nbsp;&nbsp;"Hteo si da pronađeš Svetlost, zar ne?" oštro doviknu Oven. "A sada, kada si je pronašao, ponašaš se kao strašljiva baba."
<BR>&nbsp;&nbsp;&nbsp;&nbsp;&nbsp;Zastavši zbunjeno, Džarid je slušao poznati glas koji nije čuo monogo perioda - još od vremena pre nego što su čudovišta prešla Zabran. Ali su ga zaustavile Ovenove reči, a ne iznenađenje što mu čuje glas.
<BR>&nbsp;&nbsp;&nbsp;&nbsp;&nbsp;Zato što je to bila istina. Zaista je proveo ceo život tragajući za Svetlošću. Od samog početka je bio spreman na mogućnost da mu ona, kada je nađe, bude neprirodna, nerazumljiva, zastrašujuća.
<BR>&nbsp;&nbsp;&nbsp;&nbsp;&nbsp;A onda je pronašao. I preplašio se, pokušao da pobegne od svojeg otkrića.
<BR>&nbsp;&nbsp;&nbsp;&nbsp;&nbsp;Možda ova večnost - ovaj spoljašnji svet - i nije tako strašan, ako samo pruži sebi priliku da ga razume.
<BR>&nbsp;&nbsp;&nbsp;&nbsp;&nbsp;"Mogao bih da ti dam injekciju odavde." Torndajkov staloženi glas dođe do njega kroz polusvetlost. "Ali računam da ćeš poslušati razum."
<BR>&nbsp;&nbsp;&nbsp;&nbsp;&nbsp;Ali kada mu se kupa postojane svetlosti približila, Džarid ipak ustuknu.
<BR>&nbsp;&nbsp;&nbsp;&nbsp;&nbsp;Koža mu je sada neprestano bridela i osećao je kako mu se licem širi bolna grimasa dok je trljao ruke i ramena.
<BR>&nbsp;&nbsp;&nbsp;&nbsp;&nbsp;"Neka te to ne brine." Oven se bezbrižno nasmeja. "Upravo si se upoznao sa opekotinama od sunca. Sredićemo to čim dođeš ovamo."
<BR>&nbsp;&nbsp;&nbsp;&nbsp;&nbsp;Torndajk onda reče, kao da je bio svestan šta se događalo u Džaridovom umu: "Naravno da postoje stvari koje ne razumeš. Postoji ponešto u ovom spoljnom svetu što ni mi ne razumemo."
<BR>&nbsp;&nbsp;&nbsp;&nbsp;&nbsp;Svetlosna kupa se podiže kroz tanane vrhove drveća. "Na primer", Torndajkov glas je pratio pokret odašiljača svetlosti, "ne znamo šta se nalazi tamo gore. Kada i to otkrijemo, opet ćemo se pitati čega ima iza. Večnost ostaje večnost - u tvom pećinskom svetu kao i u ovome. Beskraj ostaje beskraj. Postoje samo granice i nepoznanice."
<BR>&nbsp;&nbsp;&nbsp;&nbsp;&nbsp;Džarid se zbog nečega nije više osećao tako bespomoćno i ništavno pred bićima iz spoljašnjeg sveta. Torndajk je onu oblast iza visokog zida od kamena i zemlje nazvao "pećinski svet". Ali ova veća tvorevina umnogome je predstavljala samo prostraniju pećinu. Posedovala je tavanicu i večnost iza te tavanice i zavesu tame koja je razdavajala saznatljivo od nesaznatljivog.
<BR>&nbsp;&nbsp;&nbsp;&nbsp;&nbsp;U kupu svetlosti hrabro stupi ljudski lik - sićušan ljudski lik. To ga više nije uznemiravalo. Znao je da će narasti kada bude prišao - dok ne zadobije normalne razmere.
<BR>&nbsp;&nbsp;&nbsp;&nbsp;&nbsp;Konačno spokojan, posmatrao je kako se lik približava, opazivši da ga obasjava svetlost iza njegovih leđa.
<BR>&nbsp;&nbsp;&nbsp;&nbsp;&nbsp;Ponovo se podiže lahor i zašapta kroz drveće Raja, donoseći mu Delin miris, jasan i snažan.
<BR>&nbsp;&nbsp;&nbsp;&nbsp;&nbsp;"Ni ja ne razumem sve ove stvari", reče ona, "ali sam spremna da sačekam i vidim šta će se dogoditi."
<BR>&nbsp;&nbsp;&nbsp;&nbsp;&nbsp;Na pozadini njegovog trenutnog doživljaja razvilo se umirujuće uviđanje: vizovanje i vid bili su tako slični ovde napolju, da je fizička razlika između njega i Dele bila zanemarujuća. Više nije bilo razloga da se oseća podređeno.
<BR>&nbsp;&nbsp;&nbsp;&nbsp;&nbsp;Pažljivo ju je pratio dok se približavala. U visini je ptica pevala svoju zamamnu pesmu i bolna lepota refrena pojačavala je odobravanje koje je osećao posmatrajući devojku.
<BR>&nbsp;&nbsp;&nbsp;&nbsp;&nbsp;Prefinjeni, tanani utisci o Deli koje je dobijao, činili su mu se blagi kao muzika zvučnih kamenova, snažni kao moćni glas vodopada, prigušen daljinom.
<BR>&nbsp;&nbsp;&nbsp;&nbsp;&nbsp;Ona pruži ruku i on joj dade svoju.
<BR>&nbsp;&nbsp;&nbsp;&nbsp;&nbsp;"Ostaćemo ovde, da vidimo šta će se dogoditi - zajedno", reče Džarid, polazeći prema Torndajku i ostalima.
</P></TD></TR></TABLE>
</CENTER>
</BODY>
</HTML>
