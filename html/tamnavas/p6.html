<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;"...i zato ponizno molimo Svevišnju Svetlost da nas vodi, sad kada se prepuštamo novim rukama."
<BR>&nbsp;&nbsp;&nbsp;&nbsp;&nbsp;Preživeli Ejverimen, kao najstariji među Starešinama, upravo je dovršavao besedu. Zastao je i oslušnuo Skup.
<BR>&nbsp;&nbsp;&nbsp;&nbsp;&nbsp;Stojeći pored njega, Džarid je takođe slušao tišinu, narušenu samo tihim strujanjem suzdržanog disanja svetine. Taj mir je više odisao nespokojstvom, nego poštovanjem Svečanosti ustoličenja.
<BR>&nbsp;&nbsp;&nbsp;&nbsp;&nbsp;Nije mu uspevalo da usmeri pažnju na reči Starešine. Mislio je gorke misli. Ne zato što ih je Svetlost napustila, već zbog toga što je izabrala tako bezdušan način da to pokaže.
<BR>&nbsp;&nbsp;&nbsp;&nbsp;&nbsp;Odlazak Prvog Preživelog iz svetova ljudi, zauvek, bio je tragedija za Džarida. U poslednja dva perioda je već u nekoliko prilika poželeo da pođe uz hodnik u očajnički pohod i učinio bi to da nije postojala ta malo verovatna mogućnost da je nestanak njegovog oca privremen, predviđen da bude iskušenje iskrenosti njegovog preobraćenja. Drugi, praktičniji razlog zbog koga nije pokušao da pođe za čudovištem bilo je prisustvo Branilaca na ulazu u svet.
<BR>&nbsp;&nbsp;&nbsp;&nbsp;&nbsp;"Ne možemo da očekujemo od novog Prvog Preživelog onu mudrost i moć predosluškivanja koje smo povezivali sa njegovim pokojnim ocem. Jer, može li se išta porediti sa dubinom razumevanja kojom je predoslušnuo potrebu da pripremi svojeg naslednika?"
<BR>&nbsp;&nbsp;&nbsp;&nbsp;&nbsp;Džarid je nervozno osluškivao stražare na ulazu. Postojao je još jedan razlog zbog koga nije otišao preko Zabrana u potragu za ocem. Takvim činom bi samo navukao gnev Starešina na sebe i Romel bi bio postavljen za Prvog Preživelog - razvoj događaja koji bi uneo haos u svet.
<BR>&nbsp;&nbsp;&nbsp;&nbsp;&nbsp;Neko ga gurnu napred i on se nađe licem u lice sa Čuvarem Puta.
<BR>&nbsp;&nbsp;&nbsp;&nbsp;&nbsp;"Ponavljaj za mnom", reče Filar svečano. "'Zavetujem se da ću sve svoje napore podrediti izazovu Opstanka, ne sopstvenog, već svakog žitelja Donjeg nivoa.'"
<BR>&nbsp;&nbsp;&nbsp;&nbsp;&nbsp;S mukom ponavljajući Zavet, Džarid prekinu tok reči da bi šmrknuo.
<BR>&nbsp;&nbsp;&nbsp;&nbsp;&nbsp;"'Posvećujem se", nastavi Čuvar, "potrebama svih onih koji zavise od mene i učiniću sve što je u mojoj moći da smaknem Zavesu Tame - neka mi Svetlost bude u pomoći."
<BR>&nbsp;&nbsp;&nbsp;&nbsp;&nbsp;Džarid podvuče poslednje reči kijanjem.
<BR>&nbsp;&nbsp;&nbsp;&nbsp;&nbsp;Po završetku Ustoličenja, ostao je pred Pećinom Uprave, mehanički se rukujući sa ljudima.
<BR>&nbsp;&nbsp;&nbsp;&nbsp;&nbsp;Romel mu je prišao poslednji. "Sada počinje zabava", reče on dvosmisleno. Reči mu nisu bile tako nehajne kao što je trebalo da budu, ali nisu odavale kakav je izraz lica prigušivala kosa prebačena preko lica.
<BR>&nbsp;&nbsp;&nbsp;&nbsp;&nbsp;"Trebaće mi puno pomoći", priznade Džarid. "Neće biti lako."
<BR>&nbsp;&nbsp;&nbsp;&nbsp;&nbsp;"Nisam ni mislio da hoće." Romel je neuspešno prikrivao zavist. "Naravno, prvo treba obaviti saslušanja."
<BR>&nbsp;&nbsp;&nbsp;&nbsp;&nbsp;Prekinuto da bi se obavilo Ustoličenje, saslušanje nije bilo Džaridova dužnost. Vodile su ga Starešine, koje su se upravo okupljale u Pećini Uprave. Bilo je jasno da je saslušanje pomenuto sa nekom posebnom, prikrivenom namerom. Džaridu se u tom trenutku činilo da čuje poznato šištanje fijukužeta.
<BR>&nbsp;&nbsp;&nbsp;&nbsp;&nbsp;"Šta misliš", nastavi Romel, nepotrebno glasno, "da li je čudovište koje je odnelo Prvog Preživelog slično onom drugom, koje si čuo u Prvobitnom svetu?"
<BR>&nbsp;&nbsp;&nbsp;&nbsp;&nbsp;Tu je - stezanje užeta oko njegovih članaka. Kasnije sledi silovit trzaj.
<BR>&nbsp;&nbsp;&nbsp;&nbsp;&nbsp;"Nemam pojma", promumlao je, ulazeći za poslednjim svedocima u Pećinu Uprave.
<BR>&nbsp;&nbsp;&nbsp;&nbsp;&nbsp;Bio je postavljen prenosni odašiljač odjeka, tako da je Džarid, zauzimajući mesto za sabornom pločom, slušao njegove klikove, oblikovane obrisima prisutnih u pećini. Sve Starešine su bile na svojim mestima, svedoci u grupi preko puta njih.
<BR>&nbsp;&nbsp;&nbsp;&nbsp;&nbsp;"Mislim da smo prekinuli saslušavanje kod Preživelog Metkalfa", reče Starešina Ejverimen. "Govorio nam je o onome što je čuo."
<BR>&nbsp;&nbsp;&nbsp;&nbsp;&nbsp;Mršav, nervozan muškarac priđe i stade kod ploče. Čulo se kako prepliće prste, razdvaja ih i ponovo ukršta.
<BR>&nbsp;&nbsp;&nbsp;&nbsp;&nbsp;"Nisam mogao najjasnije da ga čujem", izvinjavao se. "Dolazio sam iz voćnjaka i čuo tebe i Prvog Preživelog kako vičete. Čuo sam i ono stvorenje, zahvaljujućo odjecima vaših glasova."
<BR>&nbsp;&nbsp;&nbsp;&nbsp;&nbsp;"I, kako je zvučalo?"
<BR>&nbsp;&nbsp;&nbsp;&nbsp;&nbsp;"Ne znam. Nešto slično ljudskim razmerama, rekao bih."
<BR>&nbsp;&nbsp;&nbsp;&nbsp;&nbsp;Bilo je nečeg uznemirujućeg u načinu na koji je svedok okretao glavu s jedne na drugu stranu. Bio je od čupavih lica i šuštav pokret kose koja mu se prelivala preko lica podsećao je Džarida na drhtavu kožu čudovišta iz Prvobitnog sveta.
<BR>&nbsp;&nbsp;&nbsp;&nbsp;&nbsp;"Jesi li mu čuo lice?" upita Ejverimen.
<BR>&nbsp;&nbsp;&nbsp;&nbsp;&nbsp;"Nisam. Bio sam predaleko."
<BR>&nbsp;&nbsp;&nbsp;&nbsp;&nbsp;"A onaj - neprirodni zvuk?"
<BR>&nbsp;&nbsp;&nbsp;&nbsp;&nbsp;"Ne sećam se da sam čuo bilo kakav nemi zvuk o kome čujem da neki govore."
<BR>&nbsp;&nbsp;&nbsp;&nbsp;&nbsp;Metkalf je nosio kosu preko lica. Ejverimen takođe i još dvojica svedoka. Džarid se priseti da niko od ove četvorice nije imao psihički utisak urlajuće tišine. Ni na Gornjem nivou niko od čupavih nije čuo nezamislivu, nečujnu buku koju su pravila čudovišta.
<BR>&nbsp;&nbsp;&nbsp;&nbsp;&nbsp;Džarid pročisti grlo i bolno proguta, zatim se nakašlja nekoliko puta, držeći se za vrat. Nikada se nije ovako osećao.
<BR>&nbsp;&nbsp;&nbsp;&nbsp;&nbsp;Ejverimen otpusti svedoka i pozva sledećeg.
<BR>&nbsp;&nbsp;&nbsp;&nbsp;&nbsp;Saslušavanje je trajalo već dva perioda i postalo je zamorno. Ispostavilo se da postoje dve grupe svedoka - oni koji su čuli natprirodni zvuk i oni koji nisu.
<BR>&nbsp;&nbsp;&nbsp;&nbsp;&nbsp;Džarida je mnogo više zaokupljala sve veća nesigurnost koju je osećao. Nije više bio tako uveren da su čudovišta puka oruđa kazne za njegovo nepoštovanje Zabrana. Činjenica da zlokobna pretnja nije bila povučena ni posle njegovog iskrenog pokajanja, mogla je da znači samo jednu od dve stvari: da Svetlost ne prihvata nikakvo pokajanje, ili da njegova poseta Prvobitnom svetu nije bila razlog besa čudovišta.
<BR>&nbsp;&nbsp;&nbsp;&nbsp;&nbsp;Tada se uspravi, razbuđen, jer mu se nametnula i treća mogućnost: možda je bio u pravu što je smatrao da su Svetlost i Tama postojeće pojave. I da su čudovišta, ako jesu bila kivna zbog njegovog uspeha, bila svesna koliko je blizu otkrića. Zar ne bi, u tom slučaju, preduzela sve da ga obeshrabre?
<BR>&nbsp;&nbsp;&nbsp;&nbsp;&nbsp;Silovito kijanje mu odbaci glavu unazad i izazva prekornu pauzu kod Ejverimena, koji je upravo postavljao pitanje.
<BR>&nbsp;&nbsp;&nbsp;&nbsp;&nbsp;Novi svedok je bio mlad dečak, čije je uzbuđeno pripovedanje odbacivalo svaku sumnju da je prečuo one nemoguće zvuke.
<BR>&nbsp;&nbsp;&nbsp;&nbsp;&nbsp;"Kako bi ti opisao taj - osećaj?" Starešina Ejverimen dovrši pitanje.
<BR>&nbsp;&nbsp;&nbsp;&nbsp;&nbsp;"Nešto kao mnoštvo nepovezanih uzvika koji su mi udarali u lice. Čuo sam ih i kada sam pokrio rukama uši."
<BR>&nbsp;&nbsp;&nbsp;&nbsp;&nbsp;Dečak je bio okrenuo glavu prema Ejverimenu i Džarid nije mogao da čuje detalje njegovog lica. Ali mu je odjednom bilo od životne važnosti da sazna dečakov prirodni izraz lica. Stoga obiđe ploču, dohvati dečaka za ramena i okrenu ga tako da je bio izložen odjecima prenosnog odašiljača.
<BR>&nbsp;&nbsp;&nbsp;&nbsp;&nbsp;Bilo je upravo kao što je očekivao - dečakove oči su bile širom otvorene.
<BR>&nbsp;&nbsp;&nbsp;&nbsp;&nbsp;"Imaš nešto da kažeš?" upita Ejverimen, ne uspevajući da sakrije nezadovoljstvo zbog ovog ometanja.
<BR>&nbsp;&nbsp;&nbsp;&nbsp;&nbsp;"Ne - ništa." Džarid se vrati na svoje mesto.
<BR>&nbsp;&nbsp;&nbsp;&nbsp;&nbsp;Dečak je imao otvorene oči. Džarid je imao otvorene oči. Ostala tri svedoka pripadala su istoj grupi. I svi su doživeli onaj neobični osećaj!
<BR>&nbsp;&nbsp;&nbsp;&nbsp;&nbsp;Zar nije to već jednom pomislio - da bi nemi zvuk mogao da bude povezan, na neki način, sa očima, ukoliko su nezaštićene? Prisetio se čudnog osećaja u očima prilikom rituala Pobuđenja očnog nerva. Zar tada nije imao nedvosmislen utisak da mu oni neopisivi zvučni prstenovi poigravaju ispod kapaka?
<BR>&nbsp;&nbsp;&nbsp;&nbsp;&nbsp;Ali, kakav bi zaključak mogao da se izvuče iz svega toga? Ako je svrha očiju da osećaju Svetlost, kako to da istovremeno osećaju opakost čudovišta? Bio je ujedno ushićen i zbunjen poplavom podsticajnih pitanja. U isto vreme, svest da nema odgovor ni na jedno pitanje, ma koliko podsticajno bilo, dovodila ga je do besa.
<BR>&nbsp;&nbsp;&nbsp;&nbsp;&nbsp;Pitao se da li je Svetlost mogla biti u nekoj vrsti zle urote sa čudovištima, budući da mu se nametao zaključak da su oči zajednički element Božanskog i Demonskog.
<BR>&nbsp;&nbsp;&nbsp;&nbsp;&nbsp;Eto! Dozvolio je sebi bezbožnu misao! Pripremio se da otrpi gnev Svevišnje.
<BR>&nbsp;&nbsp;&nbsp;&nbsp;&nbsp;Umesto toga, začu kako ga Starešina Ejverimen pita: "U redu, Džaride - to jest, Prvi Preživeli - čuo si ova različita svedočenja. Imaju li sličnosti sa tvojim utiscima o čudovištu iz Prvobitnog sveta?"
<BR>&nbsp;&nbsp;&nbsp;&nbsp;&nbsp;Odlučio je da zaigra veštije. "Nisam baš siguran da sam čuo čudovište. Znate kako mašta ume da se poigra sa čovekom." Nije bilo potrebe da im skreće pažnju na svoje iskustvo sa stvorenjem. Nije čuo šta bi dobio kada bi im saopštio da su ta bića upala i na Gornji nivo.
<BR>&nbsp;&nbsp;&nbsp;&nbsp;&nbsp;"A? Šta?" javi se Starešina Heverti. "Hoćeš da kažeš da nisi čuo čudovište u Prvobitnom svetu? Bio si tamo, zar ne?"
<BR>&nbsp;&nbsp;&nbsp;&nbsp;&nbsp;Džarid pokuša da se iskašlje, ali je bolno grebanje u grlu odolevalo. "Da, bio sam tamo."
<BR>&nbsp;&nbsp;&nbsp;&nbsp;&nbsp;"Svi ovi događaji su usledili posle toga", podseti ga Preživeli Maksvel. "Izgubili smo nekoliko toplih izvora. Čudovište je ugrabilo Prvog Preživelog. Ne misliš li da si ti kriv za sve ove nesreće?"
<BR>&nbsp;&nbsp;&nbsp;&nbsp;&nbsp;"Ne, ne mislim." Zašto da okrivljuje sebe?
<BR>&nbsp;&nbsp;&nbsp;&nbsp;&nbsp;"Neki misle da bi mogao biti", reče Ejverimen hladno.
<BR>&nbsp;&nbsp;&nbsp;&nbsp;&nbsp;Džarid poskoči. "Je li ovo pokušaj da me uklonite sa..."
<BR>&nbsp;&nbsp;&nbsp;&nbsp;&nbsp;"Sedi, sine", naredi Maksvel. "Starešina Ejverimen je rekao da moramo da te postavimo za Prvog Preživelog, ali nas to ne sprečava da te smenimo ako se složimo da je tako najbolje."
<BR>&nbsp;&nbsp;&nbsp;&nbsp;&nbsp;"Pitanje je", ponovi Heverti, "jesi li ti uzrok svemu što se dogodilo ovom svetu."
<BR>&nbsp;&nbsp;&nbsp;&nbsp;&nbsp;"Naravno da nisam! Ona prva tri izvora su presušila mnogo pre nego što sam prešao Zabran!"
<BR>&nbsp;&nbsp;&nbsp;&nbsp;&nbsp;Oko ploče nastade zamišljena tišina. Najzatečeniji od svih bio je sam Džarid, zbog istine koju je izgovorio bez razmišljanja. Otvorila mu je uši za pravu poplavu saznanja.
<BR>&nbsp;&nbsp;&nbsp;&nbsp;&nbsp;"Kako ne shvatate?" Nagnuo se napeto preko ploče, puštajući da mu se zvuk odašiljača odbija od lica, kako bi svi čuli njegovu iskrenost. "Ono što se sada dešava ne može biti posledica mog prelaska Zabrana! Gornji nivo ima iste probleme! I oni su izgubili nekoliko jama za kuvanje i nestao im je jedan Preživeli pre nego što sam prešao u Prvobitni svet!"
<BR>&nbsp;&nbsp;&nbsp;&nbsp;&nbsp;"Bilo bi nam lakše da poverujemo", cinično primeti Ejverimen, "da si nam to rekao ranije."
<BR>&nbsp;&nbsp;&nbsp;&nbsp;&nbsp;"Nisam znao da se moj prelazak Zabrana dogodio posle svih ovih stvari. Mislio sam da ću vas samo učvrstiti u uverenju da sam kriv, ako vam to saopštim."
<BR>&nbsp;&nbsp;&nbsp;&nbsp;&nbsp;"A? Šta?" upade Heverti. "Kako da znamo da li je istina da Gornji nivo takođe ima nevolje?"
<BR>&nbsp;&nbsp;&nbsp;&nbsp;&nbsp;"Neka se raspita Službena pratnja kada me vrati tamo."
<BR>&nbsp;&nbsp;&nbsp;&nbsp;&nbsp;Džarid se osećao kao Preživeli koga su izbavili iz ponora Radijacije. Uspeo je da zbaci okove sujeverja koji bi mu zamračili ostatak života senkom straha.
<BR>&nbsp;&nbsp;&nbsp;&nbsp;&nbsp;Osećao je skoro bezgranično olakšanje - zbog saznanja da njegov izlet u Prvobitni svet, u potrazi za Tamom i Svetlošću, nije izazvao osvetu uvređene Svevišnje Sile. To je značilo da ne postoji preka potreba da potpuno odustane od traganja. Naravno, neće moći da se posveti tom zadatku kao što je nameravao - ne sad, kada je postao Prvi Preživeli i sa Sjedinjavanjem koje mu visi nad glavom. Ali će ipak moći da nastavi.
<BR>&nbsp;&nbsp;&nbsp;&nbsp;&nbsp;Teskoba, koja ga je već periodima pritiskala, istopila se pred ushićenjem. Klicao bi od sreće, samo da ga nije opet mučilo grlo.
<BR>&nbsp;&nbsp;&nbsp;&nbsp;&nbsp;Kinuo je i od toga mu zabubnja u glavi.
<BR>&nbsp;&nbsp;&nbsp;&nbsp;&nbsp;Nekoliko trenutaka zatim kinu i Starešina Maksvel, pa šmrknu.
<BR>&nbsp;&nbsp;&nbsp;&nbsp;&nbsp;A tada nastade nekakvo komešanje u svetu i Džarid se sledi, osetivši zadah čudovišta.
<BR>&nbsp;&nbsp;&nbsp;&nbsp;&nbsp;Neko upade u pećinu i požuri da ih umiri. "Ne dajte da vas uplaši ovaj miris." Glas je bio Romelov. "Dolazi od predmeta koji držim u ruci - predmeta koji je ispustilo čudovište, kada je odnelo Prvog Preživelog."
<BR>&nbsp;&nbsp;&nbsp;&nbsp;&nbsp;Džarid uhvati odbijene klikove prenosnog odašiljača sa predmeta koji je pokazivao njegov brat. Bila je to tkanina koju je zakopao u hodniku. Romel je stezao omču zamišljenog fijukužeta. Džarid je sada očekivao trzaj koji će ga oboriti s nogu.
<BR>&nbsp;&nbsp;&nbsp;&nbsp;&nbsp;Starešine su uzele da ispitaju smrdljivi predmet, a Maksvel upita: "Gde si to našao?"
<BR>&nbsp;&nbsp;&nbsp;&nbsp;&nbsp;"Čuo sam kad ga je Džarid sakrio. Onda sam ga iskopao."
<BR>&nbsp;&nbsp;&nbsp;&nbsp;&nbsp;"Zašto bi krio tako nešto?"
<BR>&nbsp;&nbsp;&nbsp;&nbsp;&nbsp;"Pitajte njega." Ali, pre nego što je Maksvel mogao to da učini, Romel nastavi: "Mislim da je prikrivao čudovište. Nemojte pogrešno da me shvatite. Džarid mi je brat. Ali je interes Donjeg nivoa na prvom mestu. Upravo zbog toga otkrivam ovu zaveru."
<BR>&nbsp;&nbsp;&nbsp;&nbsp;&nbsp;"Ovo je smešno..." poče Džarid.
<BR>&nbsp;&nbsp;&nbsp;&nbsp;&nbsp;"A? Šta?" upade Heverti. "Zavera? Kakva zavera? Zašto bi tvoj brat bio u zaveri sa čudovištem? I kako bi mogao da bude u zaveri s njim?"
<BR>&nbsp;&nbsp;&nbsp;&nbsp;&nbsp;"Iskrao se i sreo ga u Prvobitnom svetu, zar ne?"
<BR>&nbsp;&nbsp;&nbsp;&nbsp;&nbsp;Odjeci su donosili samo utiske kose koja je Romelu padala na lice. Ali Džarid je znao da je osmeh, skriven iza tog zastora, bio đavolski, kao i svaki put kada bi fijukuže ispunilo svoju pakosnu svrhu.
<BR>&nbsp;&nbsp;&nbsp;&nbsp;&nbsp;"Sakrio sam tkaninu", pokuša on još jednom, "zato što..."
<BR>&nbsp;&nbsp;&nbsp;&nbsp;&nbsp;No, Heverti je terao svoje. "Šta bi postigao zaverom sa čudovištem?"
<BR>&nbsp;&nbsp;&nbsp;&nbsp;&nbsp;Uže je trebalo da se trzne još jednom. "Pa, postao je Prvi Preživeli, zar ne?" podseti ga Romel uz osmeh.
<BR>&nbsp;&nbsp;&nbsp;&nbsp;&nbsp;Džarid polete prema njemu. Ali dvojica Starešina mu preprečiše put.
<BR>&nbsp;&nbsp;&nbsp;&nbsp;&nbsp;"Ovakvim ispadom", uveravao ga je Ejverimen, "samo postižeš da optužba izgleda uverljivije."
<BR>&nbsp;&nbsp;&nbsp;&nbsp;&nbsp;Džarid se opusti pored ploče. "Sakrio sam platno jer sam hteo kasnije da ga ispitam. Nisam mogao da ga donesem u svet, jer bih morao da odgovorim na pitanja na koja sad odgovaram."
<BR>&nbsp;&nbsp;&nbsp;&nbsp;&nbsp;"Razumno", progunđa Ejverimen. "A šta je sa tvojom navodnom zaverom sa čudovištem?"
<BR>&nbsp;&nbsp;&nbsp;&nbsp;&nbsp;"Voleo bih da mi kažete šta ja imam od toga što je čudovište ugrabilo Vizera?"
<BR>&nbsp;&nbsp;&nbsp;&nbsp;&nbsp;"Za sebe, ništa."
<BR>&nbsp;&nbsp;&nbsp;&nbsp;&nbsp;Ispričao im je o upadu dva čudovišta na Gornji nivo.
<BR>&nbsp;&nbsp;&nbsp;&nbsp;&nbsp;"A zašto nam to nisi rekao ranije?" upita Ejverimen, s izvesnim negodovanjem, pošto je Džarid završio.
<BR>&nbsp;&nbsp;&nbsp;&nbsp;&nbsp;"Već sam vam rekao razlog - tada još nisam znao da nisam odgovoran za ono što se događa."
<BR>&nbsp;&nbsp;&nbsp;&nbsp;&nbsp;Maksvel malo poćuta, a onda upozori: "Svakako ćemo proveriti tvoju priču da su Vizera ugrabila čudovišta."
<BR>&nbsp;&nbsp;&nbsp;&nbsp;&nbsp;"Ako utvrdite da sam lagao, osudite me na bilo koje vreme u Jami Kazne."
<BR>&nbsp;&nbsp;&nbsp;&nbsp;&nbsp;Ejverimen ustade. "Mislim da je dosta saslušavanja za ovaj period."
<BR>&nbsp;&nbsp;&nbsp;&nbsp;&nbsp;"Saslušanje? Humus!" opsova Džarid. "Bolje da se podignemo sa stražnjica i potražimo Prvog Preživelog!"
<BR>&nbsp;&nbsp;&nbsp;&nbsp;&nbsp;"Lakše malo", umirivao ga je Heverti. "Ne smemo da preduzimamo ništa brzopleto. Možda imamo posla sa Kobaltom i Stroncijumom lično."
<BR>&nbsp;&nbsp;&nbsp;&nbsp;&nbsp;"Ali oni će opet doći."
<BR>&nbsp;&nbsp;&nbsp;&nbsp;&nbsp;"Tada ćemo se osloniti na Branioce koji stražare na ulazu i na Čuvara, da izvrši Egzorcizam."
<BR>&nbsp;&nbsp;&nbsp;&nbsp;&nbsp;Bio je to glup stav, nastao iz glupog sujeverja, ali je Džarid čuo da neće moći da ih nagovori da promene odluku.
<BR>&nbsp;&nbsp;&nbsp;&nbsp;&nbsp;Na kraju perioda, Džarid se povukao u pećinu Fentonovih da pronađe rešenje kako da razdeli preostali prinos mane među Preživelima i stokom. Zgrbivši se nad kutijom sa peskom, poravnao je površinu za pisanje i počeo da beleži pisaljkom ispočetka. Ali tada opet kinu, snažno, ponovo počisti ploču i s gađenjem baci pisaljku.
<BR>&nbsp;&nbsp;&nbsp;&nbsp;&nbsp;Gurnuvši kutiju u stranu, položio je glavu na ploču. Pored toga što ga je izluđivalo kijanje, osećao se kao da mu je glava natrpana vrućom, vlažnom vunom. Već mu se dešavalo da ima groznicu, ali ne kao sada. Niti je ikada čuo da se neko razboleo na ovakav način.
<BR>&nbsp;&nbsp;&nbsp;&nbsp;&nbsp;Skrećući misli sa telesnih neprilika, radovao se saznanju, u koje se još nije usuđivao da poveruje, da nikakvo Božanstvo ne stoji između njega i njegove potrage za Svetlošću. Čudovištima je mogla biti mrska pomisao da on traga za Tamom i Svetlošću, ali njima se mogao odupreti - samo kad bi pronašao način da izbegne njihovu moć omamljivanja.
<BR>&nbsp;&nbsp;&nbsp;&nbsp;&nbsp;Bilo je izluđujuće, takođe, to što je sve ukazivalo na neku nedokučivu potku, bez granica, u koju je bilo utkano toliko mnogo postojećih i nepostojećih stvari. Kakav je mogao biti taj nerasvetljeni odnos između očiju i Svetlosti, Svetlosti i Tame, Tame i Prvobitnog sveta, Prvobitnog sveta i Radijacije? Ova prividna veza se širila i na Đavolske Blizance i vraćala se, u beskrajnom kruženju, na oči i odnos Svetlost-Tama.
<BR>&nbsp;&nbsp;&nbsp;&nbsp;&nbsp;Uhvatio je sebe kako misli na Sajrusa, Mislioca, koji je provodio vreme meditirajući u svojoj pećini na drugom kraju sveta. Setio se da je slušao starca, pre više bremenitosti, kako iznosi neke nove zamisli o Tami. Možda su ga upravo te filozofske rasprave potakle da traži Tamu - i Svetlost. Znao je da mora ponovo da poseti Mislioca - uskoro.
<BR>&nbsp;&nbsp;&nbsp;&nbsp;&nbsp;Zavese se razmakoše, otkrivajući Menija, jednog od novih Preživelih.
<BR>&nbsp;&nbsp;&nbsp;&nbsp;&nbsp;"Za P. P.-a sa iskustvom od nekoliko otkucaja srca", pecnu ga ovaj, "uspeo si da navališ na sebe poveliku nevolju - onomad, kad ti je izletelo pred Starešinama da treba pojuriti čudovište."
<BR>&nbsp;&nbsp;&nbsp;&nbsp;&nbsp;Džarid se nasmeja. "Bolje da sam držao jezik za zubima, čini mi se."
<BR>&nbsp;&nbsp;&nbsp;&nbsp;&nbsp;Meni se smesti pored njega na ploču i kinu. "Čuvar je skočio do tavanice kada je čuo za to. Kaže da je sada siguran da bi Romel bio bolji P. P."
<BR>&nbsp;&nbsp;&nbsp;&nbsp;&nbsp;"Predomisliće se opet, kada se ispetljam iz ove nevolje sa toplim izvorima."
<BR>&nbsp;&nbsp;&nbsp;&nbsp;&nbsp;"Kaže da tvoje ponašanje na saslušanju dokazuje da se nisi pokajao. Predviđa nam nove nevolje."
<BR>&nbsp;&nbsp;&nbsp;&nbsp;&nbsp;I kao da su Menijeve reči bile znak za obistinjenje Čuvarevog proročanstva, kroz zavesu dopreše uznemireni glasovi.
<BR>&nbsp;&nbsp;&nbsp;&nbsp;&nbsp;Našavši se napolju, Džarid zadrža jednog od onih koji su trčali kraj njega. "Kakva je to gužva?"
<BR>&nbsp;&nbsp;&nbsp;&nbsp;&nbsp;"Reka! Opada nivo vode!"
<BR>&nbsp;&nbsp;&nbsp;&nbsp;&nbsp;Još nije stigao do obale kada mu klakovi središnjeg odašiljača donesoše čitavu sliku. Nivo vode u reci bio je toliko ispod normalne granice da je tečna mekoća njenog šuma bila potpuno skrivena odsustvom odjeka iza ivice korita. Čulo se samo slabašno žuborenje vode između kamenja koje nikada ranije nije bilo iznad površine.
<BR>&nbsp;&nbsp;&nbsp;&nbsp;&nbsp;Sa ulaza se uzdiže vrisak strave i Džarid u trku promeni pravac.
<BR>&nbsp;&nbsp;&nbsp;&nbsp;&nbsp;Sa središnjim odašiljačem iza sebe, počeo je da stiče potpun utisak o onome što je ležalo pred njim. Branioci, postavljeni na ulaz u hodnik, bezglavo su trčali okolo.
<BR>&nbsp;&nbsp;&nbsp;&nbsp;&nbsp;"Čudovište! Čudovište!" vikao je neko iz tog pravca.
<BR>&nbsp;&nbsp;&nbsp;&nbsp;&nbsp;Džarid zastade, jer je ceo hodnik odjednom ispunila grmljavina bezvučne buke čudovišta. Osećao je nešto nalik na Pobuđenje, pojačano hiljadu puta. Ali sada to nisu bili samo nejasni poluprstenovi nečujnog zvuka koji su mu doticali oči, kao kod Rituala očnog nerva. Vrišteća tišina bila je kao nekakva odvojena, bezlična stvar - nešto što nije fizički delovalo na njega, već na ulaz u tunel!
<BR>&nbsp;&nbsp;&nbsp;&nbsp;&nbsp;Ali i više od toga. Bezvučnost se širila, sasvim nalik na normalan zvuk i doticala mnoge stvari - svod, zid sa desne strane, viseće kamenje pored ulaza.
<BR>&nbsp;&nbsp;&nbsp;&nbsp;&nbsp;Polazeći ponovo napred, on podignu ruke ispred lica. Daleka, šaputava rika Pobuđenja smesta prestade. Eto dokaza - natprirodna sila koju su širila čudovišta zaista je delovala na njegove oči!
<BR>&nbsp;&nbsp;&nbsp;&nbsp;&nbsp;Oslobođen zbunjujućih utisaka, usredsredio se na odjeke ispred sebe. Na ulazu nije bilo čudovišta. Samo je još snažan miris govorio da su bila tu, pre samo nekoliko otkucaja. Tada začu neki predmet na podu tunela. Mogao je da čuje, čak i sa tog rastojanja, da je skoro istovetan onom što ga Dela našla na Gornjem nivou.
<BR>&nbsp;&nbsp;&nbsp;&nbsp;&nbsp;Bio je već na ulazu, kada je jedan od Branilaca podiže kamen iznad glave i pojuri prema cevi.
<BR>&nbsp;&nbsp;&nbsp;&nbsp;&nbsp;"Ne! Nemoj!" uzviknu Džarid.
<BR>&nbsp;&nbsp;&nbsp;&nbsp;&nbsp;Stražar udari kamenom.
<BR>&nbsp;&nbsp;&nbsp;&nbsp;&nbsp;Ponovo izloženih očiju, Džarid posegnu za ostacima predmeta. Bio je još topao i zveckao je kada ga je protresao.
<BR>&nbsp;&nbsp;&nbsp;&nbsp;&nbsp;Primetio je još nešto: više nije bilo ni traga od grmeće tišine.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
