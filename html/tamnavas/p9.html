<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Pola perioda kasnije, posle dugog hoda nepoznatim hodnicima, Džarid zastade i napeto oslušnu.
<BR>&nbsp;&nbsp;&nbsp;&nbsp;&nbsp;Eto ga opet! Lepršanje krila u daljini - suviše slabo za Deline uši.
<BR>&nbsp;&nbsp;&nbsp;&nbsp;&nbsp;"Džaride, šta se dešava?" Ona se pribi uz njega.
<BR>&nbsp;&nbsp;&nbsp;&nbsp;&nbsp;On samo nemarno reče: "Učinilo mi se da nešto čujem."
<BR>&nbsp;&nbsp;&nbsp;&nbsp;&nbsp;U stvari, već neko vreme je podozrevao da ih prati hučimiš.
<BR>&nbsp;&nbsp;&nbsp;&nbsp;&nbsp;"Možda je neki Vizer!" pretpostavila je, čežnjivo.
<BR>&nbsp;&nbsp;&nbsp;&nbsp;&nbsp;"To sam se i ja isprva nadao, ali pogrešno. Tamo nema ničega." Nije bilo razloga da je plaši - bar za sada.
<BR>&nbsp;&nbsp;&nbsp;&nbsp;&nbsp;Dok god mu je uspevalo da održi razgovor, nije morao da brine o jamama. Reči su bile pouzdan izvor odjeka. Ali teme nisu bile tako neiscrpne i povremeno bi nastajalo ćutanje. Tada je morao da se pomuči da devojka ne otkrije da on nije Vizer. Pravovremeno nakašljavanje, namerno nespretno lupkanje kopljem, nepotrebno spoticanje koje bi zakotrljalo kamen na zemlji - sve ove improvizacije su pomagale.
<BR>&nbsp;&nbsp;&nbsp;&nbsp;&nbsp;Pustivši da mu koplje udari o stenu, dobio je sliku prevoja u hodniku ispred njih. Još je sabirao utiske, kada ga Dela upozori: "Pazi na viseći kamen!"
<BR>&nbsp;&nbsp;&nbsp;&nbsp;&nbsp;Upozorenje mu donese jasan utisak kamene igle. Prekasno.
<BR>&nbsp;&nbsp;&nbsp;&nbsp;&nbsp;Klap!
<BR>&nbsp;&nbsp;&nbsp;&nbsp;&nbsp;Sudar sa glavom prelomi iglu i komadi udariše u zid.
<BR>&nbsp;&nbsp;&nbsp;&nbsp;&nbsp;"Džaride", upita ga ona u čudu, "zar ne vizuješ?"
<BR>&nbsp;&nbsp;&nbsp;&nbsp;&nbsp;Da bi izbegao odgovor, odglumio je stenjanje, iako mu je trenutno izrasla čvoruga bila dovoljno opravdanje da izrazi bol.
<BR>&nbsp;&nbsp;&nbsp;&nbsp;&nbsp;"Jesi li se povredio?"
<BR>&nbsp;&nbsp;&nbsp;&nbsp;&nbsp;"Ne." Požurio je dalje.
<BR>&nbsp;&nbsp;&nbsp;&nbsp;&nbsp;"Ali ne vizuješ?"
<BR>&nbsp;&nbsp;&nbsp;&nbsp;&nbsp;On se ukoči. Da li je već naslutila? Hoće li izgubiti jedinu priliku da uđe u svet Vizera?
<BR>&nbsp;&nbsp;&nbsp;&nbsp;&nbsp;Iako ubeđena da on ne vizuje, Dela se samo nasmeja. "Imaš isti problem koji sam ja imala - sve dok nisam rekla 'Do Radijacije s onim što će ljudi misliti! Ima da vizujem koliko mi je volja!'"
<BR>&nbsp;&nbsp;&nbsp;&nbsp;&nbsp;Pomažući se odjecima njenih jasno izgovorenih slogova, dobro je upamtio detalje prostora pred njima. "U pravu si. Nisam vizovao."
<BR>&nbsp;&nbsp;&nbsp;&nbsp;&nbsp;"Više ne moramo da krijemo svoje sposobnosti, Džaride." Uhvatila ga je za ruku. "Sve je to iza nas. Po prvi put smo slobodni da budemo ono što jesmo - što zaista jesmo! Zar to nije divno?"
<BR>&nbsp;&nbsp;&nbsp;&nbsp;&nbsp;"Kako da ne." Protrljao je čvorugu na čelu. "Divno je."
<BR>&nbsp;&nbsp;&nbsp;&nbsp;&nbsp;"Ona devojka što te je čekala na Donjem nivou..."
<BR>&nbsp;&nbsp;&nbsp;&nbsp;&nbsp;"Zelda?"
<BR>&nbsp;&nbsp;&nbsp;&nbsp;&nbsp;"Čudno ime - a ima i čupavo lice. Je li ona tvoja - prijateljica?"
<BR>&nbsp;&nbsp;&nbsp;&nbsp;&nbsp;Konačno je započela razgovor koji će mu doneti odjeke. Sada je mogao da čuje sve prepreke.
<BR>&nbsp;&nbsp;&nbsp;&nbsp;&nbsp;"Da, moglo bi se reći da jeste."
<BR>&nbsp;&nbsp;&nbsp;&nbsp;&nbsp;"Bliska prijateljica?"
<BR>&nbsp;&nbsp;&nbsp;&nbsp;&nbsp;Pouzdano je proveo pored plitke jame, potajno se nadajući pohvali "Eto, sada vizuješ!" Ali, ništa od pohvale.
<BR>&nbsp;&nbsp;&nbsp;&nbsp;&nbsp;"Pa, jeste, bliska je."
<BR>&nbsp;&nbsp;&nbsp;&nbsp;&nbsp;"Tako sam i mislila - kad je onako čekala da dođeš."
<BR>&nbsp;&nbsp;&nbsp;&nbsp;&nbsp;Nasmešio se, okrenuvši glavu na drugu stranu. Vizerima, po svemu sudeći, nisu nedostajala normalna ljudska osećanja. Bio je na neki način zadovoljan zbog nadurenosti s kojom je izgovarala reči kada je upitala: "Hoće li ti - mnogo nedostajati?"
<BR>&nbsp;&nbsp;&nbsp;&nbsp;&nbsp;Krijući osmeh, hrabro je odgovorio: "Mislim da ću uspeti da to prebolim."
<BR>&nbsp;&nbsp;&nbsp;&nbsp;&nbsp;Još jednom je odglumio kašalj i otkrio prazninu koja je vrebala u odbijenom zvuku. Na svu sreću, pri sledećem koraku je udario nogom jedan labav kamen. Njegovo oštro čangrljanje otkrilo je detalje provalije koja se prostirala polovinom širine hodnika.
<BR>&nbsp;&nbsp;&nbsp;&nbsp;&nbsp;Dela ga upozori: "Vizi ovu..."
<BR>&nbsp;&nbsp;&nbsp;&nbsp;&nbsp;"Vizim je!" odvratio je, vodeći je oko opasnog mesta.
<BR>&nbsp;&nbsp;&nbsp;&nbsp;&nbsp;Posle nekog vremena, ona s oklevanjem upita: "Imao si puno prijatelja?"
<BR>&nbsp;&nbsp;&nbsp;&nbsp;&nbsp;"Ne sećam se da sam ikad bio usamljen." Odmah je zažalio zbog ove izjave, jer mu se učinilo da bi bilo logičnije da je kao Vizer bio usamljen - nezadovoljan životom koji vodi.
<BR>&nbsp;&nbsp;&nbsp;&nbsp;&nbsp;"Iako si znao da si - drugačiji od ostalih?"
<BR>&nbsp;&nbsp;&nbsp;&nbsp;&nbsp;"Hteo sam da kažem", požuri on da objasni, "da su svi bili toliko dobri prema meni da sam skoro uspevao da zaboravim da nisam kao oni."
<BR>&nbsp;&nbsp;&nbsp;&nbsp;&nbsp;"Poznavao si i ono siroto dete Vizera", primetila je zamišljeno.
<BR>&nbsp;&nbsp;&nbsp;&nbsp;&nbsp;"Estel. Čuo sam je - vizeo - samo jednom." Ispričao joj je kako je sreo begunicu u hodnicima.
<BR>&nbsp;&nbsp;&nbsp;&nbsp;&nbsp;Kada je završio, ona upita: "I dopustio si da Mogan i ostali odu a da im nisi rekao da si i ti Vizer?"
<BR>&nbsp;&nbsp;&nbsp;&nbsp;&nbsp;"Ja - ovaj..." On proguta knedlu.
<BR>&nbsp;&nbsp;&nbsp;&nbsp;&nbsp;"A", reče ona, sa zakasnelim razumevanjem. "Zaboravila sam - tu je bio i tvoj prijatelj Oven. Saznao bi tvoju tajnu."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Nisi mogao da napustiš Donji nivo, znajući koliko si im potreban."
<BR>&nbsp;&nbsp;&nbsp;&nbsp;&nbsp;Sumnjičavo ju je osluškivao. Zašto tako spremno nalazi odgovore za kojima sam s mukom traga? Izgledalo mu je kao da ga je namerno uputila u jednom pravcu, da bi ga sada vešto oslobodila uzde. Da li zna da on nije Vizer? Zbog nečega mu se činilo da njegov plan da istraži moguću vezu između Vizera, Tame, očiju i Svetlosti zapada u neizvesnu zvučnu prazninu.
<BR>&nbsp;&nbsp;&nbsp;&nbsp;&nbsp;Zlokoban zvuk lepršanja krila ponovo ga prenu iz misli - još je bio predaleko da bi ga Dela čula. Ne usporavajući hod, usredsredio se na zvuke hučimišovog leta. Sada su ih pratila dva stvorenja!
<BR>&nbsp;&nbsp;&nbsp;&nbsp;&nbsp;Bilo bi logično, čuo je, da se zaustavi i pripremi za dolazak hučimiša - pre nego što privuku i druge zveri. Ipak, nadao se da će hodnik postati dovoljno uzan da devojka i on prođu kroz njega, ali ne i hučimiši.
<BR>&nbsp;&nbsp;&nbsp;&nbsp;&nbsp;Pošao je sporije, čekajući da Dela nešto kaže i tako stvori nove odjeke.
<BR>&nbsp;&nbsp;&nbsp;&nbsp;&nbsp;Klap!
<BR>&nbsp;&nbsp;&nbsp;&nbsp;&nbsp;Ovog puta je udario ramenom o viseći kamen, ne tako snažno. Samo se zateturao. Razljućen, on izvuče par klikoblutaka iz pojasa i besno ih promeša. Do Radijacije s onim što će ona pomisliti! Ako treba da izađe na videlo da nije Vizer, neka tako bude!
<BR>&nbsp;&nbsp;&nbsp;&nbsp;&nbsp;Dela se samo nasmeja. "Slobodno koristi oblutke, ako se tako osećaš sigurnije. I ja sam prošla kroz to, kada sam počela neprestano da vizujem."
<BR>&nbsp;&nbsp;&nbsp;&nbsp;&nbsp;"Jesi?" Ubrzao je korake, jer je prostor ispred njih bio jasno ozvučen.
<BR>&nbsp;&nbsp;&nbsp;&nbsp;&nbsp;"Uskoro ćeš se navići. Smetnje potiču od vazdušnih struja. Lepe su, ali i zamaraju."
<BR>&nbsp;&nbsp;&nbsp;&nbsp;&nbsp;Struje? Da li je to značilo da je nekako opažala sporo kretanje vazduha u tunelima - nešto što je on mogao da čuje tek kada bi let strele ili koplja ubrzao vazduh?
<BR>&nbsp;&nbsp;&nbsp;&nbsp;&nbsp;Sada se Dela spotakla. Naletela je na njega, tako da oboje izgubiše ravnotežu i udariše u zid.
<BR>&nbsp;&nbsp;&nbsp;&nbsp;&nbsp;Priljubila se uz njega, osećao je vlažan i topao dah na grudima, izvajanu mekotu njenog tela uz svoje.
<BR>&nbsp;&nbsp;&nbsp;&nbsp;&nbsp;Držao ju je tako nekoliko trenutaka. Ona prošapta: "Džaride, bićemo tako srećni! Nikada dvoje ljudi nisu imali toliko zajedničkog!"
<BR>&nbsp;&nbsp;&nbsp;&nbsp;&nbsp;Obraz joj je bio gladak na njegovom ramenu, a kosa, vezana trakom, meko padala niz ruku, talasajući se kada bi pomerila glavu.
<BR>&nbsp;&nbsp;&nbsp;&nbsp;&nbsp;Ispustivši koplja, dodirnuo joj je lice i osetio pravilan tok njenih crta, čvrstih i finih, od linije kose do brade. Struk, zalučen prema dlanu njegove druge šake, bejaše skladnog oblika i pun, šireći se u nešto zaobljenije bokove.
<BR>&nbsp;&nbsp;&nbsp;&nbsp;&nbsp;Sve do tog trenutka, nije bio svestan da bi sasvim lako mogla da mu znači više od pukog sredstva za ostvarenje cilja. Bio je siguran da se prevario kada je posumnjao u nju, da namerava da ga prevari - toliko siguran da se uhvatio u želji da zaboravi sve ostalo i da ode da živi s njom u nekom zabačenom, malom svetu.
<BR>&nbsp;&nbsp;&nbsp;&nbsp;&nbsp;Ali se tada u njegove maštarije umeša otrežnjujuća logika i on naprasno pokupi koplja i pođe niz hodnik. Dela je Vizer; on nije. Ona će pronaći sreću u svojem svetu Vizera a on će morati da se zadovolji potragom za Svetlošću - ako uspe da preživi svoj drski upad na teritoriju Vizera.
<BR>&nbsp;&nbsp;&nbsp;&nbsp;&nbsp;"Da li i sada vizuješ, Dela?" oprezno je upitao.
<BR>&nbsp;&nbsp;&nbsp;&nbsp;&nbsp;"O, vizujem ja sve vreme. Uskoro ćeš i ti."
<BR>&nbsp;&nbsp;&nbsp;&nbsp;&nbsp;Pokušao je, za probu, da oštro osluškuje, sa neizvesnom nadom da će otkriti nekakvu, makar i jedva primetnu promenu oko nje. Ali nije ništa mogao da čuje. Mora da je bilo tačno ono što je prethodno zaključio: manjak, za kojim je tragao, bio je tako neznatan da je bilo neophodno da se nađe u prisustvu većeg broja Vizera da bi ukupni učinak bio primetan.
<BR>&nbsp;&nbsp;&nbsp;&nbsp;&nbsp;Čekaj malo! Postoji i neposredniji pristup.
<BR>&nbsp;&nbsp;&nbsp;&nbsp;&nbsp;"Dela, reci mi - šta misliš o Tami?"
<BR>&nbsp;&nbsp;&nbsp;&nbsp;&nbsp;Čuo je odjeke njenog mrštenja kada je ponovila pitanje i oprezno dodao: "Tama obitava u svetovima..."
<BR>&nbsp;&nbsp;&nbsp;&nbsp;&nbsp;"Greh i zlo, svakako."
<BR>&nbsp;&nbsp;&nbsp;&nbsp;&nbsp;Bilo je jasno da ne zna ništa posebno o Tami. Ako je i imala neko saznanje o tome, nije umela da ga iskaže.
<BR>&nbsp;&nbsp;&nbsp;&nbsp;&nbsp;"Zašto te toliko zaokuplja Tama?" upitala ga je.
<BR>&nbsp;&nbsp;&nbsp;&nbsp;&nbsp;"Samo sam pomislio", improvizovao je, "da bi vizovanje moralo da bude nešto suprotno Tami - nešto dobro."
<BR>&nbsp;&nbsp;&nbsp;&nbsp;&nbsp;"Naravno da je dobro", uveravala ga je, obilazeći za njim omanju udubinu koja se dalje naglo pretvarala u obalu reke. "Kako nešto tako divno može da bude zlo?"
<BR>&nbsp;&nbsp;&nbsp;&nbsp;&nbsp;"Zaista je divno?" Pokušao je u poslednjem trenutku da izbegne upitni ton, ali su mu reči bile ipak više pitanje nego izjava.
<BR>&nbsp;&nbsp;&nbsp;&nbsp;&nbsp;Glas joj ožive od izražajnosti. "Ona stena, tamo napred - vizi kako stoji naspram podloge hladne zemlje, kako je topla i glatka. Sada je nema, ali samo za otkucaj - dok ne prođe ovaj dašak toplog vazduha. Aha, evo je ponovo."
<BR>&nbsp;&nbsp;&nbsp;&nbsp;&nbsp;Džarid zinu od čuda. Kako može stena u jednom trenutku da bude tu, a već u narednom da je nema? Pa, sve vreme mu je vraćala klikove oblutaka, zar ne? Ma šta, nije se pomerila ni za prst!
<BR>&nbsp;&nbsp;&nbsp;&nbsp;&nbsp;Koliko je čuo, hodnik je bio širok i prav, sa samo nekoliko opasnijih mesta. On stoga odloži oblutke.
<BR>&nbsp;&nbsp;&nbsp;&nbsp;&nbsp;"Sada vizuješ, Džarid? Šta viziš?"
<BR>&nbsp;&nbsp;&nbsp;&nbsp;&nbsp;Poćutavši za trenutak, on odgovori, nasumce: "Tamo u potoku - vizim ribu. Velika je, ističe se naspram hladnog dna reke."
<BR>&nbsp;&nbsp;&nbsp;&nbsp;&nbsp;"Kako je to moguće?" upita ona sumnjičavo. "Ja je ne vizim."
<BR>&nbsp;&nbsp;&nbsp;&nbsp;&nbsp;Ali zaista je bila tamo! Čuo je zamahe peraja kojima se održavala u mestu. "Kažem ti da je tamo."
<BR>&nbsp;&nbsp;&nbsp;&nbsp;&nbsp;"Ali riba nije hladnija, ili toplija od vode. Pored toga, ja nikada nisam mogla da vidim kamenje ili bilo šta drugo u vodi - čak ni ono koje sam sama bacila."
<BR>&nbsp;&nbsp;&nbsp;&nbsp;&nbsp;Bila je potrebna drskost da se prikrije laž. "Ja vizim ribu. Možda ne vizujem na isti način kao ti."
<BR>&nbsp;&nbsp;&nbsp;&nbsp;&nbsp;Čujno se zabrinula. "Nisam razmišljala o tome. Jao, Džaride, možda ja i nisam Vizer!"
<BR>&nbsp;&nbsp;&nbsp;&nbsp;&nbsp;"Ma jesi, tu nema sumnje." Onda zabrinuto zaćuta. Kako neko može da se nada da će nadmudriti Vizera?
<BR>&nbsp;&nbsp;&nbsp;&nbsp;&nbsp;Zastrašujući šum kožnatih krila odvuče mu pažnju i on se začudi kako nešto tako raspoznatljivo nije privuklo devojčinu pažnju. Stvorenja su naišla na prošireni deo hodnika i pohitala napred, koristeći prostor za let.
<BR>&nbsp;&nbsp;&nbsp;&nbsp;&nbsp;On se uspravi i osluhnu prema zvucima u pozadini. Više im nisu bila za petama samo dva hučimiša. Jasno se čulo da im se broj barem udvostručio.
<BR>&nbsp;&nbsp;&nbsp;&nbsp;&nbsp;"Šta je to, Džarid?" Dela je primetila njegovo napeto ćutanje.
<BR>&nbsp;&nbsp;&nbsp;&nbsp;&nbsp;Jedno od bića ispuni vazduh prodornim krikom.
<BR>&nbsp;&nbsp;&nbsp;&nbsp;&nbsp;"Hučimiši!" uzviknu ona.
<BR>&nbsp;&nbsp;&nbsp;&nbsp;&nbsp;"Samo jedan." Nije hteo da je uznemirava, jer su još mogli, uz malo sreće, da umaknu zverima. "Pođi napred. Ja ću čuvati odstupnicu - za slučaj da napadne."
<BR>&nbsp;&nbsp;&nbsp;&nbsp;&nbsp;Bio je ponosan što mu je pošlo za rukom da izvuče privremenu korist iz situacije. Dok ona bude vodila, neće morati svaki čas da joj dokazuje da je i on Vizer. Ovako, sa njenom rukom u svojoj, trebalo je samo da ide kuda i ona. Ipak, sada je zvuk glasa bio još potrebniji da bi se pojačali nejasni utisci, te on zato podstače razgovor.
<BR>&nbsp;&nbsp;&nbsp;&nbsp;&nbsp;"Dok me ovako vodiš za ruku", izjavi on šaljivo, "podsećaš me na Ljubaznu Preživelu."
<BR>&nbsp;&nbsp;&nbsp;&nbsp;&nbsp;"Ko je ona?"
<BR>&nbsp;&nbsp;&nbsp;&nbsp;&nbsp;Prateći Delu duž grebena koji se protezao pored potoka, ispričao joj je o ženi koja ga je u njegovim detinjim snovima vodila u posete detetu koje je živelo s njom.
<BR>&nbsp;&nbsp;&nbsp;&nbsp;&nbsp;"Mali Osluškivač?" ponovila je ime za njim. "Tako se zvao taj dečak?"
<BR>&nbsp;&nbsp;&nbsp;&nbsp;&nbsp;"Da, u mojim snovima. Nije mogao ništa da čuje, osim bezvučnih šumova nekih vrsta cvrčaka."
<BR>&nbsp;&nbsp;&nbsp;&nbsp;&nbsp;"Ako su bili bezvučni, kako si znao da ih cvrčci uopšte stvaraju?"
<BR>&nbsp;&nbsp;&nbsp;&nbsp;&nbsp;"Koliko se sećam, ta žena mi je pričala da takvi zvuci postoje, ali da samo dečak može da ih čuje. I ona ih je čula, kad god bi slušala njegov um."
<BR>&nbsp;&nbsp;&nbsp;&nbsp;&nbsp;"Zaista je to mogla?"
<BR>&nbsp;&nbsp;&nbsp;&nbsp;&nbsp;"K'o od šale." Njegov smeh je hteo da joj da do znanja da on samo zbija šalu sa sopstvenom maštom. "Na taj način je dolazila do mene. Sećam se da je govorila da može da čuje skoro svaki um, ma gde se nalazio - osim vizerskog."
<BR>&nbsp;&nbsp;&nbsp;&nbsp;&nbsp;Dela zastade kraj kamenog stuba. "Pa i ti si Vizer, a čula je tvoj um. Kako to objašnjavaš?"
<BR>&nbsp;&nbsp;&nbsp;&nbsp;&nbsp;Eto! Ponovo se sapleo o sopstveni jezik. I to dok je vodio razgovor, samo zato da bi čuo kuda ide. Ali sada se odmah dočekao na noge. "Oh, ja sam bio jedini Vizer čiji je um mogla da čuje. Ne uzimaj to tako ozbiljno. Snovi ne moraju da slede pravila logike."
<BR>&nbsp;&nbsp;&nbsp;&nbsp;&nbsp;Uvela ga je u širi deo hodnika. "Delovi tvojih snova ih slede."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Šta ako ti kažem da sam čula za dečačića koji nikada nije slušao u pravcu glasa, ali kad god bi ga majka zatekla kako osluškuje prema zidu, tamo bi našla cvrčka?"
<BR>&nbsp;&nbsp;&nbsp;&nbsp;&nbsp;Ovo mu je zvučalo odnekud poznato. "Da li je postojalo takvo dete?"
<BR>&nbsp;&nbsp;&nbsp;&nbsp;&nbsp;"Na Gornjem nivou - pre nego što sam se rodila."
<BR>&nbsp;&nbsp;&nbsp;&nbsp;&nbsp;"Šta se dogodilo s njim?"
<BR>&nbsp;&nbsp;&nbsp;&nbsp;&nbsp;"Zaključili su da pripada Različitima. Proterali su ga u hodnike pre nego što je napunio četiri bremenitosti."
<BR>&nbsp;&nbsp;&nbsp;&nbsp;&nbsp;Sada se maglovito sećao da su mu roditelji pričali istu ovu priču o Različitom detetu sa Gornjeg nivoa.
<BR>&nbsp;&nbsp;&nbsp;&nbsp;&nbsp;"O čemu razmišljaš, Džaride?"
<BR>&nbsp;&nbsp;&nbsp;&nbsp;&nbsp;Neko vreme je bio nem. Onda se nasmeja. "O tome kako sam konačno shvatio zašto sam sanjao Malog Osluškivača. Zar ne čuješ? Neko mi je pričao o takvoj osobi, ali je sećanje ostalo ispod površine."
<BR>&nbsp;&nbsp;&nbsp;&nbsp;&nbsp;"A tvoja - Ljubazna Preživela?"
<BR>&nbsp;&nbsp;&nbsp;&nbsp;&nbsp;Još jedna zavesa kliznu sa zvukova zaboravljenih uspomena. "Sećam se da sam čuo priču o Različitoj koja je bila proterana sa Donjeg nivoa, mnogo bremenitosti pre nego što sam se rodio - o devojci koja je uvek nekako znala šta drugi ljudi misle."
<BR>&nbsp;&nbsp;&nbsp;&nbsp;&nbsp;"Eto." Dela zađe za ugao. "Sada su objašnjeni svi tvoji čudni snovi."
<BR>&nbsp;&nbsp;&nbsp;&nbsp;&nbsp;Skoro svi. Ostali su nerazjašnjeni samo psihološki koreni lika Večnog Čoveka iz njegovih snova.
<BR>&nbsp;&nbsp;&nbsp;&nbsp;&nbsp;Usmerio je pažnju na ono što je ležalo pred njima, osluškujući neizmernu prazninu u daljini, koja je okruživala grmljavinu brzaka. Približavali su se kraju hodnika i pred njima je, bio je siguran, ležao ogroman svet - svet Vizera? Sumnjao je u to, jer je odavno izgubio miris Vizera.
<BR>&nbsp;&nbsp;&nbsp;&nbsp;&nbsp;"Strašno je to", reče Dela zamišljeno, "kako ljudi proteruju Različite."
<BR>&nbsp;&nbsp;&nbsp;&nbsp;&nbsp;"Prvi Vizer je bio od Različitih." Pošao je ispred nje, pomažući se klikoblucima. "Ali je on, kada su ga proterali, bio dovoljno odrastao da se vrati po partnera za Sjedinjavanje."
<BR>&nbsp;&nbsp;&nbsp;&nbsp;&nbsp;Izbili su iz hodnika i Džarid je čuo reku koja je tekla preko ravnog zemljišta prema zidu na drugoj strani sveta. On uzviknu i odjeci mu se vratiše iz vrtoglavih visina i sa zastrašujućih razdaljina. Reči su se odbijale od grotesknih ostrva palih stena, stvarajući haotičnu jeku.
<BR>&nbsp;&nbsp;&nbsp;&nbsp;&nbsp;"Džaride, ovo je divno!" uskliknu devojka, osvrćući se u svim pravcima. "Nikada nisam vizela ovako nešto!"
<BR>&nbsp;&nbsp;&nbsp;&nbsp;&nbsp;"Moramo bez odlaganja na drugu stranu", reče on mirno. "Trebalo bi da postoji prolaz, tamo gde se reka uliva u suprotni zid."
<BR>&nbsp;&nbsp;&nbsp;&nbsp;&nbsp;"Zbog onog hučimiša?" upita ona, osetivši brigu u njegovom glasu.
<BR>&nbsp;&nbsp;&nbsp;&nbsp;&nbsp;Nije odgovorio, već je žurno poveo preko ravnice, izlokane do glatkoće u vreme kada je reka bila šira nego sada. Mnogo udisaja kasnije, prošli su kroz otvor hodnika na suprotnom zidu - baš kada su stvorenja koja su ih progonila izbila iz tunela iza njih i vinula se napred, ispunjavajući svet jezivom piskom.
<BR>&nbsp;&nbsp;&nbsp;&nbsp;&nbsp;"Moramo da nađemo zaklon!" uzviknu Džarid. "Stići će nas za par otkucaja!"
<BR>&nbsp;&nbsp;&nbsp;&nbsp;&nbsp;Pregazili su reku na mestu gde je pravila rukavac i odjeci pljuskanja vode otkriše im otvor u zidu sa leve strane, širok tek toliko da se provuku unutra. Uvukao se za Delom i našao se u udubljenju veličine pećine za stanovanje. Devojka se bez daha sruči na zemlju, a Džarid se spusti pored nje, osluškujući razjarene hučimiše koji su se sjatili u hodniku.
<BR>&nbsp;&nbsp;&nbsp;&nbsp;&nbsp;Dela položi glavu na njegovo rame. "Hoćemo li ikada pronaći svet Vizera?"
<BR>&nbsp;&nbsp;&nbsp;&nbsp;&nbsp;"Zašto si toliko nestrpljiva da stigneš tamo?"
<BR>&nbsp;&nbsp;&nbsp;&nbsp;&nbsp;"Ja - pa, možda iz istog razloga kao ti."
<BR>&nbsp;&nbsp;&nbsp;&nbsp;&nbsp;Ona, naravno, nije mogla znati njegove prave razloge - ili ih je, možda, znala? "Tamo pripadamo, zar ne?"
<BR>&nbsp;&nbsp;&nbsp;&nbsp;&nbsp;"I ne samo to, Džaride. Siguran si da ne ideš tamo da - potražiš neke ljude?"
<BR>&nbsp;&nbsp;&nbsp;&nbsp;&nbsp;"Kakve ljude?"
<BR>&nbsp;&nbsp;&nbsp;&nbsp;&nbsp;Oklevala je. "Rođake."
<BR>&nbsp;&nbsp;&nbsp;&nbsp;&nbsp;On namršti obrve. "Nemam ja tamo rođaka."
<BR>&nbsp;&nbsp;&nbsp;&nbsp;&nbsp;"Onda mora da nisi čistokrvni Vizer."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;"Nisam. Znaš, ja sam - nezakonita." I brzo dodade: "Da li to nešto menja - mislim, među nama?"
<BR>&nbsp;&nbsp;&nbsp;&nbsp;&nbsp;"Ma ne." Ali i to je zvučalo ukočeno. "Ne, do Radijacije!"
<BR>&nbsp;&nbsp;&nbsp;&nbsp;&nbsp;"Drago mi je zbog toga." Protrljala je obraz o njegovu mišicu. "Naravno, niko nije znao da sam nezakonita, osim moje majke."
<BR>&nbsp;&nbsp;&nbsp;&nbsp;&nbsp;"I ona je bila Vizer?"
<BR>&nbsp;&nbsp;&nbsp;&nbsp;&nbsp;"Ne, moj otac..."
<BR>&nbsp;&nbsp;&nbsp;&nbsp;&nbsp;Oslušnuo je prostor ispred udubljenja. Nemoćno vrišteći, hučimiši su počeli da se povlače prema svetu koji su upravo ostavili.
<BR>&nbsp;&nbsp;&nbsp;&nbsp;&nbsp;"Ne razumem", reče joj on.
<BR>&nbsp;&nbsp;&nbsp;&nbsp;&nbsp;"Sasvim jednostavno." Slegnula je ramenima. "Kada je majka shvatila da ću se roditi, Sjedinila se sa Preživelim sa Gornjeg nivoa. Svi su mislili da sam nedonošče."
<BR>&nbsp;&nbsp;&nbsp;&nbsp;&nbsp;"Hoćeš da kažeš", upita on, snebivajući se, "tvoja majka i - Vizer..."
<BR>&nbsp;&nbsp;&nbsp;&nbsp;&nbsp;"Ne, nije bilo baš tako. Nameravali su se da se Sjedine. Sreli su se slučajno, u hodnicima, a zatim još mnogo puta. Sve dok nisu odlučili da pobegnu zajedno i pronađu neki manji svet za sebe. Ali je na putu ona upala u jamu, a on je poginuo dok je spasavao. Preostalo joj je samo da se vrati na Gornji nivo."
<BR>&nbsp;&nbsp;&nbsp;&nbsp;&nbsp;U Džaride se probudio snažan osećaj samilosti prema devojci. Sada je razumeo koliko je strasna morala biti njena čežnja za svetom Vizera. Obgrlio je rukom i privukao uz sebe. Ali je odmah zatim pustio, svestan razlike među njima. Bilo je to nešto više od puke fizičke razlike između Vizera i ne-Vizera. Bio je to neizmeran ponor različitog razmišljanja i filozofije, koji je pretpostavljao suprotna merila i vrednosti. Skoro da je mogao da zamisli prezir pravog Vizera prema onom kome je vizovanje bilo neshvatljivo.
<BR>&nbsp;&nbsp;&nbsp;&nbsp;&nbsp;U hodniku nije više bilo hučimiša i on reče: "Bolje da pođemo dalje."
<BR>&nbsp;&nbsp;&nbsp;&nbsp;&nbsp;Ali ona je samo sedela, ukočena, ne dišući, a njemu se u tom trenutku učini da čuje neke jedva čujne, hitre zvuke koje nije primetio ranije. Da bi se uverio, oglasio se oblucima i odmah mu stiže utisak mnoštva sićušnih, dlakavih obličja. Sada se čuo lak dodir nožica insekata i kamena.
<BR>&nbsp;&nbsp;&nbsp;&nbsp;&nbsp;Dela vrisnu i skoči na noge. "Džaride, ovo je svet paukova! Ujeli su me za ruku!"
<BR>&nbsp;&nbsp;&nbsp;&nbsp;&nbsp;Osetio je kako ona posrće dok su trčali prema ulazu. Srušila se i on je uze u ruke i gurnu u hodnik, puzeći za njom. Prekasno. Jedna od onih sitnih, čupavih stvari spusti mu se na rame. Pre nego što je uspeo da je otrese, osetio je oštar, vreo ubod pun kobnog otrova.
<BR>&nbsp;&nbsp;&nbsp;&nbsp;&nbsp;Oslanjajući se na koplja, prebacio je Delu preko ramena i pošao, nesigurna koraka, niz hodnik. Otrov mu je već strujao kroz ruku i grudi prema glavi.
<BR>&nbsp;&nbsp;&nbsp;&nbsp;&nbsp;Ali on je išao dalje, imao je za to bar jedan životni razlog: nije smeo dopustiti sebi da se obeznani ovde - hučimiši su mogli da se vrate svakog trenutka; i morao je da produži sve dok ne pronađe topli izvor, gde će moći da napravi vruće obloge za lečenje ujeda.
<BR>&nbsp;&nbsp;&nbsp;&nbsp;&nbsp;Udario je u kamen, odbio se, stajao tako neko vreme, ljuljajući se, a onda pošao napred, posrćući. Na sledećem prevoju je pregazio rukavac reke, izašao na suvo tlo i srušio se.
<BR>&nbsp;&nbsp;&nbsp;&nbsp;&nbsp;Potok je tekao kroz zid i pred njima se pružao širok, suv prolaz. Vukući se napred rukom kojom je još držao koplja, drugom je vukao Delu za sobom. Onda je zastao, osluškujući kap-kap koje je odjekivalo sa melodioznom jednoličnošću. Vrhom koplja je dotakao stenu i muklo tok mu donese sliku hodnika.
<BR>&nbsp;&nbsp;&nbsp;&nbsp;&nbsp;Imao je uznemirujući osećaj da mu je tunel poznat, sa tim vitkim visećim kamenom sa koga je kapala voda u baru na tlu, nedaleko od jasno ocrtane jame. Bio je siguran da je već dolazio tu, mnogo puta i stajao pored vlažne kamene igle i pratio prstima njene hladne, klizave obrise.
<BR>&nbsp;&nbsp;&nbsp;&nbsp;&nbsp;Pre nego što je izgubio svest, poslednji utisak mu bejaše spoznaja da svi ovi detalji pripadaju hodniku koji je vodio u izmišljeni svet Ljubazne Preživele.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
