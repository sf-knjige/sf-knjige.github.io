<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>OBLIŽNJI SVET
<P>&nbsp;&nbsp;&nbsp;&nbsp;&nbsp;94.
<BR>&nbsp;&nbsp;&nbsp;&nbsp;&nbsp;Tokom četiri naredna dana Pelorat i Blis viđali su Treviza samo za vreme obeda. Ostatak vremena provodio je ili u komandnoj prostoriji ili u svojoj sobi. Tokom obeda nije progovarao ni reči. Usne su mu sve vreme bile stisnute, i jeo je vrlo malo.
<BR>&nbsp;&nbsp;&nbsp;&nbsp;&nbsp;Tokom četvrtog obeda, međutim, Peloratu se učini da je iz Trevizovog držanja iščezlo nešto od njegove neuobičajene ozbiljnosti. Pelorat se dvaput nakašlja, kao da namerava da nešto kaže, ali odustade.
<BR>&nbsp;&nbsp;&nbsp;&nbsp;&nbsp;Konačno, Treviz podiže pogled i obrati mu se: "Pa?"
<BR>&nbsp;&nbsp;&nbsp;&nbsp;&nbsp;"Jesi li, ovaj, nešto smislio, Golane?"
<BR>&nbsp;&nbsp;&nbsp;&nbsp;&nbsp;"Zbog čega to pitaš?"
<BR>&nbsp;&nbsp;&nbsp;&nbsp;&nbsp;"Izgledaš mi nešto malo manje sumorno."
<BR>&nbsp;&nbsp;&nbsp;&nbsp;&nbsp;"Ne osećam se manje sumorno, ali jesam razmišljao. I to veoma mnogo."
<BR>&nbsp;&nbsp;&nbsp;&nbsp;&nbsp;"Možemo li da čujemo o čemu?" upita Pelorat.
<BR>&nbsp;&nbsp;&nbsp;&nbsp;&nbsp;Treviz uputi brz pogled u Blisinom pravcu. Držala je pogled čvrsto prikovan za svoj tanjir, pažljivo nastojeći da ne izrekne nijednu reč, kao da je bila sigurna da će, u ovom osetljivom trenutku, Pelorat više postići u svom nastojanju da Treviza navede na razgovor.
<BR>&nbsp;&nbsp;&nbsp;&nbsp;&nbsp;"Blis, da li i vas zanima?" upita je Treviz.
<BR>&nbsp;&nbsp;&nbsp;&nbsp;&nbsp;Ona za trenutak podiže oči. "Da. Veoma."
<BR>&nbsp;&nbsp;&nbsp;&nbsp;&nbsp;Falom raspoloženo kucnu nogom o sto i upita: "Jesmo li pronašli Zemlju?"
<BR>&nbsp;&nbsp;&nbsp;&nbsp;&nbsp;Blis stisnu devojčicu za rame, ali Treviz ne obrati nikakvu pažnju na njenu upadicu.
<BR>&nbsp;&nbsp;&nbsp;&nbsp;&nbsp;"Moramo započeti sa osnovnom činjenicom", reče Treviz. "Sve informacije koje se odnose na Zemlju uklonjene su sa niza svetova. To nas je, obavezno, moralo dovesti pred neizbežan zaključak: na Zemlji je nešto sakriveno. Pored toga, putem osmatranja, došli smo do zaključka da je Zemlja zagađena radioaktivnošću u najvećem, smrtonosnom stepenu; na taj način, sve na njoj je dvostruko skriveno. Nismo u stanju da se na nju spustimo a sa ovog odstojanja, u blizini spoljnog ruba njene magnetosfere i bez ikakve želje da joj se još više približimo, nismo u stanju ništa da otkrijemo."
<BR>&nbsp;&nbsp;&nbsp;&nbsp;&nbsp;"Jeste li sasvim sigurni u to?" upita Blis blago.
<BR>&nbsp;&nbsp;&nbsp;&nbsp;&nbsp;"Proveo sam dovoljno vremena za kompjuterom pomno, iz svih uglova, proučivši Zemlju, i mogu reči da jesam. Da, siguran sam. Međutim, što je možda važnije, osećam da na njoj nema ničega. Zbog čega su, onda, sva obaveštenja koja se odnose na Zemlju bila sa toliko pomnosti odasvud uklonjena? Očevidno, što god da je bilo tamo sakriveno, sada je sakriveno daleko potpunije no što bi to iko mogao i zamisliti; nema, po svemu sudeći, nikakve potrebe da ljudi dalje pozlaćuju taj zlatni grumen."
<BR>&nbsp;&nbsp;&nbsp;&nbsp;&nbsp;"Moguće je", primeti Pelorat, "da je zaista nešto bilo sakriveno na Zemlji, ali u vreme kada njena radioaktivnost još nije bila smrtonosna, i kada joj je još bio moguć pristup. Žitelji Zemlje možda su tada strahovali da bi neko nepozvan mogao naići i naći to što su oni skrivali - ma šta to moglo biti. Možda je tada Zemlja pokušala da ukloni sve informacije koje su se na nju odnosile. Ono sa čim se sada suočavamo možda su samo preostaci jednog burnog i nesigurnog doba."
<BR>&nbsp;&nbsp;&nbsp;&nbsp;&nbsp;"Ne, ne verujem da je to slučaj", odgovori Treviz. "Do uklanjanja podataka iz Carske biblioteke na Trantoru, čini mi se da je došlo tek nedavno." On se naglo okrenu prema Blis. "Jesam li u pravu?"
<BR>&nbsp;&nbsp;&nbsp;&nbsp;&nbsp;Blis odgovori ravnim glasom: "Ja/mi/Gea došli smo do takvog zaključka pri susretu sa uznemirenim umom Govornika Gendibala, sa Druge Zadužbine, u trenutku trostruke konfrontacije između vas, njega i gradonačelnice Brano."
<BR>&nbsp;&nbsp;&nbsp;&nbsp;&nbsp;"Prema tome", zaključi Treviz, "što god da je tada moralo biti skriveno, jer je postojala mogućnost da bude otkriveno, mora biti da je još skriveno, budući da i dalje postoji mogućnost da bude otkriveno uprkos činjenici da je Zemlja zgađena radioaktivnošću."
<BR>&nbsp;&nbsp;&nbsp;&nbsp;&nbsp;"Ali, kako je to moguće?" upita Pelorat uznemireno.
<BR>&nbsp;&nbsp;&nbsp;&nbsp;&nbsp;"Razmotri sledeću mogućnost", ponudi Treviz. "Šta ako se ono što se nalazilo na Zemlji više na njoj ne nalazi - šta ako je sa nje uklonjeno u času kada je opasnost od radioaktivnosti porasla do nepodnošljivosti? Jer, uprkos tome što se tajna više ne nalazi na Zemlji, moguće je da bismo bili u stanju da, pronašavši konačno Zemlju, dokučimo na koje je novo mesto smeštena ta tajna koja se nekad na njoj nalazila. Ukoliko bi to bio slučaj, i dalje bi postojali svi razlozi da se drži u tajnosti položaj same Zemlje."
<BR>&nbsp;&nbsp;&nbsp;&nbsp;&nbsp;Falom se ponovo oglasi: "A onda biste me, kako mi je Blis rekla, ukoliko ne pronađemo Zemlju, vratili Džembiju."
<BR>&nbsp;&nbsp;&nbsp;&nbsp;&nbsp;Treviz se okrenu prema Falom i zagleda se u nju - dok se Blis, tihim glasom, obrati devojčici: "Rekla sam ti, Falom, možda. Kasnije ćemo o tome razgovarati. A sada, pođi u svoju sobu i uzmi nešto da čitaš, ili sviraj na flauti, ili čini šta ti je volja. Hajde, hajde."
<BR>&nbsp;&nbsp;&nbsp;&nbsp;&nbsp;Durljivo se namrštivši, Falom iziđe.
<BR>&nbsp;&nbsp;&nbsp;&nbsp;&nbsp;"Ali, Golane, nešto mi nije jasno", upita Pelorat. "Ipak, ovde smo. Pronašli smo Zemlju. Možemo li sada na neki način dokučiti gde je to, ako nije na Zemlji."
<BR>&nbsp;&nbsp;&nbsp;&nbsp;&nbsp;Potraja nekoliko trenutaka dok Treviz ne suzbi loše raspoloženje prouzrokovano Falominom upadicom, a onda nastavi: "A zbog čega ne bismo mogli? Zamisli da zagađenost Zemljine kore postaje sve veća. Broj njenih žitelja sve više bi se smanjivao, ili usled izumiranja ili usled prinudnog napuštanja planete; i sama tajna, ma u čemu se mogla sastojati, bila bi, takođe, izlagana sve većoj opasnosti. Koga bi još bilo da je štiti? Konačno, morala bi biti prebačena na neki drugi svet, jer bi u protivnom - ma o čemu da je reč - izgubila svu vrednost i za samu Zemlju. Pretpostavljam da bi se dugo oklevalo da se to učini, i da bi se, kada bi se to konačno učinilo - učinilo, manje ili više, u poslednjem trenutku. A sada, Janove, sećaš li se onog starca sa Nove Zemlje koji ti je neumorno punio uši svojim razglabanjem o istoriji Zemlje?"
<BR>&nbsp;&nbsp;&nbsp;&nbsp;&nbsp;"Monolija?"
<BR>&nbsp;&nbsp;&nbsp;&nbsp;&nbsp;"Da, njega. Nije li ti on rekao, govoreći o osnivanju Nove Zemlje, da su poslednji ostaci nekadašnjeg zemaljskog stanovništva preseljeni na tu planetu?"
<BR>&nbsp;&nbsp;&nbsp;&nbsp;&nbsp;"Želiš li to da kažeš, stari druže", upita Pelorat, "da se ono za čim sada tragamo nalazi na Novoj Zemlji? Da su tajnu na Novu Zemlju preneli Zemljani koji su poslednji napustili Zemlju?"
<BR>&nbsp;&nbsp;&nbsp;&nbsp;&nbsp;"Zar ne bi moglo biti tako?" odgovori Treviz. "Nova Zemlja jedva da je ostatku Galaksije bolje znana nego sama Zemlja; pored toga, sadašnji žitelji Nove Zemlje kao da ni o čemu drugom ne razmišljaju do li da se otarase svih mogućih uljeza."
<BR>&nbsp;&nbsp;&nbsp;&nbsp;&nbsp;"Ali bili smo tamo", umeša se Blis, "i ništa nismo pronašli."
<BR>&nbsp;&nbsp;&nbsp;&nbsp;&nbsp;"Nismo ni tragali ni za čim drugim osim za položajem Zemlje."
<BR>&nbsp;&nbsp;&nbsp;&nbsp;&nbsp;Pomalo zbunjen, Pelorat primeti: "Ali mi tragamo za nečim što je, verovatno, proizvod najviše tehnologije; za nečim, ili nekim, ko je bio u stanju da ukloni sve informacije ispred samog nosa Druge Zadužbine, kao i - Blis, oprosti - ispred nosa same Gee. Narod koji sada živi na Novoj Zemlji možda je u stanju da kontroliše klimu nad svojim ostrvom, i možda raspolaže izvesnim, izuzetnim znanjima iz biotehnologije, ali verujem da ćete se saglasiti s tim, čini mi se da je njihova tehnologija, sve u svemu, na prilično niskom stupnju."
<BR>&nbsp;&nbsp;&nbsp;&nbsp;&nbsp;"Slažem se sa Pelom", klimnu Blis.
<BR>&nbsp;&nbsp;&nbsp;&nbsp;&nbsp;"Donosimo sudove na osnovu ograničenog saznanja", primeti Treviz. "Nikada, na primer, nismo ugledali muškarce koji su se nalazi u ribarenju. Od ostrva, videli smo samo onaj deo na koji smo se spustili. Međutim, ko zna na šta smo mogli naići da smo ga podrobnije ispitali? Najzad, nismo otkrili da imaju fluoroscentno osvetljenje sve dok se njime nisu poslužili, i ukoliko je to trebalo da stvori privid da im je tehnologija na niskom stupnju - kažem, privid..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Možda je to bila koprena kojom je trebalo da se prikrije prava istina."
<BR>&nbsp;&nbsp;&nbsp;&nbsp;&nbsp;"Nemoguće," usprotivi se Blis.
<BR>&nbsp;&nbsp;&nbsp;&nbsp;&nbsp;"Nemoguće? Ali niste li mi baš vi rekli, još tamo na Gei, da je pretežan deo stanovništva na Trantoru svesno i namerno držan na niskom stupnju tehnologije, kako bi se što bolje prikrila malena skupina pripadnika Druge zadužbine. Ima li ikakvog razloga da isti postupak ne bude primenjen i na Novoj Zemlji?"
<BR>&nbsp;&nbsp;&nbsp;&nbsp;&nbsp;"Želite li to, onda, da kažete da bi trebalo da se vratimo na Novu Zemlju i ponovo se izložimo zarazi - ovog puta bez izgleda na spas? Seksualni snošaj je, bez sumnje, posebno ugodan način da se čovek zarazi - ali sasvim je verovatno da nije jedini."
<BR>&nbsp;&nbsp;&nbsp;&nbsp;&nbsp;Treviz sleže ramenima. "Ni ja baš ne žudim da se vratim na Novu Zemlju, ali možda ćemo morati."
<BR>&nbsp;&nbsp;&nbsp;&nbsp;&nbsp;"Morati?"
<BR>&nbsp;&nbsp;&nbsp;&nbsp;&nbsp;"Morati! Mada, postoji i druga mogućnost."
<BR>&nbsp;&nbsp;&nbsp;&nbsp;&nbsp;"A kakva?"
<BR>&nbsp;&nbsp;&nbsp;&nbsp;&nbsp;"Nova Zemlja kruži oko zvezde koju tamošnji žitelji nazivaju Alfa Kentaura. Ali Alfa Kentaura je samo deo jednog dvojnog sistema zvezda. Ukoliko zvezdu Nove Zemlje nazovemo Alfa Kentaura A, u tom bi slučaju njenog ne tako svetlog saputnika mogli nazvati Alfa Kentaura B. Ne postoji li mogućnost da i Alfa Kentaura B ima planetu, podesnu za život, koja oko nje kruži?"
<BR>&nbsp;&nbsp;&nbsp;&nbsp;&nbsp;"Nedovoljno je svetla, rekla bih", primeti Blis, odmahujući glavom. "U poređenju sa Alfom Kentaura A, svetlost joj je tri četvrtine puta slabija."
<BR>&nbsp;&nbsp;&nbsp;&nbsp;&nbsp;"To ne mora ništa da znači. Ukoliko bi se planeta nalazila dovoljno blizu zvezde, stvar bi bila u redu."
<BR>&nbsp;&nbsp;&nbsp;&nbsp;&nbsp;Pelorat upita: "A šta kompjuter kaže? Ima li planeta oko B-zvezde?"
<BR>&nbsp;&nbsp;&nbsp;&nbsp;&nbsp;"Proverio sam", odgovori Treviz natmureno se nasmešivši. "Postoji pet planeta, umerene veličine. Nema gasovitih džinova."
<BR>&nbsp;&nbsp;&nbsp;&nbsp;&nbsp;"A da li je neka od njih podesna za život?"
<BR>&nbsp;&nbsp;&nbsp;&nbsp;&nbsp;"Kompjuter ne govori ništa o tome; jedino što kaže to je da postoje, koliko ih je i kakve su veličine."
<BR>&nbsp;&nbsp;&nbsp;&nbsp;&nbsp;"Oh", uzdahnu Pelorat, očigledno razočaran.
<BR>&nbsp;&nbsp;&nbsp;&nbsp;&nbsp;"Nema nikakvog razloga da budeš razočaran", opomenu ga Treviz. "Podaci ni za jedan od svetova Vasionaca nisu bili uneseni u kompjuter. A i podaci kojima smo raspolagali za Alfu Kentaura A bili su gotovo ništavni. Te su stvari hotimično skrivene, i činjenica da gotovo nikakvog podatka nema o Alfi Kentaura B može čak predstavljati dobar znak."
<BR>&nbsp;&nbsp;&nbsp;&nbsp;&nbsp;"U tom slučaju", primeti Blis gotovo poslovnim tonom, "ono što nameravate jeste da krenete na Alfu Kentaura B, i ukoliko se ispostavi da je posredi ćorak, da se vratite Alfi Kentaura A."
<BR>&nbsp;&nbsp;&nbsp;&nbsp;&nbsp;"Tako je. Ali ovog puta, kada se nađemo na Novoj Zemlji, bićemo pripravni. Pre nego što sletimo pažljivo ćemo ispitati čitavo ostrvo, i Blis, očekujemo od vas da upotrebite svoje mentalne moći da postavite štit..."
<BR>&nbsp;&nbsp;&nbsp;&nbsp;&nbsp;U istom tom času Daleka zvezda lako uzdrhta, kao da je čitav brod uhvatila štucavica, i Treviz dreknu, napola gnevno, napola zbunjeno: "Ko je za komandama?!"
<BR>&nbsp;&nbsp;&nbsp;&nbsp;&nbsp;Ali pre no što je pitanje i postavio, znao je veoma dobro kako glasi odgovor.
<BR>
<BR>&nbsp;&nbsp;&nbsp;&nbsp;&nbsp;95.
<BR>&nbsp;&nbsp;&nbsp;&nbsp;&nbsp;Falom je potpuno zanesena sedela za kompjuterskim pultom. Njene malene, dugoprste šake, bile su sasvim raširene, kako bi što bolje pristale uz bledosvetlucave obrise dlanova na komandnoj ploči. Činilo se kao da su joj šake utonule u ploču, mada je bilo očigledno da je ova načinjena od tvrdog i skliskog materijala.
<BR>&nbsp;&nbsp;&nbsp;&nbsp;&nbsp;Bezbroj puta je već videla kako Treviz postavlja šake na isti način, i činilo joj se da pri tom ništa drugo nije ni radio, mada joj je bilo jasno da je na taj način upravljao brodom.
<BR>&nbsp;&nbsp;&nbsp;&nbsp;&nbsp;U pojedinim prilikama viđala je Treviza kako zatvara oči; sada i ona zatvori svoje. Posle nekoliko trenutaka gotovo da začu nešto što beše nalik na slabašan, veoma udaljen glas - veoma udaljen, ali, istovremeno, kao da odjekuje u njenoj vlastitoj glavi, kroz (toga je tek nejasno bila svesna) njene transuktorske režnjeve. Ovi joj se učiniše važnijim nego ruke, i ona se upre da razabere reči.
<BR>&nbsp;&nbsp;&nbsp;&nbsp;&nbsp;Nalozi, ođekivalo je, gotovo molećivo. Kakvi su tvoji nalozi?
<BR>&nbsp;&nbsp;&nbsp;&nbsp;&nbsp;Falom ništa ne odgovori. Nikada još nije videla da se Treviz glasom obraća kompjuteru - ali je ipak svim svojim srcem znala do čega joj je bilo najviše stao. Želela je da pođe natrag na Solariju, da je ponovo obujmi utešiteljska beskrajnost Banderovog prebivališta, da opet vidi Džembija... Džembija...
<BR>&nbsp;&nbsp;&nbsp;&nbsp;&nbsp;Žudila je da se tamo vrati, i dok je u sećanje dozivala svet koji je volela, zamisli da ga vidi na ekranu kao što je bila u prilici da vidi na njemu brojne svetove koje nije volela. Ona otvori oči i zagleda se u ekran, želeći da na njemu ugleda neki drugi svet a ne ovu mrsku Zemlju, a onda stade zuriti u ono što joj se ukaza, zamišljajući da pred sobom ima Solariju. Bila joj je mrska ta praznina Galaksije, u koju su je uvukli protiv njene volje. Suze joj potekoše, i brod lako uzdrhta.
<BR>&nbsp;&nbsp;&nbsp;&nbsp;&nbsp;Ona oseti taj drhtaj, pa se i sama zaljulja, kao u znak odgovora.
<BR>&nbsp;&nbsp;&nbsp;&nbsp;&nbsp;A onda začu bučne korake napolju u hodniku, i kada ponovo otvori oči Trevizovo iskrivljeno, gnevno lice ispunjavalo joj je vidno polje, zaklanjajući joj ekran na kome se nalazilo sve što je, u stvari, želela. Treviz je nešto vikao, ali ona ne obrati pažnju. On je bio taj koji ju je, ubivši Bandera, odvukao sa Solarije, i on je bio taj koji ju je, misleći samo na Zemlju, sprečavao da se tamo vrati; više nije bila spremna da ga sluša.
<BR>&nbsp;&nbsp;&nbsp;&nbsp;&nbsp;Bila je odlučna u svojoj nameri da odvede brod na Solariju, i povučen silinom njene odlučnosti, brod ponovo uzdrhta.
<BR>
<BR>&nbsp;&nbsp;&nbsp;&nbsp;&nbsp;96.
<BR>&nbsp;&nbsp;&nbsp;&nbsp;&nbsp;Blis čvrsto zgrabi Treviza za ruku. "Nemojte! Nemojte!"
<BR>&nbsp;&nbsp;&nbsp;&nbsp;&nbsp;Ona ga snažno uhvati, povlačeći ga unazad, dok je Pelorat, zbunjen i skamenjen, stajao iza njih.
<BR>&nbsp;&nbsp;&nbsp;&nbsp;&nbsp;"Skloni ruke s kompjutera!" vikao je Treviz. A onda dobaci Blis: "Blis, sklanjate mi se s puta! Ne želim da vas povredim! "
<BR>&nbsp;&nbsp;&nbsp;&nbsp;&nbsp;Blis odvrati, gotovo nemoćnim glasom: "Ne dotičite dete! Inače ću morati da vas sprečim - bez obzira na sva uputstva!"
<BR>&nbsp;&nbsp;&nbsp;&nbsp;&nbsp;Trevizove oči besno se upraviše prema Blis, i on dreknu: "Onda, vi je sklonite odavde! Smesta!"
<BR>&nbsp;&nbsp;&nbsp;&nbsp;&nbsp;"Falom", obrati se ona detetu, "skloni ruke odatle."
<BR>&nbsp;&nbsp;&nbsp;&nbsp;&nbsp;"Neću!" uzviknu Falom. "Hoću da se brod vrati na Solariju. Hoću da se vrati tamo. Tamo!" Ona glavom pokaza prema ekranu, ne želeći da ni za trenutak odvoji ruke od kompjutera.
<BR>&nbsp;&nbsp;&nbsp;&nbsp;&nbsp;Ali Blis stavi ruke na detinje rame, i čim je one dodirnuše, dete poče da se trese.
<BR>&nbsp;&nbsp;&nbsp;&nbsp;&nbsp;Blisin glas postade blaži. "A sada, Falom, naloži kompjuteru da sve vrati kako je bilo i pođi sa mnom. Hajde, dođi." Ona potapša dete, koje briznu u nezadrživ plač.
<BR>&nbsp;&nbsp;&nbsp;&nbsp;&nbsp;Falom ukloni šake sa komandne ploče i Blis, dohvativši je ispod miške, podiže dete sa stolice. Zatim je okrenu prema sebi i čvrsto privinu na grudi, puštajući je da se isplače i smiri.
<BR>&nbsp;&nbsp;&nbsp;&nbsp;&nbsp;A onda se okrenu prema Trevizu koji je sav ukoćen stajao na vratima. "Sklonite se u stranu, Trevize, i nemojte, u prolazu, dotaći ni dete ni mene."
<BR>&nbsp;&nbsp;&nbsp;&nbsp;&nbsp;Treviz se smesta pomeri, praveći im prolaz.
<BR>&nbsp;&nbsp;&nbsp;&nbsp;&nbsp;Blis zastade za trenutak, a onda se tihim glasom obrati Trevizu. "Morala sam za trenutak da uđem u njen um. Ukoliko sam pričinila ikakvu štetu, neću vam to lako zaboraviti."
<BR>&nbsp;&nbsp;&nbsp;&nbsp;&nbsp;Treviz zausti da odgovori kako ni pišljiva boba ne daje za Falomin um; da je zapravo sva njegova briga posvećena kompjuteru. Ipak, pred usredsređenim pogledom Gee (beše mu jasno da nije u pitanju bila samo o Blis, i da nije ona, sama, mogla u njemu pobuditi onaj osećaj hladnog užasa koji se u trenu u njemu pojavio), on oćuta.
<BR>&nbsp;&nbsp;&nbsp;&nbsp;&nbsp;Ostao je, tako, ćuteći i bez ikakvog pokreta, još dugo pošto su Blis i Falom napustili prostoriju. Ostao je, zapravo, u tom položaju sve dok mu se Pelorat ne obrati blagim glasom: "Golane, jesi li dobro? Nije te povredila, zar ne?"
<BR>&nbsp;&nbsp;&nbsp;&nbsp;&nbsp;Treviz snažno protrese glavom, kao da želi da odagna od sebe osećaj paralisanosti koji ga je svog obuzeo. "Sa mnom je sve u redu. Pravo pitanje, međutim, jeste: da li je on u redu." On sede za pult kompjutera, i potavi dlavnove na mesta na kojima su do maločas počivale Falomine šake.
<BR>&nbsp;&nbsp;&nbsp;&nbsp;&nbsp;"Pa?" zabrinuto upita Pelorat.
<BR>&nbsp;&nbsp;&nbsp;&nbsp;&nbsp;Treviz sleže ramenima. "Čini se da je sve u redu. Moguće je, ipak, da docnije ustanovim da nešto nije u redu, ali ovog časa, čini se da je sve u redu." A onda ljutito dodade: "Kompjuter, u osnovi, ne bi trebalo da se odazove na dodir ičijih ruku osim mojih, ali u slučaju tog hermafroditskog monstruma, nisu samo ruke u pitanju. Siguran sam, njeni transduktorski režnjevi..."
<BR>&nbsp;&nbsp;&nbsp;&nbsp;&nbsp;"Ali zbog čega je brod počeo da podrhtava? To nije uobičajeno za njega, zar ne?"
<BR>&nbsp;&nbsp;&nbsp;&nbsp;&nbsp;"Nije. Ovo je gravitacioni brod, i ne bi trebalo da se javljaju inercioni efekti. Ali taj mali monstrum..." On zastade, ponovo zahvaćen besom.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Pretpostavljam da se obratila kompjuteru sa dva međusobno suprotstavljena zahteva, i da je u svaki od njih unela toliko snage volje da kompjuteru nije preostalo ništa drugo do da pokuša da, istovremeno, oba zadovolji. U pokušaju da učini nemoguće, kompjuter mora da je istog časa izgubio kontrolu nad mehanizmom za uklanjanje inercionih efekata na brodu. Bar mislim da se upravo to dogodilo."
<BR>&nbsp;&nbsp;&nbsp;&nbsp;&nbsp;I gotovo istog časa, iz nekog razloga, izgled lica mu se ublaži. "Najzad, možda je i dobro što se to dogodilo, jer kako mi se sada čini, sve moje priče o Alfi Kentaura A i B nisu ništa drugo do obično baljezganje. Sada konačno znam na koje je mesto Zemlja pohranila svoju veliku tajnu."
<BR>
<BR>&nbsp;&nbsp;&nbsp;&nbsp;&nbsp;97.
<BR>&nbsp;&nbsp;&nbsp;&nbsp;&nbsp;Pelorat se zagleda u njega, napravi se da je prečuo njegove poslednje reči, i vrati se na prvobitnu zagonetku. "Na koji je to način Falom uputila kompjuteru dva međusobno suprotstavljena zahteva?"
<BR>&nbsp;&nbsp;&nbsp;&nbsp;&nbsp;"Pa, eto, rekla je da želi da se brod vrati natrag na Solariju."
<BR>&nbsp;&nbsp;&nbsp;&nbsp;&nbsp;"Tako je. Razume se, ona to zaista želi."
<BR>&nbsp;&nbsp;&nbsp;&nbsp;&nbsp;"Ali šta je mislila pod Solarijom? Ona nije u stanju da je prepozna, posmatrajući je iz svemira. U stvari, iz svemira je nikad nije ni videla. Spavala je, ako se sećaš, kada smo u žurbi napuštali planetu. I uprkos svemu što je našla u tvojoj biblioteci, i uprkos svemu što joj je Blis mogla napričati, sumnjam da je zaista u stanju da pojmi istinu o Galaksiji kao nečemu sačinjenom od stotina milijardi zvezda i miliona nastanjenih planeta. Odgajena u utrobi zemlje i bez ijednog bliskog stvora, sve što je u stanju da pojmi jeste da postoje i drugi svetovi - ali koliko? Dva? Tri? Četiri? Što se nje same tiče, svaki svet koji bi ugledala mogla bi biti Solarija, i s obzirom na snagu njenih želja, svaki svet za nju i jeste Solarija. Budući da je, po svoj prilici, Blis pokušala da je uteši nagoveštavajući joj da ćemo je, ukoliko pronađemo Zemlju, vratiti na Solariju, sasvim je moguće da je, nekako, došla do predstave o tome da Solarija mora ležati negde sasvim blizu Zemlje."
<BR>&nbsp;&nbsp;&nbsp;&nbsp;&nbsp;"Ali odakle ti sve to? Na osnovu čega izvodiš takve zaključke, Golane?"
<BR>&nbsp;&nbsp;&nbsp;&nbsp;&nbsp;"Na osnovu onoga, Janove, što je sama Falom rekla kada smo upali ovamo. Vikala je da želi da se vrati na Solariju, dodajući: "Tamo! Tamo!" i pokazujući na ekran. A šta se u tom trenutku na ekranu nalazilo? Zemljin saputnik! Nije ga bilo na ekranu kada sam, odlazeći na večeru, prekinuo rad na kompjuteru; na ekranu se tada nalazila Zemlja. Međutim, Falom mora da je u svoj um, u trenutku kada je zatražila da bude vraćena na Solariju, prizvala sliku Zemljinog džinovskog pratioca, i kompjuter, odgovarajući na njen podsticaj, mora da je na ekran dovukao sliku tog ogromnog satelita. Veruj mi, Janove, savršeno dobro znam kako kompjuter funkcioniše; ko bi ga mogao bolje poznavati od mene?"
<BR>&nbsp;&nbsp;&nbsp;&nbsp;&nbsp;Pelorat baci pogled na debeli, blistavi polusrp koji je i dalje stajao na ekranu i zamišljeno odgovori: "Nazvali su ga 'Mesecom' na barem jednom od zemaljskih jezika; 'Lunom' na nekom drugom. Najverovatnije da je, pored ovih, imao još mnogo imena... Zamisli samo, stari druže, tu zbrku koju na jednom svetu mora da izazivaju brojni jezici - nesporazume, zastranjivanja, nezgode..."
<BR>&nbsp;&nbsp;&nbsp;&nbsp;&nbsp;"Mesec, kažeš?" upita Treviz. "Pa, zvuči dosta jednostavno... Zamisli samo, moguće je da je dete, instinktivno, pokušavalo da svojim transudktorima pokrene brod, koristeći se pri tom njegovom vlastitom energijom kao izvorom, i doprinoseći da se, trenutno, stvori inerciona zbrka... Ali, Janove, sve to sada nije važno. Ono što je važno jeste da se, kao posledica svega što se dogodilo, na ekranu našao Mesec - dopada mi se to ime - i to uvećan, i da je još tu. Gledam ga i - razmišljam."
<BR>&nbsp;&nbsp;&nbsp;&nbsp;&nbsp;"Razmišljaš - o čemu, Golane?"
<BR>&nbsp;&nbsp;&nbsp;&nbsp;&nbsp;"O njegovoj veličini, Janove. Čini mi se da zanemarujemo satelite. Veoma su mali, ukoliko uopšte postoje, ali je ovaj ovde nešto sasvim drugo. On je čitav svet. Prečnik mu je oko tri i po hiljade kilometara."
<BR>&nbsp;&nbsp;&nbsp;&nbsp;&nbsp;"Čitav svet? Ali kako ga možeš nazivati svetom? Nepodesan je za život. Čak je i taj prečnik od tri i po hiljade kilometara ipak odveć mali. Uopšte nema atmosferu. To sam čak i ja u stanju da kažem, posmatrajući ga s ove razdaljine. Nema ni oblaka. Rubovi su mu izrazito oštro zakrivljeni, a isti je slučaj i sa unutrašnjim ivicama diska, bilo s dnevne, bilo s noćne strane."
<BR>&nbsp;&nbsp;&nbsp;&nbsp;&nbsp;Treviz potvrdno klimnu. "Janove, sve više postaješ pravi svemirski vuk. U pravu si. Nema ni trunke vazduha. Ni vode. Međutim, iz toga jedino proizilazi da je Mesec nepodesan za život - na svojoj nezaštićenoj površini. A kako stoje stvari ispod nje?"
<BR>&nbsp;&nbsp;&nbsp;&nbsp;&nbsp;"Ispod površine?" upita Pelorat sumnjičavo.
<BR>&nbsp;&nbsp;&nbsp;&nbsp;&nbsp;"Da. Ispod površine. Zašto da ne? Sam si mi rekao da su se, jednom, i sami zemaljski gradovi nalazili ispod površine. Poznato nam je da se i dobar deo Trantora nalazio ispod površine. Sećaš se, najveći deo komporelenskog glavnog grada bio je pod zemljom. I Solarijanci su svoja prebivališta, gotovo u celosti, smeštali pod zemlju. Kao što vidiš, dosta uobičajeno."
<BR>&nbsp;&nbsp;&nbsp;&nbsp;&nbsp;"Ali, Golane, u svim tim pobrojanim slučajevima ljudi su živeli na planeti podesnoj za život. I na samoj površini, na njima, moglo se opstati, s obzirom da je bilo i vazduha i vode. Ali da li je moguće živeti pod zemljom na planeti čija je površina, inače, nepogodna za život?"
<BR>&nbsp;&nbsp;&nbsp;&nbsp;&nbsp;"Janove, razmisli malo! Gde mi to živimo upravo ovog časa? Daleka zvezda nije ništa drugo do sićušan svet na čijoj se površini ne bi moglo opstati. Napolju nema ni vazduha ni vode. Pa ipak, ovde unutra, savršeno nam je ugodno. Galaksija je prepuna svemirskih stanica i svemirskih naseobina čije je raznovrsje gotovo beskonačno. Da i ne pominjemo svemirske brodove - i život je, kada su svi oni u pitanju, moguć samo u njihovoj unutrašnjosti. Zamisli Mesec kao jedan džinovski svemirski brod."
<BR>&nbsp;&nbsp;&nbsp;&nbsp;&nbsp;"Sa posadom unutra?"
<BR>&nbsp;&nbsp;&nbsp;&nbsp;&nbsp;"Da. Možda čak sa milionima ljudi: sa biljnim i životinjskim vrstama, i sa razvijenom tehnologijom... Hajde, Janove, razmisli: ne čini li ti se da u tome ima smisla? Ukoliko je Zemlja, tokom svojih poslednjih dana, bila u stanju da jednu skupinu Iseljenika pošalje na neku planetu koja kruži oko Alfe Kentaura, i ukoliko joj je, možda uz pomoć Carstva, promenila - prilagođujući je svojim potrebama - ekološku ravnotežu, obogativši okean novim oblicima života i stvorivši komad kopna gde ga ranije uopšte nije bilo - nije li, isto tako, postojala mogućnost da jednu skupinu svojih žitelja Zemlja pošalje i na Mesec, stvorivši im uslove za opstanak ispod površine?"
<BR>&nbsp;&nbsp;&nbsp;&nbsp;&nbsp;Iako oklevajući, Pelorat se složi. "Verovatno si u pravu."
<BR>&nbsp;&nbsp;&nbsp;&nbsp;&nbsp;"To bi čak moralo biti učinjeno. Ukoliko već Zemlja ima nešto što krije, zbog čega to slati na parseke daleko, kada je to moguće, isto toliko dobro, sakriti i na jednom svetu koji je stotinu milioniti deo puta manje udaljen nego Alfa Kentaura. Pored toga, posmatrano sa psihološkog stanovišta, Mesec bi predstavljao neuporedivo pogodnije mesto za skrivanje. Kada se razmišlja o životu i opstanku - nikome ni ne padaju na pamet sateliti. Iskreno rečeno, nisu ni meni. Čak i ako mi je Mesec bio pod samim nosom, misli su mi bludele daleko, čak do Alfe Kentaura. I da nije bilo Falom.." Usne mu se stisnuše, i on odmahnu glavom. "Bojim se da ću morati da joj odam priznanje zbog toga. Uostalom, ako ja ne budem, Blis sigurno hoće."
<BR>&nbsp;&nbsp;&nbsp;&nbsp;&nbsp;"Ali, stari moj", upita Pelorat, "ukoliko se nešto, zaista, krije pod Mesečevom površinom - kako ćemo mi doći do toga? Mora da postoje milioni kvadratnih kilometara površine..."
<BR>&nbsp;&nbsp;&nbsp;&nbsp;&nbsp;"Grubo procenjeno - četrdeset miliona."
<BR>&nbsp;&nbsp;&nbsp;&nbsp;&nbsp;"I rebalo bi da mi sve to pretražimo - tragajući za čim? Za nekom rupom kroz koju se silazi u utrobu tog sveta? Za nekim hermetičkim zatvorenim oknom?"
<BR>&nbsp;&nbsp;&nbsp;&nbsp;&nbsp;"Kada tako postaviš stvari", složi se Treviz, "zaista se čini da je zadatak jedva izvodljiv; ali u ovom slučaju mi ne tražimo nikakav fizički predmet već znake života, i to razumnog života. A što se toga tiče, imamo Blis, a njen talenat u otkrivanju znakova inteligencije nesumnjiv je, je li tako?"
<BR>
<BR>&nbsp;&nbsp;&nbsp;&nbsp;&nbsp;98.
<BR>&nbsp;&nbsp;&nbsp;&nbsp;&nbsp;Blis se zagleda u Treviza optužujućim pogledom. "Najzad sam uspela da je uspavam. Nikad mi nije bilo tako teško; gotovo da je podivljala. Na svu sreću čini mi se da ipak nisam prouzrokovala nikakvo oštećenje na njenom mozgu."
<BR>&nbsp;&nbsp;&nbsp;&nbsp;&nbsp;"Znate", odvrati Treviz hladno, "trebalo bi da već nešto preduzmete i otklonite njene misli od Džembija, budući da nemam ni najmanju nameru da se ikad vratim na Solariju."
<BR>&nbsp;&nbsp;&nbsp;&nbsp;&nbsp;"Tek tako, da joj otklonim misli od Džembija? A šta vi, Trevize, uopšte znate o tim stvarima? Nikada niste zašli ni u čiji um, nemate ni najbleđu predstavu o tome koliko su složeni i tanani. Kada biste makar nešto znali o tome, ne biste tek tako govorili o 'otklanjanju misli', baš kao da je reč o uzimanju kašičice ili dve meda iz neke tegle."
<BR>&nbsp;&nbsp;&nbsp;&nbsp;&nbsp;"Pa, pokušajte da bar ne misli o njemu toliko."
<BR>&nbsp;&nbsp;&nbsp;&nbsp;&nbsp;"Možda bih to mogla, ali bi mi bilo potrebno najmanje mesec dana bržljivog rasplitanja njene veze sa Džembijem."
<BR>&nbsp;&nbsp;&nbsp;&nbsp;&nbsp;"Šta mislite pod 'rasplitanjem'?"
<BR>&nbsp;&nbsp;&nbsp;&nbsp;&nbsp;"Ne mogu vam to objasniti, jer ne biste ništa razumeli."
<BR>&nbsp;&nbsp;&nbsp;&nbsp;&nbsp;"Pa, šta u tom slučaju nameravate da učinite sa detetom?"
<BR>&nbsp;&nbsp;&nbsp;&nbsp;&nbsp;"Ne znam to još ni sama; ali pitanje Falom biće najpomnije razmotreno."
<BR>&nbsp;&nbsp;&nbsp;&nbsp;&nbsp;"U tom slučaju", reče Treviz, "dozvolite mi da vas upoznam s našim sledećim korakom."
<BR>&nbsp;&nbsp;&nbsp;&nbsp;&nbsp;"Šta tu novo ima da se kaže? Vraćamo se na Novu Zemlju, i tu ćete još jednom pokušati sa slatkom Hiroko - pod uslovom da vam obeća da vas ovog puta neće zaraziti."
<BR>&nbsp;&nbsp;&nbsp;&nbsp;&nbsp;Na Trevizovom licu ne pojavi se nikakav izraz, i on samo reče: "Niste u pravu. U stvari, promenio sam mišljenje. Idem na Mesec - tako se, prema Janovu, zove Zemljin prirodni saputnik."
<BR>&nbsp;&nbsp;&nbsp;&nbsp;&nbsp;"Na taj satelit? Zbog toga što nam je najbliži, pod samim nosom? Na takvu mogućnost nisam ni pomislila."
<BR>&nbsp;&nbsp;&nbsp;&nbsp;&nbsp;"Ni ja. Niti iko drugi. Nigde u Galaksiji ne postoji prirodni saputnik neke planete koji bi, iole, bio vredan pomena. Međutim, ovaj ovde, s obzirom na svoju veličinu, zaista je jedinstven. Što je još važnije, činjenica da niko ne zna gde se Zemlja nalazi, i za sam Mesec predstavlja odlično pokriće. Niko, ko nije u stanju da pronađe Zemlju, nije u stanju da pronađe ni Mesec."
<BR>&nbsp;&nbsp;&nbsp;&nbsp;&nbsp;"Da li je podesan za život?"
<BR>&nbsp;&nbsp;&nbsp;&nbsp;&nbsp;"Nije na površini, ali budući da ni u najmanjoj meri nije zagađen radioaktivnošću, verovatno je da nije sasvim nepodesan. Možda na njemu život postoji - u stvari, možda, čak buja - ispod površine. I razume se, vi ćete biti u stanju, kada mu se sasvim približimo, da ustanovite da li je baš tako."
<BR>&nbsp;&nbsp;&nbsp;&nbsp;&nbsp;Blis sleže ramenima. "Pokušaću... Ali zbog čega ste tako iznenada počeli da razmišljate o tom satelitu?"
<BR>&nbsp;&nbsp;&nbsp;&nbsp;&nbsp;"Zbog nečega što je Falom učinila dok je bila za komandama", odgovori Treviz tihim glasom.
<BR>&nbsp;&nbsp;&nbsp;&nbsp;&nbsp;Blis ne reče ništa nekoliko trenutaka, kao da je očekivala da čuje još nešto, a onda ponovo sleže ramenima. "Ma o čemu da je reč, pretpostavljam da do toga ne biste došli da ste do kraja sledili svoj prvobitni impuls i ubili je."
<BR>&nbsp;&nbsp;&nbsp;&nbsp;&nbsp;"Blis, uopšte nisam imao nameru da je ubijem."
<BR>&nbsp;&nbsp;&nbsp;&nbsp;&nbsp;Blis odmahnu rukom. "U redu. Neka bude tako. Jesmo li već krenuli prema Mesecu?"
<BR>&nbsp;&nbsp;&nbsp;&nbsp;&nbsp;"Jesmo. Međutim, iz predostrožnosti ne krećemo se odveć brzo; ipak, ukoliko sve bude išlo kako valja, u njegovoj ćemo se blizini naći kroz tridesetak časova."
<BR>&nbsp;&nbsp;&nbsp;&nbsp;&nbsp;99.
<BR>&nbsp;&nbsp;&nbsp;&nbsp;&nbsp;Mesec je delovao kao pusta zemlja. Treviz je radoznalo posmatrao njegovu dnevnu, blistavo osvetljenu stranu, koja je lagano promicala pod njima. Bio je to jednoličan prizor sačinjen od kraterskih prstenova i planinskih oblasti; pod zaslepljujućom svetlošću sunca, senke su bile oštre i sasvim crne. Povremeno bi se na tlu ukazale jedva raspoznatljive promene u boji, a tu i tamo nailazili bi na ravni zamašne velične, mada su i one bile izbrazdane sitnim kraterima.
<BR>&nbsp;&nbsp;&nbsp;&nbsp;&nbsp;Dok su se približavali Mesečevoj noćnoj strani senke počeše da se izdužuju, da bi se uskoro stopile u bezobličnu crninu. Još kratko, dole pod njima, vrhovi planina nastaviše da svetlucaju pod zracima sunca, kao kakve debele zvezde, ali ih svojih sjajem daleko nadmašujući. Onda i oni iščezoše i sada su pod sobom imali samo bledu svetlost Zemlje, koja im se, sjajeći tako s neba, prikazivala kao beloplava sfera, ispunjena nešto više od polovine svog obima. Brod konačno preteče i samu Zemlju, koja se izgubila iza obzorja; ispod njih sada je bila suva, bezoblična tama, a iznad tek bledi sjaj bezbrojnih zvezda - prizor koji se Trevizu, odraslom pod bezzvezdanim nebom Terminusa, uvek činio poput pravog čuda.
<BR>&nbsp;&nbsp;&nbsp;&nbsp;&nbsp;A onda se nove, blistave zvezde pojaviše ispred njih, najpre jedna ili dve a potom i druge, šireći se i debljajući i konačno se stapajući u jedno. Istog časa preleteše preko terminatora i nađoše se na Mesečevoj osvetljenoj strani. Sunce se diže u gotovo paklenom sjaju, i brodski ekran smesta se pomeri u stranu, dok je kompjuter navlačio filtere da bi prigušio svetlost što je odbleskivala sa tla ispod njih.
<BR>&nbsp;&nbsp;&nbsp;&nbsp;&nbsp;Treviz se sasvim dobro mogao uveriti da bi besmisleno bilo čak se i nadati da će biti moguće golim okom pronaći ulaz (ukoliko je postojao) u naseljenu unutrašnjost tog nesumnjivo pozamašnog sveta.
<BR>&nbsp;&nbsp;&nbsp;&nbsp;&nbsp;On se okrenu da pogleda Blis koja je sedela pokraj njega. Blis nije gledala u ekran; u stvari, držala je oči zatvorene. Činilo se kao da ni ne sedi u naslonjači; imao se utisak kao da se stropoštala u nju, bez života.
<BR>&nbsp;&nbsp;&nbsp;&nbsp;&nbsp;Pitajući se da li možda spava, Treviz joj se tiho obrati: "Da li ste uspeli da nešto otkrijete?"
<BR>&nbsp;&nbsp;&nbsp;&nbsp;&nbsp;Blis lagano odmahnu glavom. "Nisam", odvrati ona šapatom, "Osetila sam maločas nešto, tek kao dašak. Bilo bi dobro da se vratimo na to mesto. Znate li gde je ono?"
<BR>&nbsp;&nbsp;&nbsp;&nbsp;&nbsp;"Kompjuter zna."
<BR>&nbsp;&nbsp;&nbsp;&nbsp;&nbsp;Bilo je to nalik na nišanjenje u cilj: malo levo, malo desno, i konačno, traženo mesto bilo je tu. Nalazilo se još duboko na noćnoj strani, i osim što ga je Zemlja, nisko sa obzorja obasjavala, dajući prostorima između senki avetinjski, pepeljasti sjaj, ništa se nije moglo uočiti, uprkos tome što su, radi boljeg pogleda, utrnuli svetla i u komandnoj prostoriji.
<BR>&nbsp;&nbsp;&nbsp;&nbsp;&nbsp;Pelorat im se pridruži, za trenutak neodučno zastavši na vratima. "Jeste li štogod pronašli?" upita on šaptavim, hrapavim glasom.
<BR>&nbsp;&nbsp;&nbsp;&nbsp;&nbsp;Treviz mu mahnu rukom da ućuti. Posmatrao je Blis. Znao je da će biti potrebno da prođu dani pre no što sunčeva svetlost ponovo obasja to mesto, ali je isto tako znao da za ono što Blis nastoji da otkrije nikakva svetlost ne bi bila ni od kakve pomoći.
<BR>&nbsp;&nbsp;&nbsp;&nbsp;&nbsp;"Tu smo", reče ona konačno.
<BR>&nbsp;&nbsp;&nbsp;&nbsp;&nbsp;"Jeste li sigurni?"
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;"Je li ovo jedino mesto?"
<BR>&nbsp;&nbsp;&nbsp;&nbsp;&nbsp;"Jedino koje sam uspela da otkrijem. Jesmo li ispitali sve delove Mesečeve površine?"
<BR>&nbsp;&nbsp;&nbsp;&nbsp;&nbsp;"Uglavnom. Ispitali smo njegov najveći deo."
<BR>&nbsp;&nbsp;&nbsp;&nbsp;&nbsp;"Pa, u tom slučaju, na tom ispitanom delu ovo je jedino mesto. Sada ga, evo, snažnije osećam; kao da su i oni otkrili nas, ali nemam osećaj nikakve opasnosti. U stvari, ono što do mene dopire pre mi izgleda kao dobrodošlica."
<BR>&nbsp;&nbsp;&nbsp;&nbsp;&nbsp;"Jeste li sigurni u to?"
<BR>&nbsp;&nbsp;&nbsp;&nbsp;&nbsp;"Tako mi deluje ono što do mene dopire."
<BR>&nbsp;&nbsp;&nbsp;&nbsp;&nbsp;"Da nije možda obmana posredi?" upita Pelorat.
<BR>&nbsp;&nbsp;&nbsp;&nbsp;&nbsp;"Obmanu bih smesta uočila, budi siguran u to", odgovori Blis pomalo s visine.
<BR>&nbsp;&nbsp;&nbsp;&nbsp;&nbsp;Treviz progunđa nešto u sebi na račun preterane samouverenosti, a onda upita: "Nadam se da je ono što ste otkrili znak razumnog života."
<BR>&nbsp;&nbsp;&nbsp;&nbsp;&nbsp;"Da, otkrila sam znak snažne inteligencije. Pa ipak..." Neki neobičan ton zatreperi u njenom glasu.
<BR>&nbsp;&nbsp;&nbsp;&nbsp;&nbsp;"Pa ipak?"
<BR>&nbsp;&nbsp;&nbsp;&nbsp;&nbsp;"Pssst. Ne remetite me. Pustite me da se usredsredim." Poslednje reči jedva da je izgovorila, gotovo ne mičući usnama.
<BR>&nbsp;&nbsp;&nbsp;&nbsp;&nbsp;Nekoliko trenutaka potom, ona im, i sama ne malo iznenađena, saopšti: "Nije u pitanju ljudsko biće."
<BR>&nbsp;&nbsp;&nbsp;&nbsp;&nbsp;"Nije ljudsko biće?" ponovi Treviz, iskreno se zaprepastivši. "Imamo li, ponovo, posla sa robotima? Kao na Solariji?"
<BR>&nbsp;&nbsp;&nbsp;&nbsp;&nbsp;"Ne", Blis se smešila. "Nije reč ni o robotima."
<BR>&nbsp;&nbsp;&nbsp;&nbsp;&nbsp;"Pa, mora biti ili jedno ili drugo."
<BR>&nbsp;&nbsp;&nbsp;&nbsp;&nbsp;"Nije ni jedno ni drugo." Ona se čak prigušeno nasmeja. "Nije ljudsko biće, ali nije nalik ni na jednog robota koje smo do sada imali prilike da vidimo."
<BR>&nbsp;&nbsp;&nbsp;&nbsp;&nbsp;"Baš bih voleo da to vidim", uzviknu Pelorat, žustro klimajući glavom i očiju širom otvorenih u iščekivanju nekog ogromnog zadovoljstva. "Mora da je uzbudljivo. I sasvim novo."
<BR>&nbsp;&nbsp;&nbsp;&nbsp;&nbsp;"Sasvim novo", promrmlja Treviz, kao da mu se konačno razbistri pred očima... kao da kakva munja najdubljeg saznanja odjednom osvetli unutrašnjost njegove lobanje.
<BR>&nbsp;&nbsp;&nbsp;&nbsp;&nbsp;100.
<BR>&nbsp;&nbsp;&nbsp;&nbsp;&nbsp;Zaroniše duboko prema Mesečevoj površini, gotovo u stanju likovanja. Falom im se ponovo pridružila, i zaboravivši brzo kao što to deca po pravilu čine, sada je gotovo poskakivala od neizdržive radosti, kao da se zaista vraća na Solariju.
<BR>&nbsp;&nbsp;&nbsp;&nbsp;&nbsp;Što se Treviza tiče, duboko u sebi osećao je kako mu zdrav razum govori da je nesumnjivo čudno da Zemlja - ili što god da je od nje postojalo na Mesecu - posle svih mera preduzetih da se svi drugi drže po strani, sada, odjednom, čini sve da baš njih sebi privuče. Može li, u oba slučaja, razlog da bude isti? Nije li to bio klasičan slučaj doktrine: "Ukoliko već ne možeš da ih izbegneš, namami ih i uništi!?" I neće li, u oba slučaja, Zemljina tajna ostati neodgonetnuta?
<BR>&nbsp;&nbsp;&nbsp;&nbsp;&nbsp;Ali takve misli ubrzo izbledeše, ustupivši mesto pravoj poplavi radosti koja se sve više i više produbljivala što su se više približavali površini Meseca. Međutim, postojalo je i nešto iznad i preko toga - i njemu ponovo pođe za rukom da se zakači za taj trenutak prosvećenja koji je njime ovladao neposredno pre no što su započeli svoj mirni, ronilački put ka površini Zemljinog saputnika.
<BR>&nbsp;&nbsp;&nbsp;&nbsp;&nbsp;Činilo mu se da nema nikakve sumnje gde se brod ovog trenutka uputio. Nalazili su se iznad vrhova nekih stepenastih brežuljaka, i Treviz, sedeći i dalje za kompjuterom, ne oseti nikakvu potrebu da bilo šta preduzme. Sticao se utisak da obojicu, i njega i kompjuter, nešto vodi i sve što oseti beše ogromno, neiskazivo olakšanje što je odgovornost skinuta s njegovih ramena.
<BR>&nbsp;&nbsp;&nbsp;&nbsp;&nbsp;Sada su već klizili gotovo vodoravno sa tlom, prema nekoj steni koja im se, sa svojim pretećim vrhom, isprečiala na putu; prepreka koja se slabašno presijavala pri svetlosti Zemlje i pod reflektorima Daleke zvezde. Gotovo neminovan predstojeći sudar kao da nimalo ne uznemiri Treviza; i on bez imalo iznenađenosti shvati da se deo stene što je ležao neposredno pred njima uklanja u stranu, i da se neki hodnik, sav obasjan veštačkim osvetljenjem pojavljuje pred njima.
<BR>&nbsp;&nbsp;&nbsp;&nbsp;&nbsp;Brod uspori gotovo do bauljanja, po svemu sudeći od svoje volje, i stade se zavlačiti u otvor... sve više... klizeći lagano... Otvor se za njima zatvori, a drugi pred njima otvori. Brod prođe kroz novi otvor, i nađe se u jednoj prostoriji džinovskih razmera - kao da je neko izdubio čitavu jednu planinu.
<BR>&nbsp;&nbsp;&nbsp;&nbsp;&nbsp;Brod se napokon zaustavi, i svi žurno pohitaše prema izlaznim vratima. Nikome ni na pamet ne pade, čak ni samom Trevizu, da li izvan broda ima vazduha za disanje - odnosno, atmosfere uopšte.
<BR>&nbsp;&nbsp;&nbsp;&nbsp;&nbsp;Međutim, vazduha je bilo; beše prijatan za udisanje i ugodan. Oni se zagledaše jedno u drugo, sa izrazom radosti na licima kao kod ljudi koji su se posle dugog izbivanja vratili kući; tek nekoliko časaka potom postadoše svesni čoveka koji je učtivo stajao, očekujući ih da mu se približe.
<BR>&nbsp;&nbsp;&nbsp;&nbsp;&nbsp;Bio je visok, i imao ozbiljan izraz na licu. Kosa mu je bila bronzaste boje, i kratko potšišana. Jagodice široke, oči veoma svetle, i bio je odeven na način koji se mogao sresti u istorijskim knjigama. Mada je delovao snažno i energično, u njegovom stavu, pri svemu tome, naslućivao se neki umor - ništa neposredno raspoznatljivo, ali bez sumnje nešto što se moglo osetiti samo onim tajanstvenim, bezimenim čulom koje samo nagoveštava ali ništa ne otkriva.
<BR>&nbsp;&nbsp;&nbsp;&nbsp;&nbsp;Falom se pribra prva. Glasno, gotovo šištavo vrisnuvši, ona polete prema neznancu, mlatarajući rukama i vičući: "Džembi! Džembi!" ostavši gotovo bez daha.
<BR>&nbsp;&nbsp;&nbsp;&nbsp;&nbsp;Trčala je prema čoveku i kada mu se dovoljno približila, on se saže i podiže je visoko u vazduh. Ona mu čvrsto obavi ruke oko vrata, jecajući i sve vreme mucajući: "Džembi! Džembi!"
<BR>&nbsp;&nbsp;&nbsp;&nbsp;&nbsp;Drugi mu pristupiše neuporedivo mirnije i Treviz mu se obrati, polako i raspoznatljivo izgovarajući reči (Da li je ovaj čovek znao galaktički?): "Izvinite, gospodine. Ovo dete je izgubilo svog staratelja, i već ga dugo očajnički i uzaludno traži. Kako vas je mogla zameniti, misleći da ste vi on, uopšte nam nije jasno, pogotovo što je njen staratelj robot, mehaničko..."
<BR>&nbsp;&nbsp;&nbsp;&nbsp;&nbsp;Čovek po prvi put progovori. Glas mu je bio nekako usredsređen, bez zvonkosti, i mada se dao razabrati arhaičan ton, govorio je galaktički sa savršenom lakoćom.
<BR>&nbsp;&nbsp;&nbsp;&nbsp;&nbsp;"Pozdravljam vas s osećanjem najvećeg prijateljstva", reče on... i bilo je bespogovorno jasno da zaista oseća to što govori, mada mu izraz lica ostade i dalje krajnje ozbiljan. "A što se deteta tiče", dodade on, "ono, po svemu sudeći, ima znatno veći dar zapažnja nego što mislite. Jer, ja jesam robot. Zovem se Denil Olivo."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
