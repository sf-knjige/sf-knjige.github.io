<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ČARKE OKO BRODA
<P>&nbsp;&nbsp;&nbsp;&nbsp;&nbsp;17.
<BR>&nbsp;&nbsp;&nbsp;&nbsp;&nbsp;Trevizov prvi utisak bio je da se nalazi na pozornici pripremljenoj za neku vrstu hiperdrame - jednu od onih istorijskih romansi omiljenih u danima Carstva. Za tu vrstu predstava postojao je prigodan dekor, sa manjim povremenim izmenama (koliko je on znao, postojao je samo jedan jedini i koristili su ga svi proizvođači hiperdrama), koji je prikazivao, u središtu svega, veliku planetu - grad Trantor sa brojnim svetovima što su ga okruživali sa svih strana.
<BR>&nbsp;&nbsp;&nbsp;&nbsp;&nbsp;Bilo je tu prostranih holova, skupina pešaka koje su žurile nekim poslom i malenih vozila što su jurila duž traka posebno za njih obeleženih.
<BR>&nbsp;&nbsp;&nbsp;&nbsp;&nbsp;Treviz pogleda nagore, kao da očekuje vazdušne taksije kako se dižu put visokih, sumračnih svodova; ali bar njih nije bilo. U stvari, kako je njegova zapanjenost počela da jenjava, on shvati da je zdanje bilo daleko manje nego što bi čovek očekivao od Trantora. Bila je to, ipak, samo jedna zgrada, a ne deo kompleksa što se, bez prekida, protezao hiljadama milja u svim smerovima.
<BR>&nbsp;&nbsp;&nbsp;&nbsp;&nbsp;I boje su ovde bile različite. Trantor je u hiperdramama uvek bio nepodnošljivo drečavih boja, i kostimi su bili, ukoliko bi se uzeli doslovno, sasvim nepraktični i neupotrebljivi. Ipak, sve te boje i ukrasi trebalo je da posluže u simboličke svrhe, sa ciljem da ukažu na dekadenciju (u to vreme bilo je to preovlađujuće, gotovo obavezno gledište) Carstva i, naročito, samog Trantora.
<BR>&nbsp;&nbsp;&nbsp;&nbsp;&nbsp;Ukoliko je takvo značenje trebalo pridavati bojama onda je Komporelen bio upravo suprotan dekadentnom, budući da su boje, koje je Pelorat zapazio u svemirskoj luci, i ovde bile posvuda prisutne.
<BR>&nbsp;&nbsp;&nbsp;&nbsp;&nbsp;Zidovi su bili zagasitosivkaste boje, tavanice bele, a odeća žitelja u crnim, belim i sivkastim tonovima. Povremeno bi uočili nekog odevenog od glave do pete u crno, a povremeno, još i češće, one koji su nosili potpuno sivu odeću; nigde, međutim, koliko je Treviz bio u stanju da uoči, nije video nikog svog u belom. Krojevi su, međutim, bili različiti, kao da su žitelji Komporelena, lišeni boja, ipak tražili, i nalazili, načine kako da ispolje svoju individualnost.
<BR>&nbsp;&nbsp;&nbsp;&nbsp;&nbsp;Lica su, po pravilu, bila bezizražajna, ili ukoliko su uopšte imala neki izraz, bio je to izraz smrknutosti. Žene su nosile kratke kose; muškarci nešto duže, ali skupljene pozadi u kratak repić. U prolazu, niko nikoga nije gledao. Svi su delovali kao da odišu nekom svrhovitošću, kao da je u svim glavama bilo mesta samo za neki određen zadatak i ni za šta više. Muškarci i žene bili su odeveni slično, pri čemu ih je samo po dužini kose, izbočinama na grudima i po širini bedara bilo moguće razlikovati.
<BR>&nbsp;&nbsp;&nbsp;&nbsp;&nbsp;Njih troje bili su uvedeni u neki lift, koji ih odvede pet spratova naniže. Tu iziđoše i pristupiše jednim vratima na kojima je stajala malena i nenametljiva tablica; tu je, belim slovima na sivoj podlozi, bilo ispisano: Miza Lizalor, Minsao.
<BR>&nbsp;&nbsp;&nbsp;&nbsp;&nbsp;Komporelenac koji ih je predvodio dodirnu prstom tablicu;
<BR>&nbsp;&nbsp;&nbsp;&nbsp;&nbsp;trenutak kasnije, tablica zasvetli, vrata se bešumno otvoriše i oni se nađoše unutra.
<BR>&nbsp;&nbsp;&nbsp;&nbsp;&nbsp;Bila je to prostrana i, sve u svemu, przna prostorija; siromaštvo njenog sadržaja trebalo je, po svoj prilici, da istakne rasipnost u prostoru kako bi se još više istakla moć njenog stanara.
<BR>&nbsp;&nbsp;&nbsp;&nbsp;&nbsp;Dvojica stražara stajala su pokraj zida na suprotnoj strani, bezizražajna lica i očiju čvrsto prikovanih za one što upravo uđoše. Jedan veliki sto ispunjavao je središte prostorije, možda tek malo pomeren u stranu. Iza stola nalazila se, po svojoj prilici, osoba čije je ime bilo ispisano na tablici, Miza Lizalor; krupna u telu, glatka lica i tamnih očiju. Dve čvrste i snažne šake, sa dugim, pomalo četvrtastim prstima, počivale su joj na stolu.
<BR>&nbsp;&nbsp;&nbsp;&nbsp;&nbsp;Minsao (ministar saobraćaja, pretpostavi Treviz) imala je revere na gornjem delu odeće zaslepjujuće bele boje, koji su se još više isticali na tamnosivoj pozadini ostatka odeće. Dve bele linije potezale su se dijagonalno ispod revera, ukrštajući se u središtu grudi. Treviz je mogao da sasvim jasno uoči - mada je odeća bila krojena tako da prikrije nabreklost ženskih grudi - da je znak koji su tvorile dve ukrštene linije ipak usmeravao pogled na njih.
<BR>&nbsp;&nbsp;&nbsp;&nbsp;&nbsp;Ministar je, van svake sumnje, bila žena. Čak i ako bi se zanemarile njene grudi, njena kratka kosa jasno je to posvedočila, i mada nije imala nikakvu šminku, crte njenog lica takođe su nedvosmisleno o tome govorile.
<BR>&nbsp;&nbsp;&nbsp;&nbsp;&nbsp;Njen glas je, isto tako, bio neosporno ženski - govorila je punim kontraaltom.
<BR>&nbsp;&nbsp;&nbsp;&nbsp;&nbsp;"Dobar dan", oslovi ih ona. "Ne dešava se baš često da nas počastvuju građani Terminusa... i žena, o kojoj ne znamo ništa." Njene oči šetale su od jednog do drugog, konačno se zaustavivši na Trevizu, koji je stajao ukrućen i smrknuta izraza lica. "Povrh svega, jedan od dvojice došljaka je i većnik."
<BR>&nbsp;&nbsp;&nbsp;&nbsp;&nbsp;"Većnik Zadužbine", reče Treviz, nastojeći da mu glas zvuči zvonko. "Većnik Golan Treviz, u zadužbinskoj misiji."
<BR>&nbsp;&nbsp;&nbsp;&nbsp;&nbsp;"U misiji?" Ministarkine obrve se izviše.
<BR>&nbsp;&nbsp;&nbsp;&nbsp;&nbsp;"U misiji", potvrdi Treviz. "Zbog čega se, onda, s nama postupa kao s prestupnicima? Zbog čega su nas oružani stražari stavili u pritvor i sproveli ovamo kao zatvorenike? Zadužbinsko Veće, nadam se da shvatate, neće se baš obradovati kada čuje za to."
<BR>&nbsp;&nbsp;&nbsp;&nbsp;&nbsp;"I hoćemo li", javi se Blis, čiji je glas u poređenju sa glasom starije žene zazvuča piskavoo, "zauvek ostati ovako, stojeći?"
<BR>&nbsp;&nbsp;&nbsp;&nbsp;&nbsp;Ministarka se nekoliko dugih trenutaka hladno zagleda u Blis, a onda podiže ruku i naredi: "Tri stolice! Smesta!"
<BR>&nbsp;&nbsp;&nbsp;&nbsp;&nbsp;Vrata se otvoriše i trojica muškaraca, odevena po uobičajenoj turobnoj komporenskoj modi, unesoše tri stolice. Treviz, Blis i Pelorat sedoše, licem okrenuti prema ministarki.
<BR>&nbsp;&nbsp;&nbsp;&nbsp;&nbsp;"Tako", primeti ministarka sa ledenim osmehom, "nadam se da vam je udobno?"
<BR>&nbsp;&nbsp;&nbsp;&nbsp;&nbsp;Treviz pomisli kako baš i nije. Stolice su bile tvrde, hladne na dodir, i nimalo prilagođene oblicima tela. On upita: "Zbog čega smo ovde?"
<BR>&nbsp;&nbsp;&nbsp;&nbsp;&nbsp;Ministarka baci pogled na papire koji su ležali pred njom na stolu. "Objasniću vam odmah, čim proverim neke činjenice. Vaš brod se zove Daleka zvezda i potiče sa Terminusa. Jesam li u pravu, većniče?"
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;Ministarka podiže pogled. "Razgovarajući s vama, većniče, ja koristim vašu titulu. Da li biste, u znak učtivosti, i vi koristili moju?"
<BR>&nbsp;&nbsp;&nbsp;&nbsp;&nbsp;"Da li bi 'Madam ministarko' bilo dovoljno? Ili bi bilo potrebno dodati još nešto, kao izraz posebne časti?"
<BR>&nbsp;&nbsp;&nbsp;&nbsp;&nbsp;"Ništa dodatno nije potrebno gospodine, i nema razloga da u svoje reči unosite dvosmislenost. Dovoljno je samo 'ministarko', ili, ako vam se ponavljanje čini zamornim, dostajaće i 'Madam'."
<BR>&nbsp;&nbsp;&nbsp;&nbsp;&nbsp;"U tom slučaju, moj odgovor na vaše pitanje glasi: "U potpunosti, ministarko."
<BR>&nbsp;&nbsp;&nbsp;&nbsp;&nbsp;"Zapovednik broda je Golan Treviz, građanin Zadužbine i član Veća na Terminusu - pridošlica u veću, da budem precizna. Vi ste taj Golan Treviz. Da li sam u pravu, većniče?"
<BR>&nbsp;&nbsp;&nbsp;&nbsp;&nbsp;"U pravu ste, ministarko. I budući da sam građanin Zadužbine..."
<BR>&nbsp;&nbsp;&nbsp;&nbsp;&nbsp;"Nisam još završila, većniče. Sačekajte sa svojim primedbama dok ne završim. U vašoj pratnji nalazi se Janov Pelorat, naučnik, istoričar, takođe građanin Zadužbine. A to ste vi, je li tako, dr Pelorate?"
<BR>&nbsp;&nbsp;&nbsp;&nbsp;&nbsp;Pelorat nije uspeo da zatomi laki trzaj, u trenutku kada se ministarkine oštre oči zariše u njega. On zausti: "Tako je, dr..." Zastavši za časak, on reče: "Tako je, ministarko."
<BR>&nbsp;&nbsp;&nbsp;&nbsp;&nbsp;Ministarka čvrsto stisnu šake. "U izveštaju koji mi je upućen ne pominje se nikakva žena. Je li ova žena član brodske posade?"
<BR>&nbsp;&nbsp;&nbsp;&nbsp;&nbsp;"Jeste, ministarko", odgovori Treviz.
<BR>&nbsp;&nbsp;&nbsp;&nbsp;&nbsp;"Onda ću se obratiti njoj lično. Kako se zovete?"
<BR>&nbsp;&nbsp;&nbsp;&nbsp;&nbsp;"Zovu me Blis", odgovori Blis, sedeći uspravno i govoreći sa spokojnom jasnoćom, "mada mi je ime, Madam, znatno duže. Želite li da ga čujete celog?"
<BR>&nbsp;&nbsp;&nbsp;&nbsp;&nbsp;"Za trenutak ću se zadovoljiti sa Blis. Da li ste i vi, Blis, građanin Zadužbine?"
<BR>&nbsp;&nbsp;&nbsp;&nbsp;&nbsp;"Nisam, Madam."
<BR>&nbsp;&nbsp;&nbsp;&nbsp;&nbsp;"Kojeg ste sveta građanin, Blis?"
<BR>&nbsp;&nbsp;&nbsp;&nbsp;&nbsp;"Ne raspolažem ispravama koje bi potvrđivale da sam građanin bilo kog sveta, Madam."
<BR>&nbsp;&nbsp;&nbsp;&nbsp;&nbsp;"Bez ikakvih isprava, Blis?" Ona stavi neki znak na papirima koji stajahu pred njom. "Postoji već napomena o tome. A šta radite na brodu?"
<BR>&nbsp;&nbsp;&nbsp;&nbsp;&nbsp;"Ja sam putnik, Madam."
<BR>&nbsp;&nbsp;&nbsp;&nbsp;&nbsp;"Da li su, Blis, bilo većnik Treviz bilo dr Pelorat, zahtevali da vide vaše isprave pre no što ste se ukrcali?"
<BR>&nbsp;&nbsp;&nbsp;&nbsp;&nbsp;"Nisu, Madam."
<BR>&nbsp;&nbsp;&nbsp;&nbsp;&nbsp;"Da li ste ih, Blis, upozorili da ste bez isprava?"
<BR>&nbsp;&nbsp;&nbsp;&nbsp;&nbsp;"Nisam, Madam."
<BR>&nbsp;&nbsp;&nbsp;&nbsp;&nbsp;"Kakva je vaša uloga na brodu, Blis? Da li vaše ime odgovara vašoj ulozi?"
<BR>&nbsp;&nbsp;&nbsp;&nbsp;&nbsp;Blis odvrati ponosno: "Ja sam putnik i nemam nikakvu drugu ulogu na brodu."
<BR>&nbsp;&nbsp;&nbsp;&nbsp;&nbsp;"Zbog čega ste se okomili na nju, ministarko?" umeša se Treviz. "Da li je prekršila neki zakon?"
<BR>&nbsp;&nbsp;&nbsp;&nbsp;&nbsp;Ministarkine oči sklizniše sa Blis na Treviza. "Vi dolazite sa drugog sveta, većniče, i nisu vam poznati naši zakoni", reče ona. "Bez obzira na to, morate ih poštovati ukoliko ste već odlučili da posetite naš svet. Vi ne dovlačite svoje zakone sa sobom; to je, rekla bih, generalna postavka galaktičkog zakona."
<BR>&nbsp;&nbsp;&nbsp;&nbsp;&nbsp;"Prihvatam to, ministarko, ali to mi još uvek ne kaže koji je od vaših zakona Blis prekršila."
<BR>&nbsp;&nbsp;&nbsp;&nbsp;&nbsp;"Opšte galaktičko pravilo, većniće, da svaki posetilac mora pri sebi imati svoje isprave. Mnogi svetovi nisu kruti u tom pogledu, bilo stoga što im je stalo do turizma, bilo stoga što ne mare mnogo za red. Međutim, Komporelen je nešto drugo. Mi smo svet zakona i veoma tvrdi u pogledu njihove primene. Ona je ovde bez isprava, i sledstveno tome, krši naš zakon."
<BR>&nbsp;&nbsp;&nbsp;&nbsp;&nbsp;"Što se toga tiče, ona nije imala izbora", odgovori Treviz. "Ja sam upravljalo brodom, i ja sam je doveo na Komporelen. Morala je da dođe ovamo s nama, ministarko... ili, možda, mislite da je trebalo da je izbacimo u svemir?"
<BR>&nbsp;&nbsp;&nbsp;&nbsp;&nbsp;"To, većniče, ne znači ništa drugo do da ste i vi prekršili naše zakone."
<BR>&nbsp;&nbsp;&nbsp;&nbsp;&nbsp;"Ne, nije tako, ministarko. Ja ne potičem s bilo kog sveta. Ja sam građanin Zadužbine, a Komporelen i svetovi koji su mu podređeni čine Pridružene sile Zadužbine. Kao građanin Zadužbine, mogu da slobodno putujem ovuda."
<BR>&nbsp;&nbsp;&nbsp;&nbsp;&nbsp;"Razume se, većniče, pod uslovom da raspolažete ispravama koje će potvrditi da ste zaista građanin Zadužbine."
<BR>&nbsp;&nbsp;&nbsp;&nbsp;&nbsp;"Sa mnom je upravo to slučaj."
<BR>&nbsp;&nbsp;&nbsp;&nbsp;&nbsp;"Ipak, ni kao građanin Zadužbine nemate pravo da kršite naše zakone, vodeći sa sobom neznanku bez isprava."
<BR>&nbsp;&nbsp;&nbsp;&nbsp;&nbsp;Treviz je za trenutak oklevao. Očigledno, oficir sa ulazne stanice, Kendraj, nije se držao svog dela dogovora, te više nije bilo nikakvog razloga da ga i dalje štiti. "Nisu nas zaustavili na ulaznoj stanici", reče Treviz, "i ja sam, ministarko, tu činjenicu shvatio kao prećutnu dozvolu da ovu ženu povedem sa sobom."
<BR>&nbsp;&nbsp;&nbsp;&nbsp;&nbsp;"Tačno je da vas nisu zaustavili, većniče. Tačno je i da su je na ulaznoj stanici propustili, kao i da nisu izvestili o njenom prisustvu. Međutim, pretpostavljam da su na ulaznoj stanici - sasvim ispravno - procenili da je važnije privesti vaš brod ovamo nego voditi računa o jednoj neznanki bez isprava. Doslovno uzeto, ono što su oni učinili zaista jeste kršenje pravila, i u vezi s tim postupiće se na odgovarajući način; međutim, uopšte ne sumnjam da će biti procenjeno da su valjano postupili. Mi smo, većniče, svet krutih zakona, ali ipak, naša krutost ne proteže se s one strane razuma."
<BR>&nbsp;&nbsp;&nbsp;&nbsp;&nbsp;Treviz naglo upade: "U tom slučaju, ministarko, pozivam vas da upravo u ime razuma ublažite svoju krutost. Ukoliko, zaista, sa ulazne stanice do vas nije dopro nikakav izveštaj o tome da se na našem brodu nalazi i jedna neznanka bez isprava, u tom slučaju niste nikako mogli znati, ne u trenutku našeg sletanja, da kršimo vaše zakone. Ipak, sasvim je očigledno da ste sve pripremili unapred, da ste nas spremno stavili u pritvor čim smo sleteli; u pogledu toga nema nikakve sumnje. Zbog čega ste tako postupili, kada nije bilo nikakvog razloga da makar pomislite da smo prekršili vaše zakone?"
<BR>&nbsp;&nbsp;&nbsp;&nbsp;&nbsp;Na ministarkinom licu pojavi se osmeh. "Shvatam zbrku koja vas je obuzela, većniče. Dozvolite mi da vam napomenem da bilo kakvo saznanje do koga smo došli - ili do koga nismo došli - u pogledu neznanke bez isprava na vašem brodu nema nikakve veze sa vašim stavljanjem u pritvor. Mi, u stvari, postupamo u ime Zadužbine, čija smo, kako sami maločas rekoste, Pridružena sila."
<BR>&nbsp;&nbsp;&nbsp;&nbsp;&nbsp;Treviz se netremice zagleda u nju. "Ali to je nemoguće, ministarko. Šta više, još i gore: to je smešno."
<BR>&nbsp;&nbsp;&nbsp;&nbsp;&nbsp;Ministarkin prigušeni smeh zvučao je kao lagano kapanje meda. "Čini mi se veoma zanimljivim, većniče, to što 'smešno' smatrate čak i gorim od 'nemogućeg'. U tom se pogledu potpuno slažem s vama. Na nesreću po vas, u ovom slučaju nije reč ni o jednom od toga dvoga. A i zašto bi?"
<BR>&nbsp;&nbsp;&nbsp;&nbsp;&nbsp;"Zato što sam ja zvaničnik zadužbinske vlade, u misiji po njenom nalogu; potpuno je, stoga, nezamislivo da bi ona želela da budem uhapšen, ili čak, da raspolaže ovlašćenjem da to učini, budući da sam pod zakonskim imunitetom."
<BR>&nbsp;&nbsp;&nbsp;&nbsp;&nbsp;"Ah, ponovo ste propustili da me valjano oslovite; međutim, imajući u vidu da ste veoma uzbuđeni, neka vam bude oprošteno. Ipak, od mene nije bilo zatraženo da vas baš uhapsim. Stavila sam vas u pritvor, većniče, jedino stoga da bih mogla učiniti ono što od mene jeste zatraženo."
<BR>&nbsp;&nbsp;&nbsp;&nbsp;&nbsp;"A to je, ministarko?" upita Treviz, nastojeći da, pred licem ove izuzetne žene, što je moguće više obuzda svoja osećanja.
<BR>&nbsp;&nbsp;&nbsp;&nbsp;&nbsp;"Imam nalog, većniče, da zaplenim vaš brod i da ga vratim Zadužbini."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ponovo, većniče, propuštate da me valjano oslovljavate. Pokazujete ozbiljnu nemarnost i nisam nimalo sigurna da bi to i malo moglo poboljšati vaš položaj. Dakle... Brod, pretpostavljam, ne pripada vama. Da li ste ga, možda, vi projektovali, ili izgradili, ili platili njegovu izradu?"
<BR>&nbsp;&nbsp;&nbsp;&nbsp;&nbsp;"Naravno da nisam, ministarko. Brod mi je poverila zadužbinska vlada."
<BR>&nbsp;&nbsp;&nbsp;&nbsp;&nbsp;"U tom slučaju, pretpostavljam, većniče, da zadužbinska vlada ima sva prava da povuče svoju odluku. Rekla bih da je to brod od veoma velike vrednosti."
<BR>&nbsp;&nbsp;&nbsp;&nbsp;&nbsp;Treviz ništa ne odgovori.
<BR>&nbsp;&nbsp;&nbsp;&nbsp;&nbsp;"Većniče, u pitanju je gravitacioni brodu", nastavi ministarka. "Po svojoj prilici nema ih baš mnogo, i verovatno čak i sama Zadužbina raspolaže samo sa nekoliko sličnih. Možda su, stoga, zažalili što su jedan od njih poverili vama. Možda biste ih, ipak, mogli ubediti da vam povere neki manje vredan brod, koji će, uprkos svemu, biti dostatan da obavite svoju misiju... Međutim, moraćete nam prepustiti brod kojim ste stigli ovamo."
<BR>&nbsp;&nbsp;&nbsp;&nbsp;&nbsp;"Ne, ministarko, ne mogu vam prepustiti brod. Jednostavno ne mogu da poverujem da je Zadužbina to od vas tražila."
<BR>&nbsp;&nbsp;&nbsp;&nbsp;&nbsp;Ministarka se ponovo nasmeši. "Ne samo od mene, većniče. Niti, samo, od Komporelena. Imamo razloga da verujemo da je takav zahtev upućen svakom od brojnih svetova ili sektora pod nadležnošću Zadužbine, kao i pridruženim članovima njene Federacije. Iz te činjenice izvlačim zaključak da Zadužbini nije poznata vaša putanja, i da se dala u potragu za vama s izvesnom merom ljutite energičnosti. Iz toga, dalje, izvlačim zaključak da se na Komporelenu ne nalazite ni u kakvoj misiji u ime Zadužbine - jer, u tom slučaju, bilo bi joj poznato gde se nalazite i s nama bi razgovarali na drugi način. Sve u svemu, većniče, pokušali ste da me obmanete."
<BR>&nbsp;&nbsp;&nbsp;&nbsp;&nbsp;Treviz odgovori, ne bez teškoća: "Voleo bih, ministarko, da vidim kopiju zahteva koji vam je uputila zadužbinska vlada. Verujem da imam pravo na to."
<BR>&nbsp;&nbsp;&nbsp;&nbsp;&nbsp;"Razume se, ukoliko bude proveden zakonski postupak. Veoma držimo do naše zakonske procedure, većniče, i vaša će prava u celosti biti poštovana. Budite u to sasvim sigurni. Ipak, čini se da bi bilo i bolje i lakše ukoliko bismo mogli doći do dogovora, bez prevelikog publiciteta i bez zakonskog postupka koji bi nam uzeo mnogo vremena. Nama se to čini uputnijim, a sigurna sam, tako bi se činilo i Zadužbini, budući da joj baš ne bi godilo da se na sva zvona, širom Galaksije, obelodanjuje slučaj odbeglog člana zadužbinske legistrature. To bi Zadužbinu prikazalo u pomalo smešnoj svetlosti - što je, i po vašem i po mom shvatanju, gore nego nemoguće."
<BR>&nbsp;&nbsp;&nbsp;&nbsp;&nbsp;Treviz ponovo ne reče ništa.
<BR>&nbsp;&nbsp;&nbsp;&nbsp;&nbsp;Počekavši nekoliko trenutaka ministarka nastavi, glasom u kome ne beše ni uzbuđenja ili žestine. "Shvatite, većniče, bilo putem privatnog dogovora bilo putem pravne akcije, mi nameravamo da preuzmemo vaš brod. Kazna zbog dovođenja putnika bez isprava zavisiće od toga za koju se od te dve mogućnosti opredelite. Ukoliko budete istrajavali na zakonskom postupku, ova žena predstavljaće dodatnu tačku u optužnici protiv vas, i za prestup bićete sve troje kažnjeni - uveravam vas, nimalo blago. Ukoliko se, pak, dogovorimo, vaša putnica moći će prvim trgovačkim brodom da krene u bilo kom pravcu želi - a vi, što se toga tiče, ukoliko budete želeli, možete poći sa njom. Ili, ukoliko je Zadužbina voljna, možemo vam dati neki od naših brodova, koji će savršeno odgovarali vašim potrebama - pod uslovom, razume se, da nam Zadužbina ustupi jedan od svojih, koji bi nam u potpunosti nadoknadio onaj što bismo ga vama dali. Ili napokon, ukoliko iz bilo kog razloga ne želite da ponovo stupite na teritorije koje su pod neposrednom kontrolom Zadužbine, možda bismo se mogli saglasiti da vam pružimo utočište ovde, i potom, u dogledno vreme, da vam priznamo i naše državljanstvo. Vidite i sami da, ukoliko prihvatite prijateljski dogovor, pred vama stoje brojne mogućnosti - i istovremeno, samo jedna ukoliko budete istrajavali na svojim zakonskim pravima."
<BR>&nbsp;&nbsp;&nbsp;&nbsp;&nbsp;"Ministarko, idete predaleko", odvrati Treviz. "Nudite nam i ono što nikako ne biste mogli ispuniti. Ne možete mi obezbedite utočište ovde, ukoliko Zadužbina bude zahtevala da nas izručite."
<BR>&nbsp;&nbsp;&nbsp;&nbsp;&nbsp;"Većniče", odgovori ministarka, "ja nikada ne obećavam ništa što nisam u stanju da ispunim. Jedino što Zadužbina zahteva jeste brod. Nikakav drugi zahtev ne postavlja, niti u pogledu vas, niti u pogledu ikog drugog na brodu. Jedino što traži jeste letelica."
<BR>&nbsp;&nbsp;&nbsp;&nbsp;&nbsp;Treviz brzo pogleda u Blis, a onda reče: "Da li biste mi dozvolili, ministarko, da na kratko porazgovaram sa dr Peloratom i mis Blis?"
<BR>&nbsp;&nbsp;&nbsp;&nbsp;&nbsp;"Razume se, većniče. Imate petnaest minuta."
<BR>&nbsp;&nbsp;&nbsp;&nbsp;&nbsp;"Nasamo, ministarko."
<BR>&nbsp;&nbsp;&nbsp;&nbsp;&nbsp;"Odvešće vas u jednu drugu prostoriju, većniče, i nakon petnaest minuta vratiće vas ovamo. Dok budete razgovarali niko vas neće ometati, a nećemo ni prisluškivati vaš razgovor. Dajem vam svoju reč, a ja držim do svoje reči. Ipak, na vratima će stajati stražari, kako ne biste došli na šašavu pomisao da biste mogli pobeći."
<BR>&nbsp;&nbsp;&nbsp;&nbsp;&nbsp;"Razumeli smo vas, ministarko."
<BR>&nbsp;&nbsp;&nbsp;&nbsp;&nbsp;"A kada se vratite, očekujemo da ćete biti pripravni za dogovor o ustupanju broda. U suprotnom, započeće zakonska procedura, i sve će biti mnogo gore po vas, većniče. Jesmo li se razumeli?"
<BR>&nbsp;&nbsp;&nbsp;&nbsp;&nbsp;"Potpuno, ministarko", prihvati Treviz, nastojeći da što bolje obuzda svoj bes, budući da u suprotnom ništa dobro ne bi mogao očekivati.
<BR>
<BR>&nbsp;&nbsp;&nbsp;&nbsp;&nbsp;18.
<BR>&nbsp;&nbsp;&nbsp;&nbsp;&nbsp;Bila je to malena, ali dobro osvetljena prostorija, sa jednim ležajem i dve stolice; moglo se čuti blago lepršanje ventilatorskih krila. U celini, delovala je mnogo ugodnije nego prostrana i sterilna ministarkina kancelarija.
<BR>&nbsp;&nbsp;&nbsp;&nbsp;&nbsp;Jedan stražar ih je dopratio do sobe, visok i ozbiljan, sa rukom koja je sve vreme lebdela u blizini pištolja. On ostade napolju, ali dok su ulazili, on im se obrati tvrdim glasom: "Imate petnaest minuta."
<BR>&nbsp;&nbsp;&nbsp;&nbsp;&nbsp;Nije još ni dovršio a vrata se zatvoriše, uz tup odjek.
<BR>&nbsp;&nbsp;&nbsp;&nbsp;&nbsp;"Nadam se samo da nas ne mogu čuti", progovori Treviz.
<BR>&nbsp;&nbsp;&nbsp;&nbsp;&nbsp;"Golane, dala nam je svoju reč", primeti Pelorat.
<BR>&nbsp;&nbsp;&nbsp;&nbsp;&nbsp;"Procenjuješ druge na osnovu sebe, Janove. Njena takozvana 'reč' nije mi dovoljna. Prekršiće je bez oklevanja ukoliko to bude smatrala potrebnim."
<BR>&nbsp;&nbsp;&nbsp;&nbsp;&nbsp;"Nije važno", umeša se Blis. "Mogu da postavim zaštitno polje svuda oko nas."
<BR>&nbsp;&nbsp;&nbsp;&nbsp;&nbsp;"Imaš spravu pri sebi?" upita Pelorat.
<BR>&nbsp;&nbsp;&nbsp;&nbsp;&nbsp;Blis se nasmeja, i za trenutak joj blesnuše blistavobeli zubi. "Gein um je zaštitna sprava. Pele, njen um je ogromne moći."
<BR>&nbsp;&nbsp;&nbsp;&nbsp;&nbsp;"Ovde smo sada", ljutito primeti Treviz, "zbog ograničenja kojima je ta ogromna moć podložna."
<BR>&nbsp;&nbsp;&nbsp;&nbsp;&nbsp;"Šta time mislite da kažete?" upita Blis.
<BR>&nbsp;&nbsp;&nbsp;&nbsp;&nbsp;"Kada se ona trostruka konfrontacija okončala, izbrisali ste me iz uma kako gradonačelnice, tako i onog Gendibala, zvaničnika Druge Zadužbine. Nijedno od njih dvoje nije više ni mislilo na mene, osim s ravnodušnošću i kao kroz maglu. Trebalo je budem prepušten samom sebi, svoj na svome."
<BR>&nbsp;&nbsp;&nbsp;&nbsp;&nbsp;"Morali smo to da učinimo", reče Blis. "Bili ste najvažniji naš izvor saznanja."
<BR>&nbsp;&nbsp;&nbsp;&nbsp;&nbsp;"Da, Golan Treviz, nepogrešivi. Ali iz njihovih glava niste izbrisali i moj brod, je li tako? Gradonačelnica Brano nije mene; ja nju više uopšte ne interesujem. Ali jeste tražila brod; brod nije zaboravila."
<BR>&nbsp;&nbsp;&nbsp;&nbsp;&nbsp;Blis se namršti.
<BR>&nbsp;&nbsp;&nbsp;&nbsp;&nbsp;"Razmislite o tome", nastavi Treviz. "Gea je bezrazložno pretpostavila da je brisanjem mene iz njihovih glava obrisala i moj brod; da smo ja i brod jedno. Ukoliko se Brano ne bude više sećala mene, neće se sećati ni broda. Nevolja je, međutim, u tome što Gea ne shvata individualnost. Doživljavala je brod i mene kao jedan jedinstven organizam - skroz pogrešno."
<BR>&nbsp;&nbsp;&nbsp;&nbsp;&nbsp;"Moguće je da ste u pravu", složi se blago Blis.
<BR>&nbsp;&nbsp;&nbsp;&nbsp;&nbsp;"Pa, u tom slučaju", nastavi Treviz bez zazora, "na vama je da svoju pogrešku ispravite. Ja moram imati svoj brod i svoj kompjuter. Bez toga - sve je propalo. Prema tome, Blis, postarajte se da ponovo zadobijem svoj brod. U stanju ste da kontrolišete umove."
<BR>&nbsp;&nbsp;&nbsp;&nbsp;&nbsp;"Tako je, Trevize, ali tome ne pristupamo laka srca. Pristupili smo tome tokom trostruke konfrontacije, ali znate li koliko je unapred ona bila planirana? Koliko je dugo bila proračunavana? Odmeravana? Potrajalo je sve to - doslovno - mnogo godina. I ja ne mogu sada tek tako prići toj ženi i podesiti joj um da odgovara nečijim problemima."
<BR>&nbsp;&nbsp;&nbsp;&nbsp;&nbsp;"Je li ovo trenutak..."
<BR>&nbsp;&nbsp;&nbsp;&nbsp;&nbsp;Blis ga prekide, glasom ispunjenim žestinom. "Ukoliko krenem tim putem - gde ćemo se na kraju zaustaviti? Mogla sam zaći u um oficira na ulaznoj stanici i on bi nas, svakako, smesta propustio. Mogla sam prodreti i u um agenta u taksiju, i on bi nas sigurno pustio."
<BR>&nbsp;&nbsp;&nbsp;&nbsp;&nbsp;"Pa, kad smo već kod toga, zbog čega to niste i učinili?"
<BR>&nbsp;&nbsp;&nbsp;&nbsp;&nbsp;"Zbog toga što nam nije poznato kuda bi nas to odvelo. Nisu nam poznati propratni efekti, koji bi, konačno, naš položaj mogli učiniti čak i gorim nego što jeste. Ukoliko sada prilagodim ministarkin um našim potrebama, to može imati uticaja na njeno ponašanje i prema drugima s kojima bude došla u dodir; budući, pak, da je ona visoki zvaničnik u svojoj vladi, to bi se moglo odraziti i na međugalaktičke odnose. Sve dok sve moguće posledice ne budu najbrižljivije razmotrene, ne smemo ni taći njen um."
<BR>&nbsp;&nbsp;&nbsp;&nbsp;&nbsp;"Pa, u tom slučaju, zbog čega ste pošli sa nama?"
<BR>&nbsp;&nbsp;&nbsp;&nbsp;&nbsp;"Zbog toga što može doći do toga da vam i život bude ugrožen. Vaš život moram štititi po svaku cenu, čak i po cenu Pelovog i svog vlastitog. Na ulaznoj stanici život vam nije bio u opasnosti. Nije u pitanju ni u ovom času. Vi morate iz ovoga sami isplivati - učiniti sve što možete, barem, dok Gea ne proceni posledice svog uplitanja i ne odluči da se umeša."
<BR>&nbsp;&nbsp;&nbsp;&nbsp;&nbsp;Treviz se zamisli. "U tom slučaju", javi se on posle kraće stanke, "moram nešto pokušati. Mada, možda, neće uspeti."
<BR>&nbsp;&nbsp;&nbsp;&nbsp;&nbsp;Vrata se ponovo otvoriše, tupim odjekom se zavukavši u proreze sa leve i desne strane.
<BR>&nbsp;&nbsp;&nbsp;&nbsp;&nbsp;Stražar im se obrati: "Pođite."
<BR>&nbsp;&nbsp;&nbsp;&nbsp;&nbsp;Dok su izlazili, Pelorat prozbori šapatom: "Golane, šta nameravaš da učiniš?"
<BR>&nbsp;&nbsp;&nbsp;&nbsp;&nbsp;Treviz odmahnu glavom i odvrati šapatom: "Nisam sasvim siguran. Moraću da improvizujem."
<BR>
<BR>&nbsp;&nbsp;&nbsp;&nbsp;&nbsp;19.
<BR>&nbsp;&nbsp;&nbsp;&nbsp;&nbsp;U kancelariji su zatekli ministarku Lizalor kako i dalje sedi za svojim stolom. Pogledavši ih, na njenom licu se javi sumoran osmeh.
<BR>&nbsp;&nbsp;&nbsp;&nbsp;&nbsp;"Ubeđena sam, većniće Trevize", reče ona, "da ste došli da mi saopštite da nam predajete zadužbinski brod."
<BR>&nbsp;&nbsp;&nbsp;&nbsp;&nbsp;"Došao sam, ministarko, da se dogovorimo o uslovima", odgovori mirno Treviz.
<BR>&nbsp;&nbsp;&nbsp;&nbsp;&nbsp;"Ne može biti nikakvog razgovora o uslovima, većniče. Suđenje, ukoliko na njemu istrajavate, može se veoma brzo upriličiti, i još brže okončati. Nema nikakve sumnje da ćete biti osuđeni, čak i pri savršeno zakonitom postupku, budući da je vaš prestup - dovođenje jedne neznanke bez isprava ovamo - očigledan i neporeciv. Nakon toga, raspolagaćemo potpunim zakonskim pravom da uzaptimo vaš brod, a vas troje bićete podvrgnuti strogim kaznama. Nemojte izazivati sudbinu, samo da biste makar malo odložili ono što je neminovno."
<BR>&nbsp;&nbsp;&nbsp;&nbsp;&nbsp;"Ipak, ministarko, postoje uslovi o kojima bi se moglo razgovarati, budući da, bez obzira na to koliko brza bila vaša presuda, brod ne možete preuzeti bez mog pristanka. Svaki vaš pokušaj da to učinite nasilnim putem značio bi uništenje broda, zajedno sa čitavom vašom svemirskom lukom, a smrt bi zadesila i sve živo u luci. To bi, bez sumnje, izazvalo gnev Zadužbine - što je nešto čemu se vi ne smete izložiti. Preteći nam, ili rđavo postupajući sa nama da biste me primorali da vam predam brod, činite nešto što se sigurno kosi sa vašim zakonima, a ako vi, nemajući drugog izlaza, budete prekršili vlastite zakone, ili nas podvrgli mučenju ili nas, bar neko vreme, držali u surovom i nepriličnom zatočeništvu, Zadužbina će za to saznati ranije ili kasnije, i njen gnev biće još veći. Ma koliko žarko želeli da dobiju brod nazad, ipak ne mogu dozvoliti stvaranje presedana koji bi omogućio zlostavljanje i drugih građana Zadužbine... Dakle, hoćemo li razgovarati o uslovima?"
<BR>&nbsp;&nbsp;&nbsp;&nbsp;&nbsp;"Sve su to čiste besmislice", odvrati ministarka, mrko ga gledajući. "Ukoliko bude potrebno, pozvaćemo i samu Zadužbinu. Tamo će već znati kako da otvore brod koji su sami načinili ili kako da vas prinude da to učinite."
<BR>&nbsp;&nbsp;&nbsp;&nbsp;&nbsp;"Propustili ste da me valjano oslovite, ministarko", odvrati Treviz, "ali imajući u vidu da ste veoma uzbuđeni, pređimo
<BR>&nbsp;&nbsp;&nbsp;&nbsp;&nbsp;preko toga. I sami veoma dobro znate da je pozivanje Zadužbine poslednja stvar koju biste učinili, budući da uopšte nemate nameru da im brod predate."
<BR>&nbsp;&nbsp;&nbsp;&nbsp;&nbsp;Osmeh naglo iščeze sa ministarkinog lica. "Kakva je to sada besmislica, većniče?"
<BR>&nbsp;&nbsp;&nbsp;&nbsp;&nbsp;"Besmislica koja, ministarko, verovatno nije za svačije uši. Dozvolite, stoga, mom prijatelju i ovoj mladoj ženi da potraže neki udoban hotel i otpočinu; odmor im je zaista preko potreban. Neka nas napuste i vaši stražari; mogu ostati ispred vrata, ukoliko to želite, a vama ostaviti napunjen pištolj. Niste baš sitna žena, i sa pištoljem u ruci, nećete imati nakakvog razloga da od mene zazirete. Naime, ja sam nenaoružan."
<BR>&nbsp;&nbsp;&nbsp;&nbsp;&nbsp;Ministarka se nagnu preko stola prema njemu. "Ni u kom slučaju, nema nikakvog razloga da od vas zazirem."
<BR>&nbsp;&nbsp;&nbsp;&nbsp;&nbsp;Ni ne osvrnuvši se, ona dade znak jednom od stražara, koji joj smesta pristupi i stade pokraj nje zvonko kucnuvši petama. "Stražaru", obrati mu se ona, "odvedi ovo dvoje u apartman broj pet. Neka ostanu pod nadzorom, ali pobrinite se da im bude ugodno. Bićete mi lično odgovorni za bilo kakav neprikladan postupak prema njima, kao i za bilo kakav propust u obezbeđenju."
<BR>&nbsp;&nbsp;&nbsp;&nbsp;&nbsp;Ona se uspravi, i uprkos svom odlučnom nastojanju da zadrži punu meru pribranosti Treviz ne uspe da obuzda lagani drhtaj. Bila je visoka; u najmanju ruku visoka koliko i on sam, sa svojih metar i osamdeset i pet, a možda i koji centimetar viša. Imala je tanak struk; dve bele pruge sa njenih grudi protezale su se oko čitavih bedara, čineći je još tanjom u struku. Odisala je nekom vrstom masivne gracioznosti, i Treviz žalosno pomisli kako je njena malopređašnja izjava da nema rašta od njega da zazire bila sasvim tačna. Kada bi se njih dvoje žestoko dohvatili, pomisli on, ne bi imala ni malo muke da ga položi na obe plećke.
<BR>&nbsp;&nbsp;&nbsp;&nbsp;&nbsp;"Pođite sa mnom, većniče", obrati mu se ona. "Ukoliko ste već radi da govorite besmislice, onda, što vas manje ušiju čuje to bolje za vas."
<BR>&nbsp;&nbsp;&nbsp;&nbsp;&nbsp;Ona krenu živahnim korakom i Treviz se uputi za njom, osećajući se nekako sićušnim u njenoj senci; bio je to osećaj što ga nikad nijedna žena nije u njemu izazvala.
<BR>&nbsp;&nbsp;&nbsp;&nbsp;&nbsp;Oni uđoše u jedan lift i, tek što se vrata zatvoriše za njima, ona mu se obrati: "Sada smo nasamo, ali većniče, ako gajite neku sumanutu pomisao da biste, pribegavajući sili, mogli da ostvarite neki svoj zamišljeni naum, molim vas da to smesta zaboravite." Penušavi ton njenog glasa postade još izraženiji, pošto odmah dodade, kao da je čitava situacija zabavlja: "Delujete kao prilično čvrst momak, ali uveravam vas, neće mi predstavljati nikakvu teškoću da vam polomim ruku, ili ako budem prinuđena, zavrnem šiju. Naoružana sam, ali mi nikakvo oružje neće biti potrebno."
<BR>&nbsp;&nbsp;&nbsp;&nbsp;&nbsp;Treviz se počeša po bradi, obuhvativši je pogledom od glave do peta. "U rvanju, ministarko, mogu da se ponesem sa bilo kojim čovekom moje tržine, ali što se vas tiče, već sam odlučio da partiju predam bez igre. Jasno mi je kada nemam šanse."
<BR>&nbsp;&nbsp;&nbsp;&nbsp;&nbsp;"Vrlo dobro", reče ministarka, očigledno zadovoljna.
<BR>&nbsp;&nbsp;&nbsp;&nbsp;&nbsp;"Kuda smo se uputili, ministarko?" upita Treviz.
<BR>&nbsp;&nbsp;&nbsp;&nbsp;&nbsp;"Idemo dole! I to dosta duboko. Ali neka vas to ne uzbuđuje. U hiperdramama bi ovo izgledalo kao predigra za scenu u tamnici, pretpostavljam; ali na Komporelenu ne postoje tamnice - samo pristojne ćelije. Idemo u moje privatne odaje; nisu tako romantične kao tamnice u ružno doba starog Carstva, ali su svakako udobnije."
<BR>&nbsp;&nbsp;&nbsp;&nbsp;&nbsp;Treviz proceni da se nalaze pedesetak metara u utrobi planete, kada se lift zaustavi, vrata otvoriše i oni iziđoše.
<BR>
<BR>&nbsp;&nbsp;&nbsp;&nbsp;&nbsp;20.
<BR>&nbsp;&nbsp;&nbsp;&nbsp;&nbsp;Treviz se obazre po sobi s neskrivenim iznenađenjem.
<BR>&nbsp;&nbsp;&nbsp;&nbsp;&nbsp;Ministarka ga pomalo namršteno upita: "Kao da imate nešto protiv izgleda mojih privatnih odaja, većniče?"
<BR>&nbsp;&nbsp;&nbsp;&nbsp;&nbsp;"Ne, nipošto, ministarko. Samo sam iznenađen. Jednostavno, ovako nešto nisam očekivao. Utisak koji sam imao o vašem svetu, na osnovu malo onoga što sam video i čuo nakon dolaska ovamo, jeste da je... pa, uzdržljiv, i da izbegava nepotreban luksuz."
<BR>&nbsp;&nbsp;&nbsp;&nbsp;&nbsp;"To i jeste slučaj, većniče. Naša prirodna bogatstva su ograničena, i prinuđeni smo da vodimo život surov koliko je to i naša klima."
<BR>&nbsp;&nbsp;&nbsp;&nbsp;&nbsp;"Ali ovo, ministarko", i Treviz raširi ruke kao da namerava da obuhvati čitavu sobu u kojoj je, prvi put otkako se obreo na ovom svetu, ugledao boje, ležajeve ugodno izvajane, blagu svetlost što je dopirala odnekud iza zidova i tepihe čvrsto priljubljene uz pod tako da su koraci po njima bili gipki i tihi. "Ovo je svakako luksuz."
<BR>&nbsp;&nbsp;&nbsp;&nbsp;&nbsp;"Kao što sami rekoste, većniče, mi izbegavamo nepotreban luksuz; razmetljiv luksuz; beskorisno preteran luksuz. Međutim, ovo je privatan luksuz, koji ima svoju svrhu. Ja veoma mnogo radim i nosim na svojim plećima veliku odgovornost. Potrebno mi je, stoga, mesto gde bar za trenutak mogu da zaboravim na sve teškoće koje mi donosi moj položaj."
<BR>&nbsp;&nbsp;&nbsp;&nbsp;&nbsp;"Da li i svi drugi Komporelenci, ministarko, žive ovako kada su daleko od očiju drugih?" upita Treviz.
<BR>&nbsp;&nbsp;&nbsp;&nbsp;&nbsp;"Zavisi od posla koji obavljaju i stepena odgovornosti. Veoma mali broj može sebi ovo priuštiti; u stvari, veoma mali broj ovo zaslužuje, ili ponašajući se u skladu sa našim etičkim normama, upošte želi da sebi priušti."
<BR>&nbsp;&nbsp;&nbsp;&nbsp;&nbsp;"A vi, ministarko, možete ovo sebi priuštiti - zaslužujete i želite sve ovo?"
<BR>&nbsp;&nbsp;&nbsp;&nbsp;&nbsp;"Položaj koji zauzimate nosi sa sobom privilegije, baš kao i obaveze", odgovori ministarka. "A sada sedite, većniče, i upoznajte me s tim svojim šašavim idejama." Ona se spusti na jedan od ležajeva, koji se lagano ugnu pod njenom težinom, i pokaza na jednu naslonjaču u kojoj bi joj se Treviz našao licem u lice, ne na prevelikom odstojanju.
<BR>&nbsp;&nbsp;&nbsp;&nbsp;&nbsp;Treviz sede. "Šašavim idejama, ministarko?"
<BR>&nbsp;&nbsp;&nbsp;&nbsp;&nbsp;Ministarka se vidljivo opusti, oslonivši se svojim desnim laktom na jedan jastučić. "U privatnom opštenju, nema nikakve potrebe da se kruto držimo formalnosti. Možete me zvati Lizalor, a ja ću vas Treviz... Upoznajte me s tim što imate na umu, Trevize, i porazgovarajmo o tome."
<BR>&nbsp;&nbsp;&nbsp;&nbsp;&nbsp;Treviz prekrsti noge i dublje se zavali u svoju naslonjaču. "Pa, evo, Lizalor. Stavili ste me pred izbor: ili da se saglasim da vam dobrovoljno predam brod, ili da budem izveden pred sud. U oba slučaja, brod bi na koncu bio vaš... Pa ipak, ozbiljno ste nastojali da me ubedite da prihvatim prvu varijantu. Spremni ste da mi ponudite drugi brod, u zamenu za moj, i da mojim prijateljima i meni omogućite da odemo kuda god želimo. Ukoliko bismo se na to odlučili, slobodni smo, čak, da ostanemo na Komporelenu i zatražimo njegovo državljanstvo. Kada su sitne stvari u pitanju, bili ste spremni da mi date petnaest minuta da bih porazgovarao sa svojim prijateljima. Čak ste prihvatili da me dovedete ovamo, u svoje privatne odaje, omogućujući istovremeno, pretpostavljam, mojim prijateljima da se odmaraju u nesumnjivo udobnim prostorijama. Ukratko, Lizalor, činite sve što možete da me pridobijete da vam ustupim svoj brod bez izlaska pred sud."
<BR>&nbsp;&nbsp;&nbsp;&nbsp;&nbsp;"Ma hajdete, Trevize, zar baš ništa niste spremni da pripišete mojim ljudskim impulsima?"
<BR>&nbsp;&nbsp;&nbsp;&nbsp;&nbsp;"Baš ništa."
<BR>&nbsp;&nbsp;&nbsp;&nbsp;&nbsp;"Ne smatrate li, ipak, da bi dobrovoljno prihvatanje, s vaše strane, da nam prepustite brod dovelo do bržeg i uspešnijeg razrešenja slučaja - nego što bi to bilo pri izlasku pred sud?"
<BR>&nbsp;&nbsp;&nbsp;&nbsp;&nbsp;"Ne! Ali imam nešto drugo u vidu."
<BR>&nbsp;&nbsp;&nbsp;&nbsp;&nbsp;"Da? A šta je to?"
<BR>&nbsp;&nbsp;&nbsp;&nbsp;&nbsp;"Postoji nešto što snažno govori protiv suđenja: suđenje je javni događaj. U nekoliko navrata, već, ukazali ste na veoma krut pravni sistem ovog sveta, i stoga veoma sumnjam da bi bilo moguće upriličiti suđenje a da sve što se tokom procesa zbiva ne bude najpomnije zabeleženo. Dakle, ukoliko stvari tako stoje, Zadužbina bi bila u sve upućena i vi biste bili prinuđeni da joj, čim se suđenje privede kraju, predate brod."
<BR>&nbsp;&nbsp;&nbsp;&nbsp;&nbsp;"Razume se", odgovori Lizalor bez ikakva izraza na licu. "Najzad, brod i jeste vlasništvo Zadužbine."
<BR>&nbsp;&nbsp;&nbsp;&nbsp;&nbsp;"Međutim", nastavi Treviz, "o privatnoj nagodbi sa mnom ne bi postojala nikakva formalna zabeleška. Brod bi se našao u vašim rukama, i budući da Zadužbina o svemu tome ne bi ništa saznala - ona, čak, nema ni pojma da se nalazimo na ovom svetu - Komporelen bi zadržao brod za sebe. To je, siguran sam, upravo ono što i nameravate da učinite."
<BR>&nbsp;&nbsp;&nbsp;&nbsp;&nbsp;"Ali zbog čega bismo to učinili?" Lice joj je i dalje bilo bez ikakva izraza. "Nismo li i sami deo Zadužbinske konferedacije?"
<BR>&nbsp;&nbsp;&nbsp;&nbsp;&nbsp;"Ne sasvim. Vaš status u Federaciji je status Pridružene sile. Na svim galaktičkim kartama na kojima su pripadnici Zadužbinske federacije prikazani u crvenom - Komporelen i svetovi koji mu pripadaju su u bledožutoj boji."
<BR>&nbsp;&nbsp;&nbsp;&nbsp;&nbsp;"Čak i u tom slučaju, kao Pridružena sila svakako bismo sarađivali sa Zadužbinom."
<BR>&nbsp;&nbsp;&nbsp;&nbsp;&nbsp;"Da li biste, zaista? Ne sanjari li Komporelen, ipak, o posvemašnjoj nezavisnosti; čak i o preuzimanju vođstva? Vi ste poprilično star svet. Gotovo svi svetovi tvrde za sebe da su stari, ali Komporelen jeste star svet."
<BR>&nbsp;&nbsp;&nbsp;&nbsp;&nbsp;Ministarka Lizalor dopusti da joj hladan osmeh pređe licem. "Najstariji, ako je verovati našem zanesenjacima."
<BR>&nbsp;&nbsp;&nbsp;&nbsp;&nbsp;"Nije li, u tom slučaju, postojalo doba kada je Komporelen bio vodeći svet jedne ne baš tako malene skupine svetova? Ne sanjarite li, možda, još o tome da povratite izgubljenu moć?"
<BR>&nbsp;&nbsp;&nbsp;&nbsp;&nbsp;"Zar zaista verujete da sanjarimo o tako nedostižnom cilju? Nazvala sam to šašavom idejom čak i pre no što ste me upoznali sa svojim razmišljanjima; sada sam ubeđena da je zaista šašava."
<BR>&nbsp;&nbsp;&nbsp;&nbsp;&nbsp;"Snovi mogu biti neostvarljivi, ali čovek ipak može sanjariti. Terminus, smešten na samom rubu galaksije i sa petovekovnom istorijom - kraćom od istorije bilo kog drugog sveta - vlada, praktično, čitavom Galaksijom. Ima li ikakvog razloga da tu ulogu ne preuzme Komporelen? A?" Treviz se umilno smešio.
<BR>&nbsp;&nbsp;&nbsp;&nbsp;&nbsp;Lizalor ostade ozbiljna. "Terminus je taj svoj položaj stekao, kako je rečeno, zahvaljujući usmeravanjima Seldonovog Plana."
<BR>&nbsp;&nbsp;&nbsp;&nbsp;&nbsp;"Seldonov Plan je psihološka okosnica zadužbinske superiornosti i održaće se, najverovatnije, onoliko dugo koliko ljudi budu u njega verovali. Moguće je da komporelenska vlada u Seldonov Plan više ne veruje. Međutim, čak i u tom slučaju, Terminus zadržava svoju tehnološku nadmoć. Vlast Terminusa nad najvećim delom Galaksije počiva, nesumljivo, na njegovoj nadmoćnoj tehnologiji - primer za to je upravo gravitacioni brod, koga toliko žudite da se dočepate. Nijedan drugi svet, osim Terminusa, ne raspolaže gravitacionim brodovima. Ukoliko bi Komporelenu pošlo za rukom da se domogne makar jednog od njih, i da se u svim pojedinostima upozna sa načinom na koji on funkcioniše, to bi mu omogućilo da načini džinovski skok unapred. Nisam nimalo ubeđen da bi to bilo dovoljno da od Terminusa preuzmete vođstvo u Galaksiji; međutim, moguće je da je vaša vlada u to uverena."
<BR>&nbsp;&nbsp;&nbsp;&nbsp;&nbsp;"Ni sami, verovatno, ne verujete u to što govorite", usprotivi se Lizalor. "Bilo koja vlada koja bi zadržala neki zadužbinski brod protivno volji Zadužbine bila bi, van svake sumnje, izložena njenom gnevu - a istorija nam daje dovoljno primera koliko nezgodno može biti izlagati se gnevu Zadužbine."
<BR>&nbsp;&nbsp;&nbsp;&nbsp;&nbsp;"Gnev Zadužbine", odvrati Treviz, "može pasti na glavu samo onog za koga je Zadužbini poznato da njen gnev zaslužuje."
<BR>&nbsp;&nbsp;&nbsp;&nbsp;&nbsp;"U tom slučaju, Trevize - prihvatimo li da vaša analiza situacije nije sasvim šašava - ne bi li bilo u vašu korist da prihvatite nagodbu sa nama i prepustite nam brod? Dobro bismo vam platili da ga dobijemo bez velike buke - ukoliko postupimo u skladu s vašim izlaganjem."
<BR>&nbsp;&nbsp;&nbsp;&nbsp;&nbsp;"Ipak, da li biste se mogli pouzdati u mene da neću o svemu izvestiti Zadužbinu?"
<BR>&nbsp;&nbsp;&nbsp;&nbsp;&nbsp;"Svakako. Jer morali biste je izvestiti i o svojoj ulozi u svemu tome."
<BR>&nbsp;&nbsp;&nbsp;&nbsp;&nbsp;"Mogu im reći da sam postupao pod pritiskom."
<BR>&nbsp;&nbsp;&nbsp;&nbsp;&nbsp;"Naravno. Osim ukoliko vas vaš zdrav razum ne bi ubedio da vam gradonačelnica ne bi poverovala i jednu jedinu reč... Dakle, hoćemo li se nagoditi?"
<BR>&nbsp;&nbsp;&nbsp;&nbsp;&nbsp;Treviz odmahnu glavom. "Nećemo, madam Lizalor. Brod je moj i mora ostati moj. Kao što sam vam već rekao, biće raznesen u paramparčad ukoliko pokušate da silom uđete u njega. Budite sigurni da vam govorim suštu istinu. Ne pomišljajte ni za časak da blefiram."
<BR>&nbsp;&nbsp;&nbsp;&nbsp;&nbsp;"Vi možete otvoriti brod, i preinačiti uputstva data kompjuteru."
<BR>&nbsp;&nbsp;&nbsp;&nbsp;&nbsp;"Van svake sumnje, ali ja to neću učiniti."
<BR>&nbsp;&nbsp;&nbsp;&nbsp;&nbsp;Lizalor duboko uzdahnu. "Sigurna sam da vam je poznato da vas mogu navesti da promenite mišljenje - ako ne onim što možemo učiniti vama, onda onim što možemo učiniti vašem prijatelju, dr Peloratu, i onoj mladoj ženi."
<BR>&nbsp;&nbsp;&nbsp;&nbsp;&nbsp;"Imate u vidu mučenje, ministarko? Je li to vaš zakon?"
<BR>&nbsp;&nbsp;&nbsp;&nbsp;&nbsp;"Ne, većniče. Možda se nećemo morati poslužiti najgorim sredstvima. Tu je uvek i psihička sonda."
<BR>&nbsp;&nbsp;&nbsp;&nbsp;&nbsp;Po prvi put otkako se obreo u ministarkinim privatnim odajama Treviz oseti zebnju oko srca.
<BR>&nbsp;&nbsp;&nbsp;&nbsp;&nbsp;"Ne smete ni to učiniti. Upotreba psihičke sonde, osim u medicinske svrhe, zabranjena je širom Galaksije."
<BR>&nbsp;&nbsp;&nbsp;&nbsp;&nbsp;"Međutim, u stanju potpune beznadežnosti..."
<BR>&nbsp;&nbsp;&nbsp;&nbsp;&nbsp;"Spreman sam na takav rizik", odgovori Treviz mirno, "budući da od toga nećete imati nikakve koristi. Moja odlučnost da zadržim svoj brod toliko je snažna da bi psihička sonda razorila moj um pre no što bi popustio pod vašim pritiskom." (Ovo jeste bio blef, pomisli on, i još veća zebnja prože njegovo srce). "Pri svemu tome, čak i ako biste bili toliko vešti da me ubedite, ne razorivši moj um, čak i ako bih otvorio svoj brod, razoružao ga i predao vam ga, od toga, ipak, ne biste imali nikakve koristi. Brodski kompjuter je tehnološko čudo još i veće od samog broda, i podešen je - ne znam ni sam kako - da samo sa mnom razvije sve svoje mogućnosti. Ja bih to nazvao kompjuterom načinjenom po meri jednog jedinog čoveka."
<BR>&nbsp;&nbsp;&nbsp;&nbsp;&nbsp;"Uzmimo, onda, da zadržite svoj brod i da nastavite da upravljate njime. Da li biste bili spremni da razmotrite mogućnost da njime upravljate u naše ime - kao uvaženi komporelenski građanin? S odličnom platom. Životom u luksuzu. To bi važilo i za vaše prijatelje, razume se."
<BR>&nbsp;&nbsp;&nbsp;&nbsp;&nbsp;"Ne bih."
<BR>&nbsp;&nbsp;&nbsp;&nbsp;&nbsp;"Dobro, šta onda imate u vidu? Da, jednostavno, dopustimo vama i vašim prijateljima da uzmete brod i otisnete se u svemir? Skrećem vam pažnju da bismo, na kraju krajeva, mogli obavestiti Zadužbinu da se, zajedno sa brodom, nalazite na Komporelenu, i potom čitavu stvar njima prepustiti."
<BR>&nbsp;&nbsp;&nbsp;&nbsp;&nbsp;"I sami, pri tom, izgubiti brod?"
<BR>&nbsp;&nbsp;&nbsp;&nbsp;&nbsp;"Ukoliko, već, moramo da ostanemo bez broda, radije bismo ga, verovatno, prepustili Zadužbini nego ga ostavili u rukama neke bezobrazne svemirske lutalice."
<BR>&nbsp;&nbsp;&nbsp;&nbsp;&nbsp;"U tom slučaju, dozvolite da vam iznesem jedan predlog."
<BR>&nbsp;&nbsp;&nbsp;&nbsp;&nbsp;"Predlog? U redu, da čujem. Nastavite."
<BR>&nbsp;&nbsp;&nbsp;&nbsp;&nbsp;Treviz započe, pažljivo birajući reči. "Nalazim se u jednoj veoma važnoj misiji. Misija je bila započeta uz punu podršku Zadužbine - koja mi je sada, po svemu sudeći, uskraćena; uprkos svemu, u pogledu važnosti misije ništa se nije promenilo. Neka mi sada Komporelen pruži svoju podršku, i ukoliko misiju uspešno okončam, i Komporelen od toga može imati koristi."
<BR>&nbsp;&nbsp;&nbsp;&nbsp;&nbsp;Na Lizalorinom licu pojavi se izraz dvoumljenja. "I nećete vratiti brod Zadužbini?"
<BR>&nbsp;&nbsp;&nbsp;&nbsp;&nbsp;"Nikada to nisam ni imao u vidu. Međutim, Zadužbina ne bi sa toliko predanosti tragala za brodom kada bi oni tamo makar i za trenutak verovali da imam ikakvu nameru da im ga ikada vratim."
<BR>&nbsp;&nbsp;&nbsp;&nbsp;&nbsp;"To, međutim, još izdaleka ne znači da biste, na kraju, brod izručili nama."
<BR>&nbsp;&nbsp;&nbsp;&nbsp;&nbsp;"Kada, napokon, budem okončao svoju misiju, moguće je da više neću imati nikakve potrebe za brodom. U tom slučaju, ne bih imao ništa protiv ni da ga Komporelen dobije."
<BR>&nbsp;&nbsp;&nbsp;&nbsp;&nbsp;Nekoliko trenutaka njih dvoje posmatralo je jedno drugo u potpunoj tišini.
<BR>&nbsp;&nbsp;&nbsp;&nbsp;&nbsp;"Govorite koristeći pogodbeni način", reče Lizalor. "'Moguće je'; 'ne bih imao ništa protiv'. To vam ništa ne znači."
<BR>&nbsp;&nbsp;&nbsp;&nbsp;&nbsp;"Mogu vam bilo šta obećati, ali šta bi vam, opet, to moglo značiti? Činjenica da su mi obećanja obazriva i ograničena trebalo bi, u najmanju ruku, da posvedoči da sam iskren."
<BR>&nbsp;&nbsp;&nbsp;&nbsp;&nbsp;"Pametno", potvrdi Lizalor, klimnuvši glavom u znak odobravanja. "To mi se dopada. Pa, kakve je prirode ta vaša misija i kakva je korist koju bi Komporelen mogao imati od nje?"
<BR>&nbsp;&nbsp;&nbsp;&nbsp;&nbsp;"Ne, ne, najpre se vi izjasnite", zatraži Treviz. "Dakle, hoćete li me podržati ako vam dokažem da je moja misija od važnosti i za Komporelen?"
<BR>&nbsp;&nbsp;&nbsp;&nbsp;&nbsp;Ministarka Lizalor diže se sa ležaja, u potpunosti ističući svoju visoku i moćnu figuru. "Ogladnela sam, većniče Trevize, i nisam spremna da nastavim razgovor prazna stomaka. Ponudiću vam da nešto pojedete i popijete - nešto umereno. Nakon toga, možemo okončati naš razgovor."
<BR>&nbsp;&nbsp;&nbsp;&nbsp;&nbsp;Trevizu se, za trenutak, učini da je u njenim očima ugledao sjaj ptice grabljivice, željne da nešto kljucne, i on stisnu usne s nejasnim osećajem nelagodnosti.
<BR>
<BR>&nbsp;&nbsp;&nbsp;&nbsp;&nbsp;21.
<BR>&nbsp;&nbsp;&nbsp;&nbsp;&nbsp;Jelo je možda bilo hranljivo, ali za čulo ukusa poslastica baš nije bilo. Glavni obrok sastojao se od kuvane govedine sa sosom od senfa, uz prilog od nekog lisnatog povrća koje Treviz nije uspeo da prepozna. Nije mu se, najzad, ni dopalo, budući da je imalo neki gorkokiselkasti ukus koji mu nije godio. Kasnije je ustanovio da je u pitanju bila neka vrsta algi.
<BR>&nbsp;&nbsp;&nbsp;&nbsp;&nbsp;Stiglo je, potom, neko voće sa ukusom jabuke preliveno sokom od breskve (sasvim ukusno, mora se priznati); tu je bilo i neko toplo, tamno piće, odveć gorko za Trevizov ukus i on stoga zamoli za čašu obične, hladne vode. Obroci baš nisu bili obilni, ali s obzirom na okolnosti, Treviz ne reče ni reči.
<BR>&nbsp;&nbsp;&nbsp;&nbsp;&nbsp;Obed je bio sasvim privatan; nikog od posluge nije bilo na vidiku. Sama ministarka ga je zagrejala i poslužila, i sama je uklonila posuđe i pribor za jelo.
<BR>&nbsp;&nbsp;&nbsp;&nbsp;&nbsp;"Nadam se da vam je hrana prijala", primeti Lizalor dok su napuštali obedovaonicu.
<BR>&nbsp;&nbsp;&nbsp;&nbsp;&nbsp;"Veoma", odvrati Treviz, bez oduševljenja.
<BR>&nbsp;&nbsp;&nbsp;&nbsp;&nbsp;Ministarka se ponovo zavali u svoj ležaj. "Vratimo se, sada", obrati mu se ona, "našoj malopređašnjoj temi. Rekoste da je moguće da Komporelenu baš ne godi premoć Zadužbine u tehnologiji, kao ni njeno vođstvo u Galaksiji. U izvesnom smislu, to jeste tačno; međutim, to može biti od interesa samo za one koji se bave međuzvezdanom politikom - a takvih je srazmerno malo. Ono što nas, u tom smislu, može znatno više približiti suštini stvari jeste činjenica da prosečnog Komporelenca naprosto užasava nemoralnost koja se ispoljava u Zadužbini. Nemoralnost, dakako, postoji na svim svetovima; međutim, čini se da je ona, naročito, obeležje Terminusa. Rekla bih, čak, da je svako antizadužbinsko raspoloženje koje bi se moglo uočiti na ovom svetu suštinski utemeljeno upravo na tome, pre nego na nečem apstraktnom.
<BR>&nbsp;&nbsp;&nbsp;&nbsp;&nbsp;"Nemoralnost?" upita Treviz, zabezeknut. "Ali kakve god mogle biti mane Zadužbine, morate, ipak, priznati da svojim delom Galaksije upravlja sa sasvim prihvatljivom efikasnošću, kao i da vodi poštenu poresku politiku. Građanska se prava, sve u svemu, poštuju i..."
<BR>&nbsp;&nbsp;&nbsp;&nbsp;&nbsp;"Većniče Trevize, imam na umu polnu nemoralnost."
<BR>&nbsp;&nbsp;&nbsp;&nbsp;&nbsp;"U tom slučaju, zaista vas ne razumem. U pogledu odnosa među polovima mi smo izrazito moralna društvena zajednica. Žene su veoma dobro zastupljene u svim oblastima društvenog života. I na čelu našeg Veća stoji žena; pored toga, gotovo polovinu njegovih članova čine..."
<BR>&nbsp;&nbsp;&nbsp;&nbsp;&nbsp;Ministarkinim licem minu senka razdraženosti. "Većniče, da li me vi to zafrkavate? Uopšte ne sumnjam da vam je poznato šta se ima u vidu pod polnom moralnošću. Da li brak jeste - ili, možda, nije - svetinja na Terminusu?"
<BR>&nbsp;&nbsp;&nbsp;&nbsp;&nbsp;"Šta imate u vidu pod izrazom 'svetinja'?"
<BR>&nbsp;&nbsp;&nbsp;&nbsp;&nbsp;"Postoji li zakonska ceremonija kojom se muškarac i žena međusobno vezuju?"
<BR>&nbsp;&nbsp;&nbsp;&nbsp;&nbsp;"Dabome, ukoliko to oni žele. Najzad, takav čin pojednostavljuje pitanje poreza, kao i problem nasleđa."
<BR>&nbsp;&nbsp;&nbsp;&nbsp;&nbsp;"Ali moguć je razvod?"
<BR>&nbsp;&nbsp;&nbsp;&nbsp;&nbsp;"Razume se. Bilo bi u svakom pogledu nemoralno prisiljavati ljude da žive zajedno, dok..."
<BR>&nbsp;&nbsp;&nbsp;&nbsp;&nbsp;"I nema nikakvih religijskih ograničenja?"
<BR>&nbsp;&nbsp;&nbsp;&nbsp;&nbsp;"Religijskih? Pa, postoje ljudi koji grade svoju filosofiju na prastarim kultovima; ali kakve to veze ima sa brakom?"
<BR>&nbsp;&nbsp;&nbsp;&nbsp;&nbsp;"Većniče, ovde, na Komporelenu, svi vidovi odnosa među polovima pod potpunom su kontrolom. I brak je u to uključen. U stvari, pojam odnosa među polovima ograničen je na bračnu vezu. Veoma nas rastužuju oni svetovi, a Terminus posebno, na kojima se polni odnosi, po svemu sudeći, smatraju pukim zadovoljstvom bez neke veće važnosti - zadovoljstvom u koje se neko upušta kad god, kako god, i s kim želi, ne osvrćući se na dublje religijske vrednosti."
<BR>&nbsp;&nbsp;&nbsp;&nbsp;&nbsp;Treviz sleže ramenima. "Žao mi je, ali zaista ne mogu ništa da učinim na preobražaju Galaksije, ili makar samo Terminusa... Ali kakve to veze ima sa mojim brodom?"
<BR>&nbsp;&nbsp;&nbsp;&nbsp;&nbsp;"Ima. Imam u vidu naše javno mnenje u pitanju vašeg broda; ukazujem vam na to do koje su mere ograničene moje mogućnosti da u tom pogledu postignem s vama dogovor. Žitelji Komporelena bili bi užasnuti kada bi doznali da ste jednu mladu ženu doveli na brod da zadovoljava vašu požudu - vas i vašeg prijatelja. Imajući, upravo, u vidu vašu bezbednost, tražila sam od vas da prihvatite tihu predaju broda, umesto da idete na javni proces."
<BR>&nbsp;&nbsp;&nbsp;&nbsp;&nbsp;"Vidim da vam je brod poslužio da iznađete novu vrstu ubeđivanja, putem pretnji", primeti Treviz. "Znači, izlažemo se opasnosti da nas gomila linčuje?"
<BR>&nbsp;&nbsp;&nbsp;&nbsp;&nbsp;"Samo vam ukazujem na moguće opasnosti. Da li ste u mogućnosti da osporite da je žena koju ste poveli sa sobom išta drugo do objekat vaše seksualne požude?"
<BR>&nbsp;&nbsp;&nbsp;&nbsp;&nbsp;"Razume se da jesam. Blis je družbenica mog prijatelja, dr Pelorata. Ne postoji nijedna druga žena koja bi mogla polagati pravo na njeno mesto. Možda vi njihov odnos ne biste odredili kao bračni odnos, ali ubeđen sam, znajući kako na svoj odnos gledaju i Blis i Pelorat, da njih dvoje smatraju da su u braku."
<BR>&nbsp;&nbsp;&nbsp;&nbsp;&nbsp;"Želite li time da kažete da vi niste ni u kakvom odnosu sa njom?"
<BR>&nbsp;&nbsp;&nbsp;&nbsp;&nbsp;"Naravno da nisam", odvrati Treviz. "Kakvim me vi to čovekom smatrate?"
<BR>&nbsp;&nbsp;&nbsp;&nbsp;&nbsp;"Ne bih umela da vam kažem. Nisu mi, naime, poznata vaša shvatanja moralnosti."
<BR>&nbsp;&nbsp;&nbsp;&nbsp;&nbsp;"Dozvolite mi, u tom slučaju, da vam kažem da mi moje shvatanje moralnosti ne dozvoljava da varam svog prijatelja - pogotovo kada je u pitanju žena koju voli."
<BR>&nbsp;&nbsp;&nbsp;&nbsp;&nbsp;"Niste, čak, došli u iskušenje?"
<BR>&nbsp;&nbsp;&nbsp;&nbsp;&nbsp;"Nisam u stanju da sprečim da dođem u iskušenje, ali jesam u stanju da mu odolim."
<BR>&nbsp;&nbsp;&nbsp;&nbsp;&nbsp;"Zaista? Možda je razlog tome što vas žene uopšte ne interesuju?"
<BR>&nbsp;&nbsp;&nbsp;&nbsp;&nbsp;"Odbacite, odmah, tu pomisao. Još kako me interesuju."
<BR>&nbsp;&nbsp;&nbsp;&nbsp;&nbsp;"A koliko je vremena prošlo otkako ste bili s nekom ženom?"
<BR>&nbsp;&nbsp;&nbsp;&nbsp;&nbsp;"Više meseci. Zapravo, otkako smo napustili Terminus"
<BR>&nbsp;&nbsp;&nbsp;&nbsp;&nbsp;"Sigurna sam, u tom slučaju, da vam toliko dugo uzdržavanje nije prijatno?"
<BR>&nbsp;&nbsp;&nbsp;&nbsp;&nbsp;"Nije", odvrati Treviz energično, "ali okolnosti su bile takve da nisam imao izbora."
<BR>&nbsp;&nbsp;&nbsp;&nbsp;&nbsp;"Pretpostavljam da je vaš prijatelj, dr Pelorat, uvidevši koliko se mučite, bio pripravan da svoju ženu podeli sa vama."
<BR>&nbsp;&nbsp;&nbsp;&nbsp;&nbsp;"Nisam mu dao na znanje da se mučim, ali čak i da jesam, siguran sam da ne bi bio spreman da podeli Blis sa mnom. Niti bi, siguran sam, Blis na to pristala. Ja joj se uopšte ne dopadam."
<BR>&nbsp;&nbsp;&nbsp;&nbsp;&nbsp;"Da li to tvrdite na osnovu toga što ste, bezuspešno, pokušavali da joj priđete?"
<BR>&nbsp;&nbsp;&nbsp;&nbsp;&nbsp;"Nisam pokušao. Svoje procene u stanju sam da donosim bez potrebe da ih poveravam. U svakom slučaju, ni ona se meni ne dopada naročito."
<BR>&nbsp;&nbsp;&nbsp;&nbsp;&nbsp;"Neverovatno! A čini se da je ona, upravo, ona vrste žene kakvu muškarci po pravilu smatraju veoma privlačnom."
<BR>&nbsp;&nbsp;&nbsp;&nbsp;&nbsp;"U fizičkom pogledu - ona jeste privlačna. Uprkos tome, ona me ne privlači. Pre svega, odveć je mlada - ima u njoj nečega gotovo detinjastog."
<BR>&nbsp;&nbsp;&nbsp;&nbsp;&nbsp;"Znači, više ste skloni starijim ženama?"
<BR>&nbsp;&nbsp;&nbsp;&nbsp;&nbsp;Treviz poćuta nekoliko trenutaka. Da li ga je to uvlačila u neku zamku? A onda obazrivo odvrati: "Dovoljno sam star da bih znao da cenim vrednost zrelih žena. Ali kakve to veze ima sa mojim brodom?"
<BR>&nbsp;&nbsp;&nbsp;&nbsp;&nbsp;"Zaboravite, za trenutak, svoj brod", odgovori Lizalor. "Meni je četrdeset šest godina, i nisam udata. Nekako, uvek sam bila prezaposlena da bih imala vremena za brak."
<BR>&nbsp;&nbsp;&nbsp;&nbsp;&nbsp;"U tom slučaju, imajući u vidu pravila vašeg društva, moraćete se uzdržavati do kraja svog života... Da li ste me zbog toga pitali koliko je vremena proteklo otkako sam poslednji put bio sa nekom ženom? Očekujete li od mene neki savet? Pa, ukoliko vam je potrebno moje mišljenje, reći ću odmah da polni odnos nije što i hrana ili piće. Nije baš ugodno biti bez njega, ali nije ni neizdrživo."
<BR>&nbsp;&nbsp;&nbsp;&nbsp;&nbsp;Ministarka se nasmeja, i u očima joj se ponovo javi sjaj ptice grabljivice. "Nemojte me pogrešno razumeti, Trevize. S položajem dolaze i izvesne privilegije, a pored toga, postoji i diskrecija. Sve o svemu, nisam baš neko ko se uzdržava. Uprkos svemu tome, ovdašnji muškarci jedva da su u stanju da vas zadovolje. Ja prihvatam činjenicu da moralnost predstavlja apsolutnu vrlinu, ali istovremeno, ona muškarce sa ovog sveta opterećuje osećanjem krivice; iz tog razloga oni su nepreduzimljivi, nemaštoviti, spori da započnu a brzi da završe - sve u svemu, krajnje nevešti."
<BR>&nbsp;&nbsp;&nbsp;&nbsp;&nbsp;Veoma obazrivo, Treviz primeti: "Pa, sumnjam da i u pogledu toga mogu nešto da učinim."
<BR>&nbsp;&nbsp;&nbsp;&nbsp;&nbsp;"Želite li time da nagovestite da je greška, možda, u meni? Naime, da ne nadahnjujem muškarce u dovoljnoj meri?"
<BR>&nbsp;&nbsp;&nbsp;&nbsp;&nbsp;Treviz hitro podiže ruku, u znak protivljenja. "Taman posla!"
<BR>&nbsp;&nbsp;&nbsp;&nbsp;&nbsp;"U tom slučaju, kako biste vi postupili, kada bi vam se ukazala prilika? Vi, čovek sa jednog normalnog sveta, koji je sigurno prošao kroz sve vrste seksualnih iskustava, i koji je pod pritiskom nekoliko meseci prinudnog uzdržavanja čak i u prisustvu jedne mlade i šarmantne žene. Kako biste se vi ponašali u prisustvu žene kao što sam ja, žene ovakve zrelosti kakva vam se inače dopada?"
<BR>&nbsp;&nbsp;&nbsp;&nbsp;&nbsp;"Ponašao bih se sa poštovanjem i pristojnošću kakvi pristoje vašem položaju i vašem ugledu", odgovori Treviz.
<BR>&nbsp;&nbsp;&nbsp;&nbsp;&nbsp;"Ne budite budala!" uzviknu ministarka, i ruka joj krenu prema desnoj strani njenog pojasa. Bela traka koja ju je obavijala popusti i spade sa njenih grudi i vrata. Crna haljina koju je imala na sebi sada je visila na njoj.
<BR>&nbsp;&nbsp;&nbsp;&nbsp;&nbsp;Treviz je sedeo kao skamenjen. Od kada joj se ova misao vrzmala po glavi? Ili je, samo, na ovaj način želela da postigne ono što nije uspela pretnjama?
<BR>&nbsp;&nbsp;&nbsp;&nbsp;&nbsp;Haljina skliznu sa nje, zajedno sa delom koji joj je podupirao grudi. Ministarka je sedela pravo preko puta, s izrazom ponosne samosvesti, naga od pojasa nagore. Njene grudi bile su umanjena verzija nje same - bile su masivne, čvrste, i neodoljivo izazovne.
<BR>&nbsp;&nbsp;&nbsp;&nbsp;&nbsp;"Pa?" upita ona.
<BR>&nbsp;&nbsp;&nbsp;&nbsp;&nbsp;"Veličanstveno!" uzviknu Treviz, nimalo ne preterujući.
<BR>&nbsp;&nbsp;&nbsp;&nbsp;&nbsp;"I šta nameravate da preduzmete?"
<BR>&nbsp;&nbsp;&nbsp;&nbsp;&nbsp;"Šta mi nalaže komporelenski moral, madam Lizalor?"
<BR>&nbsp;&nbsp;&nbsp;&nbsp;&nbsp;"A šta komporelenski moral znači čoveku sa Terminusa? Šta vam vaš moral nalaže? Pa, krenite. Hladno je, i telo mi žudi za toplotom."
<BR>&nbsp;&nbsp;&nbsp;&nbsp;&nbsp;Treviz ustade i poče da se svlači.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
