<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MRTVA PLANETA
<P>&nbsp;&nbsp;&nbsp;&nbsp;&nbsp;60.
<BR>&nbsp;&nbsp;&nbsp;&nbsp;&nbsp;Treviza obuze potištenost. Nijedna od nekoliko pobeda koje su izvojevali otkako su započeli traganje nije bila konačna; šta više, činilo se da su jedino, i to privremeno, uspevali da izmaknu potpunom porazu.
<BR>&nbsp;&nbsp;&nbsp;&nbsp;&nbsp;Čak je odložio i trenutak skoka prema trećem od svetova Vasionaca; posledica je bila da se njegov osećaj nelagodnosti preneo i na ostale. I baš kada je doneo odluku da, konačno, izda nalog kompjuteru da uvede brod u hipersvemir, ugleda Pelorata kako svečana izraza lica stoji na vratima komandne prostorije. Blis je bila pokraj njega, a pored nje i Falom, držeći je čvrsto za ruku i zagledavši se u Treviza, poput neke male sovuljage.
<BR>&nbsp;&nbsp;&nbsp;&nbsp;&nbsp;Treviz podiže pogled sa kompjutera i dočeka ih, pomalo grubo: "Baš prava porodica!" Ali bilo je očigledno da iz njega govori nemir.
<BR>&nbsp;&nbsp;&nbsp;&nbsp;&nbsp;Upravo je izdao nalog kompjuteru da izvede skok tako da iz hipersvemira ponovo iziđu na odstojanju od tražene zvezde znatno većem no što bi to bilo neophodno. Treviz je ubedio samog sebe da to čini iz puke predostrožnosti, s obzirom na ono što im se dogodilo na prethodna dva sveta Vasionaca - ali ni sam nije u to sasvim poverovao. U dubini duše, osećao je, nadao se da će iz hipersvemira izići na dovoljno velikom odstojanju od tražene zvezde, kako ne bi bio u stanju da, istog časa, odredi da li oko nje kruži - ili ne kruži - neka planeta pogodna za život. To bi mu donelo još nekoliko dana i za to vreme mogao bi plutati svemirom, pre no što konačno pođe da se uveri i možda bude prinuđen da se suoči sa konačnim porazom.
<BR>&nbsp;&nbsp;&nbsp;&nbsp;&nbsp;Pod budnim okom 'porodice', on duboko udahnu vazduh, zadrža ga za trenutak, i ponovo ispusti, uz laki zvižduk, kroz stisnute usne. Nalog izdat kompjuteru bio je sada potpun.
<BR>&nbsp;&nbsp;&nbsp;&nbsp;&nbsp;...Zvezdano tkanje što se ukaza pred njima bilo je tiho i nepovezano, a ekran poluprazan: nalazili su se u području tek mestimično prošaranom zvezdama. I tu, gotovo u središtu ekrana, stajala je jedna blistava, svetlucava zvezda.
<BR>&nbsp;&nbsp;&nbsp;&nbsp;&nbsp;Treviz se široko isceri: najzad, i to je bila neka pobeda. Na kraju krajeva, moglo se dogoditi da koordinate budu tačne, i da ovde ne nađu nikakvu odgovarajuću zvezdu G-tipa. On baci pogled prema svojim saputnicima i reče: "Evo je. Zvezda broj tri."
<BR>&nbsp;&nbsp;&nbsp;&nbsp;&nbsp;"Jeste li sigurni?" upita Blis blago.
<BR>&nbsp;&nbsp;&nbsp;&nbsp;&nbsp;"Gledajte!" ovrati Treviz. "Podesiću kompjuter da isti prizor prikaže i na galaktičkoj karti, i ukoliko zvezda nestane to će značiti da nije unesena u kartu; drugim rečima, da je ona koju tražimo."
<BR>&nbsp;&nbsp;&nbsp;&nbsp;&nbsp;On izdade kratak nalog kompjuteru, i zvezda namah nestade, bez prethodnog laganog gašenja. Činilo se kao da je nikada nije ni bilo; sve ostalo bilo je na svom mestu, i zvezde su nastavljale da sjaje svojom uzvišenom ravnodušnošću.
<BR>&nbsp;&nbsp;&nbsp;&nbsp;&nbsp;"Imamo je", zaključi Treviz.
<BR>&nbsp;&nbsp;&nbsp;&nbsp;&nbsp;Pa ipak, on uputi Daleku zvezdu prema njoj upola manjom brzinom od one koju je bez poteškoća mogao sebi priuštiti. Još uvek nije bilo jasno da li oko zvezde kruži - ili ne kruži - neka planeta pogodna za život, ali se Trevizu nije nimalo žurilo da to ustanovi. Čak i posle tri dana ovakvog leta prema zvezdi pitanje će ostati otvoreno - u oba smisla.
<BR>&nbsp;&nbsp;&nbsp;&nbsp;&nbsp;Ili možda, ipak, ne sasvim otvoreno. Već se moglo razabrati da oko zvezde kruži jedan gasoviti džin. Nalazio se veoma daleko od svoje matične zvezde, i na svojoj dnevnoj strani svetlucao je bledom žućkastom svetlošću; iz položaja u kome su se trenutno nalazili videli su samo njegov debeli polusrp.
<BR>&nbsp;&nbsp;&nbsp;&nbsp;&nbsp;Trevizu se baš nije dopao njegov izgled; nastojao je, međutim, da to prikrije, te stoga reče suvo, kao da čita iz nekog vodiča: "Eno, tamo, velikog gasovitog džina. Prilično je upečatljiv. Ima i dva tanka prstena i još dva pozamašna saputnika, koja se već sada mogu razabrati."
<BR>&nbsp;&nbsp;&nbsp;&nbsp;&nbsp;"Najveći broj sunčevih sistema ima i gasovite džinove, je li tako?" upita Blis.
<BR>&nbsp;&nbsp;&nbsp;&nbsp;&nbsp;"Tako je, ali ovaj je izuzetno velik. Procenjujući na osnovu udaljenosti njegovih saputnika, kao i perioda njihovog kruženja oko njega, čini se da je ovaj gasoviti džin gotovo dve hiljade puta veći od naseljive planete koja, eventualno, postoji u ovom sistemu."
<BR>&nbsp;&nbsp;&nbsp;&nbsp;&nbsp;"U čemu je razlika?" upita Blis. "Gasoviti džin ostaje gasoviti džin, i nema nikakve važnosti, je li tako, koliko je stvarno velik. Uvek se nalaze na veoma velikoj razdaljini od svog sunca, i zahvaljujući svojoj udaljenosti i svojoj veličini nijedan od njih nije pogodan za život. Treba samo da se još malo više približimo suncu i ustanovimo da li postoji naseljiva planeta."
<BR>&nbsp;&nbsp;&nbsp;&nbsp;&nbsp;Treviz je trenutak oklevao, a onda odluči da položi karte na sto. "Stvar je u tome", započe on, "što gasoviti džinovi, po pravilu, ispoljavaju težnju da očiste dobar deo postora oko sebe. Materijal koji oni ne uključe u svoje vlastito zdanje stapa se, sa svoje strane, u zamašna nebeska tela, sa kojima posle tvore vlastiti satelitski sistem. Pri svemu tome, čak i na priličnom odstojanju od sebe, oni sprečavaju dalje međusobno stapanje međuzvezdanog materijala; posledica toga je da što je neki gasoviti džin veći, to je veća i verovatnoća da će biti jedini takav član neke sunčeve porodice. Postojaće samo gasoviti džin i asteroidi."
<BR>&nbsp;&nbsp;&nbsp;&nbsp;&nbsp;"Hoćete li da kažete da ovde nećemo naići na planetu pogodnu za život?"
<BR>&nbsp;&nbsp;&nbsp;&nbsp;&nbsp;"Što je gasoviti džin veći, to su manji izgledi za postojanje naseljive planete - a ovaj je toliko velik da, gotovo, predstavlja zvezdanog patuljka."
<BR>&nbsp;&nbsp;&nbsp;&nbsp;&nbsp;"Možemo li da ga pogledamo?" upita Pelorat.
<BR>&nbsp;&nbsp;&nbsp;&nbsp;&nbsp;Sve troje zagledaše se u ekran (Falom se nalazio u Blisinoj sobi, zabavljen Peloratovim knjigama).
<BR>&nbsp;&nbsp;&nbsp;&nbsp;&nbsp;Prizor je bio uveličan do te mere da je polusrp ispunjavao gotovo čitav ekran. Presecajući polusrp preko središta, stajala je jedna tanka tamna linija - senka sistema prstenova koja se, na malom rastojanju od površine planete, i sama mogla videti kao svetlucavi poluluk koji se protezao prema noćnoj strani, gubeći se, malo potom, u svemirskoj tmini.
<BR>&nbsp;&nbsp;&nbsp;&nbsp;&nbsp;Treviz im objasni: "Osa planete nagnuta je za oko trideset pet stepeni u odnosu na ravan obrtanja; prstenovi joj, naravno, leže u ekvatorijalnoj ravni, tako da svetlost sa zvezde, u ovoj tački njene orbite, dopire odozgo, bacajući senku prstenova daleko iznad ekvatora."
<BR>&nbsp;&nbsp;&nbsp;&nbsp;&nbsp;Pelorat je zadivljeno posmatrao. "Prstenovi su mu tanki."
<BR>&nbsp;&nbsp;&nbsp;&nbsp;&nbsp;"Ipak, prilično iznad uobičajene mere", reče Treviz.
<BR>&nbsp;&nbsp;&nbsp;&nbsp;&nbsp;"Prema predanju, prstenovi koji su se nalazili oko gasovitog džina u Zemljinom planetarnom sistemu bili su mnogo veći, svetliji i brojniji od ovih. U stvari, u odnosu na svoje prstenove taj gasoviti džin i sam je delovao kao patuljak."
<BR>&nbsp;&nbsp;&nbsp;&nbsp;&nbsp;"Nisam nimalo uzbuđen", odvrati Treviz. "Kada neka priča, hiljadama godina, ide od usta do usta, mislite li da će ono o čemu govori rasti ili se smanjivati?"
<BR>&nbsp;&nbsp;&nbsp;&nbsp;&nbsp;"Divan je", reče Blis. "Dok posmatrate polusrp čini vam se kao da se sve vreme, pred vašim očima, meškolji i grči."
<BR>&nbsp;&nbsp;&nbsp;&nbsp;&nbsp;"Zbog atmosferskih bura", objasni joj Treviz. "U načelu, možete ih veoma jasno videti ukoliko odaberete pravu talasnu dužinu svetlosti. Čekajte, dozvolite mi da pokušam." On postavi dlanove na komandnu ploču i zatraži od kompjutera da prođe kroz spektar i pronađe odgovarajuću talasnu dužinu.
<BR>&nbsp;&nbsp;&nbsp;&nbsp;&nbsp;Blago osvetljeni polusrp gotovo podivlja od boja, koje su se smenjivale tolikom brzinom da su gotovo izazivale omamljenost kod onih koji su pokušavali da ih prate. Konačno, kompjuter se zaustavi na narandžastocrvenom delu spektra; u polusrpu se pojaviše jasno raspoznatljive spirale, neprestano se odmatajući i ponovo namatajući.
<BR>&nbsp;&nbsp;&nbsp;&nbsp;&nbsp;"Neverovatno", promrmlja Pelorat.
<BR>&nbsp;&nbsp;&nbsp;&nbsp;&nbsp;"Predivno", prošapta Blis.
<BR>&nbsp;&nbsp;&nbsp;&nbsp;&nbsp;Sasvim verovatno, pomisli Treviz sa gorčinom, i daleko od predivnog. Ni Pelorat ni Blis, zaneseni lepotom prizora, ni za trenutak nisu pomislili da je planeta, kojoj su se toliko divili, ozbiljno smanjivala izglede da se razmrsi zagonetka koju je Treviz nastojao da odgonetne. Ali na kraju krajeva, i zašto bi? Oboje su bili veoma zadovoljni činjenicom da je Treviz doneo ispravnu odluku, i sada, tokom njegovog traganja za punom izvesnoću, pratili su ga bez istinskog emocionalnog podsticaja. Bilo bi, zaista, nepravedno koriti ih zbog toga.
<BR>&nbsp;&nbsp;&nbsp;&nbsp;&nbsp;"Noćna strana džina izgleda tamna", uputi ih on, "ali kad bi naše oči bile osetljive i na deo spektra samo malo ispod uobičajene granice dugotalasnog zračenja, ugledali bismo mutnu, duboku, gotovo ljutito crvenu boju. Planeta zrači infracrvene zrake duboko u svemir u velikim količinama, budući da je toliko masivna da je gotovo u stanju crvenog usijanja. Planeta je i više od gasovitog džina; ona je poluzvezda."
<BR>&nbsp;&nbsp;&nbsp;&nbsp;&nbsp;Počekavši, zatim, nekoliko trenutaka, on dodade: "A sada, istisnimo ga iz naših misli i potražimo naseljivu planetu koja, možda, postoji."
<BR>&nbsp;&nbsp;&nbsp;&nbsp;&nbsp;"Možda, zaista, postoji", nasmeši se Pelorat. "Nemoj se predavati, stari druže."
<BR>&nbsp;&nbsp;&nbsp;&nbsp;&nbsp;"Ne predajem se", odvrati Treviz, bez istinske ubeđenosti. "Nastajanje planeta suviše je složena stvar da bi se mogla postaviti čvrsta i neoboriva pravila. Možemo govoriti samo o mogućnostima. Imajući u vidu to čudovište tamo u svemiru, mogućnosti se ozbiljno smanjuju, ali na sreću, ne padaju na nulu."
<BR>&nbsp;&nbsp;&nbsp;&nbsp;&nbsp;"Zbog čega o tome razmišljate na takav način?" upita Blis. "Budući da su vas prve dve skupine koordinata dovele do dveju planeta Vasionaca, bilo bi prirodno očekivati da će vas i ova treća skupina, koja vas je već približila odgovarajućoj zvezdi, dovesti i do treće. Čemu onda govoriti samo o mogućnostima?"
<BR>&nbsp;&nbsp;&nbsp;&nbsp;&nbsp;"Nadam se da ste u pravu", odvrati Treviz kome, međutim, ove reči nisu zvučale nimalo utešno. "A sada, napustićemo planetarnu ravan i uputiti se ka samoj zvezdi."
<BR>&nbsp;&nbsp;&nbsp;&nbsp;&nbsp;Kompjuter preuze na sebe svu brigu, gotovo istog onog časa kada mu Treviz izdade nalog. On se zavali dublje u naslonjaču i pomisli, po ko zna koji put, da se prava nevolja upravljanja gravitacionim brodom, sa ovako moćnim kompjuterom, sastojala u tome što čovek nikad - nikad - više ne bi mogao ni poželeti da upravlja nekim drugim tipom broda.
<BR>&nbsp;&nbsp;&nbsp;&nbsp;&nbsp;Da li bi, uopšte, mogao podneti i samu pomisao na to da ponovo sam obavlja proračune? Da mora da ima u vidu i ubrzanje, i da mora da ga svodi na razumnu meru?... Vrlo je verovatno da bi na to zaboravio i dao 'pun gas', usled čega bi se svi oni koji su se nalazili na brodu našli slupani na nekom od njegovih zidova.
<BR>&nbsp;&nbsp;&nbsp;&nbsp;&nbsp;Pa, u tom slučaju, potrudiće se da zauvek ostane za komandama ovog broda, ili nekog sličnog - ukoliko bi bio u stanju da podnese čak i takvu beznačajnu promenu.
<BR>&nbsp;&nbsp;&nbsp;&nbsp;&nbsp;I upravo stoga što je želeo da svoj mozak drži podalje od pitanja postojanja naseljive planete (da ili ne?), on stade razmišljati o razlozima koji su ga naveli da brod usmeri iznad, a ne ispod planetarne ravni. Osim ukoliko nisu imali neki određen razlog da krenu ispod, svemiroplovci su uvek birali da krenu iznad planetarne ravni. Zbog čega?
<BR>&nbsp;&nbsp;&nbsp;&nbsp;&nbsp;Pa, što se toga tiče, nije bilo nikakvog razloga da čovek razmišlja kojim će smerom krenuti - nagore, ili nadole? U simetriji svemira, to se postavljalo tek kao akademsko pitanje.
<BR>&nbsp;&nbsp;&nbsp;&nbsp;&nbsp;Pa ipak, pri svemu tome, uvek je bio svestan smera u kome se neka osmatrana planeta obrtala oko svoje ose i kružila oko svoje zvezde. Ukoliko je smer i jednog i drugog bio suprotan kretanju kazaljki na časovniku, u tom je slučaju pravac nečije ruke podignute okomito uvis označavao sever, dok je u pravcu nečijih nogu stajao jug. Širom čitave Galaksije sever je uvek bio označavan kao gore, a jug kao dole.
<BR>&nbsp;&nbsp;&nbsp;&nbsp;&nbsp;Bila je to, dakako, puka konvencija, koja je izranjala iz neke pradavne, u zaborav utonule prošlosti; međutim, bila je gotovo ropski poštovana. Čak ni pri pogledu na inače poznatu geografsku kartu, ali okrenutu naopačke, da jug bude gore, čovek je ne bi prepoznao. Trebalo je vratiti je u njen 'normalni' položaj, da bi imala ikakvog smisla. I budući da su te dve stvari bile jedno te isto - 'normalni' položaj značio je, istovremeno, i 'gore' i 'sever'.
<BR>&nbsp;&nbsp;&nbsp;&nbsp;&nbsp;Treviz se priseti jedne bitke koju je svojevremeno vodio Bel Rioz, carski general od pre tri veka. On je u odlučujućem trenutku poveo svoju flotu ispod planetarne ravni, i tamo zatekao, sasvim nepripremljenu, opuštenu, protivničku flotu. Bilo je posle pritužbi da je mladi general izveo nepošten manevar - naravno, žalili su se oni koji su izgubili.
<BR>&nbsp;&nbsp;&nbsp;&nbsp;&nbsp;Jedna tako moćna i tako beskrajna stara konvencija mora da se začela na Zemlji - i to, u magnovenju, vrati Trevizov mozak na pitanje planete pogodne za život ljudi.
<BR>&nbsp;&nbsp;&nbsp;&nbsp;&nbsp;Pelorat i Blis i dalje su posmatrali gasovitog džina kako se lagano, veoma lagano obrće oko svoje ose, kao da se, beskrajno sporo, premeće preko glave unazad. Sunčevim zracima obasjani deo poveća se, i kako je Treviz i dalje držao spektar na narandžastocrvenom, kovitlaci što ih izazivahu bure na površini planete postadoše još mahnitiji i još čarobniji.
<BR>&nbsp;&nbsp;&nbsp;&nbsp;&nbsp;A onda u komandnu prostoriju, tumarajući unaokolo, uđe Falom, i Blis smesta odluči da dete mora poći na spavanje - i ona sama, zajedno s njim.
<BR>&nbsp;&nbsp;&nbsp;&nbsp;&nbsp;Treviz se onda obrati Peloratu, koji je ostao s njim. "Janove, moraćemo da se lišimo posmatranja gasovitog džina. Moram omogućiti kompjuteru da se sav usredsredi na traganje za gravitacionim signalom prave jačine."
<BR>&nbsp;&nbsp;&nbsp;&nbsp;&nbsp;"Razume se, stari druže", spremno prihvati Pelorat.
<BR>&nbsp;&nbsp;&nbsp;&nbsp;&nbsp;Međutim, stvari nisu bile tako jednostavne. Kompjuter nije trebalo da se upusti u traganje samo za signalom prave jačine, već za signalom prave jačine i prave udaljenosti. Pa ipak, proteći će još nekoliko dana pre no što bude sasvim siguran.
<BR>
<BR>&nbsp;&nbsp;&nbsp;&nbsp;&nbsp;61.
<BR>&nbsp;&nbsp;&nbsp;&nbsp;&nbsp;Treviz uđe u svoju sobu, ozbiljna, svečana, u stvari natmurena izraza na licu - i vidljivo se trže.
<BR>&nbsp;&nbsp;&nbsp;&nbsp;&nbsp;Blis ga je tu iščekivala, a odmah pokraj nje stajao je i Falom, odeven u tuniku i sa pregačom koji su odavali nesumnjiv, svež miris vakumskog čišćenja i glačanja. Dete je u toj svojoj odeći izgledalo neuporedivo bolje nego u jednoj od onih, kratkih, Blisinih spavaćica.
<BR>&nbsp;&nbsp;&nbsp;&nbsp;&nbsp;"Nisam želela da vam smetam dok ste bili za kompjuterom", obrati mu se Blis, "ali sada poslušajte... Hajde, Falome."
<BR>&nbsp;&nbsp;&nbsp;&nbsp;&nbsp;Falom progovori svojim uobičajenim, piskavim ali melodičnim glasom: "Pozdravljam vas, Zaštitniče Trevize. Sa izvanrednim zadovoljstvom pra... pratim vas na vašem putu kroz svemir. Srećan sam, isto tako, i zbog ljubaznosti koji mi iskazuju moji prijatelji, Blis i Pel."
<BR>&nbsp;&nbsp;&nbsp;&nbsp;&nbsp;Falom završi i usta mu se izviše u lep osmejak, i Treviz još jednom pomisli u sebi: da li u tom detetu vidim dečaka ili devojčicu ili oboje istovremeno ili ni jedno ni drugo?
<BR>&nbsp;&nbsp;&nbsp;&nbsp;&nbsp;On klimnu. "Lepo naučeno. I gotovo savršeno izgovoreno."
<BR>&nbsp;&nbsp;&nbsp;&nbsp;&nbsp;"Nije naučeno, ni slučajno", reče Blis s toplinom u glasu. "Falom je sam, lično, sastavio tih nekoliko rečenica, i upitao da li bi mogao da vam se njima obrati. Ni sama nisam znala šta namerava da vam kaže; i ja sam ovo prvi put čula."
<BR>&nbsp;&nbsp;&nbsp;&nbsp;&nbsp;Treviz prinudi sebe da se osmehne. "U tom slučaju, zaista izvanredno." Trevizu ne promače da je i Blis, kada god je to mogla, izbegavala da upotrebi zamenicu kojom bi morala da odredi detinji pol.
<BR>&nbsp;&nbsp;&nbsp;&nbsp;&nbsp;Blis se okrenu prema Falomu i reče: "Vidiš, rekla sam ti da će se Trevizu dopasti... A sada, potraži Pela i uzmi od njega nešto za čitanje."
<BR>&nbsp;&nbsp;&nbsp;&nbsp;&nbsp;Falom otrča, i Blis se obrati Trevizu: "Zaista je zadivljujuće koliko brzo Falom uči galaktički. Mora biti da Solarijanci imaju poseban dar za jezike. Setite se samo da je i Bander naučio galaktički, samo hvatajući odlomke iz hipersvemirskih poruka i razgovora. Ti njihovi mozgovi, osim sposobnosti da transdukuju energiju, mora da poseduju i druga izvenredna svojstva."
<BR>&nbsp;&nbsp;&nbsp;&nbsp;&nbsp;Treviz samo nešto progunđa.
<BR>&nbsp;&nbsp;&nbsp;&nbsp;&nbsp;"Nemojte mi reći da vam Falom i dalje nije drag?" upita ga Blis.
<BR>&nbsp;&nbsp;&nbsp;&nbsp;&nbsp;"Ne mogu reći ni da mi jeste ni da mi nije drag. To dete, jednostavno, izaziva u meni neki nemir. Pre svega, već je samo po sebi neprijatno opštiti sa jednim hermafroditom."
<BR>&nbsp;&nbsp;&nbsp;&nbsp;&nbsp;"Ma, hajdete, Trevize", odvrati Blis, "nemojte biti smešni. Falom je savšreno prirodno stvorenje. Zamislite kako bismo nas dvoje izgledali nekom društvu sačinjenom od hermafrodita - mislim, uopšte, muškarci i žene. Svako od njih čini tek polovinu jedne celine, i da bi izrodili potomstvo, moraju prethodno stupati u privremenu i ne baš savršenu vezu."
<BR>&nbsp;&nbsp;&nbsp;&nbsp;&nbsp;"Imate li nešto protiv te veze, Blis?"
<BR>&nbsp;&nbsp;&nbsp;&nbsp;&nbsp;"Nemojte se pretvarati da ne razumete. Pokušavam samo da nas sagledam sa hermafroditskog stanovišta. Njima to mora izgledati do krajnosti odvratno; nama je to, razume se, sasvim prirodno. Tako i vama Falom deluje odbojno; međutim, u pitanju je samo kratkovida, parohijalna predrasuda."
<BR>&nbsp;&nbsp;&nbsp;&nbsp;&nbsp;"Iskreno da vam kažem", primeti Treviz, "čoveku je neprijatno da ne zna koju ličnu zamenicu da upotrebi u odnosu na to stvorenje. To vam opterećuje i misli i razgovor, i čini da se stalno spotičete o nešto."
<BR>&nbsp;&nbsp;&nbsp;&nbsp;&nbsp;"U pitanju su nesavršenosti našeg jezika", uskliknu Blis, "a ne neki Falomov nedostatak. Nijedan od ljudskih jezika nije bio izgrađivan a da se, pri tom, i hermafroditizam imao na umu. Milo mi je što ste načeli to pitanje, budući da i sama već neko vreme razmišljam o njemu... Upotrebljvati izraz 'ono', kao što je to Bander sve vreme, uporno činio, ne predstavlja nikakvo rešenje. U pitanju je zamenica predodređena za stvari kod kojih je polno određenje savršeno nevažno; s druge strane, ne postoji nikakva zamenica posebno određena za nešto što je polno aktivno u oba smisla. Imajući to u vidu, šta smeta ako čovek dohvati bilo koju zamenicu koja mu dođe pod ruku? Ja, na primer, o Falomu razmišljam kao o devojčici. Pre svega, ima visok, piskav glas i pored toga, sposoban je da ima porod, što se po pravilu smatra osnovnim obeležjem ženskog roda. Pelorat se slaže sa mnom; ima li bilo kakvog razloga da vi to ne prihvatite? Dakle, neka bude 'ona' i 'njen'."
<BR>&nbsp;&nbsp;&nbsp;&nbsp;&nbsp;Treviz sleže ramenima. "Vrlo dobro. Zvučaće malo neobično kada se kaže da ona ima testise, ali šta da se radi."
<BR>&nbsp;&nbsp;&nbsp;&nbsp;&nbsp;Blis uzdahnu. "Imate nezgodnu naviku da na račun svega pravite viceve, ali budući da znam da ste napeti, daću vam ovog puta popust. U svakom slučaju, molim vas, upotrebljavajte za Falom ženski rod."
<BR>&nbsp;&nbsp;&nbsp;&nbsp;&nbsp;"Slažem se", odvrati Treviz, ali istog časa, ne mogavši da odoli, dodade: "Svaki put, kada vas ugledam zajedno, Falom mi sve više izgleda kao vaša ćerkica. Da li je to stoga što zaita čeznete za detetom, a niste sigurni da vam ga Janov može podariti?"
<BR>&nbsp;&nbsp;&nbsp;&nbsp;&nbsp;Blis širom otvori oči. "On nije tu da bi mi pravio decu! Zar zaista mislite da nameravam da ga upotrebim kao priručno sredstvo da bih imala dete? U svakom slučaju, još mi nije vreme da imam dete. Ali kada taj trenutak dođe, to će morati da bude geansko dete; za taj čin, međutim, Pel nije osposobljen."
<BR>&nbsp;&nbsp;&nbsp;&nbsp;&nbsp;"Želite li da kažete da će Janov morati da bude odbačen?"
<BR>&nbsp;&nbsp;&nbsp;&nbsp;&nbsp;"Ni sličajno. Možda samo privremeni rastanak. A možda će se, ne znam ni sama, dete začeti veštačkim putem."
<BR>&nbsp;&nbsp;&nbsp;&nbsp;&nbsp;"Pretpostavljam da će vam biti dozvoljeno da imate dete tek kada Gea odluči da jedno dete nedostaje; kada se stvori manjak, nastao usled smrti nekog do tada postojećeg ljudskog delića Gee."
<BR>&nbsp;&nbsp;&nbsp;&nbsp;&nbsp;"Uglavnom tačno, mada način na koji ste to izrekli zvuči pomalo tvrdo. Gea, naime, mora održati savršenu ravnotežu svih svojih delova i odnosa među njima."
<BR>&nbsp;&nbsp;&nbsp;&nbsp;&nbsp;"Baš kao što je slučaj i sa Solarijancima."
<BR>&nbsp;&nbsp;&nbsp;&nbsp;&nbsp;Blisine usne se stisnuše i lice joj dobi bledu boju. "Ni u kom slučaju. Solarijanci stvaraju više dece nego što im je potrebno, i uništavaju višak. Mi, međutim, stvaramo samo onoliko koliko nam je potrebno, i nikada se ni ne postavlja pitanje uništavanja viška - baš kao što i vi izumrle ćelije na svojoj koži zamenjujete novima, u istoj meri, i ne dodajući ni jednu jedinu ćeliju viška."
<BR>&nbsp;&nbsp;&nbsp;&nbsp;&nbsp;"Shvatam šta hoćete da kažete", odvrati Treviz. "Ipak, nadam se da ste uzeli u obzir i Janovljeva osećanja?"
<BR>&nbsp;&nbsp;&nbsp;&nbsp;&nbsp;"Mislite, u vezi sa mogućnošću da imam dete? Ne, o tome nikad nismo razgovarali; ne verujem, čak, da će se to pitanje ikad među nama postaviti."
<BR>&nbsp;&nbsp;&nbsp;&nbsp;&nbsp;"Ne, nisam na to mislio... Učinilo mi se, u stvari, da ispoljavate sve veće i veće zanimanje za Falom. Janov bi se mogao osetiti zapostavljenim."
<BR>&nbsp;&nbsp;&nbsp;&nbsp;&nbsp;"Ne zapostavljam ga, a pored toga, i njega Falom zanima, baš koliko i mene. Ona je, u stvari, još jedan izraz našeg obostranog učešća u nečemu što nas još više zbližava. Da se možda vi, ne osećate zapostavljenim?"
<BR>&nbsp;&nbsp;&nbsp;&nbsp;&nbsp;"Ja?" Treviz je bio iskreno iznenađen.
<BR>&nbsp;&nbsp;&nbsp;&nbsp;&nbsp;"Da, vi. Ne mogu, istina, reći da bolje shvatam Izdvojenike nego što oni shvataju Geu, pa ipak, imam utisak da uživate u tome da budete predmet sveopšte pažnje na ovom brodu; moguće je, dakle, da osećate da vas je Falom potisnula."
<BR>&nbsp;&nbsp;&nbsp;&nbsp;&nbsp;"To je baš šašavo!"
<BR>&nbsp;&nbsp;&nbsp;&nbsp;&nbsp;"Ništa više šašavo nego tvrdnja da ja zapostavljam Pela."
<BR>&nbsp;&nbsp;&nbsp;&nbsp;&nbsp;"Pa, u tom slučaju, proglasimo primirje i obustavimo paljbu. Ja ću o Falom misliti kao o devojčici, i neću se previše brinuti o tome da li ste, možda, neobzirni prema Janovljevim osećanjima."
<BR>&nbsp;&nbsp;&nbsp;&nbsp;&nbsp;Blis se nasmeši. "Hvala vam. U tom slučaju, sve je u redu."
<BR>&nbsp;&nbsp;&nbsp;&nbsp;&nbsp;Treviz se okrenu da pođe, ali ga Blis ponovo pozva: "Trenutak!"
<BR>&nbsp;&nbsp;&nbsp;&nbsp;&nbsp;Treviz se ponovo okrenu prema Blis i pomalo umorno upita: "Da?"
<BR>&nbsp;&nbsp;&nbsp;&nbsp;&nbsp;"Savršeno mi je jasno, Trevize, da ste neraspoloženi i potišteni. Ne želim da petljam po vašem umu, ali možda biste i sami želeli da mi kažete šta nije u redu. Juče ste nam saopštili da se u ovom sistemu nalazi jedna odgovarajuća planeta, i izgledalo je da vas to čini zadovoljnim... Nadam se da je još tako. Naime, da se nije ispostavilo da je vaš prvobitan zaključak bio pogrešan."
<BR>&nbsp;&nbsp;&nbsp;&nbsp;&nbsp;"Da, postoji odgovarajuća planeta u ovom sistemu, i još je tu", odgovori Treviz.
<BR>&nbsp;&nbsp;&nbsp;&nbsp;&nbsp;"I odgovarajuće je veličine?"
<BR>&nbsp;&nbsp;&nbsp;&nbsp;&nbsp;Treviz potvrdno klimnu. "Pošto je odgovarajuća, odgovarajuće je i veličine. I šta više, na odgovarajućem odstojanju od svog sunca."
<BR>&nbsp;&nbsp;&nbsp;&nbsp;&nbsp;"Pa, u tom slučaju, šta nije u redu?"
<BR>&nbsp;&nbsp;&nbsp;&nbsp;&nbsp;"Sada smo već dovoljno blizu da joj možemo ispitati atmosferu. Međutim, ispostavilo se da joj je atmosfera takva da je nije vredno ni pominjati.
<BR>&nbsp;&nbsp;&nbsp;&nbsp;&nbsp;"Uopšte nema atmosfere?"
<BR>&nbsp;&nbsp;&nbsp;&nbsp;&nbsp;"Ima, ali jedva vredne pomena. Planeta nije pogodna za život, a nijedna druga u ovom sistemu ni izbliza ne raspolaže uslovima za nastanak i razvoj života. U svom trećem pokušaju, sve što smo dobili jeste - nula."
<BR>
<BR>&nbsp;&nbsp;&nbsp;&nbsp;&nbsp;62.
<BR>&nbsp;&nbsp;&nbsp;&nbsp;&nbsp;Pelorat, ozbiljna izraza na licu, očigledno nije bio voljan da poremeti Trevizovu neraspoloženu povučenost u samog sebe. Stajao je na vratima komandne prostorije, nadajući se, po svemu sudeći, da će sam Treviz započeti razgovor.
<BR>&nbsp;&nbsp;&nbsp;&nbsp;&nbsp;Ali to se nije dogodilo. Ako je u ičijoj ćutnji bilo i tvrdoglavosti, bilo je u Trevizovoj.
<BR>&nbsp;&nbsp;&nbsp;&nbsp;&nbsp;Konačno, ne mogavši više da izdrži, Pelorat mu se, premda pomalo bojažljivo, obrati: "Šta ćemo sada?"
<BR>&nbsp;&nbsp;&nbsp;&nbsp;&nbsp;Treviz podiže pogled, zagleda se u Pelorata za trenutak, okrenu se i konačno odgovori: "Usmerio sam brod prema planeti."
<BR>&nbsp;&nbsp;&nbsp;&nbsp;&nbsp;"Ali, budući da nema atmosfere..."
<BR>&nbsp;&nbsp;&nbsp;&nbsp;&nbsp;"Kompjuter kaže da nema. sve do ovog časa, uvek mi je govorio ono što sam želeo da čujem, i ja sam to prihvatao. Sada mi je, međutim, rekao nešto što ne želim da čujem, i stoga sam rešio da proverim kako zaista stoje stvari. Ukoliko je kompjuteru dosuđeno da ikada omane, voleo bih da je upravo sada to učinio."
<BR>&nbsp;&nbsp;&nbsp;&nbsp;&nbsp;"Misliš li stvarno, da je posredi neka greška?"
<BR>&nbsp;&nbsp;&nbsp;&nbsp;&nbsp;"Ne, ne mislim."
<BR>&nbsp;&nbsp;&nbsp;&nbsp;&nbsp;"Možeš li smisliti bilo kakav razlog koji bi naveo kompjuter da načini grešku?"
<BR>&nbsp;&nbsp;&nbsp;&nbsp;&nbsp;"Ne, ne mogu."
<BR>&nbsp;&nbsp;&nbsp;&nbsp;&nbsp;"Pa, onda, Golane, što se uopšte time zamaraš?"
<BR>&nbsp;&nbsp;&nbsp;&nbsp;&nbsp;Konačno, Treviz okrete naslonjaču da bi se našao licem u lice sa Peloratom. Lice mu se gotovo grčilo od očajanja, i on reče: "Zar ti nije jasno, Janove, da baš ništa drugo nisam u stanju da smislim? Što se položaja Zemlje tiče, na prethodna dva sveta naišli smo samo na ćorke; a sada je, po svemu sudeći, ćorak i ovaj treći. Šta sada da preduzmem? Da tumaram od sveta do sveta, da tek tako upadam i pitam: 'Izvinite, molim vas, da li znate gde se nalazi Zemlja?' Zemlja je suviše dobro zametnula svoje tragove, ne ostavivši za sobom ni najmanji nagoveštaj. Počinjem čak da mislim da će se postarati da nas onesposobi da takav neki nagoveštaj prepoznamo, pod uslovom da postoji i da na njega natrapamo."
<BR>&nbsp;&nbsp;&nbsp;&nbsp;&nbsp;Pelorat, u znak saglasnosti, klimnu i reče: "I sam o tome razmišljam već duže vremena. Nećeš imati ništa protiv ako malo porazgovaramo o tome? Znam da nisi nimalo sretan, stari druže, i da možda ne želiš da razgovaramo. Stoga, ukoliko nisi raspoložen za razgovor i smatraš da je bolje da te ostavim nasamo, učiniću tako."
<BR>&nbsp;&nbsp;&nbsp;&nbsp;&nbsp;"Samo napred, izloži stvar", odvrati Treviz glasom koji je više ličio na gunđanje. "Šta mi drugo preostaje, nego da slušam?"
<BR>&nbsp;&nbsp;&nbsp;&nbsp;&nbsp;"To mi baš ne zvuči kao poziv na razgovor", primeti Pelora, "ali ko zna, možda će se nešto dobro ispiliti iz njega. Ali molim te, reci mi da stanem čim budeš osetio da ti više nije do razgovora... Evo, Golane, sve mi se nekako čini da Zemlji nije dovoljno da preduzima samo pasivne i negativne mere da bi prikrila svoje postojanje. Nije joj, naime, dovoljno da samo ukloni sve činjenice koje se na nju odnose. Zar se ne bi moglo dogoditi, na primer, da tu i tamo postavi lažne podatke o sebi, i da, na taj način, aktivno prikrije svoje postojanje?"
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Pa, eto, na nekoliko različitih mesta slušali smo o njenoj radioaktivnoj zagađenosti; ta priča, međutim, mogla je biti smišljena da svakog odvrati od pokušaja da ustanovi položaj Zemlje. Ukoliko je zaista zagađena, bio bi joj, jednostavno, nemoguć svaki pristup. Sva je verovatnoća da se ne bismo usudili ni da kročimo na nju. Čak ni roboti-tragači, ukoliko bismo ih imali, najverovatnije ne bi preživeli zračenje. Prema tome, čemu uopšte tragati? A ako, u stvari, nije zagađena, ostaje i dalje nepristupačna, osim ukoliko neko, slučajno, na nju ne nabasa; pa, čak i u tom slučaju, najverovatnije da raspolaže i drugim sredstvima da se uspešno prikrije."
<BR>&nbsp;&nbsp;&nbsp;&nbsp;&nbsp;Trevizu, nekako, pođe za rukom da na lice navuče osmeh. "Za divno čudo, Janove, takva pomisao pala je i meni na pamet. Šta više, pomislio sam da je i onaj nezamislivi, džinovski saputnik jednostavno izmišljen, i namerno podmetnut u predanje tog sveta. Što se, pak, tiče gasovitog džina i njegovih isto toliko nezamislivih čudovišnih prstenova, može biti da je i on je, isto tako, podmetnut. Sve je to, možda, smišljeno sa namerom da se iscrpimo tragajući za nečim što, zapravo, ni ne postoji, tako da bismo, čak i ako bismo nabasali na pravi sistem i ugledali i samu Zemlju, jednostavno i jedno i drugo otpisali, samo stoga što ne bismo ugledali ni džinovskog planetinog saputnika, ni gasovitog džina sa višestrukim prstenovima, ni radioaktivnu krestu oko planete... Ali mogu da zamislim i nešto gore od toga."
<BR>&nbsp;&nbsp;&nbsp;&nbsp;&nbsp;Pelorat je delovao krajnje utučeno. "Šta bi moglo biti gore od toga?"
<BR>&nbsp;&nbsp;&nbsp;&nbsp;&nbsp;"Vrlo jednostavno... Kao kad se usred noći probudiš, poremećenog uma, i počneš da u beskrajnim prostorima mašte tragaš za nečim što će još više produbiti tvoj očaj. Šta ako je sposobnost Zemlje da se skriva bez ikakve pukotine? Šta ako je u stanju da potpuno zastre naše umove? Šta ako mi čak budemo u prilici da prođemo pored same Zemlje, sa njenim džinovskim pratiocem i sa gasovitim džinom okruženim prstenovima u daljini - a da ipak ne budemo u mogućnosti da razaznamo ni jedno ni drugo? Šta ako nam se to već dogodilo?"
<BR>&nbsp;&nbsp;&nbsp;&nbsp;&nbsp;"Ali, ako stvarno veruješ u to, zbog čega onda..."
<BR>&nbsp;&nbsp;&nbsp;&nbsp;&nbsp;"Ne kažem da verujem u to. Govorim samo o šašavim primislima. Ali nastavićemo da tragamo."
<BR>&nbsp;&nbsp;&nbsp;&nbsp;&nbsp;Pelorat za trenutak oklevaše, a onda upita: "Ali Golane, koliko ćemo još vremena tragati? U nekom trenutku, nema sumnje, moraćemo da odustanemo."
<BR>&nbsp;&nbsp;&nbsp;&nbsp;&nbsp;"Nikada", odvrati Treviz sa žestinom u glasu. "Ukoliko bude neophodno da ostatak života provedem tumarajući od jednog sveta do drugog, da tek tako upadam i govorim 'Izvinite, gospodine, možete li mi reći gde se nalazi Zemlja?' pa, neka tako bude. U bilo kom trenutku, ukoliko to budete poželeli, mogu tebe i Blis, pa čak i Falom, vratiti na Geu, a potom sam nastaviti potragu."
<BR>&nbsp;&nbsp;&nbsp;&nbsp;&nbsp;"Ne, ne, Golane. Dobro ti je poznato da te neću napustiti, a neće ni Blis. Ukoliko budemo morali, pa skakutaćemo s jedne planete na drugu, zajedno s tobom. Ali čemu sve to?"
<BR>&nbsp;&nbsp;&nbsp;&nbsp;&nbsp;"Zbog toga što moram pronaći Zemlju, i zbog toga što ću je, konačno, i pronaći... A sada, molim te, ostavi me samog za trenutak: moram pokušati da dovedem brod u položaj iz koga ću moći da nesmetano proučim osvetljenu stranu planete - a da se, istovremeno, ne približim previše njenom suncu."
<BR>&nbsp;&nbsp;&nbsp;&nbsp;&nbsp;Pelorat ućuta, ali ne iziđe iz komandne prostorije. Nastavio je da posmatra kako Treviz proučava sliku planete na ekranu, sada već dopola osvetljenu sunčevim zracima. Peloratu se ona činila bezobličnom; međutim, znao je da je Treviz, povezan sa kompjuterom, posmatra pod sasvim drugačijim okolnostima, osetno uvećanu.
<BR>&nbsp;&nbsp;&nbsp;&nbsp;&nbsp;"Vidim nešto kao izmaglicu", prošapta Treviz.
<BR>&nbsp;&nbsp;&nbsp;&nbsp;&nbsp;"U tom slučaju, mora biti i atmosfere", izvali Pelorat.
<BR>&nbsp;&nbsp;&nbsp;&nbsp;&nbsp;"Ne mora je, neminovno, biti mnogo. Možda je nema dovoljno da omogući održanje života - ali, s druge strane, možda je ima dovoljno da se stvori slabašan vetar, toliko da ovaj uzmogne da podigne malo prašine. To je poznata karakteristika planeta sa veoma razređenom atmosferom. Moguće je da čak postoje i malene polarne kape. Znaš, nešto vode na polovima, pretvorene u led. Ovaj svet je odviše topao da bi imao ugljenikov dioksid u čvrstom stanju... Moraću da se prebacim na radarsko osmatranje. A takvo osmatranje moći ću bolje da obavljam na noćnoj strani planete."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Aha. Trebalo je da to odmah pokušam, ali budući da je planeta gotovo bez vazduha, i samim tim, bez oblaka, pokušaj osmatranja u okviru vidljivog dela spektra činio mi se, jednostavno, prirodnim."
<BR>&nbsp;&nbsp;&nbsp;&nbsp;&nbsp;Treviz dugo nije progovorio ni reč, dok je ekran postajao sve mutniji usled radarskih reflekcija, tako da planeta postade nešto nalik na apstraktnu mazariju na kakvu bi, nesumnjivo, bio veoma ponosan neki umetnik iz kleonskog razdoblja. Odjednom Treviz, gotovo oduševljeno, uzviknu: "Pa..." ali odmah zadrža dah i ponovo utonu u ćutanje.
<BR>&nbsp;&nbsp;&nbsp;&nbsp;&nbsp;Pelorat, ne mogavši da odoli, konačno upita: "Šta je trebalo da ti znači to ,Pa...'?"
<BR>&nbsp;&nbsp;&nbsp;&nbsp;&nbsp;Treviz ga brzo pogleda. "Ne uspevam da uočim kratere."
<BR>&nbsp;&nbsp;&nbsp;&nbsp;&nbsp;"Kratere? Je li to dobar znak?"
<BR>&nbsp;&nbsp;&nbsp;&nbsp;&nbsp;"To nikako nisam očekivao", odvrati Treviz, široko se iscerivši. "U stvari, veoma dobar znak. Možda, čak, izvanredno dobar."
<BR>
<BR>&nbsp;&nbsp;&nbsp;&nbsp;&nbsp;63.
<BR>&nbsp;&nbsp;&nbsp;&nbsp;&nbsp;Falom je stajala nosa priljubljenog uz brodski prozor, kroz koji je mogla videti krajičak svemira kakav se ukazivao golom oku, bez ikakvih kompjuterskih uvećanja ili poboljšanja.
<BR>&nbsp;&nbsp;&nbsp;&nbsp;&nbsp;Blis, koja je pokušavala da joj ponešto objasni, uzdahnu i obrati se Peloratu tihim glasom: "Ne znam, Pel dragi, koliko uspeva da shvati od svega ovoga. Za nju, prebivalište njenog oca i mali odeljak njegovog imanja predstavljali su, verovatno, čitav svet. Ne verujem čak da je ikada noću izišla na površinu, niti da je ikad ugledala zvezde."
<BR>&nbsp;&nbsp;&nbsp;&nbsp;&nbsp;"Stvarno misliš tako?"
<BR>&nbsp;&nbsp;&nbsp;&nbsp;&nbsp;"Da. Nisam se usuđivala da joj do sada pokažem svemir, sve dok nije ovladala sa dovoljno reči da bi me mogla makar malo razumeti... Baš je sreća što si mogao da razgovaraš sa njom na njenom jeziku."
<BR>&nbsp;&nbsp;&nbsp;&nbsp;&nbsp;"Nevolja je u tome što ga ne govorim dobro", odvrati Pelorat izvinjavajući se. "Svemir baš nije lako pojmiti, naročito kada te tak tako, iznenada, zavitlaju u njega. Rekla mi je, znaš, da ako su te svetle tačkice zaista džinovski svetovi, poput Solarije - a u stvari, razume se, neuporedivo su veći - u tom slučaju ne mogu tek tako visiti u praznini. Morali bi da padnu - tako je rekla."
<BR>&nbsp;&nbsp;&nbsp;&nbsp;&nbsp;"I potpuno je u pravu, s obzirom na domet svog saznanja. Postavlja mi, znaš, veoma umesna pitanja, i malo po malo, počinje da razume svet oko sebe. U svakom slučaju, radoznala je i, izgleda, nimalo zaplašena."
<BR>&nbsp;&nbsp;&nbsp;&nbsp;&nbsp;"Stvar je, Blis, međutim, u tome što sam i ja sam radoznao. Pogledaj samo kako se Golan promenio, čim je ustanovio da na svetu ka kome smo se uputili nema kratera. Međutim, nemam ni najmanje pojma kakvu bi razliku to trebalo da predstavlja. A ti?"
<BR>&nbsp;&nbsp;&nbsp;&nbsp;&nbsp;"Ni ja. Međutim, Treviz se u planetologiji snalazi neuporedivo bolje nego nas dvoje. Moramo prihvatiti da zna šta radi."
<BR>&nbsp;&nbsp;&nbsp;&nbsp;&nbsp;"Naravno. Ali tako bih voleo da i ja znam."
<BR>&nbsp;&nbsp;&nbsp;&nbsp;&nbsp;"Pa, u tom slučaju, upitaj ga."
<BR>&nbsp;&nbsp;&nbsp;&nbsp;&nbsp;Pelorat napravi grimasu. "Uvek strahujem da ću mu dosađivati. Siguran sam da misli da bi trebalo da sve to odavno znam."
<BR>&nbsp;&nbsp;&nbsp;&nbsp;&nbsp;"Gluposti, Pele", odvrati Blis. "On ni trenutka ne okleva da se kod tebe raspita za bilo šta što se tiče mitova i predanja, čim pomisli da bi mu to moglo biti od koristi. I budući da si ti uvek voljan da mu odgovoriš i objasniš, zbog čega, onda, on ne bi bio voljan da postupi na isti način? Pitaj ga. Možda mu to smeta; ali tvoja pitanja omogućiće mu da se malo vežba u društvenosti - što će mu, nesumnjivo, koristiti."
<BR>&nbsp;&nbsp;&nbsp;&nbsp;&nbsp;"Da li bi i ti pošla sa mnom?"
<BR>&nbsp;&nbsp;&nbsp;&nbsp;&nbsp;"Ne, naravno da ne. Želim da ostanem sa Falon i da nastavim sa pokušajima da joj ponešto od saznanja o svemiru ulijem u glavu. Ima uvek vremena da mi ispričaš šta je bilo - pošto Treviz tebi objasni o čemu je zapravo reč."
<BR>
<BR>&nbsp;&nbsp;&nbsp;&nbsp;&nbsp;64.
<BR>&nbsp;&nbsp;&nbsp;&nbsp;&nbsp;Pelorat snebivljivo uđe u komandnu prostoriju, ali ga namah očara činjenica da je Treviz nešto veselo zviždukao, očigledno u veoma dobrom raspoloženju.
<BR>&nbsp;&nbsp;&nbsp;&nbsp;&nbsp;"Golane", pozva ga on, što je mogao veselijim glasom.
<BR>&nbsp;&nbsp;&nbsp;&nbsp;&nbsp;Treviz podiže pogled. "Oh, Janove! Uvek se tako šunjaš na prstima, kao da misliš da kršiš neki zakon ako me prekidaš. Zatvori ta vrata i sedi. Sedi! Pogledaj ovo."
<BR>&nbsp;&nbsp;&nbsp;&nbsp;&nbsp;On pokaza na planetu koja se mogla videti na ekranu i dodade: "Sve što sam uspeo da pronađem jesu samo dva ili tri kratera, i to veoma mala."
<BR>&nbsp;&nbsp;&nbsp;&nbsp;&nbsp;"Ali, Golane, u čemu je razlika? Mislim, stvarno?"
<BR>&nbsp;&nbsp;&nbsp;&nbsp;&nbsp;"Razlika? Naravno da postoji razlika. Kako to, uopšte, možeš i da pitaš?"
<BR>&nbsp;&nbsp;&nbsp;&nbsp;&nbsp;Pelorat bespomoćno raširi ruke. "To za mene uvek predstavlja zagonetku. U koledžu mi je glavni predmet bila istorija. Pored istorije, slušao sam i predavanja iz sociologije i psihologije, kao i iz književnosti i jezika, uglavnom najstarijih vremena, i diplomirao specijalizujući se za temu iz mitologije. Nikad se nisam ni očešao o planetologiju, kao uostalom, ni o jednu od egzaktnih nauka."
<BR>&nbsp;&nbsp;&nbsp;&nbsp;&nbsp;"To, Janove, nije nikakav zločin. I ja bih, vidiš, veoma voleo da znam ono što ti znaš. Tvoje vladanje drevnim jezicima, kao i tvoje poznavanje mitologije, do sada su nam već strašno mnogo koristili. Znaš to i sam... A kada je planetologija u pitanju, pa, onda je na mene red."
<BR>&nbsp;&nbsp;&nbsp;&nbsp;&nbsp;On nastavi: "Vidiš, Janove, planete se, pored ostalog, stvaraju i tako što sakupljaju mala tela s kojima se tokom vremena sudaraju. Poslednja takva tela, koja udaraju u površinu planete, ostavljaju za sobom kratere. U osnovi, uvek je tako. Ukoliko je, međutim, planeta dovoljno velika da bi mogla izrasti u gasovitog džina, pa, u tom slučaju, ona je u osnovi u tečnom stanju, sa gasovitom atmosferom oko sebe; sudari do kojih dolazi predstavljaju tek ovlašni pljusak po njenoj površini i iza njih ne ostaju nikakvi ožiljci.
<BR>&nbsp;&nbsp;&nbsp;&nbsp;&nbsp;Na manjim, čvrstim planetama - svejedno da li ih prekrivaju led ili stene - ožiljci u obliku kratera ostaju; i to, ostaju za večita vremena, osim, razume se, ukoliko ne postoji neki agens koji će ih ukloniti. Postoje, u osnovi, tri vrste takvih agenasa.
<BR>&nbsp;&nbsp;&nbsp;&nbsp;&nbsp;Pre svega, izvestan svet može imati ledeni prekrivač, koji ga celog prekriva, ali se ispod njega nalazi vodeni okean. U tom slučaju, svako telo koje se sa planetom sudari probiće ledeni prekrivač i zariće se u vodu. Posle nekog vremena pukotina na ledu ponovo se zamrzava i, da tako kažem, planetina rana se zaceljuje. Takva planeta ili njen prirodni saputnik, morali bi biti vrlo hladni, i mi ih po pravilu ne smatramo mestima pogodnim za održavanje života.
<BR>&nbsp;&nbsp;&nbsp;&nbsp;&nbsp;Zatim, izvesna planeta može biti još izuzetno aktivna, sa velikim i brojnim vulkanima; u tom slučaju, lava se izliva i padavine pepela i kamenja neprestano zatrpavaju ili poravnavaju kratere nastale sudarima sa drugim nebeskim telima. Ni takve planete ili njene prirodne saputnike ne smatramo naročito pogodnim za održavanje života.
<BR>&nbsp;&nbsp;&nbsp;&nbsp;&nbsp;Najzad, to nas dovodi do planeta pogodnih za održavanje života: to je treća vrsta. Na takvim svetovima, istina, mogu postojati ledene polarne kape, ali su njihovi okeani sastavljeni od slobodne vode, u tečnom stanju. Moguće je da i na njima postoje vulkani, ali ne u velikom broju i, u svakom slučaju, razbacani su svuda unaokolo. Takvi svetovi nisu u stanju da zacele svoje kraterske rane - niti erupcijama, niti vulkanskim padavinama. Postoji, međutim, ono što se naziva erozijom. Vetrovi i tekuće vode postepeno će izravnati kratere; pri tom, ukoliko na planeti postoji život, delatnošću živih bića efekti erozije biće još mnogo veći. Razumeš li?"
<BR>&nbsp;&nbsp;&nbsp;&nbsp;&nbsp;Pelorat se za trenutak zamisli, a onda reče: "Ali Golane, ne razumem te sasvim. Ova planeta ka kojoj smo se uputili..."
<BR>&nbsp;&nbsp;&nbsp;&nbsp;&nbsp;"Sutra ćemo se spustiti na nju", prekide ga Treviz, ne skrivajući razdraganost.
<BR>&nbsp;&nbsp;&nbsp;&nbsp;&nbsp;"Na planeti ka kojoj smo se uputili nema okeana."
<BR>&nbsp;&nbsp;&nbsp;&nbsp;&nbsp;"Samo malene polarne kape od leda."
<BR>&nbsp;&nbsp;&nbsp;&nbsp;&nbsp;"Nema ni atmosferu."
<BR>&nbsp;&nbsp;&nbsp;&nbsp;&nbsp;"Veoma slabu: stotinak puta razređeniju od atmosfere Terminusa."
<BR>&nbsp;&nbsp;&nbsp;&nbsp;&nbsp;"Nema ni znakova života."
<BR>&nbsp;&nbsp;&nbsp;&nbsp;&nbsp;"Nema, koliko sam uspeo da ustanovim."
<BR>&nbsp;&nbsp;&nbsp;&nbsp;&nbsp;"Pa, u tom slučaju, šta je moglo poravnati njene kratere?"
<BR>&nbsp;&nbsp;&nbsp;&nbsp;&nbsp;"Okean, atmosfera, život", potvrdi Treviz. "Vidi, Janove, da je ova planeta bila bez vazduha i bez vode od samog početka, otkako je nastala, bilo koji krater koji bi se pojavio na njenoj površini morao bi i danas postojati; u stvari, bila bi sva u kraterskim ožiljcima. Nepostojanje kratera, međutim, potvrđuje da u trenutku kada je nastala nije bila bez vazduha ili bez vode; šta više, moguće je da je i vazduha i vode, i to u priličnim količinama, mogla imati još u nedavnoj prošlosti. Pored toga, na planeti postoje ogromna udubljenja, sasvim vidljiva i sada, koja su nekada morala predstavljati mora i okeane - da i ne pominjem, takođe vidljiva, sasušena korita reka. Prema tome, kao što vidiš, postojalo je delovanje erozije, i to verovatno sve do najnovijeg doba, pošto očigledno, nije bilo dovoljno vremena da se pojave novi krateri."
<BR>&nbsp;&nbsp;&nbsp;&nbsp;&nbsp;Pelorat je, međutim, i dalje bio sumnjičav. "Ja nisam nikakav planetolog... Pa ipak, ukoliko je neka planeta bila dovoljno velika da, možda i milijardama godina, zadržava gustu atmosferu, čini mi se malo verovatnim da ju je mogla, tek tako, iznenada izgubiti. Jesam li u pravu?"
<BR>&nbsp;&nbsp;&nbsp;&nbsp;&nbsp;"Ne baš sasvim", odgovori Treviz. "Na ovoj planeti, pre nego što je izgubila svoju atmosferu, nesumnjivo je postojao život; možda je bilo čak i ljudi. Moja je pretpostavka da je i na ovom svetu, kao i na svim svetovima širom Galaksije na kojima žive ljudi, došlo do promene ekološke ravnoteže. Problem je, međutim, u tome što nam nije poznato kakvi su uslovi na ovom svetu postojali pre no što su na njega prispela ljudska bića, odnosno, pod kojim je uslovima život na ovoj planeti ugašen. Moglo je, na primer, doći do neke neslućene katastrofe koja je uništila svu atmosferu i, razume se, ljudski život na planeti. Ili na primer, moguće je da se planeta sve vreme nalazila u nekom neobičnom stanju neravnoteže, ali da su ljudi, dok su bili ovde, uspevali da je drže pod kontrolom; međutim, čim su odavde otišli, moguće je da je započeo razarajući proces razređivanja planetarne atmosfere. Možda ćemo, kad se spustimo, naći odgovor na to pitanje, a možda i nećemo. Mada, to i nije od nekog većeg značaja."
<BR>&nbsp;&nbsp;&nbsp;&nbsp;&nbsp;"Razumem da nema značaja ukoliko je život na njoj nekada postojao, ukoliko ne postoji danas. Međutim, kakva je razlika ako planeta nikada nije bila pogodna za održavanje života, i ako to nije samo danas?"
<BR>&nbsp;&nbsp;&nbsp;&nbsp;&nbsp;"Ukoliko je tek u naše doba nepogodna za život, možda bismo na njoj mogli naići na ruševine zdanja koja su izgradili nekadašnji njeni žitelji."
<BR>&nbsp;&nbsp;&nbsp;&nbsp;&nbsp;"Ali ruševina je bilo i na Aurori..."
<BR>&nbsp;&nbsp;&nbsp;&nbsp;&nbsp;"Tako je, ali Aurora je imala za sobom dvadeset hiljada godina neprestanog delovanja kiše i snega, zamrzavanja i otopljavanja, snažnih vetrova i promena u temperaturi. Pored toga, na njoj je postojao i život - ne zaboravi to. Možda nije bilo ljudskih bića, ali je drugih vrsta života bilo u izobilju. I ruševine nestaju, baš kao i krateri. Štaviše, i brže. I posle dvadeset hiljada godina, jedva da je bilo nečeg što nam je moglo biti od koristi... Međutim, na ovoj planeti, vreme je proticalo - možda dvadeset hiljada godina je prošlo, a možda i manje - bez vetrova, oluja, ili života. Bilo je promena u temperaturi, priznajem, ali to je ujedno sve. Ruševine bi, stoga, trebalo da budu u dobrom stanju."
<BR>&nbsp;&nbsp;&nbsp;&nbsp;&nbsp;"Ukoliko uopšte postoje", promrlja Pelorat sumnjičavo. "Moguće je da na ovoj planeti nikada nije ni bilo nikakvog života, ili u najmanju ruku, ljudi, i da je do gubitka atmosfere došlo iz nekog razloga koji sa ljudskim bićima nema nikakve veze?"
<BR>&nbsp;&nbsp;&nbsp;&nbsp;&nbsp;"Ne, ne", odvrati Treviz. "Nemoj ni pokušavati da me pokolebaš, jer ti neće uspeti. Čak i odavde, uočio sam ostatke nečega što je, siguran sam, nekad mogao biti samo neki grad... Prema tome, sutra se spuštamo."
<BR>
<BR>&nbsp;&nbsp;&nbsp;&nbsp;&nbsp;65.
<BR>&nbsp;&nbsp;&nbsp;&nbsp;&nbsp;Pomalo zabrinutim glasom, Blis im saopšti: "Falom je ubeđena da je vraćamo njenom robotu, Džembiju."
<BR>&nbsp;&nbsp;&nbsp;&nbsp;&nbsp;"Hm", progunđa Treviz, zagledan u površinu sveta koji je promicao pod njima, dok ih je brod nosio nadole. A onda podiže pogled, kao da je s izvesnim zakašnjenjem čuo Blisine reči. "Pa, taj robot bio je jedini roditelj za koga je znala, je li tako?"
<BR>&nbsp;&nbsp;&nbsp;&nbsp;&nbsp;"Naravno. Ali ona misli da smo se vratili na Solariju."
<BR>&nbsp;&nbsp;&nbsp;&nbsp;&nbsp;"Zar ovo dole liči na Solariju?"
<BR>&nbsp;&nbsp;&nbsp;&nbsp;&nbsp;"Otkud bi ona to mogla znati?"
<BR>&nbsp;&nbsp;&nbsp;&nbsp;&nbsp;"Recite joj onda da ovo nije Solarija. Evo, daću vam jednu ili dve knjige sa ilustracijama. Pokažite joj uvećane slike nekoliko različitih naseljenih svetova i objasnite joj da postoje milioni poput njih. Imaćete dovoljno vremena za to. Ne znam koliko dugo ćemo Janov i ja morati da tumaramo unaokolo, pošto, konačno, pronađemo pogodno mesto i spustimo se."
<BR>&nbsp;&nbsp;&nbsp;&nbsp;&nbsp;"Vi i Janov?"
<BR>&nbsp;&nbsp;&nbsp;&nbsp;&nbsp;"Tako je. Falom ne može da pođe s nama, čak i kad ne bih imao ništa protiv - a bio bih najveća budala kada se ne bih protivio. Blis, na ovom svetu biće nam potrebni skafandri. Na njemu nema vazduha. A mi nemamo skafander koji bi pristajao Falom. Prema tome, vi i ona ostajete na brodu."
<BR>&nbsp;&nbsp;&nbsp;&nbsp;&nbsp;"Zbog čega i ja?"
<BR>&nbsp;&nbsp;&nbsp;&nbsp;&nbsp;Trevizove usne stisnuše se u osmeh bez osmeha. "Priznajem", odgovori on, "da bih se sa vama, tamo napolju, osećao bezbednijim, ali ne možemo ostaviti Falom samu na brodu. Može, čak i ne želeći to, pričiniti neku štetu. Janov mora poći sa mnom, budući da bi jedini bio u stanju da odgonetne neki drevni zapis, ukoliko na nešto slično nabasamo. A to znači da vi morate ostati sa Falom. Pomislio sam, u stvari, da nećete imati ništa protiv."
<BR>&nbsp;&nbsp;&nbsp;&nbsp;&nbsp;Blis kao da je oklevala.
<BR>&nbsp;&nbsp;&nbsp;&nbsp;&nbsp;"Vidite", nastavi Treviz. "Želeli ste Falom na brodu, dok sam ja bio protiv. Bio sam, naime, uveren da ćemo zbog nje imati samo neprilike. Njeno prisustvo ovde, prema tome, nagoni nas na nova pravila ponašanja kojima se i vi morate prilagoditi. Ona ostaje na brodu, pa ćete i vi morati da ostanete s njom. Tako vam je to."
<BR>&nbsp;&nbsp;&nbsp;&nbsp;&nbsp;Blis uzdahnu. "Pa, izgleda da ste u pravu."
<BR>&nbsp;&nbsp;&nbsp;&nbsp;&nbsp;"Lepo. Gde je Janov?"
<BR>&nbsp;&nbsp;&nbsp;&nbsp;&nbsp;"Sa Falom."
<BR>&nbsp;&nbsp;&nbsp;&nbsp;&nbsp;"Dobro. Idite sada i preuzmite Falom. Želim da porazgovaram sa njim."
<BR>&nbsp;&nbsp;&nbsp;&nbsp;&nbsp;Treviz je još proučavao površinu kad Pelorat uđe, nakašljavši se, da obznani svoje prisustvo. "Golane, zar nešto nije u redu", upita on.
<BR>&nbsp;&nbsp;&nbsp;&nbsp;&nbsp;"Ne bih baš tako rekao, Janove. Samo sam nesiguran. Ovo je krajnje neobičan svet, i ne znam šta se tamo dole dogodilo. Sudeći po udubljenjima koja su ostala za njima - mora su, iako velika, bila prilično plitka. Koliko sam u stanju da procenim po preostalim tragovima - ovo je bio svet desalinizacije i kanala - ili, možda, u morima nije ni bilo mnogo soli. Budući da na dnu udolina nema većih količina soli - to bi, zaista, moglo značiti da mora ovde, nekad, nisu bila naročito slana. S druge strane, moguće je da je, kada su nestala mora, nestala i sva so - što, u svakom slučaju, navodi na pomisao da je to ljudskih ruku delo."
<BR>&nbsp;&nbsp;&nbsp;&nbsp;&nbsp;Pomalo oklevajući, Pelorat upita: "Izvini me, Golane, zbog mog neznanja kada su takve stvari u pitanju - ali da li je to uopšte važno, s obzirom na ono što tamo dole nameravamo da potražimo?"
<BR>&nbsp;&nbsp;&nbsp;&nbsp;&nbsp;"Po svoj prilici nije, ali jednostavno ne mogu da obuzdam svoju radoznalost. Kada bih samo znao kako je ova planeta bila prilagođena ljudskim potrebama, i kako je izgledala pre toga, možda bih bio u stanju da shvatim šta se s njom dogodilo pošto su je ljudi napustili, ili možda, i pre toga. A ako bismo to znali, mogli bismo se unapred obezbediti od mogućih neprijatnih iznenađenja."
<BR>&nbsp;&nbsp;&nbsp;&nbsp;&nbsp;"Kakvih mogućih iznenađenja? Pa, to je mrtav svet, zar ne?"
<BR>&nbsp;&nbsp;&nbsp;&nbsp;&nbsp;"Dovoljno mrtav, u najmanju ruku. Sa veoma malo vode; sa tek malo vazduha, nedovoljnog za disanje; najzad, ni Blis nije otkrila nikakav znak mentalne aktivnosti."
<BR>&nbsp;&nbsp;&nbsp;&nbsp;&nbsp;"Pa u tom slučaju, rekao bih, sve je u redu."
<BR>&nbsp;&nbsp;&nbsp;&nbsp;&nbsp;"Nepostojanje mentalne aktivnosti ne znači, istovremeno, da nema nikakvog oblika života."
<BR>&nbsp;&nbsp;&nbsp;&nbsp;&nbsp;"Ali ne i oblika života koji bi se mogao ispoljiti kao opasan."
<BR>&nbsp;&nbsp;&nbsp;&nbsp;&nbsp;"Ne znam... ali nije to ono o čemu sam želeo da porazgovaram s tobom. Postoje, naime, tamo dole, dva grada koja mi se čine pogodnim za naša istraživanja. Čini se da su u prilično dobrom stanju - kao, uostalom, i svi gradovi. Kakva god pustošenja da su mogli izazvati vazduh i okeani - po svemu sudeći, ovi gradovi nisu pretrpeli veća razaranja. U svakom slučaju, po svemu sudeći, ta su dva grada prilično velika. Čini se, međutim, da u većem ima manje praznog prostora. Daleko izvan grada, dakako, postoje svemirske luke, ali ništa slično i u samom gradu. U onom manjem ima dovoljno praznog prostora, tako da bi bilo lako spustiti se blizu samog njegovog centra, iako nije u pitanju prava svemirska luka. Mada, na kraju krajeva, ko bi za to i mario?"
<BR>&nbsp;&nbsp;&nbsp;&nbsp;&nbsp;Pelorat načini grimasu. "Želiš li, Golane, da ja donesem odluku o tome?"
<BR>&nbsp;&nbsp;&nbsp;&nbsp;&nbsp;"Ne, ja ću doneti odluku. Zanima me samo šta ti misliš?"
<BR>&nbsp;&nbsp;&nbsp;&nbsp;&nbsp;"Ukoliko bi ti ono što ja mislim uopšte moglo biti od koristi - evo: veći, rastresit grad, vrlo verovatno je trgovinski ili proizvodni centar. Manji grad, sa dosta slobodnih površina, naverovatnije predstavlja administrativni centar - a administrativni centar je upravo ono što nam je potrebno. Ima li u tom manjem gradu monumentalnih građevina?"
<BR>&nbsp;&nbsp;&nbsp;&nbsp;&nbsp;"Šta imaš u vidu pod 'monumentalnim građevinama'?"
<BR>&nbsp;&nbsp;&nbsp;&nbsp;&nbsp;Pelorat se osmehnu, stisnutih usana. "Jedva da to i sam znam. Shvatanja o tome različita su od jednog sveta do drugog, i sve vreme se menjaju. Pa ipak, pretpostavljam da su uvek velike, beskorisne i skupe... Poput one građevine, tamo na Komporelenu."
<BR>&nbsp;&nbsp;&nbsp;&nbsp;&nbsp;Treviz mu uzvrati smeškom. "Teško je to reći kada gledaš okomito, sa ove visine; a kada ih gledam postrance, bilo kad nailazimo na njih ili ih ostavljamo za sobom, deluju nekako zbunjujuće. Ali zbog čega misliš da bi nam više odgovarao administrativni centar?"
<BR>&nbsp;&nbsp;&nbsp;&nbsp;&nbsp;"Mnogo je verovatnije da ćemo u njemu naći na planetarni muzej, biblioteku, arhive, univerzitet, i tako dalje."
<BR>&nbsp;&nbsp;&nbsp;&nbsp;&nbsp;"Odlično. U tom slučaju, tamo ćemo i krenuti - u manji grad. I možda ćemo nešto i pronaći. Dva puta smo već omanuli; ali ovog puta možda ćemo nabasati na nešto."
<BR>&nbsp;&nbsp;&nbsp;&nbsp;&nbsp;"Možda, ako uistinu važi ono: treća sreća."
<BR>&nbsp;&nbsp;&nbsp;&nbsp;&nbsp;Treviz uzdiže obrve. "Gde si to pokupio?"
<BR>&nbsp;&nbsp;&nbsp;&nbsp;&nbsp;"To je neka stara izreka", odgovori Pelorat. "Našao sam je u jednom starom predanju. Rekao bih da znači - uspeh pri trećem pokušaju."
<BR>&nbsp;&nbsp;&nbsp;&nbsp;&nbsp;"Lepo zvuči", složi se Treviz. "Pa, onda, Janove, neka bude: treća sreća."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
