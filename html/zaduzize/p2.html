<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PREMA KOMPORELENU
<P>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Padala je sitna, blaga kiša. Treviz podiže pogled prema nebu, zastrtom neprozirnim beličastosivim oblačnim pokrovom.
<BR>&nbsp;&nbsp;&nbsp;&nbsp;&nbsp;Na sebi je imao kabanicu, od koje su se kišne kapi odbijale rasprskavajući se u svim pravcima. Pelorat, stojeći malo podalje, bio je bez slične zaštite.
<BR>&nbsp;&nbsp;&nbsp;&nbsp;&nbsp;"Ne shvatam zbog čega tako kisneš, Janove", obrati mu se Treviz.
<BR>&nbsp;&nbsp;&nbsp;&nbsp;&nbsp;"Kiša mi nimalo ne smeta, stari druže", odgovori Pelorat, kao i uvek svečana lica. "To je laka i topla kiša. A gotovo da nema ni daška vetra. I da navedem staru izreku: 'Na Anakreonu, ponašaj se kao Anakreonjanin'." On pokaza prema nekoliko Geanaca koji su, u tišini je posmatrajući, stajali u blizini Daleke zvezde. Stajali su lepo razvrstani, kao drveće u nekom geanskom gaju, i niko nije nosio kabanicu.
<BR>&nbsp;&nbsp;&nbsp;&nbsp;&nbsp;"Pretpostavljam", primeti Treviz, "da ne mare i ako pokisnu, jer će i sve drugo na Gei pokisnuti. Drveće... trava... tle... i sve drugo na Gei, uključujući i Geance."
<BR>&nbsp;&nbsp;&nbsp;&nbsp;&nbsp;"Čini mi se da u tome ima smisla", odvrati Pelorat. "Sunce će se opet brzo pojaviti i sve će se brzo osušiti. Odeća im se neće ni skupiti ni izgužvati, neće promrznuti, a budući da ne postoje nikakvi neželjeni patogeni mikroorganizmi niko od njih neće uhvatiti ni kijavicu ni zapaljenje pluća. Čemu, onda, brinuti zbog malo vode na sebi?"
<BR>&nbsp;&nbsp;&nbsp;&nbsp;&nbsp;Trevizu, dakako, nije mogla promaći logika u takvom razmišljanju, ali baš mu se nije mililo da odustane od svog negodovanja. "Pa ipak", nastavi on mrzovoljno, "ne vidim nikakve svrhe navlažiti se upravo kada se spremamo za polazak. Na kraju krajeva, i ova kiša je namerna. Gea ne bi dopustila da kiši ukoliko to ne želi. Kao da time iskazuje svoj prezir prema nama."
<BR>&nbsp;&nbsp;&nbsp;&nbsp;&nbsp;"Možda, u stvari, tuguje što je napuštamo." Preko Peloratovih usana pređe laki drhtaj.
<BR>&nbsp;&nbsp;&nbsp;&nbsp;&nbsp;"Možda", dočeka ga Treviz, "ali ja ne tugujem."
<BR>&nbsp;&nbsp;&nbsp;&nbsp;&nbsp;"Zapravo", nastavi Pelorat, "pretpostavljam da je tlu u ovoj oblasti potrebna vlaga, i ta je potreba sigurno važnija nego tvoja želja da u ovom času sija sunce."
<BR>&nbsp;&nbsp;&nbsp;&nbsp;&nbsp;Treviz se nasmeši. "Rekao bih da ti se zaista dopada ovaj svet, je li tako? Mislim, bez obzira na Blis."
<BR>&nbsp;&nbsp;&nbsp;&nbsp;&nbsp;"Da, dopada mi se", odgovori Pelorat pomalo ohrabrenim tonom. "Uvek sam vodio tih, sređen život, i zamisli samo kako se moram osećati ovde, gde čitav svet teži miru i sređenosti... Najzad, Golane, kad mi gradimo kuću - ili onaj brod - ono što činimo jeste stvaranje savršenog skrovišta. Snabdevamo ga svime što nam se čini neophodnim; podešavamo mu temperaturu, vazduh, osvetljenje i sve ostalo što nam se čini važnim tako da savršeno odgovaraju našim potrebama. Gea je samo izraz te naše potrebe za sigurnošću i udobnošću, proširen na čitavu jednu planetu. Pa, čega u tome ima lošeg?"
<BR>&nbsp;&nbsp;&nbsp;&nbsp;&nbsp;"Ono što je u tome loše", odvrati Treviz, "jeste činjenica da su moja kuća ili moj brod ustrojeni tako da odgovaraju meni. Ne želim da ja budem ustrojen tako da odgovaram njima. Da sam ja deo Gee - ma koliko idealno planeta bila ustrojena da odgovara mojim potrebama užasno bi mi smetalo osećanje da sam i ja sam ustrojen prema njenim potrebama."
<BR>&nbsp;&nbsp;&nbsp;&nbsp;&nbsp;Pelorat napući usne. "Može se isto tako reći da svako društvo uobličava svoje pripadnike prema vlastitim potrebama. Navike daju tome u okviru društva pun smisao, ali i čvrsto vezuju svakog pojedinca za njegove potrebe."
<BR>&nbsp;&nbsp;&nbsp;&nbsp;&nbsp;"U društvima koje ja poznajem čovek se može i pobuniti. Postoje ekscentrici, čak i kriminalci."
<BR>&nbsp;&nbsp;&nbsp;&nbsp;&nbsp;"Da li ti je stalo do ekscentrika i kriminalaca?"
<BR>&nbsp;&nbsp;&nbsp;&nbsp;&nbsp;"A što da ne ? Ti i ja smo ekscentrici. Nas dvojica sigurno nismo tipični svet koji živi na Terminusu. A što se kriminalaca tiče, to je stvar određenja. Ako su kriminalci cena koju moramo platiti da bismo imali pobunjenike, jeretike ili genije, ja sam spreman da je platim. Šta više, zahtevam da ta cena bude plaćena."
<BR>&nbsp;&nbsp;&nbsp;&nbsp;&nbsp;"Jesu li kriminalci jedini mogući vid plaćanja? Ne bismo li mogli imati genije bez kriminalaca?"
<BR>&nbsp;&nbsp;&nbsp;&nbsp;&nbsp;"Ne možeš imati genije ili svece a da istovremeno nemaš ljude daleko izvan normi; zaista ne vidim kako možeš imati takve stvari samo s ove strane normi. Uvek mora da postoji neka simetrija... U svakom slučaju, želim da za moju odluku da prihvatim Geu kao model za budućnost čovečanstva iznađem bolji razlog nego što je stvaranje planetarne verzije udobnog doma."
<BR>&nbsp;&nbsp;&nbsp;&nbsp;&nbsp;"Oh, drago moje momče. Nisam pokušavao da te navedem da budeš zadovoljan svojom odlukom. Jednostavno, naglas sam razmiš... "
<BR>&nbsp;&nbsp;&nbsp;&nbsp;&nbsp;On odjednom zastade u pola reči. Blis im se približavala, ovlaženih tamnih vlasi i u haljini koja joj se pripijala uz telo izdašno ističući zamamnost njenih oblih bedara. Klimala im je glavom dok im se približavala.
<BR>&nbsp;&nbsp;&nbsp;&nbsp;&nbsp;"Izvinite što kasnim", obrati im se Blis. "Dogovor sa Domom oduzeo mi je malo više vremena nego što sam pretpostavljala."
<BR>&nbsp;&nbsp;&nbsp;&nbsp;&nbsp;"Dabome", primeti Treviz, "vi znate sve što i on zna."
<BR>&nbsp;&nbsp;&nbsp;&nbsp;&nbsp;"Ponekad su u pitanju razlike u tumačenju. Na kraju krajeva mi nismo sasvim identični, i stoga je potrebno da porazgovaramo evo, pogledajte", dodade ona pomalo jetko, "imate dve ruke. Obe su deo vas, obe se čine identičnim osim što svaka od njih kao da predstavlja odraz u ogledalu one druge. Pa ipak, vi njih ne koristite na istovetan način, zar nije tako? Postoje stvari koje obavljate desnom, a opet, postoje i stvari koje po pravilu obavljate levom rukom. Različitost u tumačenju, da tako kažem."
<BR>&nbsp;&nbsp;&nbsp;&nbsp;&nbsp;"Uhvatila te je", dobaci Pelorat s očiglednim zadovoljstvom.
<BR>&nbsp;&nbsp;&nbsp;&nbsp;&nbsp;Treviz potvrdi klimnuvši glavom. "Opet analogija, pod uslovom da sasvim odgovara, u šta, međutim, nisam baš siguran. U svakom slučaju, znači li to da smo spremni da se ukrcamo na brod? Kiša i dalje pada."
<BR>&nbsp;&nbsp;&nbsp;&nbsp;&nbsp;"Naravno, naravno. Svi naši ljudi već su napustili brod; čini se da je u odličnom stanju." A onda uputi ljubopitljiv pogled prema Trevizu. "Vidim da nastojite da ostanete suvi. Kišne kapi prosto kao da se odbijaju od vas."
<BR>&nbsp;&nbsp;&nbsp;&nbsp;&nbsp;"Tako je", potvrdi Treviz. "Ne želim da se skvasim."
<BR>&nbsp;&nbsp;&nbsp;&nbsp;&nbsp;"Ali nije li baš zgodno povremeno se, tu i tamo, skvasiti?"
<BR>&nbsp;&nbsp;&nbsp;&nbsp;&nbsp;"Apsolutno. Ali ne na kiši - to, u svakom slučaju, nije po mom ukusu."
<BR>&nbsp;&nbsp;&nbsp;&nbsp;&nbsp;Blis sleže ramenima. "Pa, kako vam drago. Naš prtljag je već unutra, pa bismo i mi mogli da uđemo."
<BR>&nbsp;&nbsp;&nbsp;&nbsp;&nbsp;Sve troje uputiše se ka Dalekoj zvezdi. Kiša je postajala sve slabija, ali je trava bila prilično nakvašena. Treviz zateče sebe kako hoda pažljivo, ali Blis je skinula papuče i, noseći ih u rukama, razdragano je, bosonoga, šljapkala po mokroj travi.
<BR>&nbsp;&nbsp;&nbsp;&nbsp;&nbsp;"Divno se osećam", objasni ona, uhvativši Trevizov pogled.
<BR>&nbsp;&nbsp;&nbsp;&nbsp;&nbsp;"Odlično", odvrati on odsutno. A onda dodade, sa prisenkom razdraženosti u glasu: "Zbog čega su se svi oni Geanci tako poređali unaokolo?"
<BR>&nbsp;&nbsp;&nbsp;&nbsp;&nbsp;"Nastoje da zapamte ovaj događaj", odgovori ona, "budući da ga Gea smatra naročito značajnim. Vi ste od naročite važnosti za nas, Trevize. Zamislite da ishod ove vaše potrage bude vaša odluka da promenite mišljenje i svrstate se protiv nas; nikada, u tom slučaju, ne bismo izrasli u Galaktiku, ili čak, ni opstali kao Gea."
<BR>&nbsp;&nbsp;&nbsp;&nbsp;&nbsp;"Prema tome, ja za Geu značim život ili smrt; mislim, za čitav ovaj svet?"
<BR>&nbsp;&nbsp;&nbsp;&nbsp;&nbsp;"Tako, bar, mi smatramo."
<BR>&nbsp;&nbsp;&nbsp;&nbsp;&nbsp;Treviz se odjednom zaustavi i skide kabanicu. Na nebu se su se ukazale poderotine u oblacima, i kroz njih se moglo videti blistavo plavetnilo. "Ali u ovom času, vi imate moj glas za. Ukoliko biste me se, dakle, ovog časa otarasili, moja bi odluka za vas zauvek ostala povoljna."
<BR>&nbsp;&nbsp;&nbsp;&nbsp;&nbsp;"Golane", uzviknu Pelorat zaprepašćeno. "Užasno je tako nešto i pomisliti."
<BR>&nbsp;&nbsp;&nbsp;&nbsp;&nbsp;"Tipično za jednog Izdvojenika", primeti Blis mirno. "Morate shvatiti, Trevize, da vi nas ne zanimate kao ličnost; čak nas ne zanima kakva će konačno biti vaša odluka. Nas zanima jedino istina, stvarno stanje stvari. Vi ste nam važni jedino kao naš vodič do istine, a vaša odluka, bilo kakva da bude, uvek će izražavati istinu. Istina je, dakle, ono što od vas očekujemo: ukoliko bismo vas se ovog časa otarasili, kako bismo vas sprečili da promenite svoju odluku, to ne bi značilo ništa drugo nego da nastojimo da od sebe samih prikrijemo istinu."
<BR>&nbsp;&nbsp;&nbsp;&nbsp;&nbsp;"A ako vam, na kraju, budem rekao da istina nije u Gei, da li ćete s radošću prihvatiti da umrete?"
<BR>&nbsp;&nbsp;&nbsp;&nbsp;&nbsp;"Ne baš s radošću, ali konačan ishod bio bi isti."
<BR>&nbsp;&nbsp;&nbsp;&nbsp;&nbsp;Treviz odmahnu glavom. "Ukoliko postoji išta što bi me moglo ubediti da Gea predstavlja moru i da zaista treba da nestane, onda su to upravo reči koje ste ovog časa izrekli." Obazrevši se ponovo prema Geancima koji su i dalje stajali pažljivo posmatrajući (i, verovatno, osluškujući), on upita: "Zbog čega su se tako raštrkali na sve strane? I zbog čega su se sakupili u tolikom broju? Ako bi samo jedan Geanac ili jedna Geanka stajali ovde, posmatrali šta se događa i pohranili to u svoje sećanje - ne bi li to, istovremeno, bilo dostupno svima drugima, na čitavoj planeti? Zar ne biste potom mogli, ukoliko biste to želeli, da informacije uskladištite na milion najrazličitijih mesta?"
<BR>&nbsp;&nbsp;&nbsp;&nbsp;&nbsp;"Svako od njih ono što se zbiva posmatra pod različitim uglom", objasni Blis, "i svako od njih ono što vidi smešta u delimično različit um. Kasnije, kada se budu proučavale dobijene informacije, biće jasno da ono što se dogodilo može biti shvaćeno daleko bolje na osnovu svih posmatranja uzetih zajedno, nego što bi to bilo moguće na osnovu jednog jedinog, ma ko bio u pitanju."
<BR>&nbsp;&nbsp;&nbsp;&nbsp;&nbsp;"Drugim rečima - celina je uvek veća od pukog zbira svojih pojedinačnih delova."
<BR>&nbsp;&nbsp;&nbsp;&nbsp;&nbsp;"Upravo tako. Ovog časa, Trevize, izrazili ste suštinski princip opravdanosti postojanja Gee. Kao pojedinačno ljudsko biće vi ste sazdani od, možda, pedeset biliona ćelija, ali vrednost vas, kao mnogoćelijskog organizma, daleko prevazilazi vrednost tih pedeset biliona ćelija kao zbira njihovih pojedinačnih vrednosti. Ubeđena sam da se s tim slažete."
<BR>&nbsp;&nbsp;&nbsp;&nbsp;&nbsp;"Tako je", potvrdi Treviz, "slažem se s tim."
<BR>&nbsp;&nbsp;&nbsp;&nbsp;&nbsp;On zakorači u brod, a onda se za časak okrenu i još jednom obuhvati pogledom Geu. Kratki pljusak uneo je novu svežinu u njenu atmosferu. Pred očima mu se prostirao zelen, bujan, pitom i tih svet; pravi vrt spokoja sred bura što su vitlale umornom Galaksijom.
<BR>&nbsp;&nbsp;&nbsp;&nbsp;&nbsp;...I u njemu zaiskri iskrena nada da ga njegove oči više nikad neće ugledati.
<BR>
<BR>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;Kada su se vrata za njim hermetički zatvorila, Treviza obuze sećaj kao da je od sebe upravo odagnao ako ne moru, a onda u svakom slučaju nešto do te mere neprirodno da ga je to, čak, sprečavalo da slobodno diše.
<BR>&nbsp;&nbsp;&nbsp;&nbsp;&nbsp;Bio je, međutim, savršeno svestan da je, u ličnosti Blis, jedan od činilaca te neprirodnosti i dalje bio u njegovoj neprosrednoj blizini. Dok je ona bila tu - i Gea je bila tu: pa ipak, veoma je dobro osećao da je njeno prisustvo bilo od suštinskog značaja. Crna kutija bila je tu i ponovo je dejstvovala, ali se on, ipak, najusrdnije nadao da nikada neće postati sasvim spreman da joj pokloni previše vere.
<BR>&nbsp;&nbsp;&nbsp;&nbsp;&nbsp;On se obazre po brodu i ono što ugleda ispuni ga divljenjem. Brod je pripadao samo njemu, još otkako ga je Harla Brano, gradonačelnica Zadužbine, u njegovu utrobu gotovo na silu ugurala i poslala daleko međ zvezde - da posluži kao živi gromobran koji će na sebe privući razorne munje onih koje je smatrala neprijateljima Zadužbine. Taj zadatak bio je uspešno obavljen, ali je brod i dalje njemu pripadao; i što se njega samog tiče, nije imao ni najmanju nameru da ga ikada vrati.
<BR>&nbsp;&nbsp;&nbsp;&nbsp;&nbsp;Pripadao mu je, istina, tek nekoliko meseci, ali mu se činio kao jedini dom koji je ikada imao; jedva se, i to kao kroz izmaglicu, mogao setiti da je nekada imao dom i na Terminusu.
<BR>&nbsp;&nbsp;&nbsp;&nbsp;&nbsp;Terminus! Zabačeno središte Zadužbine, stvoreno prema Seldonovom Planu da tokom narednih pet vekova postavi temelje drugog i još moćnijeg Carstva - Carstva čiji je nastanak on, Treviz, po svemu sudeći, sada konačno osujetio. Odlukom koja je potekla iz njegovog najdubljeg bića u magnovenju je pretvorio Zadužbinu u maleni, nevažni svet, a umesto toga otvorio put za nastanak jedne nove zajednice, jednog novog obrasca življenja; započeo jednu gotovo zastrašujuću revoluciju koja je trebalo da premaši sve što se ikada dogodilo još od pojave prvih mnogoćelijskih organizama.
<BR>&nbsp;&nbsp;&nbsp;&nbsp;&nbsp;A sada je polazio u veliku potragu koja je njemu samom trebalo da potvrdi - ili opovrgne - da je odluka koju je doneo bila ispravna.
<BR>&nbsp;&nbsp;&nbsp;&nbsp;&nbsp;Sedeo je tako izgubljen u mislima i bez pokreta, a onda žestoko zavrte glavom. Ustavši, on pohita u komandnu prostoriju i nađe se pred kompjuterom.
<BR>&nbsp;&nbsp;&nbsp;&nbsp;&nbsp;Blistao je; sve je blistalo. Oni koji su dovodili brod u red zaista su dali sve od sebe. Dugmad i ručice koje je gotovo nasumično dodirivao funkcionisali su besprekorno - čak i besprekornije no ikad. Sistem za provetravanje radio je do te mere bešumno, da je morao da stavi ruku na mrežicu za dovod svežeg vazduha da bi se mogao uveriti da uopšte radi.
<BR>&nbsp;&nbsp;&nbsp;&nbsp;&nbsp;Svetlosni nimb na kompjuteru izazovno je svetlucao. Treviz ga dodirnu i svetlost se razli čitavom površinom komandne table, i na njoj se ukazaše obrisi leve i desne ljudske šake. On duboko uzdahnu, postavši tek tada svestan da je već neko vreme zadržavao dah, gotovo ne dišući. Geanci nisu ništa znali o zadužbinskoj tehnologiji i bilo je moguće da, ne misleći nikakvo zlo, oštete kompjuter. Međutim, po svemu sudeći, bar zasad nikakve nevolje nije bilo - obrisi šaka bili su još tu.
<BR>&nbsp;&nbsp;&nbsp;&nbsp;&nbsp;Ipak, ključnu proveru trebalo je obaviti tek polaganjem vlastitih dlanova na mesta na kojima su stajali obrisi šaka. Za trenutak, Treviz je oklevao. Saznaće, gotovo istog trena, ukoliko nešto nije u redu - ali ako nešto nije bilo u redu, šta onda? Da bi otklonio kvar morao bi se vratiti na Terminus, a ako bi se vratio tamo, bio je u to sasvim ubeđen, gradonačelnica Brano bezuslovno bi pronašla način da ga više ne pusti. A ako ga ne bi pustila...
<BR>&nbsp;&nbsp;&nbsp;&nbsp;&nbsp;Osećao je kako mu srce žestoko udara; međutim, nije imalo nikakvog smisla produžavati napetost u nedogled.
<BR>&nbsp;&nbsp;&nbsp;&nbsp;&nbsp;On ispruži desnu, pa levu ruku, i postavi dlanove na označena mesta. U magnovenju, gotovo, u njemu se javi osećaj kao da nečiji tuđi dlanovi čvrsto prianjaju uz njegove. Čula mu postadoše beskrajno osetljiva; video je Geu iz svih uglova, zelenu i vlažnu, i Geance kako stoje unakolo, pažljivo posmatrajući. Nagnavši sebe da pogleda nagore, ugleda nebo najvećim delom prekriveno oblacima. Još jednom, uz maleni poticaj volje, i oblaci se razdvojiše; pred njegovim očima prostiralo se beskrajno plavo nebo sa velikim zlatnim diskom geanskog sunca.
<BR>&nbsp;&nbsp;&nbsp;&nbsp;&nbsp;Još jedan mali poticaj volje i plava se nebesa rastvoriše i on ugleda zvezde.
<BR>&nbsp;&nbsp;&nbsp;&nbsp;&nbsp;Izbrisa ih odmah još jednim malenim poticajem volje i zatraži, i ugleda, Galaksiju koja mu se, postrance, prikaza kao blistavi točak s paocima. On proveri kompjuterizovanu sliku, prilagodi joj smer i započe sa menjanjem prividnih tokova vremena, nalažući im da se najpre kreće u jednom, a potom u drugom pravcu. Zatim utvrdi položaj Sejšelovog sunca, najvažnije zvezde u blizini Gee; onda sunca Terminusa; potom Trantora; sve to jedno za drugim, gotovo u hitnji. Putovao je tako od jedne zvezde do druge na galaktičkoj karti koja je bila smeštena u utrobi kompjutera.
<BR>&nbsp;&nbsp;&nbsp;&nbsp;&nbsp;A onda ukloni dlanove sa table, dopustivši da ga svet stvarnosti ponovo obujmi - shvativši, istovremeno, da je za sve ovo vreme stajao, napola pognut nad kompjuterom i održavao dlanovima kontakt. Oseti odjednom ukrućenost u krstima, i morao je da dobro protegne mišiće pre no što je seo.
<BR>&nbsp;&nbsp;&nbsp;&nbsp;&nbsp;Zurio je u kompjuter sa velikim olakšanjem. Radio je savršeno. Kao da je, gotovo, bio još prilježniji, i ono što Treviz odjednom oseti prema mašini moglo bi se jedino opisati kao ljubav. Na kraju krajeva, dok ga je držao za šake (Treviz odlučno odbi da i sebi samom prizna da o komjuteru misli kao o njoj, mašini) činili su jedno, i njegova, Trevizova volja je upravljala, kontrolisala, doživljavala i bila deo jednog većeg Ja. Iznenada, s malim osećajem nelagodnosti, Treviz pomisli kako on i kompjuter, iako u znatno manjoj meri, doživljavaju ono isto što i Geanci doživljavaju ali, naravno, u znatnom većem obimu.
<BR>&nbsp;&nbsp;&nbsp;&nbsp;&nbsp;On zavrte glavom. Ne! U ovom slučaju, u vezi između njega i kompjutera, on, Treviz, bio je taj u čijim se rukama nalazila sva kontrola. Kompjuter mu je u celosti bio podređen.
<BR>&nbsp;&nbsp;&nbsp;&nbsp;&nbsp;On ustade i pređe u dnevne prostorije i uđe u obedovaonicu. Bilo je tu u izobilju hrane svih vrsta, sa odgovarajućim hladnjacima i uređajima za brzo prigotovljavanje jela. Već je primetio da su knjige-filmovi u njegovoj sobi u savršenom redu, i bio je u razumnoj meri - ne, potpuno - siguran da je i Peloratova biblioteka bila isto tako brižljivo sređena. Da nije bilo tako, sigurno je da bi mu već odavno čuo glas.
<BR>&nbsp;&nbsp;&nbsp;&nbsp;&nbsp;Pelorat! To mu misli, istog časa, upravi drugim pravcem. On otvori vrata i zakorači u Janovljevu sobu. "Pel, ima li kod tebe dovoljno mesta i za Blis?"
<BR>&nbsp;&nbsp;&nbsp;&nbsp;&nbsp;"Oh, naravno, svakako."
<BR>&nbsp;&nbsp;&nbsp;&nbsp;&nbsp;"Možemo od zajedničke prostorije načiniti spavaću sobu za nju."
<BR>&nbsp;&nbsp;&nbsp;&nbsp;&nbsp;Blis podiže pogled, širom otvorivši oči. "Nije mi potrebna nikakva zasebna spavaća soba. Sasvim sam zadovoljna da ostanem ovde, zajedno s Pelom. Ipak, nadam se da povremeno, po potrebi, mogu koristiti i druge prostorije. Za gimnastičke vežbe, na primer."
<BR>&nbsp;&nbsp;&nbsp;&nbsp;&nbsp;"Razume se, sve sobe osim moje."
<BR>&nbsp;&nbsp;&nbsp;&nbsp;&nbsp;"Odlično. I sama bih predložila takav odgovor. Razume se, isto važi i za vas, s izuzetkom naše sobe."
<BR>&nbsp;&nbsp;&nbsp;&nbsp;&nbsp;"Razume se", odvrati Treviz, i, pogledavši nadole, shvati da stoji na samom pragu. Povukavši se za korak, on namršteno dodade: "Ovo nisu mladenačke prostorije, Blis."
<BR>&nbsp;&nbsp;&nbsp;&nbsp;&nbsp;"Moram, ipak, reći da su, s obzirom na zbijenost, upravo idealne za te svrhe, pogotovo što ih je Gea svela na polovinu onoga što su bile."
<BR>&nbsp;&nbsp;&nbsp;&nbsp;&nbsp;Treviz učini napor da se ne nasmeje. "Moraćete biti veoma obzirni jedno prema drugom."
<BR>&nbsp;&nbsp;&nbsp;&nbsp;&nbsp;"I jesmo", umeša se Pelorat kome očito nije godio predmet razgovora. "Ali stari druže, ne čini li ti se, ipak, da možeš nama dvoma prepustiti da sami sređujemo svoje stvari?"
<BR>&nbsp;&nbsp;&nbsp;&nbsp;&nbsp;"Pa, i ne mogu", odgovori lagano Treviz. "Mora vam biti potpuno jasno da ovo nisu mladenačke prostorije. Nemam ništa ni protiv čega što ćete činiti s uzajamnim pristankom, ali morate shvatiti da nećete biti potpuno izdvojeni. Blis, nadam se da to shvatate."
<BR>&nbsp;&nbsp;&nbsp;&nbsp;&nbsp;"Tu su vrata", odvrati Blis, "i verujem da nas nećete uznemiravati kada su zaključana - to jest, osim u slučajevima krajnje nužde."
<BR>&nbsp;&nbsp;&nbsp;&nbsp;&nbsp;"Naravno da neću. Ipak, znate, zidovi nemaju izolaciju."
<BR>&nbsp;&nbsp;&nbsp;&nbsp;&nbsp;"Ono što, Trevize, u stvari, pokušavate da kažete", reče Blis, "jeste da ćete čuti, sasvim jasno, svaki razgovor koji bismo mogli voditi, i svaki zvuk koji bismo mogli učiniti dok vodimo ljubav?"
<BR>&nbsp;&nbsp;&nbsp;&nbsp;&nbsp;"Tako je, upravo to pokušavam da kažem. Imajući to u vidu, očekujem da ćete shvatiti da ćete morati da ograničite svoje aktivnosti ovde. To vam možda neće pasti lako, ali veoma mi je žao, stvari stoje upravo onako kako sam rekao."
<BR>&nbsp;&nbsp;&nbsp;&nbsp;&nbsp;Pelorat pročisti grlo, a onda reče blagim glasom: "Znaš, Golane, to je problem s kojim sam već morao da se suočim. Jasno ti je, naime, da sve ono što Blis doživljava dok je sa mnom istovremeno doživljava i čitava Gea?"
<BR>&nbsp;&nbsp;&nbsp;&nbsp;&nbsp;"Palo mi je već to na um, Janove", odgovori Treviz, nastojeći da ni ne trepne. "Međutim, nisam imao nameru da ti to pominjem - bilo je, naime, moguće da to tebi još nije palo na pamet."
<BR>&nbsp;&nbsp;&nbsp;&nbsp;&nbsp;"Ali jeste, kao što vidiš."
<BR>&nbsp;&nbsp;&nbsp;&nbsp;&nbsp;"Ne poklanjajte tome odviše pažnje, Trevize", umeša se Blis. "U bilo kom trenutku na hiljade ljudskih stvorova na Gei prepuštaju se zadovoljstvima vođenja ljubavi; milioni, isto tako, jedu, piju i rade stvari koje im se dopadaju. To, naravno, čini još intenzivnijom opštu plimu zadovoljstva koje doživljava Gea - to jest, svaki njen deo. Niže vrste životinja, biljke, minerali - svi oni, takođe, imaju svoja različito stepenovana zadovoljstva, koja, isto tako, doprinose posvemašnjem uživanju u svesnosti koje Gea uvek oseća u svim svojim delovima; tako nešto nepoznato je na bilo kom drugom svetu."
<BR>&nbsp;&nbsp;&nbsp;&nbsp;&nbsp;"I mi imamo svoja posebna uživanja", odvrati Treviz, "koja, ako to želimo, na izvestan način možemo i deliti; ili ako želimo, zadržati za sebe."
<BR>&nbsp;&nbsp;&nbsp;&nbsp;&nbsp;"Kada biste samo mogli doživeti naša, shvatili biste koliko ste, u tom pogledu, siromašni vi Izdvojenici."
<BR>&nbsp;&nbsp;&nbsp;&nbsp;&nbsp;"Kako možete znati šta ja osećam?"
<BR>&nbsp;&nbsp;&nbsp;&nbsp;&nbsp;"Čak i ako ne znam šta vi osećate, ipak je razumno pretpostaviti da jedan svet zajedničkih zadovoljstava mora doživljavati zadovoljstva dublja od onih koja stoje na raspolaganju nekom izdvojenom pojedincu."
<BR>&nbsp;&nbsp;&nbsp;&nbsp;&nbsp;"Možda je tako, ali čak i ako su moja zadovoljstva oskudna, ipak bih zadržao za sebe, ma koliko tanušni bili, i svoje radosti i svoja tugovanja; radije bih da ja budem ja a ne brat po krvi kakvom obližnjem kamenu."
<BR>&nbsp;&nbsp;&nbsp;&nbsp;&nbsp;"Ne rugajte se", prekori ga Blis. "Vi veoma držite do svakog mineralnog sastojka u svojim kostima i svojim zubima, i ne biste baš bili srećni da se ijedan od njih ošteti - premda ne poseduje ni malo više svesti od bilo kog mineralnog sastojka u bilo kom obližnjem kamenu."
<BR>&nbsp;&nbsp;&nbsp;&nbsp;&nbsp;"Tu ste u pravu", odgovori Treviz pomalo oklevajući, "ali čini mi se da smo se malo udajili od predmeta našeg razgovora. Nimalo me ne zanima ako i čitava Gea deli s vama vaša zadovoljstva, ali Blis, ja nisam spreman da ih sa vama delim. Živimo ovde u skučenim prostorijama, i ne bih voleo da ni posredno budem prinuđen da učestvujem u vašim aktivnostima."
<BR>&nbsp;&nbsp;&nbsp;&nbsp;&nbsp;"Drago moje momče", ponovo se javi Pelorat, "ovo je zaista rasprava koja ne vodi ničemu. Stalo mi je koliko i tebi da tvoj osećaj privatnosti ne bude ama baš ničim narušen. Kao ni moj, uostalom. U svakom slučaju, Blis i ja bićemo diskretni; je li tako, Blis?"
<BR>&nbsp;&nbsp;&nbsp;&nbsp;&nbsp;"Biće, Pele, kako ti budeš želeo."
<BR>&nbsp;&nbsp;&nbsp;&nbsp;&nbsp;"Na kraju krajeva", nastavi Pelorat, "vrlo je verovatno da ćemo na raznim planetama boraviti znatno duže nego u letelici, i što se planeta tiče mogućnosti za privatnost..."
<BR>&nbsp;&nbsp;&nbsp;&nbsp;&nbsp;"Ne interesuje me šta ćete činiti na planetama", preseče ga Treviz, "ali na ovom brodu moja će se reč slušati."
<BR>&nbsp;&nbsp;&nbsp;&nbsp;&nbsp;"Slažem se", prihvati Pelorat.
<BR>&nbsp;&nbsp;&nbsp;&nbsp;&nbsp;"Prema tome, pošto smo to rasčistili, možemo da krenemo."
<BR>&nbsp;&nbsp;&nbsp;&nbsp;&nbsp;"Trenutak, samo." Pelorat ispruži ruku i dohvati Treviza za rukav. "Mogli bismo da krenemo - ali kuda? Ti ne znaš gde se nalazi Zemlja, kao ni ja, kao ni Blis. Ne zna ni tvoj kompjuter - rekao si mi, sećaš li se, pre mnogo vremena, da ne raspolaže nikakvim informacijama o Zemlji. Prema tome, šta sada nameravaš da učiniš? Drago moje momče, ne možeš tek tako krenuti i nasumice plutati svemirom."
<BR>&nbsp;&nbsp;&nbsp;&nbsp;&nbsp;Peloratove reči izazvaše na Trevizovim usnama osmeh, u kom se mogao prepoznati osećaj istinske radosti. Po prvi put otkako ga je Gea držala u svom naručju osećao se kao gospodar vlastite sudbine.
<BR>&nbsp;&nbsp;&nbsp;&nbsp;&nbsp;"Uveravam te, Janove, da nemam nameru da plutam svemirom. Savršeno dobro znam kuda da krenem."
<BR>
<BR>&nbsp;&nbsp;&nbsp;&nbsp;&nbsp;7.
<BR>&nbsp;&nbsp;&nbsp;&nbsp;&nbsp;Pelorat tiho zakorači u komandnu prostoriju, pošto je prethodno uzalud dugo čekao da na njegovo jedva čujno kucanje dobije bilo kakav odgovor. Zatekao je Treviza kako sedi za komandnom tablom, pogleda netremice uprtog u zvezdanu kartu pred sobom.
<BR>&nbsp;&nbsp;&nbsp;&nbsp;&nbsp;"Golane", započne Pelorat, i zastade.
<BR>&nbsp;&nbsp;&nbsp;&nbsp;&nbsp;Treviz podiže pogled. "Janove! Izvoli, sedi... Gde je Blis?"
<BR>&nbsp;&nbsp;&nbsp;&nbsp;&nbsp;"Spava... Vidim da smo u svemiru."
<BR>&nbsp;&nbsp;&nbsp;&nbsp;&nbsp;"Dobro vidiš." Treviz nije bio iznenađen blagom primesom iznenađenosti u prijateljevom glasu. Kod ovih novih gravitacionih brodova praktično je bilo nemoguće ustanoviti trenutak poletanja. Nije bilo inercionih efekata; ni udara koje proizvodi ubrzanje; nikakvog šuma; nikakvih vibracija.
<BR>&nbsp;&nbsp;&nbsp;&nbsp;&nbsp;Raspolažući svojstvom da se od okolnog gravitacionog polja izdvoji u bilo kojoj željenoj meri, čak i u potpunosti, Daleka zvezda kretala je sa površine neke planete baš kao da klizi kakvim kosmičkim okeanom. Za sve to vreme gravitacioni efekti na samom brodu, paradoksalno, ostali su neizmenjeni.
<BR>&nbsp;&nbsp;&nbsp;&nbsp;&nbsp;Naravno, dok se brod još nalazio u atmosferi nije bilo nikakve potrebe za ubrzavanjem, tako da se nisu osećale nikakve vibracije niti čulo cvilenje vazduha usled trenja oko trupa. A kada bi, konačno, atmosfera ostala za brodom, moglo se, sve intenzivnije, pristupiti ubrzavanju a da to putnici ne osete.
<BR>&nbsp;&nbsp;&nbsp;&nbsp;&nbsp;Brod je bio jedinstven u pogledu udobnosti i Treviz odista nije bio u stanju da sagleda kako bi bilo moguće putovati još udobnije - osim ukoliko se, jednog dana, ne pronađe način za tumaranje hipersvemirom bez brodova, i bez obaziranja na obližnja, možda već intenzivna, gravitaciona polja. U ovom trenutku, međutim, Daleka zvezda morala je da provede nekoliko dana u postepenom ubrzavanju pri udaljavanju od Geinog sunca, da bi, kad intenzitet gravitacione sile postane dovoljno slab, pokušala da izvede skok u hipersvemir.
<BR>&nbsp;&nbsp;&nbsp;&nbsp;&nbsp;"Golane, drago moje momče", obrati mu se Pelorat, "mogu li da za trenutak porazgovaram s tobom? Nisi previše zauzet?"
<BR>&nbsp;&nbsp;&nbsp;&nbsp;&nbsp;"Nisam, nisam. Kompjuter je, pošto sam mu izdao potrebne naloge, preuzeo sve na sebe. Katkad mi se, čak, čini i da unapred pogađa kakvi će biti moji nalozi, te počinje da ih sledi čak i pre no što mu ih izdam." Treviz nežno prevuče rukom preko komandne table.
<BR>&nbsp;&nbsp;&nbsp;&nbsp;&nbsp;"Golane", nastavi Pelorat, "nas dvojica postali smo veoma dobri prijatelji za ovo kratko vreme koliko se poznajemo, mada, iskreno da kažem, čini mi se da je proteklo mnogo više vremena. Toliko se toga dogodilo! Osećam se veoma neobično kad pomislim da je polovinu onoga što mi se uopšte dogodilo u mom umereno dugom životu moguće sabiti u svega nekoliko poslednjih meseci. Ili mi se bar čini da je tako. Gotovo bih mogao pretpostaviti..."
<BR>&nbsp;&nbsp;&nbsp;&nbsp;&nbsp;Treviz podiže ruku. "Janove, siguran sam da počinješ da se udaljuješ od svoje prave teme. Kažeš da smo postali veoma dobri prijatelji za vrlo kratko vreme. Tako je, jesmo, i još uvek smo prijatelji. Međutim, kad smo već kod toga, Blis poznaješ još kraće, a sa njom si se zbližio još više."
<BR>&nbsp;&nbsp;&nbsp;&nbsp;&nbsp;"To je nešto sasvim drugo", odgovori Pelorat, sa blagim prizvukom zbunjenosti u glasu.
<BR>&nbsp;&nbsp;&nbsp;&nbsp;&nbsp;"Razume se", prihvati Treviz, "ali šta sledi iz našeg kratkog ali postojanog priljateljstva?"
<BR>&nbsp;&nbsp;&nbsp;&nbsp;&nbsp;"Ako smo, drago moje momče, kao što kažeš, i dalje prijatelji, onda ćeš shvatiti da se moram prepustiti Blis koja mi je, kao što znaš, takođe neobično draga."
<BR>&nbsp;&nbsp;&nbsp;&nbsp;&nbsp;"Shvatam. I šta s tim?"
<BR>&nbsp;&nbsp;&nbsp;&nbsp;&nbsp;"Poznato mi je, Golane, da ti baš nije naročito stalo do Blis, ali meni za lju..."
<BR>&nbsp;&nbsp;&nbsp;&nbsp;&nbsp;Teviz ponovo podiže ruku. "Trenutak, Janove. Tačno, nisam baš očaran sa Blis, ali isto tako, daleko sam od toga da je mrzim. U stvari, ne gajim nikakvu odbojnost prema njoj. Ona je veoma privlačna mlada žena, ali čak i da nije, tebi za ljubav bio bih spreman da je prihvatim. Gea je ono što me odbije."
<BR>&nbsp;&nbsp;&nbsp;&nbsp;&nbsp;"Ali Blis je Gea."
<BR>&nbsp;&nbsp;&nbsp;&nbsp;&nbsp;"Znam, Janove. Upravo je to ono što komplikuje stvari. Sve dotle dok o Blis mislim kao o ličnosti - nema nikakvog problema. Problemi se javljaju tek kada o njoj počnem da razmišljam kao o Gei."
<BR>&nbsp;&nbsp;&nbsp;&nbsp;&nbsp;"Ali Golane, ti zapravo, nisi ni dao priliku Gei... Dozvoli, stari druže, da ti nešto priznam. Dok vodimo ljubav Blis mi ponekad, omogućava da na nekoliko trenutaka postanem deo njenog uma. Samo na nekoliko trenutaka, jer, kako mi kaže, prestar sam da bih mogao da se prilagodim... Oh, ne mršti se, Golane, i ti bi bio takođe prestar za to. Ukoliko bi neki Izdvojenik, poput tebe ili mene, postao deo Gee tokom više nego nekoliko kratkih trenutaka, moglo bi doći do moždanih oštećenja; ako bi cela stvar potrajala nešto duže, ta bi oštećenja postala neispravljiva... Golane, kada bi samo mogao osetiti..."
<BR>&nbsp;&nbsp;&nbsp;&nbsp;&nbsp;"Šta? Da mi mozak bude nepopravljivo oštećen? Ne, hvala."
<BR>&nbsp;&nbsp;&nbsp;&nbsp;&nbsp;"Golane, kao da namerno ne želiš da me razumeš. Mislim samo na onaj kratki trenutak sjedinjenja. Ti i ne shvataš šta propuštaš. To je prosto neopisivo. Blis kaže da u tome nalaziš najveće moguće uživanje - kao kad bi se, na ivici smrti od žeđi, napio divne, sveže vode. Ne usuđujem se čak ni da započnem da ti opisujem kakav je to osećaj. Počinješ da deliš radost koju su iskusili, svako ponasob, milioni ljudskih bića. Ali ta radost nije nešto određeno; kada bi tako bilo, lako bih se i brzo isključio. Ona treperi... svetluca... pulsira neobičnim ritmom koji te jednostavno ne pušta. To je veća... ne, lepša... radost od bilo koje koju bi mogao osetiti kao pojedinac. Gotovo bih bio u stanju da zaplačem kada bi me je liši..."
<BR>&nbsp;&nbsp;&nbsp;&nbsp;&nbsp;Treviz odmahnu glavom. "Neobično si govorljiv, dragi prijatelju, ali mi zvučiš kao da opisuješ dejstvo pseudendorfila, ili neke druge droge koja ti, za kratko, omogućava najveće blaženstvo, po cenu najvećeg užasa na duži rok. Ne, nije to za mene! Nisam nameran da svoju individualnost trampim za kratak osećaj blaženstva."
<BR>&nbsp;&nbsp;&nbsp;&nbsp;&nbsp;"Ali, Golane, ja i dalje imam svoju individualnost."
<BR>&nbsp;&nbsp;&nbsp;&nbsp;&nbsp;"Ipak, Janove, koliko ćeš dugo biti u stanju da je sačuvaš ukoliko nastaviš s tim? Biće ti potrebno sve više i više te droge sve dok ti mozak ne bude oštećen. Janove, ne smeš dopustiti da ti Blis to učini... Možda bi bilo dobro da ja s njom porazgovazgvaram o tome."
<BR>&nbsp;&nbsp;&nbsp;&nbsp;&nbsp;"Ne! Nemoj! Nisi baš uvek taktičan, znaš, i bojim se da bi je mogao povrediti. Uveravam te da u tom pogledu vodi o meni više brige no što bi ti to mogao i zamisliti. O mogućem oštećenju mog mozga ona brine čak i više nego ja sam. U to možeš biti sasvim siguran."
<BR>&nbsp;&nbsp;&nbsp;&nbsp;&nbsp;"Pa, u tom slučaju, Janove, razgovaraću s tobom. Nemoj to više činiti. Proživeo si pedeset dve godine sa svojim vlastitim uživanjem i radostima, i tvoj mozak je u celosti njima prilagođen. Ne prenagljuj sa tim novim i neobičnim porokom. Platićeš tešku cenu; ako ne odmah, kasnije sigurno..."
<BR>&nbsp;&nbsp;&nbsp;&nbsp;&nbsp;"Dobro, Golane", odgovori Pelorat tihim glasom, oborivši pogled i zagledavši se u svoje noge. A onda dodade: "Pođimo od toga da stvari posmatraš na takav način. Ali šta bi bilo da si neki jednoćelijski organizam..."
<BR>&nbsp;&nbsp;&nbsp;&nbsp;&nbsp;"Znam na šta ciljaš, Janove. Zaboravi to. Blis je to već rekla i uputila me na analogiju."
<BR>&nbsp;&nbsp;&nbsp;&nbsp;&nbsp;"Tako je, ali razmisli na trenutak. Zamislimo neki jednoćelijski organizam sa izvesnom svešću i darom razmišljanja, i zamislimo ga suočenog sa mogućnošću da postane višećelijski organizam. Ne bi li i on jadikovao zbog gubitka svoje individualnosti, i s gorčinom odbacivao mogućnost svog utapanja u neki drugi, sveprožimajući organizam? I ne bi li pri tom grešio? Može li ijedna pojedinačna ćelija uopšte da zamisli moć ljudskog uma?"
<BR>&nbsp;&nbsp;&nbsp;&nbsp;&nbsp;Treviz žestoko zavrte glavom. "Ne, Janove, to je pogrešna analogija. Jednoćelijski organizmi ne raspolažu nikakvom svešću, niti darom razmišljanja - ili, ako i raspolažu, ona je gotovo beskrajno mala da je možemo smatrati ništavnom. Za njih objedinjavnje i gubitak individualnosti znači, zapravo, gubitak nečeg što nikada nisu stvarno posedovali. Ljudsko biće, međutim, raspolaže svesću i poseduje dar razmišljanja. Ono bi izgubilo stvarnu svest i stvarno nezavisan um, i stoga je tvoja analogija neodrživa."
<BR>&nbsp;&nbsp;&nbsp;&nbsp;&nbsp;Za trenutak među njima nastade tišina, koja gotovo da ih je pritiskala; a onda Pelorat, nastojeći da razgovor uputi drugim smerom, ponovo progovori: "Zbog čega tako zuriš u ekran?"
<BR>&nbsp;&nbsp;&nbsp;&nbsp;&nbsp;"Navika", odgovori Treviz, suvo se nasmešivši. "Kompjuter mi kaže da nas geanski brodovi ne slede, kao i da sejšelske flote nema na vidiku. Pa ipak, i dalje motrim, umiren činjenicom da moje oči ne uspevaju da zapaze nikakve brodove - iako su kompjuterski senzori stotinama puta osetljiviji i prodorniji od njih. Šta više, kompjuter je u stanju da zapazi i najtananije promene u svemiru, promene koja moja čula nisu u stanju da uoče ni pod kakvim okolostima... Pa ipak, iako svestan svega toga, nastavljam da zurim."
<BR>&nbsp;&nbsp;&nbsp;&nbsp;&nbsp;"Golane, ukoliko smo prijatelji..." zausti ponovo Pelorat.
<BR>&nbsp;&nbsp;&nbsp;&nbsp;&nbsp;"Obećao sam ti da neću učiniti ništa što bi moglo povrediti Blis; u svakom slučaju, ništa svesno."
<BR>&nbsp;&nbsp;&nbsp;&nbsp;&nbsp;"Oh, nešto je drugo sad u pitanju. Prikrivaš od mene pravac našeg puta, kao da više nemaš poverenja. Kuda smo se uputili? Smatraš li da znaš gde se Zemlja nalazi?"
<BR>&nbsp;&nbsp;&nbsp;&nbsp;&nbsp;Treviz ga pogleda, izvivši obrve. "Izvini. Misliš da sam pokopao tajnu duboko u sebi, je li tako?"
<BR>&nbsp;&nbsp;&nbsp;&nbsp;&nbsp;"Da, ali zbog čega?"
<BR>&nbsp;&nbsp;&nbsp;&nbsp;&nbsp;"Zbog čega, zaista, dragi prijatelju, ako ne zbog Blis."
<BR>&nbsp;&nbsp;&nbsp;&nbsp;&nbsp;"Blis? Ne želiš, dakle, da ona zna? Ali, stari druže, njoj se može u potpunosti verovati!"
<BR>&nbsp;&nbsp;&nbsp;&nbsp;&nbsp;"Nije to u pitanju. Kakvog smisla bi imalo ne verovati njoj? Siguran sam da, ako samo želi, može izvući svaku tajnu iz mog uma. Ne, rekao bih da za to imam mnogo detijastiji razlog. Imam, naime, utisak da ti svu svoju pažnju njoj posvećuješ, i da ja za tebe više ne postojim."
<BR>&nbsp;&nbsp;&nbsp;&nbsp;&nbsp;Pelorat je izgledao užasnut. "Ali, Golane, to nije tačno."
<BR>&nbsp;&nbsp;&nbsp;&nbsp;&nbsp;"Znam, ali ja pokušavam da se razaberem u svojim vlastitim osećanjima. Došao si maločas k meni sa svojim bojaznima u pogledu našeg prijateljstva, i razmišljajući sada o tome, čini mi se da su i mene skolile slične bojazni. Nisam bio spreman da to ni samom sebi priznam, ali mi se činilo da me je Blis nekako odvojila od tebe. Možda sam želeo da ti se 'revanširam' krijući stvari od tebe. Detinjasto, kao što rekoh."
<BR>&nbsp;&nbsp;&nbsp;&nbsp;&nbsp;"Golane!"
<BR>&nbsp;&nbsp;&nbsp;&nbsp;&nbsp;"Rekoh da je to bilo detinjasto, zar ne? Ali postoji li iko ko ponekad nije detinjast? Ipak, mi jesmo prijatelji. To smo rasčistili, i više neće biti nikakvih igara... Idemo na Komporelen."
<BR>&nbsp;&nbsp;&nbsp;&nbsp;&nbsp;"Komporelen?" ponovi Pelorat, za trenutak ništa ne razumevajući.
<BR>&nbsp;&nbsp;&nbsp;&nbsp;&nbsp;"Sigurno se sećaš mog prijatelja, izdajnika Muna Lija Kompora. Nas trojica sreli smo se na Sejšelu."
<BR>&nbsp;&nbsp;&nbsp;&nbsp;&nbsp;Peloratovo lice vidljivo se razvedri. "Razume se da se sećam. Komporelen je bio svet njegovih predaka."
<BR>&nbsp;&nbsp;&nbsp;&nbsp;&nbsp;"Ako je bio. Nisam nipošto spreman da poverujem u sve što je Kompor govorio. Ali Komporelen je poznat svet, a Kompor je rekao da su njegovi žitelji čuli za Zemlju. Dakle, poći ćemo tamo i videti šta ćemo naći. Možda nas to nikud neće odvesti, ali to je jedina polazna tačka koju imamo."
<BR>&nbsp;&nbsp;&nbsp;&nbsp;&nbsp;Pelorat pročisti grlo, očigledno u nedoumici. "Oh, drago moje momče, da li si siguran?"
<BR>&nbsp;&nbsp;&nbsp;&nbsp;&nbsp;"Ne postoji ništa u pogledu čega bismo mogli biti ili ne biti sigurni. Raspolažemo samo tim tragom, i ma koliko on slabašan mogao biti, ne preostaje nam drugo nego da ga sledimo."
<BR>&nbsp;&nbsp;&nbsp;&nbsp;&nbsp;"Da... Ali ako to činimo na osnovu onoga što nam je Kompor rekao, u tom bismo slučaju morali da ponovo razmotrimo sve što nam je rekao. Koliko se sećam, rekao je, prilično to naglasivši, da Zemlja ne postoji kao planeta puna života - već da je njena površina zagađena radioaktivnošću i potpuno bez života. A ako je tako, onda bez razloga idemo na Komporelen.
<BR>
<BR>&nbsp;&nbsp;&nbsp;&nbsp;&nbsp;8.
<BR>&nbsp;&nbsp;&nbsp;&nbsp;&nbsp;Njih troje obedovali su u trepezariji, gotovo je u celosti ispunivši svojim telima.
<BR>&nbsp;&nbsp;&nbsp;&nbsp;&nbsp;"Baš je ukusno", primeti Pelorat s očiglednim uživanjem. "Jesmo li ovo poneli sa Terminusa?"
<BR>&nbsp;&nbsp;&nbsp;&nbsp;&nbsp;"Ne, nismo", odgovori Treviz. Naše zalihe sa Terminusa odavno su iscrpljene. Ovo smo kupili na Sejšelu, neposredno pre nego što smo se uputili ka Gei. Neobično, zar ne? Neka vrsta morske hrane, ali nekako rskava. Izgledala mi je kao kupus kada sam je kupovao, ali po ukusu mu ne liči."
<BR>&nbsp;&nbsp;&nbsp;&nbsp;&nbsp;Blis ih je slušala, ali ne reče ništa. Ona oprezno otkide komadić hrane sa svog tanjira.
<BR>&nbsp;&nbsp;&nbsp;&nbsp;&nbsp;"Moraš da jedeš, draga", obrati joj se Pelorat blago.
<BR>&nbsp;&nbsp;&nbsp;&nbsp;&nbsp;"Znam, Pel, jedem."
<BR>&nbsp;&nbsp;&nbsp;&nbsp;&nbsp;Treviz se umeša, sa prizvukom nestrpljivosti koju nije uspevao sasvim da prikrije: "Imamo i geanske hrane, Blis."
<BR>&nbsp;&nbsp;&nbsp;&nbsp;&nbsp;"Znam", odgovori Blis, "ali bih radije da je pričuvamo. Ne znamo koliko ćemo dugo boraviti u svemiru, i ja ću u svakom slučaju morati da se naviknem na hranu Izdvojenika."
<BR>&nbsp;&nbsp;&nbsp;&nbsp;&nbsp;"Je li baš tako rđavo? Ili Gea mora jesti samo Geu?"
<BR>&nbsp;&nbsp;&nbsp;&nbsp;&nbsp;Blis uzdahnu. "Postoji, u stvari, jedna naša poslovica koja kaže: 'Kad Gea jede Geu, niti se šta gubi niti dobija'. U pitanju nije ništa drugo do pomeranje svesti gore-dole. Šta god ja jela na Gei, to jeste Gea, i kada se hrana svari i postane deo mene, ona je i dalje Gea. U stvari, zahvaljujući tome što ja jedem, deo onoga što unesem u sebe stiče mogućnost da postoji na višem nivou svesti, dok, razume se, drugi delovi bivaju odbačeni na ovaj ili onaj način i time padaju na skali svesnosti."
<BR>&nbsp;&nbsp;&nbsp;&nbsp;&nbsp;Ona čvrsto zagrize jedan komad hrane, snažno ga za trenutak žvaćući, i progutavši ga, dodade: "U pitanju je sveprožimajući protok. Biljke rastu i njima se hrane životinje. Životinje jedu, i same služeći kao hrana. Svi organizmi koji umiru stapaju se sa ćelijama humusa, zahvaljujući bakterijama koje izazivaju trulenje, i tako dalje - ali i dalje ostaju Gea. U tom sveprožimajućem protoku svesti učestvuju čak i anorganske materije, i sve u tom protoku povremeno stiče mogućnost da postoji na višem nivou svesti."
<BR>&nbsp;&nbsp;&nbsp;&nbsp;&nbsp;"Sve to", primeti Treviz, "odnosi se na bilo koji svet. Svaki atom u meni nosi u sebi dugu istoriju, tokom koje je mogao biti deo mnogih živih bića, uključujući i ljude, i tokom koje je duga razdoblja mogao provesti kao deo mora, ili biti delić grumena uglja, ili kakve stene, ili se, čak, nalaziti u vetru što pirka oko nas."
<BR>&nbsp;&nbsp;&nbsp;&nbsp;&nbsp;"Međutim", reče Blis, "na Gei su svi atomi sve vreme i deo jedne više planetarne svesti, o kojoj vam ništa nije znano."
<BR>&nbsp;&nbsp;&nbsp;&nbsp;&nbsp;"Pa", upita Treviz, "šta se onda događa sa tom sejšelskom hranom koju upravo jedete? Da li i ona postaje deo Gee?"
<BR>&nbsp;&nbsp;&nbsp;&nbsp;&nbsp;"Postaje - iako prilično sporo. A ono što izlučujem ili izbacim iz sebe lagano prestaje da bude deo Gee. Najzad, ono što izlazi iz mene gubi dodir sa Geom, ostaje bez makar najposrednijeg hiperprostornog dodira sa Geom koji ja održavam zahvaljujući mojem znatno višem nivou svesnosti. Upravo zahvaljujući tom mom hiperprostornom kontaktu sa Geom negeanska hrana, iako veoma sporo, postaje takođe deo Gee."
<BR>&nbsp;&nbsp;&nbsp;&nbsp;&nbsp;"A šta je sa geanskom hranom u našim zalihama? Da li će i ona, lagano, postati negeanska? U tom slučaju, bilo bi bolje da je pojedete što je brže moguće."
<BR>&nbsp;&nbsp;&nbsp;&nbsp;&nbsp;"Neka vas to ne brine", odgovori Blis. "Geanska hrana u našim zalihama pripravljena je tako da može ostati deo Gee i posle veoma dugo vremena."
<BR>&nbsp;&nbsp;&nbsp;&nbsp;&nbsp;"A šta će se dogoditi kada mi budemo jeli geansku hranu?" iznenadna upita Pelorat. "U stvari, šta se s nama događa kada jedemo geansku hranu na samoj Gei? Da li i mi sami postepeno postajemo deo Gee?"
<BR>&nbsp;&nbsp;&nbsp;&nbsp;&nbsp;Blis odmahnu glavom i izraz neobične uznemirenosti za trenutak se javi na njenom licu. "Ne, ono što vi pojedete postaje izgubljeno za nas. Ili, bar, oni delovi koji postanu deo vašeg organizma ostaju izgubljeni za nas. Ono što izbacujete ostaje na Gei ili, veoma sporo, ponovo postaje deo Gee, tako da se, na kraju, ravnoteža ponovo uspostavlja; međutim, usled vaše posete mnogi su atomi Gee izgubljeni za nas."
<BR>&nbsp;&nbsp;&nbsp;&nbsp;&nbsp;"Kakav je razlog tome?" upita Treviz radoznalo.
<BR>&nbsp;&nbsp;&nbsp;&nbsp;&nbsp;"Niste mogli da podnesete preobražaj, čak ni delimičan. Bili ste naši gosti, prispeli ste na naš svet sticajem okolnosti i bez svoje slobodne volje, i da tako kažem, morali smo vas zaštiti čak i po cenu gubitaka nekih delića Gee. Spremno smo, mada ne i sa zadovoljstvom, platili tu cenu."
<BR>&nbsp;&nbsp;&nbsp;&nbsp;&nbsp;"Veoma nam je žao zbog toga", reče Treviz, "ali jeste li sigurni da negeanska hrana, ili bar, neke vrste negeanske hrane, neće ugroziti vaš organizam?"
<BR>&nbsp;&nbsp;&nbsp;&nbsp;&nbsp;"Neće", odgovori Blis. "Ono što je jestivo za vas, i ja mogu da jedem. Jedva da uopšte postoji problem metabolizacije takve hrane kada je u pitanju Gea, kao i, uostalom, njenog unošenja u moj organizam. Reč je, prvenstveno, o psihološkoj barijeri, koja umanjuje moje uživanje u jelu. Zato i jedem sporo; ali navići ću se vremenom."
<BR>&nbsp;&nbsp;&nbsp;&nbsp;&nbsp;"A kako stojimo s mogućom infekcijom?" upita Pelorat piskavim glasom, očito uznemiren. "Ni sam ne shvatam kako na to nisam ranije pomislio. Blis! Veoma je moguće da na bilo kom svetu na koji ćemo se spustiti postoje mikroorganizmi od kojih ničim ne možeš da se zaštitiš, te postoji mogućnost da podlegneš nekoj najjednostavnijoj infekciji. Trevize, moramo smesta da se vratimo."
<BR>&nbsp;&nbsp;&nbsp;&nbsp;&nbsp;"Ne paniči, Pel, dragi", odgovori Blis smešeći se. "Gea takođe asimiluje mikroorganizme koji u mene uđu putem hrane, ili na bilo koji drugi način. Što su opasniji to će brže biti asimilovani - a kako onda i sami postaju deo Gee više mi ne mogu i neće nauditi."
<BR>&nbsp;&nbsp;&nbsp;&nbsp;&nbsp;Obed se konačno približi kraju i Pelorat još jednom srknu malo svog začinjenog i toplog voćnog soka. "Nek' mi je sa srećom", reče on obrisući usne, "čini mi se da je vreme da opet promenimo predmet razgovora. Sve mi se čini da je moj jedini posao na ovom brodu da menjam teme za razgovor. Zašto li je tako?"
<BR>&nbsp;&nbsp;&nbsp;&nbsp;&nbsp;Treviz ozbiljno odvrati: "Zato što se Blis i ja hvatamo ukoštac oko svake teme o kojoj načnemo razgovor, i što bi to potrajalo sve dok smo živi. Oboje zavisimo od tebe, Janove, da bismo sačuvali zdrav razum. Kakvu nam, dakle, sada temu predlažeš, stari prijatelju?"
<BR>&nbsp;&nbsp;&nbsp;&nbsp;&nbsp;"Pregledao sam svoje zabeleške o Komporelenu, i čitav sektor kome on pripada do vrha je ispunjen prastarim legendama. Prve naseobine uspostavljene su na Komporelenu veoma davno, u prvom milenijumu hipersvemirskih letova. Komporelen čak pominje i svog legendarnog osnivača Benbalija, mada ne govori odakle je došao. Pominje se samo da je prvobitno ime planete glasilo - Benbalijev svet."
<BR>&nbsp;&nbsp;&nbsp;&nbsp;&nbsp;"A koliko, po tvom mišljenju, ima istine u svemu tome?"
<BR>&nbsp;&nbsp;&nbsp;&nbsp;&nbsp;"Možda samo zrnce, ali ko zna kakvo bi ono moglo biti?"
<BR>&nbsp;&nbsp;&nbsp;&nbsp;&nbsp;"Nikada, u savremenoj istoriji, nisam čuo ni za koga po imenu Benbali. A ti?"
<BR>&nbsp;&nbsp;&nbsp;&nbsp;&nbsp;"Ni ja, ali znaš i sam da se u pozno doba Carstva svesno potiskivalo sve što se odnosilo na razdoblje pre njegovog nastanka. Tokom nekoliko nemirnih poslednjih vekova postojanja Carstva, vlasti je bilo veoma stalo do toga da suzbije pojave lokalnog patriotizma, budući da ga je, sa poprilično opravdanosti, smatrala ozbiljnim faktorom razjedinjavanja. Sledstveno tome, gotovo u svakom sektoru Galaksije istinska istorija, sa potpunim zapisima i preciznom hronologijom, započinje isključivo sa trenutkom kada je Trantor nametnuo svoju moć i kada se dotični sektor svrstao uz Carstvo ili kada ga je ono priključilo sebi."
<BR>&nbsp;&nbsp;&nbsp;&nbsp;&nbsp;"Nikada ne bih poverovao da je istoriju tako lako izmeniti", primeti Treviz.
<BR>&nbsp;&nbsp;&nbsp;&nbsp;&nbsp;"Uglavnom i nije", odvrati Pelorat, "ali odlučna i moćna vlast u stanju je da učini mnogo toga. Ukoliko se dovoljno potiskuje, istorija starih vremena počeće konačno da zavisi od nepotpunih podataka, lagano se svodeći na nepouzdana predanja. Gotovo po pravilu u takvim će predanjima sve više mesta nalaziti raznorazna preterivanja, predstavljajući izvestan sektor kao znatno stariji i moćniji no što je po svemu sudeći zaista bio. Bez obzira na to koliko neka legenda mogla biti smešna, ili koliko nemoguće bilo ono o čemu govori, verovanje u nju kod lokalnih žitelja često postaje stvar patriotizma. Mogu ti pokazati bezbroj priča, gotovo iz svakog ugla Galaksije, u kojima se govori o tome da su dotične planete naselili upravo došljaci sa Zemlje, mada Zemlja nije uvek ime koje daju svojoj planeti."
<BR>&nbsp;&nbsp;&nbsp;&nbsp;&nbsp;"Kako je još nazivaju?"
<BR>&nbsp;&nbsp;&nbsp;&nbsp;&nbsp;"Postoji bezbroj imena. Ponekad je zovu Jedinom; ponekad Najstarijom. Ponekad je zovu i Mesečevim Svetom, zbog, kako neki autori smatraju, džinovskog prirodnog satelita koji je kružio oko nje. Po drugima, to treba da znači 'Izgubljeni svet', budući da 'mesečev' zapravo znači 'opustošen' - što je u pre-galaktičkom jeziku značilo 'izgubljeno' ili 'napušteno'."
<BR>&nbsp;&nbsp;&nbsp;&nbsp;&nbsp;"Janove, stani!" zavapi Treviz. "Možeš tako do u beskraj, sa svim tim autoritetom i kontra-autoritetom! Kažeš da je te legende moguće posvuda naći?"
<BR>&nbsp;&nbsp;&nbsp;&nbsp;&nbsp;"Oh da, drago moje momče. Upravo tako. Treba samo da zaroniš u njih pa da upoznaš tu ljudsku potrebu da od zrnca istine grade sloj za slojem neistinskog - kao što školjke na Rampori stvaraju biser oko zrnca peska. Do ove metafore došao sam baš u trenutku kada sam..."
<BR>&nbsp;&nbsp;&nbsp;&nbsp;&nbsp;"Janove! Stani još jednom! Reci mi, ima li ičega u komporelenskim legendama što ih čini različitim od drugih?"
<BR>&nbsp;&nbsp;&nbsp;&nbsp;&nbsp;"A?" Pelorat je za trenutak s nerazumevanjem zurio u Treviza. "Različitim? Pa, u njima se tvrdi da se Zemlja nalazi u relativnoj blizini Komporelena, i to je ono što je neobično. Na većini svetova na kojima se pominje Zemlja, bilo kakvim imenom je nazivali, postoji težnja da se bude krajnje neodređen u pogledu mesta na kojem se ona nalazi - smešta se ili negde veoma, veoma daleko, ili u neki nepostojeći kraj."
<BR>&nbsp;&nbsp;&nbsp;&nbsp;&nbsp;"Aha, baš kao što su nam i na Sejšelu govorili da se Gea nalazi u hipersvemiru", zaključi Treviz.
<BR>&nbsp;&nbsp;&nbsp;&nbsp;&nbsp;Blis se nasmeja.
<BR>&nbsp;&nbsp;&nbsp;&nbsp;&nbsp;Treviz joj uputi brz pogled. "Istina je. Baš to su nam rekli."
<BR>&nbsp;&nbsp;&nbsp;&nbsp;&nbsp;"Ne sporim. Samo, zvuči tako smešno. Razume se, upravo i želimo da u to veruju. Za sada, samo želimo da nas niko ne uznemirava, a gde bismo bili mirniji i bezbedniji nego u hipresvemiru? Čak i ako nismo tamo, sve dok se bude verovalo da smo tamo biće kao da jesmo tamo."
<BR>&nbsp;&nbsp;&nbsp;&nbsp;&nbsp;"Tako je", suvo odvrati Treviz, "i na sličan način neko ili nešto navodi ljude da veruju kako Zemlja ne postoji, ili da je negde veoma daleko, ili da je zagađena radioaktivnošću."
<BR>&nbsp;&nbsp;&nbsp;&nbsp;&nbsp;"S tom razlikom", dodade Pelorat, "što Kompolerenci veruju da se nalazi negde u njihovoj neposrednoj blizini."
<BR>&nbsp;&nbsp;&nbsp;&nbsp;&nbsp;"Ali uprkos tome, veruju da je zagađena radioaktivnošću. Na ovaj ili onaj način, dakle, svi svetovi na kojima živi legenda o Zemlji smatraju da se do nje nikako ne može doći."
<BR>&nbsp;&nbsp;&nbsp;&nbsp;&nbsp;"Manje ili više, u pravu si", potvrdi Pelorat.
<BR>&nbsp;&nbsp;&nbsp;&nbsp;&nbsp;"Mnogi na Sejšelu veruju da se Gea nalazi negde u njihovoj blizini; neki su, čak, sasvim tačno ukazali na njenu matičnu zvezdu; pa ipak, svi su bili mišljenja da je na Geu nemoguće doći. Možda i na Komporelenu postoje ljudi koji ozbiljno smatraju da je Zemlja zagađena radioaktivnošću i da je mrtav svet; ali koji bi umeli tačno da ukažu na njenu matičnu zvezdu. I mi ćemo, onda, krenuti ka njoj, ma koliko nas uveravali da joj je nemoguće pristupiti. Upravo smo to učinili i u Geinom slučaju."
<BR>&nbsp;&nbsp;&nbsp;&nbsp;&nbsp;"Trevize, Gea je bila spremna da vas primi", obrati mu se Blis. "Bili ste bespomoćni u našem zahvatu, ali nijednog trenutka nismo pomišljali da vam nanesemo neko zlo. Šta ako je i Zemlja veoma moćna, ali ne tako dobrostiva. Šta onda?"
<BR>&nbsp;&nbsp;&nbsp;&nbsp;&nbsp;"Bez obzira na sve moram doći do nje, i snosiću sve posledice. Međutim, to je moj zadatak. Čak i kada budem ustanovio njen položaj i budem se uputio ka njoj, za vas će još biti vremena da me napustite. Iskrcaću vas na najbližem zadužbinskom svetu, ili vas odvesti natrag na Geu, ukoliko vam se to više sviđa, i onda ću put Zemlje krenuti sasvim sam."
<BR>&nbsp;&nbsp;&nbsp;&nbsp;&nbsp;"Drago moje momče", prozbori Pelorat, očigledno ojađen. "Ne govori tako. Ne bih te ostavio ni u snu."
<BR>&nbsp;&nbsp;&nbsp;&nbsp;&nbsp;"Niti bih ja ostavila Pela", dodade Blis, pruživši ruku i blago pomilovavši Peloratov obraz.
<BR>&nbsp;&nbsp;&nbsp;&nbsp;&nbsp;"Onda je sve u redu. Još malo pa ćemo biti spremni za hiperskok do Komporelena, a potom, nadajmo se - sledeći će biti: pravac Zemlja!"
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
