<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SVRŠETAK POTRAGE
<P>&nbsp;&nbsp;&nbsp;&nbsp;&nbsp;101.
<BR>&nbsp;&nbsp;&nbsp;&nbsp;&nbsp;Treviz zateče sebe u stanju potpune neverice. Tek se bio povratio od neobičnog osećanja ponesenosti, koje ga je svog obuzelo neposredno pre i posle spuštanja na površinu Meseca - ponesenosti, pomisli on sada, koju je u njemu izazvao ovaj samozvani robot koji u ovom času stajaše pred njima.
<BR>&nbsp;&nbsp;&nbsp;&nbsp;&nbsp;Treviz je još stajao zagledan u njega, i mada mu je um sada bio savršeno zdrav i nedirnut, i dalje je bio obuzet zapanjenošću. Razgovarao je s njim, obuzet zapanjenošću; jedva da je bio u stanju da shvati šta je govorio, zauzet traganjem za nečim u izgledu tog tobožnjeg čoveka, u njegovom ponašanju, u načinu njegovog govora, što bi ga odalo kao robota.
<BR>&nbsp;&nbsp;&nbsp;&nbsp;&nbsp;Nije nikakvo čudo, pomisli Treviz, da je Blis otkrila nešto što nije bilo ni ljudsko biće ni robot, ali što je bilo, kako Pelorat reče, nešto 'sasvim novo'. Baš dobro, razume se, jer je to Trevizove misli upravilo u jednom drugom i plodonosnijem smeru - ali čak i to je sada bilo potisnuto negde u pozadini njegovog uma.
<BR>&nbsp;&nbsp;&nbsp;&nbsp;&nbsp;Blis i Falom su već nekuda odlutale, da razgledaju mesto na kome su se, tako iznenada, našle. Bio je to Blisin predlog, ali se Trevizu učinilo da je do njega došlo posle munjevite izmene pogleda između Blis i Denila. Falom je isprava odbijala, želeći da ostane u blizini stvorenja koga nije prestajala da naziva Džembijem, ali nekoliko strogih Denilovih reči i preteći uzdignut kažiprst bili su dovoljni da je navedu da se smesta pokori. Treviz i Pelorat ostadoše sa Denilom.
<BR>&nbsp;&nbsp;&nbsp;&nbsp;&nbsp;"Nijedna ni druga, gospodo, nisu građanke zadužbine", reče robot, kao da je to trebalo da sve objasni. "Jedna je Gea, a druga je Vasionka."
<BR>&nbsp;&nbsp;&nbsp;&nbsp;&nbsp;Treviz je sve vreme ćutao, dok ih Denil ne dovede do jednostavno oblikovanih naslonjača, smeštenih ispod jednog drveta. Na Denilov poziv oni sedoše, a kada i robot, savršeno ljudskim pokretom i sam sede, Treviz mu se obrati: "Da li ste vi zaista robot?"
<BR>&nbsp;&nbsp;&nbsp;&nbsp;&nbsp;"Zaista sam robot, gospodine", odgovori Denil.
<BR>&nbsp;&nbsp;&nbsp;&nbsp;&nbsp;Peloratovo lice kao da zablista od ushićenja, i on upita: "U drevnim predanjima pominje se neki robot čije je ime, takođe, bilo Denil. Da li ste vi dobili ime Denil njemu u čast?"
<BR>&nbsp;&nbsp;&nbsp;&nbsp;&nbsp;"Ja sam taj robot", odgovori Denil, "i to nije predanje."
<BR>&nbsp;&nbsp;&nbsp;&nbsp;&nbsp;"Oh, ne", primeti Pelorat. "Da ste vi taj robot, morali biste biti stari već hiljadama godinama."
<BR>&nbsp;&nbsp;&nbsp;&nbsp;&nbsp;"Dvadeset hiljada godina", odgovori Denil tiho.
<BR>&nbsp;&nbsp;&nbsp;&nbsp;&nbsp;Sav pometen, Pelorat pogleda prema Trevizu, koji sa svoje strane, reče oštrim glasom: "Ukoliko ste zaista robot, naređujem vam da govorite istinu."
<BR>&nbsp;&nbsp;&nbsp;&nbsp;&nbsp;"Nema razloga, gospodine, da mi se naređuje da govorim istinu. Ja moram da govorim istinu. U tom slučaju, gospodine, suočeni ste sa tri mogućnosti. Ili sam čovek koji vas obmanjuje; ili sam robot koji je programiran da veruje da je, zaista, star dvadeset hiljada godina, iako to, u stvari, nije; ili sam zaista star dvadeset hiljada godina. Morate sami odlučiti koju ćete od ovih triju mogućnosti prihvatiti."
<BR>&nbsp;&nbsp;&nbsp;&nbsp;&nbsp;"Stvar se, tokom daljeg razgovora, može sama od sebe razrešiti", odvrati Treviz suvim glasom. "Što se toga tiče, teško je poverovati da je ovo ovde unutrašnjost Meseca. Niti osvetljenje..." On pri tom usmeri pogled nagore, jer je osvetljenje, zaista, veoma nalikovalo na meku, difuzmu sunčevu svetlost, iako sunca nije bilo nigde na nebu, odnosno, što se toga tiče, nikakvo nebo nije se moglo videti... "niti gravitacija ne čine mi se pravim. Na površini ovog sveta gravitacija bi trebalo da iznosi nešto manje od 0.2 g."
<BR>&nbsp;&nbsp;&nbsp;&nbsp;&nbsp;"Normalna gravitacija, gospodine, na površini bi, u stvari trebalo da iznosi 0.16 g. Međutim, nešto je veća, zahvaljujući istim onim silama koje i kod vas, na vašem brodu, stvaraju utisak normalne gravitacije, čak i kada se nalazite u uslovima slobodnog pada, ili pri ubrzanju. Druge potrebe u energiji, uključujući i energiju potrebnu za osvetljenje, zadovoljavaju se, takođe, posredstvom gravitacione sile, mada, isto tako, kada je god to moguće, koristimo i sunčevu energiju. Potrebe za sirovinama zadovoljavamo onim čime sam Mesec raspolaže - osim kada su u pitanju laki elementi: vodonik, ugljenik i azot, koji ovde ne postoje. Njih, međutim, pribavljamo povremenim zarobljavanjem kakve komete; jedna, tokom stoleća, sasvim je dovoljna da zadovolji naše potrebe."
<BR>&nbsp;&nbsp;&nbsp;&nbsp;&nbsp;"Po svemu sudeći, neću pogrešiti ako kažem da vam Zemlja, kao izvor sirovina, ne može nimalo poslužiti?"
<BR>&nbsp;&nbsp;&nbsp;&nbsp;&nbsp;"Na žalost, gospodine, potpuno ste u pravu. Naši pozitronski mozgovi isto su toliko osetljivi na radioaktivno zračenje koliko i ljudski, proteinski."
<BR>&nbsp;&nbsp;&nbsp;&nbsp;&nbsp;"Sve vreme upotrebljavate množinu, i ovo što pred sobom vidimo je prostrano, lepo i sređeno - barem, tako izgleda spolja. Znači, postoje na Mesecu i druga bića. Ljudi? Roboti?"
<BR>&nbsp;&nbsp;&nbsp;&nbsp;&nbsp;"Tako je, gospodine. Ovde na Mesecu imamo potpun ekološki sistem, i prostrana i složena udubljenja u kojima on opstaje. Međutim, sva razumna bića su isključivo roboti, manje ili više nalik na mene. Ipak, nećete videti nijednog od njih. Što se ovog prebivališta tiče, ono je namenjeno isključivo mojim potrebama, i u potpunosti je izgrađeno prema prebivalištu u kome sam živeo pre dvadeset hiljada godina."
<BR>&nbsp;&nbsp;&nbsp;&nbsp;&nbsp;"I svih tih godina se, naravno, dobro sećate, do najmanjih pojedinosti?"
<BR>&nbsp;&nbsp;&nbsp;&nbsp;&nbsp;"Savršeno ste u pravu, gospodine. Bio sam načinjen, i jedno vreme tamo i živeo - sada tek vidim koliko beznačajno malo - na jednom od svetova Vasionaca, na Aurori."
<BR>&nbsp;&nbsp;&nbsp;&nbsp;&nbsp;"Onom na kome su..." Treviz naglo zastade.
<BR>&nbsp;&nbsp;&nbsp;&nbsp;&nbsp;"Tako je gospodine. Onom na kome su psi."
<BR>&nbsp;&nbsp;&nbsp;&nbsp;&nbsp;"Znači, poznato vam je?"
<BR>&nbsp;&nbsp;&nbsp;&nbsp;&nbsp;"Jeste, gospodine."
<BR>&nbsp;&nbsp;&nbsp;&nbsp;&nbsp;"Ali, kako se onda dogodilo da se nađete ovde, ukoliko ste najpre živeli na Aurori?"
<BR>&nbsp;&nbsp;&nbsp;&nbsp;&nbsp;"Bilo je to, gospodine, u samom početku naseljevanja Galaksije. Došao sam ovamo da bih sprečio da Zemlja postane radioaktivno zagađena. Sa mnom je bio još jedan robot, Žiskar, koji je bio u stanju da oseća i prilagođuje ljudske umove."
<BR>&nbsp;&nbsp;&nbsp;&nbsp;&nbsp;"Baš kao Blis?"
<BR>&nbsp;&nbsp;&nbsp;&nbsp;&nbsp;"Da, gospodine. U izvesnom smislu, nismo uspeli, i Žiskarove životne funkcije prestale su sa radom. Pre toga, međutim, pošto mu je za rukom da na mene prenese svoj dar, naloživši mi da ga čuvam za dobro Galaksije, i naročito, za dobro Zemlje."
<BR>&nbsp;&nbsp;&nbsp;&nbsp;&nbsp;"Zbog čega baš naročito Zemlje?"
<BR>&nbsp;&nbsp;&nbsp;&nbsp;&nbsp;"Delom zbog jednog čoveka čije je ime bilo Elija Bejli, i koji je i sam bio Zemljanin."
<BR>&nbsp;&nbsp;&nbsp;&nbsp;&nbsp;Pelorat oduševljeno uzviknu: "To je onaj kult-heroj, Golane, koga sam ti nedavno pominjao!"
<BR>&nbsp;&nbsp;&nbsp;&nbsp;&nbsp;"Kult-heroj, gospodine?"
<BR>&nbsp;&nbsp;&nbsp;&nbsp;&nbsp;"Ono što dr Pelorat misli time da kaže", odgovori Treviz, jeste da je reč o osobi kojoj se mnogo šta pripisuje, dok je, u stvari, u pitanju neko ko u sebi objedinjuje dela mnogih drugih ljudi, ili neko ko je, jednostavno, izmišljen."
<BR>&nbsp;&nbsp;&nbsp;&nbsp;&nbsp;Denil se za trenutak zamisli, a onda reče, sasvim tihim glasom: "Nije baš tako, gospodo. Elija Bejli je stvarno postojao, i to kao pojedinac. Nije mi poznato šta vaša predanja govore o njemu, ali u ono doba, da njega nije bilo, Galaksija možda nikada ne bi bila naseljena. Njemu u čast, učinio sam sve što je bilo u mojoj moći da spasem Zemlju, u trenutku kada je radioaktivnost počela da je sve više razara. Moja sabraća-roboti razmileli su se po čitavoj Galaksiji, nastojeći da izvrše uticaj na nekog ovde, na nekog tamo. U jednom sam trenutku čak uspeo da isposlujem da se počne sa obnovom Zemljinog tla. Kasnije, opet, znatno kasnije, uspeo sam da isposlujem da se započne sa ekološkim prilagođavanjem jednog sveta koji kruži oko Alfe Kentaura A. Međutim, ni u jednom od ta dva slučaja nisam izistinski uspeo. Nikada mi, u onoj meri u kojoj je to možda bilo potrebno, nije pošlo za rukom da obradim neki ljudski um, budući da je uvek postojala opasnost da bih ga, čineći to, mogao nepopravljivo oštetiti. Kao što vidite, bio sam vezan - i još sam vezan - Zakonima robotike."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Nije bilo neophodno da Denil raspolaže mentalnim moćima pa da u toj jednosložnoj reči otkrije prizvuk nesigurnosti.
<BR>&nbsp;&nbsp;&nbsp;&nbsp;&nbsp;"Prvi zakon robotike, gospodine, glasi: 'Robot ne sme ni na koji način povrediti ljudsko biće, niti omogućiti, time što će se držati po strani, da ljudsko biće bude povređeno'. Drugi zakon robotike kaže: 'Robot mora izvršiti svaki nalog koji mu da neko ljudsko biće, pod uslovom da se takav nalog ne kosi sa Prvim zakonom'. I Treći zakon kaže: 'Robot uvek mora nastojati da mu život ne bude ugrožen, pod uslovom da se to ne kosi sa Prvim i Drugim zakonom'... Razume se, izložio sam vam Zakone robotike prevedene na običan govor. U stvarnosti, oni čine vrlo složenu matematičku shemu na kojoj počivaju naši pozitronski mozgovi."
<BR>&nbsp;&nbsp;&nbsp;&nbsp;&nbsp;"Smatrate li da je teško sve vreme se pokoravati tim Zakonima?"
<BR>&nbsp;&nbsp;&nbsp;&nbsp;&nbsp;"Moram im se pokoravati, gospodine, bez obzira na sve. Vidite, Prvi zakon robotike predstavlja gotovo apsolut koji me čak sprečava da koristim svoje mentalne moći. Razume se, kada se dela na nivou galaksije, malo je verovatno da će bilo koji sled događaja u potpunosti biti bez štete po ikoga. Uvek će neki ljudi - možda čak mnogi ljudi - morati da trpe, i stoga, sve što jedan robot može da učini, to je da preduzme sve da trpi što manji broj ljudi. Pa ipak, složenost brojnih mogućnosti uvek je takva da vam treba vremena da se odlučite; čak i tada, međutim, nikada niste sigurni."
<BR>&nbsp;&nbsp;&nbsp;&nbsp;&nbsp;"Shvatam", složi se Treviz.
<BR>&nbsp;&nbsp;&nbsp;&nbsp;&nbsp;"Tokom posvemašnje galaktičke istorije", nastavi Denil, "nastojao sam da ublažim, ili otklonim, najgore oblike razdora i razaranja, do kojih je, uvek iznova, dolazilo u Galaksiji. Možda bih u tome i uspeo, povremeno i do izvesne mere, ali ako vam je znana istorija Galaksije, biće vam jasno da nisam uspevao često, ili u većoj meri."
<BR>&nbsp;&nbsp;&nbsp;&nbsp;&nbsp;"Toliko mi je poznato", prihvati Treviz, čemerno se nasmešivši.
<BR>&nbsp;&nbsp;&nbsp;&nbsp;&nbsp;"Baš pre nego što se Žiskaru približio kraj, smislili smo još jedan zakon robotike koji je čak trebalo da bude iznad Prvog zakona. Nazvali smo ga Nultim zakonom, budući da nismo umeli da mu pronađemo nikakvo drugo, smisleno ime. Dakle, Nulti zakon kaže: 'Robot ne sme ni na koji način da ugrozi čovečanstvo, niti da, ostajući po strani, dopusti da čovečanstvo bude ugroženo'. To je, istovremeno, značilo da mu se Prvi zakon morao prilagoditi, i da je trebalo da glasi: 'Robot ne sme ni na koji način povrediti ljudsko biće, niti omogućiti, time što će se držati po strani, da ljudsko biće bude povređeno - osim ukoliko se to ne kosi sa Nultim zakonom'. Na sličan način, prilagođavanju bi trebalo da budu podvrnuti i Drugi i Treći zakon robotike."
<BR>&nbsp;&nbsp;&nbsp;&nbsp;&nbsp;Treviz se namršti. "Na koji način dolazite do zaključka šta hoće, a šta neće, ugroziti čovečanstvo kao celinu?"
<BR>&nbsp;&nbsp;&nbsp;&nbsp;&nbsp;"U tome i jeste stvar, gospodine", odvrati Denil. "Teorijski, Nulti zakon bio je odgovor na sve naše dileme. U stvarnosti, međutim, nikada nismo bili u stanju da donesemo neku odluku i stanemo iza nje. Ljudsko biće je nešto što zaista postoji. O povredi jednog pojedinačnog bića može se donositi procena i izricati sud. Čovečanstvo je, međutim, apstrakcija. Kako se, onda, odnositi prema jednoj apstrakciji?"
<BR>&nbsp;&nbsp;&nbsp;&nbsp;&nbsp;"Zaista ne znam", prihvati Treviz.
<BR>&nbsp;&nbsp;&nbsp;&nbsp;&nbsp;"Trenutak", umeša se Pelorat. "Moguće je čitavo čovečanstvo preobratiti u jedan jedinstven organizam. U Geu."
<BR>&nbsp;&nbsp;&nbsp;&nbsp;&nbsp;"Upravo to sam i pokušao, gospodine. Ja sam postavio temelje Gee, smatrajući da će, ukoliko se čovečanstvo preobrati u jedan jedinstven organizam, predstavljati nešto stvarno, i da će biti moguće prema njemu se tako i odnositi. Ipak, nije bilo tako lako, kao što sam se nadao, stvoriti jedan super-organizam. Pre svega, to nije bilo moguće učiniti sve dotle dok sami ljudi taj super-organizam ne počnu vrednovati više nego svoju individualnost, i morao sam da iznađem stanje svesti koje bi to omogućavalo. Međutim, bilo je to mnogo pre nego što sam se setio Zakona robotike."
<BR>&nbsp;&nbsp;&nbsp;&nbsp;&nbsp;"Ah, tako, znači. Geanci su, ipak roboti. Podozrevao sam to od samog početka."
<BR>&nbsp;&nbsp;&nbsp;&nbsp;&nbsp;"Što se toga tiče, gospodine, pogrešno ste podozrevali. Geanci su ljudska bića, ali u njihove je mozgove čvrsto usađeno nešto nalik na Zakone robotike. Oni moraju da poštuju život, stvarno da ga poštuju... Međutim, pošto je i to bilo obavljeno, jasno se ispoljio jedan nedostatak. Jedan super-organizam sastavljen isključivo od ljudskih bića ne poseduje dovoljnu stabilnost. Nije ga čak moguće ni utemeljiti. Stoga su mu morale biti pridodate najpre životinje... pa biljke... i konačno neorganski svet. Najmanji super-organizam, koji je izistinski stabilan, predstavlja čitav jedan svet, i to dovoljno velik i dovoljno složen da bi raspolagao savršenom ekološkom ravnotežom. Bilo je potrebno da prođe poprilično vremena da bi se to shvatilo, i tek je tokom ovog poslednjeg veka Gea, konačno, sebe u potpunosti uspostavila, postavši na taj način, spremna da učini prvi korak ka Galaktici; međutim, čak i tako, to će potrajati. Možda, ipak, ne toliko vremena koliko je bilo utrošeno na do sada pređeni put, budući da su nam sada poznata pravila."
<BR>&nbsp;&nbsp;&nbsp;&nbsp;&nbsp;"A ja sam vam bio potreban da bih, u vaše ime, doneo odluku. Je li tako, Denile?"
<BR>&nbsp;&nbsp;&nbsp;&nbsp;&nbsp;"Tako je, gospodine. Zakoni robotike ne dozvoljavaju ni meni ni Gei da donesemo odluku kojom bi se mogla dovesti u pitanje dobrobit čovečanstva. U međuvremenu, pre otprilike pet vekova, kada mi se još činilo da nikako neću uspeti da prevaziđem sve teškoće što su stajale na putu utemljenja Gee, učinio sam sledeću najbolju moguću stvar i doprineo razvoju nauke koja je potom postala poznata pod nazivom psihoistorija."
<BR>&nbsp;&nbsp;&nbsp;&nbsp;&nbsp;"Mogao sam to i sam pretpostaviti", promrmlja Treviz. "Znate, Denile, počinjem da verujem da ste zaista stari dvadeset hiljada godina."
<BR>&nbsp;&nbsp;&nbsp;&nbsp;&nbsp;"Hvala vam, gospodine."
<BR>&nbsp;&nbsp;&nbsp;&nbsp;&nbsp;"Trenutak, samo", umeša se Pelorat. "Čini mi se da tek sada shvatam. Jeste li i vi, Denile, deo Gee? Na taj način ste, je li tako, saznali za pse na Aurori? Preko Blis?"
<BR>&nbsp;&nbsp;&nbsp;&nbsp;&nbsp;"U izvesnom smislu, gospodine, u pravu ste", odgovori Denil. "Ja jesam povezan sa Geom, mada nisam deo nje."
<BR>&nbsp;&nbsp;&nbsp;&nbsp;&nbsp;Treviz podiže obrve. "To me podseti na Komporelen, svet koji smo posetili neposredno pošto smo otišli sa Gee. Komporelen, vidite, tvrdi da ne čini deo Zadužbinske federacije, već da joj je samo pridružen."
<BR>&nbsp;&nbsp;&nbsp;&nbsp;&nbsp;Denil lagano, potvrdno klimnu glavom. "Rekao bih da je poređenje prihvatljivo, gospodine. Kao Gein pridruženik, u svakom trenutku mogu postati svestan čega je i sama Gea svesna - posredstvom, na primer, one žene, Blis. Gea, međutim, nije u stanju da postane svesna svega čega sam ja svestan, tako da obezbeđujem sebi slobodu delanja. Ta mi je sloboda neophodna sve dok se Galaktika sasvim ne učvrsti."
<BR>&nbsp;&nbsp;&nbsp;&nbsp;&nbsp;Treviz se nekoliko trenutaka netremice zagleda u robota, a onda upita: "A da li ste tu svoju svest o svemu što se događa koristili, posredstvom Blis, da utičete na zbivanja što smo ih doživljavali tokom našeg putovanja kako biste ih prilagodili vlastitim potrebama?"
<BR>&nbsp;&nbsp;&nbsp;&nbsp;&nbsp;Denil uzdahnu - bilo je toliko ljudskog u tom uzdahu! "Nisam bio u stanju da mnogo učinim, gospodine. Zakoni robotike primorali su me da se držim po strani... Pa ipak, olakšao sam teret koji je Blis nosila u svom umu, preuzimajući manji deo odgovornosti na sebe, kako bi mogla da se sa divljim psima na Aurori i sa Vasioncem na Solariji ponese sa više delotvornosti i sa manje rizika po sebe. Takođe, posredstvom Blis, uticao sam na onu ženu sa Komporelena, kao i na onu drugu, sa Nove Zemlje, da prema vama ispolje više naklonosti, kako biste mogli da nastavite svoju potragu."
<BR>&nbsp;&nbsp;&nbsp;&nbsp;&nbsp;Treviz se, napola tužno, osmehnu: "Trebalo je da znam da to nije bila moja zasluga."
<BR>&nbsp;&nbsp;&nbsp;&nbsp;&nbsp;Denil prihvati Trevizove reči bez prizvuka žalostivog samoomalovažavanja. "Niste u pravu, gospodine", reče on. "Najvećim delom to jeste bila vaša zasluga. I jedna i druga žena, od samog početka, odnosile su se prema vama sa puno naklonosti. Jedino što sam uradio bilo je da ih tek malčice podstaknem u onome što je već bilo u njima - u meri u kojoj mi je to bilo moguće, s obzirom na strogost Zakona robotike. Baš usled te strogosti - kao i zbog još nekih razloga - mogao sam da vas dovedem ovamo tek uz veoma velike teškoće, pa i tako samo posredno. U nekoliko navrata nalazio sam se u velikoj opasnosti da vas sasvim izgubim."
<BR>&nbsp;&nbsp;&nbsp;&nbsp;&nbsp;"I sada, tu sam", zaključi Treviz. "Šta je to što želite od mene? Da potvrdim svoju odluku u korist Galaktike?"
<BR>&nbsp;&nbsp;&nbsp;&nbsp;&nbsp;Denilovo lice, sve vreme bez ikakvog izraza, odjednom preplavi nešto nalik na očajanje. "Ne, gospodine. Sama odluka više nije dovoljna. Doveo sam vas ovamo, čineći sve što mogu u stanju u kome se nalazim, iz jednog sudbonosnijeg razloga. Znate, ja umirem."
<BR>
<BR>&nbsp;&nbsp;&nbsp;&nbsp;&nbsp;102.
<BR>&nbsp;&nbsp;&nbsp;&nbsp;&nbsp;Možda je razlog tome bio gotovo poslovan način na koji je to Denil izgovorio; a možda, pak, činjenica da za nekog ko je preživeo dvadeset hiljada godina smrt nije izgledala kao tragedija, pogotovo ako treba da do nje dođe kroz nešto manje od hiljadu godina; u svakom slučaju, u Trevizu se ne javi ni tračak saosećanja.
<BR>&nbsp;&nbsp;&nbsp;&nbsp;&nbsp;"Umirete? Ali može li neka mašina da umre?"
<BR>&nbsp;&nbsp;&nbsp;&nbsp;&nbsp;"Mogu, gospodine, prestati da postojim. Nazovite to kako god želite. Prestar sam. Nijedno od stvorenja sa darom mišljenja ili osećanja koja su još živela u doba kada sam ja prvi put stekao svest, danas više nije u životu - bilo da beše organskog, bilo robotskog porekla. Čak ni ja sam već odavno više nisam onaj koji sam nekad bio."
<BR>&nbsp;&nbsp;&nbsp;&nbsp;&nbsp;"Kao to mislite?"
<BR>&nbsp;&nbsp;&nbsp;&nbsp;&nbsp;"Ne postoji, gospodine, nijedan fizički deo mog tela koji nije morao biti zamenjen - ne samo jednom, već mnogo puta. Čak je i moj pozitronski mozak bio zamenjivan - pet puta. Pri tom, sadržina mog prethodnog mozga bila je unošena u novi, sve do poslednjeg pozitrona. I svaki put je novi um bio složeniji i moćniji od starog, tako da je bilo dovoljno mesta za nova sećanja, kao i uslova za brže donošenje odluka i delanje. Međutim..."
<BR>&nbsp;&nbsp;&nbsp;&nbsp;&nbsp;"Međutim?"
<BR>&nbsp;&nbsp;&nbsp;&nbsp;&nbsp;"Što je neki mozak razvijeniji i složeniji to je, istovremeno, i manje stabilan; štaviše, znatno brže propada. Moj sadašnji um je stotinu hiljada puta tananiji nego prvi koji mi beše darovan, i možda čak deset miliona puta moćniji: međutim, dok je moj prvi mozak potrajao više od deset hiljada godina, sadašnji je tek jedva šest stotina godina star i već ispoljava nedvomislene znake starosti. Sa svim sećanjima iz prethodnih dvadeset hiljada godina, pomno pribeleženim, i uz savrmeni mehanizam podsećanja koji bilo koji od zabeleženih podataka može smesta staviti na uvid - mozak postaje preopterećen. Dolazi do njegovog ubrzanog gubljenja sposobosti za donošenje odluka; štaviše, i do još bržeg gubljenja sposobnosti da se proveravaju i podvrgavaju izvesnim potrebama umovi na hipersvemirskim rastojanjima. Povrh svega, nisam više u stanju da sebi pripremim i šesti mozak. Dalja njegova minijaturizacija naišla bi na prepreku u vidu neizbežnog načela nepouzdanosti kada prestaje da bude sasvim sigurno da se do željenog podatka u svakom trenutku može doći, a njegovo dalje usložnjavanje neizbežno bi proizvelo gotovo trenutni njegov raspad."
<BR>&nbsp;&nbsp;&nbsp;&nbsp;&nbsp;Pelorat je izgledao duboko uznemiren. "Ali, Denile, čini mi se da je sasvim očigledno da Gea svoj put može da nastavi i bez vas. Budući, naime, da je Treviz već doneo odluku i izjasnio se za Galaktiku..."
<BR>&nbsp;&nbsp;&nbsp;&nbsp;&nbsp;"Taj proces, gospodine, na žalost, odneo je isuviše mnogo vremena", odgovori Denil, ni dalje ne odajući ni najmanji trag nekakvog uzbuđenja. "Morao sam da čekam da se Gea sasvim učvrsti, pre svega usled nepredvidljivih teškoća koje su u međuvremenu iskrsle. U trenutku kada je, konačno, pronađena prava ličnost koja je bila u stanju da donese ključnu odluku - reč je, dakako, o gospodinu Trevizu - bilo je odveć kasno. Nemojte, ipak, misliti da nisam preduzeo nikakve mere da još malo produžim svoj životni vek. Malo po malo, smanjio sam obim svojih aktivnosti, kako bih sačuvao što više delatne moći u slučaju hitne potrebe. Kada se više nisam mogao osloniti na aktivne mere u pogledu potpunog izdvajanja sistema Zemlja/Mesec, morao sam pribeći pasivnim. Tokom određenog broja godina sve čovekolike robote, koji su nekada radili sa mnom, pozvao sam kući, jednog po jednog. Njihov poslednji zadatak bio je da iz svih planetarnih arhiva uklone svaki pomen na Zemlju. A bez mene i moje robotske sabraće u punom dejstvu, Gei bi nedostajalo suštinsko, bitno sredstvo da nastavi sa svojim putem prema Galaktici, te bi joj, stoga, za postizanje tog cilja bilo potrebno neodredljivo mnogo vremena."
<BR>&nbsp;&nbsp;&nbsp;&nbsp;&nbsp;"I vi ste sve to znali", upita Treviz, "u trenutku kada sam donosio svoju odluku?"
<BR>&nbsp;&nbsp;&nbsp;&nbsp;&nbsp;"Mnogo, mnogo pre toga, gospodine", odgovori Denil. "Međutim, Gea, razume se, nije ništa znala."
<BR>&nbsp;&nbsp;&nbsp;&nbsp;&nbsp;"Ali u tom slučaju", ljutito upita Treviz, "kakva je, uopšte, bila svrha čitave ove zavrzlame? Kakvo nam je dobro ona donela? Još otkako sam doneo odluku počeo sam da preturam po Galaksiji, tragajući za Zemljom i za onim što sam verovao da predstavlja njenu 'tajnu' - ne znajući da ste ta tajna vi - jedino stoga da bih iza te odluke mogao zaista stati. Pa, evo, potvrđujem je. Sada mi je sasvim jasno da je Galaktika od suštinske važnosti - a po svemu sudeći, sav trud je bio uzaludan. Zbog čega, jednostavno, niste Galaktiku prepustili njoj samoj - kao i mene, meni samom?"
<BR>&nbsp;&nbsp;&nbsp;&nbsp;&nbsp;"Zbog toga, gospodine", odgovori Denil, "što sam nastojao da pronađem neko rešenje, i što me je podržavala nada da ću ga, na kraju, ipak naći. I čini mi se, zaista, da sam ga našao. Umesto da svoj sadašnji mozak zamenjujem novim, takođe pozitronskim - što, na kraju, ne bi ni na šta izišlo - mogao bih ga, zauzvrat, kombinovati sa ljudskim. Ljudski mozak ne samo što nije podložan trima zakonima robotike, i ne samo što bi mi otvorio dodatne mogućnosti, već bi mi doneo i sasvim novu vrstu svojstava i sposobnosti. I to je pravi razlog zbog koga sam vas doveo ovamo."
<BR>&nbsp;&nbsp;&nbsp;&nbsp;&nbsp;Treviz se zapanjeno zagleda u njega. "Hoćete da kažete da nameravate da jedan ljudski mozak potpuno stopite sa svojim? Da poništite individualnost jednog ljudskog uma i stvorite nešto poput dvomoždane Gee?"
<BR>&nbsp;&nbsp;&nbsp;&nbsp;&nbsp;"Tako je, gospodine. To me, dakako, neće učiniti besmrtnim, ali će mi, nadam se, omogućiti da poživim dovoljno dugo da bih, konačno, uspostavio Galaktiku."
<BR>&nbsp;&nbsp;&nbsp;&nbsp;&nbsp;"I samo zbog toga ste mene doveli ovamo? Želite da moja nepodložnost trima zakonima robotike i moja sposobnost za pravilno procenjivanje stvari postanu deo vas, čak i po cenu gibitka moje individualnosti... Ne! "
<BR>&nbsp;&nbsp;&nbsp;&nbsp;&nbsp;"Maločas i sami rekoste", odvrati Denil, "da je nastanak Galaktike od suštinske važnosti za dobrodit čovečanstva..."
<BR>&nbsp;&nbsp;&nbsp;&nbsp;&nbsp;"Čak i ako to jeste slučaj, dugo bi potrajalo da se to dogodi, i ja bih čitav svoj život proveo kao puki Izdvojenik. S druge strane, ukoliko bi do uspostavljanja Galaktike došlo kroz veoma kratko vreme, ishod bi bio zatiranje individualnosti na galaktičkoj ravni, i ja bi trebalo da postanem deo jedne nezamislivo veće celine. Ja, međutim, sasvim sigurno, nikada ne bih prihvatio da izgubim svoju individualnost a da je, istovremeno, ostatak Galaksije sačuva."
<BR>&nbsp;&nbsp;&nbsp;&nbsp;&nbsp;"U tom slučaju", odgovori Denil, "onako je kako sam i mislio da će biti. Naša dva mozga ne bi se mogla sasvim topiti, a pored toga, čini se da će bolje poslužiti svrsi ukoliko zadržite za sebe, bez ikakve podložnosti ičemu, svoju sposobnost donošenja pravilnih procena."
<BR>&nbsp;&nbsp;&nbsp;&nbsp;&nbsp;"Kada ste to promenili mišljenje? Rekoste maločas da ste me doveli ovamo radi stapanja naša dva mozga."
<BR>&nbsp;&nbsp;&nbsp;&nbsp;&nbsp;"Tako je, i to mi je pošlo za rukom samo zahvaljujući punom korišćenju mojih sve manjih moći. Pa ipak, kada sam rekao: 'I to je pravi razlog zbog koga sam vas doveo ovamo', to je imalo drugačiji smisao. Ne zaboravite, naime, da u standardnom galaktičkom ista reč označava i 'vi' i 'ti', i množinu i jedninu. U svakom odgovoru imao sam sve vas u vidu."
<BR>&nbsp;&nbsp;&nbsp;&nbsp;&nbsp;Pelorat se ukruti u svojoj naslonjači. "Zaista? Recite mi, onda, Denile, da li će taj ljudski mozak, koji treba da se stopi sa vašim, podeliti sa vama i sva vaša sećanja - svih dvadeset hiljada godina, sve tamo, unazad, do najstarijih vremena?"
<BR>&nbsp;&nbsp;&nbsp;&nbsp;&nbsp;"Razume se, gospodine."
<BR>&nbsp;&nbsp;&nbsp;&nbsp;&nbsp;Pelorat duboko udahnu vazduh. "To bi predstavljalo vrhunac jednog životnog traganja, i rado bih svoju individualnost trampio za to. Molim vas, dodelite meni tu privilegiju da svoj mozak stopim sa vašim."
<BR>&nbsp;&nbsp;&nbsp;&nbsp;&nbsp;"A Blis? Šta je sa Blis?" blago ga upita Treviz.
<BR>&nbsp;&nbsp;&nbsp;&nbsp;&nbsp;Pelorat jedva da je oklevao trenutak ili dva. "Blis će to shvatiti", odgovori on. "U svakom slučaju - bar posle izvesnog vremena - bilo bi joj bolje bez mene."
<BR>&nbsp;&nbsp;&nbsp;&nbsp;&nbsp;Ali Denil odmahnu glavom. "Dr Pelorate, vaša je ponuda više nego velikodušna, ali ja je ne mogu prihvatiti. Vaš mozak je već star, i ne bi bio u stanju da, čak i stopljen s mojim, opstane više od dvadeset ili trideset godina. Potrebno mi je nešto drugo... Pogledajte!" On pokaza prstom i dodade: "Pozvaću je ovamo."
<BR>&nbsp;&nbsp;&nbsp;&nbsp;&nbsp;Blis se upravo vraćala, očigledno sretna, pomalo poskakujući u hodu.
<BR>&nbsp;&nbsp;&nbsp;&nbsp;&nbsp;Pelorat se, sav potresen, diže iz naslonjače. "Blis! Oh, ne!"
<BR>&nbsp;&nbsp;&nbsp;&nbsp;&nbsp;"Ne uzbuđujte se, dr Pelorate", stade ga smirivati Denil. "Ne mogu da upotrebim Blis. To bi značilo moje stapanje sa Geom a ja moram, kao što sam vam već objasnio, ostati odvojen od nje."
<BR>&nbsp;&nbsp;&nbsp;&nbsp;&nbsp;"Ali u tom slučaju", upita Pelorat, "ko..."
<BR>&nbsp;&nbsp;&nbsp;&nbsp;&nbsp;Ali ga Treviz, zagledan u mršavu priliku koja je trčkarala iza Blis, odjednom prekide: "Janove, robot je, sve vreme, hteo samo Falom."
<BR>
<BR>&nbsp;&nbsp;&nbsp;&nbsp;&nbsp;103.
<BR>&nbsp;&nbsp;&nbsp;&nbsp;&nbsp;Blis najzad stiže do njih, nasmešena, očevidno sva ozarena.
<BR>&nbsp;&nbsp;&nbsp;&nbsp;&nbsp;"Nismo mogli da nađemo kraj ovom imanju", reče ona, "ali po svemu me podseća na Solariju. Falom je, dabome, uverena da ovo jeste Solarija. Upitala sam je ne uviđa li da je Denil, bar što se pojave tiče, različit od Džembija - na kraju krajeva, Džembi je bio od metala - ali je Falom odgovorila: 'Ne, ne stvarno'. Zaista mi nije jasno šta je mislila pod tim 'Ne stvarno'."
<BR>&nbsp;&nbsp;&nbsp;&nbsp;&nbsp;Ona pogleda prema Falom koja je sada, na nevelikom odstojanju od njih, svirala na flauti, dok joj je ozbiljni Denil pokretima glave davao takt. Zvuk flaute dopre do njih - tanan, jasan i umilan.
<BR>&nbsp;&nbsp;&nbsp;&nbsp;&nbsp;"Da li ste primetili da je ponela flautu sa sobom kada smo izlazili iz broda?" upita Blis. "Sve mi se čini da nećemo biti u stanju da je još dugo držimo podalje od Denila."
<BR>&nbsp;&nbsp;&nbsp;&nbsp;&nbsp;Njene reči bile su propraćene potpunom ćutnjom, i Blis se smesta uznemiri, pogleda Pelorata i Treviza. "U čemu je stvar?"
<BR>&nbsp;&nbsp;&nbsp;&nbsp;&nbsp;Treviz joj blagim pokretom ruke pokaza prema Peloratu. Činilo se da je pokret trebalo da znači da je na Peloratu da pruži objašnjenje.
<BR>&nbsp;&nbsp;&nbsp;&nbsp;&nbsp;Pelorat se malo nakašlja, a onda reče: "U stvari, Blis, sve mi se čini da će Falom zauvek ostati ovde kod Denila."
<BR>&nbsp;&nbsp;&nbsp;&nbsp;&nbsp;"Zaista?" Blis se namršti i načini pokret kao da će da ustane i krene prema Denilu, ali je Pelorat čvrsto uhvati za ruku. "Blis, draga, nisi to u stanju. On je čak i sada moćniji od čitave Gee, i Falom mora ostati s njim ukoliko želite da se Galaktika uopšte rodi. Dozvoli da ti objasnim... a ti, Golane, molim te, ispravi me ukoliko u nečemu budem pogrešio."
<BR>&nbsp;&nbsp;&nbsp;&nbsp;&nbsp;Blis sasluša Peloratov izveštaj, i izraz njenog lica, prekri nešto nalik na očajanje.
<BR>&nbsp;&nbsp;&nbsp;&nbsp;&nbsp;Nastojeći da se pozove na njen zdrav razum, Treviz joj se obrati: "Blis, i sami vidite kako stvari stoje. Dete je Vasionka, a samog Denila smislili su i napravili baš Vasionci. Mala je odrasla uz jednog robota, i nije znala ni za šta drugo osim za jedno imanje, pusto koliko i ovo gde smo sada. Dete raspolaže transduktivnim moćima, koje su Denilu itekako potrebne, i živeće još tri ili četiri stoleća - što može biti sasvim dovoljno za stvaranje Galaktike."
<BR>&nbsp;&nbsp;&nbsp;&nbsp;&nbsp;Crvenih obraza i vlažnih očiju, Blis odvrati: "Pretpostavljam da je robot, dovlačeći nas postepeno ovamo, vodio naš brod tako da u prolazu dotaknemo i Solariju, kako bismo pokušali i doveli mu to dete."
<BR>&nbsp;&nbsp;&nbsp;&nbsp;&nbsp;Treviz sleže ramenima. "Možda je samo iskoristio priliku koja mu se ukazala. Sumnjam da u ovom trenutku raspolaže tolikim moćima da bi, pri hipersvemirskim rastojanjima, bio u stanju da nama upravlja kao običnim lutkama."
<BR>&nbsp;&nbsp;&nbsp;&nbsp;&nbsp;"Ne, bilo je to namerno. Učinio je da se u meni probude snažna osećanja naklonosti prema detetu, koja mi nikako nisu mogla dopustiti da je ostavim tamo, gde bi je snašla smrt; i ne samo što me je naveo da je povedem sa sobom, već me je, sve vreme, navodio da se pomno brinem o njoj - da je čak štitim i od vas, budući da ste od samog početka zazirali od njenog prisustva na brodu i da je niste podnosili."
<BR>&nbsp;&nbsp;&nbsp;&nbsp;&nbsp;"Zamišljam, ipak", primeti Treviz, "da je sve to što ste rekli lako moglo proisteći i iz vaše podložnosti geanskoj etici, koju je Denil, možda, tek malo podstakao. Smirite se, Blis, ne možemo ništa učiniti. Pretpostavimo da uspete da odvedete Falom odavde. Gde biste je to mogli odvesti gde bi bila srećna - bar koliko je srećna ovde? Da li biste je odvukli natrag na Solariju, gde bi je, van svake sumnje, nemilosrdno umorili; na neki preneseljen svet gde bi se, bez sumnje, razbolela i umrla; na Geu, gde bi joj srce prepuklo od čežnje za voljenim Džembijem; na neko beskonačno dugo putovanje svemirom, tokom koga bi za svaki svet na koji bismo naišli mislila da je Solarija. Povrh svega, da li biste na neki drugi način mogli da iziđete u susret Denilovim potrebama, kako bi se, konačno, Galaktika mogla uspostaviti."
<BR>&nbsp;&nbsp;&nbsp;&nbsp;&nbsp;Blis proprati njegove reči tužnim ćutanjem.
<BR>&nbsp;&nbsp;&nbsp;&nbsp;&nbsp;Pomalo bojažljivo, Pelorat ispruži ruku da je dotakne: "Blis", obrati joj se on, "dobrovoljno sam se bio javio da svoj mozak stopim sa Denilovim. Nije mogao da prihvati, rekavši mi da je razlog tome što sam odveć stvar. Voleo bih da je ipak prihvatio, ukoliko bi to bio način da sačuvaš Falom za sebe."
<BR>&nbsp;&nbsp;&nbsp;&nbsp;&nbsp;Blis prihvati njegovu ruku i poljubi je. "Hvala ti, Pele, ali ta cena bila bi previsoka, čak i kada je Falom u pitanju." Zatim duboko udahnu vazduh i pokuša da se nasmeši. "Možda će, kada se vratimo na Geu, biti moguće da se u njenom sveorganizmu nađe i malo prostora za moje dete i ja ću Falomino ime uključiti u njegovo ime."
<BR>&nbsp;&nbsp;&nbsp;&nbsp;&nbsp;I istog časa Denil koji kao da beše savršeno svestan da su stvari konačno postavljene na svoje mesto, krene prema njima, dok je Falom skakutala pored njega.
<BR>&nbsp;&nbsp;&nbsp;&nbsp;&nbsp;Odjednom, devojčica potrča i prva stiže do njih, obraćajući se Blis: "Hvala ti, Blis, što si me ponovo dovela kući i Džembiju, i što si se brinula o meni dok sam bila na brodu. Uvek ću te se sećati." A onda se zaleti Blis u naručje, i obe ostadoše tako, čvrsto zagrlivši jedna drugu.
<BR>&nbsp;&nbsp;&nbsp;&nbsp;&nbsp;"Nadam se da ćeš uvek biti sretna", govorila je Blis. "Ni ja tebe, draga Falom, nikada neću zaboraviti." Posle malo oklevanja, ona dopusti da se Falom izvuče iz njenog zagrljaja.
<BR>&nbsp;&nbsp;&nbsp;&nbsp;&nbsp;Devojčica se okrenu prema Peloratu, i obrati mu se: "Hvala i tebi, Pele, što si mi dopustio da čitam tvoje knjige." A potom, ne izgovorivši više nijednu reč, i posle kratkog oklevanja, mršava, detinja ruka pođe prema Trevizu. Treviz prihvati njenu šaku, zadrža je za trenutak u svojoj i ponovo je pusti.
<BR>&nbsp;&nbsp;&nbsp;&nbsp;&nbsp;"Srećno, Falom", promrmlja on.
<BR>&nbsp;&nbsp;&nbsp;&nbsp;&nbsp;"Hvala vam svima", oglasi se Denil, "gospodo i gospođo, zbog svega što ste učinili, svako na svoj način. Slobodni ste da pođete, jer je vaša potraga konačno okončana. A što se mog zadatka tiče, i on će ubrzo biti okončan, siguran sam, sada, sa punim uspehom."
<BR>&nbsp;&nbsp;&nbsp;&nbsp;&nbsp;"Čekajte malo", obrati se Blis Denilu, "još nismo sasvim gotovi. Još nam, naime, nije poznato da li Treviz i dalje misli da pravu budućnost za čovečanstvo predstavlja Galaktika, kao suprotnost beskrajnoj množini Izdvojenika."
<BR>&nbsp;&nbsp;&nbsp;&nbsp;&nbsp;"Gospođo", odgovori Denil, "pre samo nekoliko trenutaka savršeno se jasno u tom smislu izrazio. Njegova odluka glasi u prilog Galaktike."
<BR>&nbsp;&nbsp;&nbsp;&nbsp;&nbsp;Blis stisnu usne. "Volela bih da to čujem iz njegovih usta... Dakle, Trevize, za šta ste?"
<BR>&nbsp;&nbsp;&nbsp;&nbsp;&nbsp;"A za šta biste vi želeli da budem?" odvrati Treviz mirno. "Znate, Blis, ukoliko se izjasnim protiv Galaktike, mogli biste dobiti Falom natrag."
<BR>&nbsp;&nbsp;&nbsp;&nbsp;&nbsp;"Ja sam Gea", odgovori Blis, "i moram znati kako ste odlučili, i zbog čega - istine same radi i ni zbog čega drugog."
<BR>&nbsp;&nbsp;&nbsp;&nbsp;&nbsp;"Recite joj, gospodine", ohrabri ga Denil. "Kao što je Gea i sama svesna, vaš um je netaknut."
<BR>&nbsp;&nbsp;&nbsp;&nbsp;&nbsp;I Treviz odgovori: "Odlučujem u korist Galaktike. Nikakve sumnje više nema u mom umu u pogledu njene svrhovitosti."
<BR>
<BR>&nbsp;&nbsp;&nbsp;&nbsp;&nbsp;104.
<BR>&nbsp;&nbsp;&nbsp;&nbsp;&nbsp;Blis ostade nepokretna neko vreme, koliko da se, umerenim tempom, izbroji do pedeset, kao da je upravo toliko bilo potrebno da vest dopre do svih delova Gee, a onda upita: "Razlog?"
<BR>&nbsp;&nbsp;&nbsp;&nbsp;&nbsp;"Saslušajte me", reče Treviz. "Od samog početka bilo mi je jasno da pred čovečanstvom stoji izbor između dveju mogućih budućnosti - stvaranja Galaktike, ili uspostavljanja, u skladu sa Seldonovim Planom, Drugog galaktičkog carstva. Bilo mi je, isto tako, jasno da se ove dve moguće budućnosti međusobno isključuju. Galaktika bi se, naime, mogla ostvariti tek ukoliko bi se, iz bilo kog razloga, u Seldonovom Planu javio neki fundamentalni nedostatak.
<BR>&nbsp;&nbsp;&nbsp;&nbsp;&nbsp;Na žalost, o Seldonovom Planu nisam ništa znao, izuzev za postojanje dveju pretpostavki na kojima on beše utemljen; kao prvo, da mora postojati dovoljno velika skupina ljudi da bi se čovečanstvo moglo statistički posmatrati - kao skupina pojedinaca, koji, nasumice, vrše uticaj jedni na druge, i kao drugo, da čovečanstvu ne sme biti poznato kakav treba da bude ishod psihoistorijskih zaključaka pre no što to sami događaji pokažu.
<BR>&nbsp;&nbsp;&nbsp;&nbsp;&nbsp;Budući, međutim, da sam se već bio izjasnio u prilog Galaktike, imao sam utisak da negde u podsvesti naslućujem o kakvim je nedostacima u Seldonovom Planu zapravo reč; pored toga, bilo mi je jasno da ti nedostaci mora da se kriju u samim osnovnim pretpostavkama Seldonovog Plana, jer je to, zapravo, bilo jedino što sam o njemu uopšte znao. Pa ipak, nikako nisam bio u stanju da shvatim šta sa tim pretpostavkama nije bilo u redu. Pomislio sam, dakle, da moram pronaći Zemlju, smatrajući da je malo verovatno da bi se tajna, bez nekog ozbiljnog razloga, tako pomno skrivala. I stoga, mislio sam, bilo je veoma važno da ustanovim koji je to razlog.
<BR>&nbsp;&nbsp;&nbsp;&nbsp;&nbsp;Nisam mogao stvarno očekivati da ću, kad jednom pronađem Zemlju, pronaći i rešenje, ali gonjen očajanjem, nisam bio u stanju da smislim ništa bolje... A možda me je, takođe, gonila očajnička Denilova potreba za tim detetom sa Solarije.
<BR>&nbsp;&nbsp;&nbsp;&nbsp;&nbsp;U svakom slučaju, konačno smo dospeli do Zemlje, pa potom i do Meseca, gde je Blis osetila prisutnost Denilovog uma, koji je, opet, sa svoje strane, pošao njoj u susret. Denilov um opisala je kao 'ni ljudski, ni robotski'. Naknadnim uvidom, ispostavilo se da je zapažanje bilo savršeno tačno. Denilov um je razvijeniji nego um ijednog robota koji je ikada bio načinjen, i za njega, zaista, jedva da bi se moglo reći da je robotski. S druge strane, jedva da bi se, isto tako, moglo reći da je ljudski. Pelorat je pokušao da ga opiše kao nešto 'sasvim novo', i to je doprinelo da se nešto 'sasvim novo' javi i kod mene - jedna sasvim nova misao.
<BR>&nbsp;&nbsp;&nbsp;&nbsp;&nbsp;Baš kao što su, pre dosta vremena, Denil i njegovi prijatelji došli do četvrtog zakona robotike, koji je, po svemu, bio fundamentalniji nego prethodna tri, tako sam i ja, u magnovenju, spoznao i treću, suštinsku, pretpostavku psihoistorije, koja je, po fundamentalnosti, u svemu premašivala prethodne dve; treća pretpostavka bila je do te mere očevidna da se niko nikada nije potrudio ni da se osvrne za njom.
<BR>&nbsp;&nbsp;&nbsp;&nbsp;&nbsp;A evo u čemu se sastoji. Dve prve, opštepoznate pretpostavke, odnose se na ljudska bića, i zasnovane su na samopodrazumevajućem aksionu da ljudska bića čine jedinu inteligentnu vrstu u čitavoj Galaksiji, i da su, shodno tome, jedini organizmi čije je ponašanje od značaja za razvoj društva i istorije. To je, dakle, ta neizrečena pretpostavka: da u Galaksiji postoji samo jedna inteligentna vrsta, i da je posredi upravo Homo sapiens. Međutim, ukoliko bi postojalo nešto 'sasvim novo', ukoliko bi postojale druge inteligentne vrste beskrajno različite već po samoj svojoj prirodi, u tom slučaju psihoistorijska matematika ne bi bila u stanju da precizno odredi njihovo ponašanje i Seldonov Plan više ne bi imao nikakvog smisla. Shvatate li?"
<BR>&nbsp;&nbsp;&nbsp;&nbsp;&nbsp;Treviz ponovo stade da podrhtava u svojoj prevelikoj želji da do kraja bude shvaćen. "Shvatate li?" ponovi on.
<BR>&nbsp;&nbsp;&nbsp;&nbsp;&nbsp;"Da, shvatam", odgovori Pelorat. "Ali, stari druže, kao đavolov advokat..."
<BR>&nbsp;&nbsp;&nbsp;&nbsp;&nbsp;"Da? Samo nastavi."
<BR>&nbsp;&nbsp;&nbsp;&nbsp;&nbsp;"Ljudska bića jesu jedina inteligentna vrsta u Galaksiji."
<BR>&nbsp;&nbsp;&nbsp;&nbsp;&nbsp;"Roboti?" upita Blis. "Gea?"
<BR>&nbsp;&nbsp;&nbsp;&nbsp;&nbsp;Pelorat se za trenutak zamisli, a onda, pomalo oklevajući, započe: "Nakon iščeznuća Vasionaca, roboti više nisu igrali nikakvu značajniju ulogu u ljudskoj istoriji. Sve do nedavno, ni uloga Gee nije baš bila istaknuta. Roboti su delo ljudskih bića, a Gea je delo robota; shodno tome, budući da su i roboti i Gea vezani trima zakonima robotike, sve do sada nisu imali drugog izbora do da ustuknu pred ljudskom voljom. Uprkos svemu što je Denil postigao tokom dvadeset hiljada godina, i uprkos dugom razvitku Gee, jedna jedina reč Golana Treviza, ljudskog stvora, bila bi dovoljna da učini kraj i Denilovim naporima i daljim težnjama Gee. Sledstveno tome, znači, čovečanstvo je jedina inteligentna vrsta od značaja u čitavoj Galaksiji, i shodno tome, psihoistorija zadržava svu svoju vrednost."
<BR>&nbsp;&nbsp;&nbsp;&nbsp;&nbsp;"Jedina inteligentna vrsta od značaja u čitavoj Galaksiji", ponovi lagano Treviz. "Potpuno se slažem s tim. Pa ipak, toliko mnogo i toliko često govorimo o Galaksiji, da sve vreme ispuštamo iz vida da to nije dovoljno. Naša galaksija ne čini čitavu Vaseljenu. Postoje i druge galaksije."
<BR>&nbsp;&nbsp;&nbsp;&nbsp;&nbsp;Pelorat i Blis se promeškoljiše obuzeti nelagodnošću. Denil ga je slušao s dobrodušnom ozbiljnošću, blago gladeći rukom Falominu kosu.
<BR>&nbsp;&nbsp;&nbsp;&nbsp;&nbsp;"Slušajte dalje", nastavi Treviz. "U neposrednoj blizini naše galaksije nalazi se Magelanov oblak, gde još nijedan ljudski brod nije zašao. Iza njega su druge galaksije, i ne preterano daleko odatle, pruža se džinovska galaksija poznata pod imenom Andromeda, osetno veća od naše. I još dalje odatle, galaksije se ređaju na milijarde.
<BR>&nbsp;&nbsp;&nbsp;&nbsp;&nbsp;Naša vlastita galaksija porodila je samo jednu vrstu inteligentnih bića, dovoljno spremnu da razvije visokotehnološko društvo - ali šta je sa drugima? Možda naša galaksija uopšte nije pravi uzorak? Možda u nekim drugim galaksijama - a možda i u svim drugim - postoje brojne inteligentne vrste koje se međusobno nadmeću, boreći se jedna protiv druge - i sve, podjednako, izvan svakog domašaja našeg razumevanja? Možda su zabavljene vlastitim međusobnim borbama, ali šta ako, u nekoj od galaksija, neka vrsta ostvari prevlast nad drugima, a potom, imajući dovoljno vremena da razmotri kakav će joj biti sledeći korak, krene na druge galaksije?
<BR>&nbsp;&nbsp;&nbsp;&nbsp;&nbsp;Posmatrano u hipersvemirskim razmerama, galaksije predstavljaju tek tačkice - i tako je širom Vaseljene. Mi još nismo otišli ni do jedne tuđe galaksije, niti je, koliko znamo, neka inteligentna vrsta iz neke druge galaksije došla među nas; međutim, jednog dana i tome može doći kraj. I ukoliko ti osvajači stignu ovamo, gotovo je izvesno da će pronaći način da ljude okrenu jedne protiv drugih. Do sada smo se tukli samo među sobom, i svikli smo se sa takvim krvavim čarkama. Neki tuđinski osvajač, koji bi nas zatekao podeljene i suprotstavljene jedne drugima, lako će uspostaviti prevlast nad svima nama, zagospodariti nama i možda, uništiti nas sve zajedno. Jedina prava odbrana protiv toga je stvaranje Galaktike, koju ne bi bilo moguće okrenuti protiv nje same, i koja bi bila u stanju da se uljezima suprotstavi sa daleko više moći."
<BR>&nbsp;&nbsp;&nbsp;&nbsp;&nbsp;"Slika koju ste nam dočarali zaista je zastrašujuća", primeti Blis. "Pitanje je, stoga - hoćemo li imati dovoljno vremena da izgradimo Galaktiku?"
<BR>&nbsp;&nbsp;&nbsp;&nbsp;&nbsp;Treviz pogleda nagore, kao da pokušava da probije debeli sloj Mesečevog tla koji ga je odvajao od površine i od svemira; kao da nastoji da osmotri te beskrajno daleke galaksije, kako se kreću kroz nezamislive, nepregledne daljine svemira.
<BR>&nbsp;&nbsp;&nbsp;&nbsp;&nbsp;"Koliko nam je poznato", odgovori on, "tokom čitave ljudske istorije nijedna tuđa inteligencija nije posegnula za nama. Bilo bi potrebno da tako ostane još samo nekoliko vekova, možda samo malo više od desethiljaditog dela vremena tokom koga naša civilizacija postoji, i mi ćemo biti bezbedni. Na kraju krajeva", dodade on, odjednom osetivši kako ga prože neki nemir, koji se istog časa potrudi da otkloni, "nije to isto kao kada bi se neprijatelj već nalazio na našim vratima, i među nama."
<BR>&nbsp;&nbsp;&nbsp;&nbsp;&nbsp;I on ne spusti pogled, kako se ne bi susreo sa bludećim pogledom Falom - hermafroditskog, transduktivnog, drugačijeg stvorenja - koji je, neodgonetljiv, počivao na njemu.
</P></TD></TR></TABLE>
</CENTER>
</BODY>
</HTML>
