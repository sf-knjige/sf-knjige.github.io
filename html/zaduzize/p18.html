<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MUZIČKO VEČE
<P>&nbsp;&nbsp;&nbsp;&nbsp;&nbsp;78.
<BR>&nbsp;&nbsp;&nbsp;&nbsp;&nbsp;Ručak je bio poslužen u istoj prostoriji u kojoj su i doručkovali. Ovog puta trpezarija je bila puna Alfanaca, i među njima su, dočekani dobrodošlicom, sedeli Treviz i Pelorat. Blis i Falom jeli su odvojeno, manje ili više nasamo, u jednom pokrajnom sobičku.
<BR>&nbsp;&nbsp;&nbsp;&nbsp;&nbsp;Pred njima je bilo nekoliko vrsta riba, zajedno sa čorbom u kojoj su se nalazili rezanci, po svemu sudeći, od kuvane jaretine. Vekne hleba stajale su na stolu, dopola isečene u kriške; pokraj njih džem i buter. Tu je bila i neka porozna salata velikih listova, ali je upadljiv bio nedostatak bilo kakve poslastice; voćni sokovi šetali su unaokolo u naizgled neiscrpnim vrčevima. Posle onako obilnog doručka i Treviz i Pelorat bili su prinuđeni da uzmu tek po koji zalogaj, ali svi drugi, kako se činilo, jeli su s uživanjem.
<BR>&nbsp;&nbsp;&nbsp;&nbsp;&nbsp;"Kako im samo uspeva da se ne ugoje?" upita se Pelorat tihim glasom.
<BR>&nbsp;&nbsp;&nbsp;&nbsp;&nbsp;Treviz sleže ramenima. "Najverovatnije, zahvaljujući fizičkim radovima."
<BR>&nbsp;&nbsp;&nbsp;&nbsp;&nbsp;Bila je to, po svemu sudeći, društvena zajednica u kojoj se nije prevelika pažnja obraćala ambijentu u kojem se jelo. Za stolom je vladao pravi metež - vikalo se, smejalo, i udaralo po stolu debelim, očigledno nesalomivim peharima. Žene su bile isto toliko bučne kao i muškarci, mada su im glasovi bili kreštaviji.
<BR>&nbsp;&nbsp;&nbsp;&nbsp;&nbsp;Pelorat se trzao, ali Treviz, koji sada (privremeno, bar) nije osećao ništa od one nelagode o kojoj je govorio Hiroko, istovremeno je delovao i opušteno i veoma raspoloženo.
<BR>&nbsp;&nbsp;&nbsp;&nbsp;&nbsp;"U stvari", započe on, "život ovde ima i svoje dobre strane. Čini se da žitelji ostrva uživaju u životu i da ih ne more nikakve brige. Klimu su prilagodili svojim potrebama, a i hrane imaju u izobilju. Za njih je ovo 'zlatno doba', koje se, jednostavno, proteže u beskraj."
<BR>&nbsp;&nbsp;&nbsp;&nbsp;&nbsp;Gotovo je morao da viče da bi ga Pelorat mogao čuti, i ovaj, takođe vičući, odvrati: "Tako je bučno ovde."
<BR>&nbsp;&nbsp;&nbsp;&nbsp;&nbsp;"Navikli su na to."
<BR>&nbsp;&nbsp;&nbsp;&nbsp;&nbsp;"Ne shvatam kako uspevaju da razumeju jedni druge, u čitavom ovom metežu."
<BR>&nbsp;&nbsp;&nbsp;&nbsp;&nbsp;Dvojica prijatelja jedva da su uspevala da se razaberu u razgovoru koji se vodio za stolom. Tuđinski izgovor, arhaična gramatika i redosled reči i alfanskom jeziku - sve je to činilo da se, pri povišenom razgovoru, ama baš ništa nije moglo razumeti. Za Treviza i Pelorata bilo je to kao da su osluškivali zvuke što su dopirali iz nekog zoološkog vrta obuzetog panikom.
<BR>&nbsp;&nbsp;&nbsp;&nbsp;&nbsp;Tek posle obeda pridružiše se Blis u jednom omanjem staništu, za koje Treviz odmah ustanovi da se tek u ponekoj pojedinosti razlikovalo od Hirokine kuće; zdanje im je dodeljeno da im posluži kao privremeno prebivalište. Falom se nalazila u drugoj sobi, prema Blisinom tvrđenju beskrajno zadovoljna što je mogla biti sama, spremajući se da malo odspava.
<BR>&nbsp;&nbsp;&nbsp;&nbsp;&nbsp;Pelorat pogleda vrata-otvor u zidu i primeti, očigledno u nedoumici: "Ovde kao da veoma malo drže do potrebe za samoćom. Kako da slobodno razgovaramo?"
<BR>&nbsp;&nbsp;&nbsp;&nbsp;&nbsp;"Budi siguran", objasni mu Treviz, "da onog časa kada navučemo zastor na vrata niko više neće ni pokušati da nas uznemiri. Sva sila ovdašnje društvene konvencije čini zastor, praktično, nepovredivim."
<BR>&nbsp;&nbsp;&nbsp;&nbsp;&nbsp;Pelorat uputi brz pogled prema visokim, otvorenim prozorima. "Mogu nas prisluškivati."
<BR>&nbsp;&nbsp;&nbsp;&nbsp;&nbsp;"Nema potrebe da vičemo, a ni Alfanci neće prisluškivati. Čak i kada su nas, stojeći napolju, posmatrali za vreme doručka, nastojali su da ostanu na pristojnoj udaljenosti."
<BR>&nbsp;&nbsp;&nbsp;&nbsp;&nbsp;Blis se nasmeši. "Toliko ste mnogo naučili o afanskim običajima, za ono malo vremena što ste proveli nasamo sa onom ljupkom, malom Hiroko, i tako ste odjednom postali puni poverenja u njihovu obzirnost. Šta se to dogodilo?"
<BR>&nbsp;&nbsp;&nbsp;&nbsp;&nbsp;"Ukoliko ste", odvrati Treviz, "uočili da se u mojim moždanim vijugama nešto promenilo, i to nabolje, i ukoliko ste u stanju da dokonate razlog tome, jedino što od vas mogu da zatražim jeste da mi mozak ostavite na miru."
<BR>&nbsp;&nbsp;&nbsp;&nbsp;&nbsp;"Savršeno vam je dobro poznato da Gea, ni pod kakvim okolnostima - osim ako vam je život ugrožen - neće ni dotaći vaš um, a poznato vam je i zbog čega. Pa ipak, ja nisam, u mentalnom smislu, slepa: mogu da osetim šta se događa i na kilometar odavde. Je li to vaš uobičajeni, neodoljivi poriv, koji u vama bude svemirska putovanja, moj erotomanski prijatelju?"
<BR>&nbsp;&nbsp;&nbsp;&nbsp;&nbsp;"Erotomanski? Ma nemojte, Blis. Samo dva puta, tokom čitavog putovanja. Samo dva puta!"
<BR>&nbsp;&nbsp;&nbsp;&nbsp;&nbsp;"Ali bili smo samo na dva mesta na kojima ste bili u prilici da se sretnete sa primercima ženskog roda. Dva puta - u samo dve prilike. A i na jednom i na drugom posle samo nekoliko časova boravka."
<BR>&nbsp;&nbsp;&nbsp;&nbsp;&nbsp;"Savršeno vam je jasno da na Komporelenu nisam imao izbora."
<BR>&nbsp;&nbsp;&nbsp;&nbsp;&nbsp;"Što se toga tiče, u pravu ste. Veoma se dobro sećam kako je izgledala." Blis prsnu u nezadrživ smeh. A onda dodade: "Ipak, teško mi je da poverujem da ste nemoćno pali u Hirokin čvrst zagrljaj, ili da se vaše telo povilo pred njenom neodoljivom voljom."
<BR>&nbsp;&nbsp;&nbsp;&nbsp;&nbsp;"Razume se da to nije bio slučaj. Učinio sam to od svoje volje. Pa ipak, moram reći da se to dogodilo na njen predlog."
<BR>&nbsp;&nbsp;&nbsp;&nbsp;&nbsp;Sa blagim prizvukom zavisti u glasu, Pelorat upita: "Golane, da li ti se to uvek dešava?"
<BR>&nbsp;&nbsp;&nbsp;&nbsp;&nbsp;"Kako bi drukčije i moglo biti, Pele?" prihvati Blis. "Žene mu uvek, bespomoćno, padaju u naručje."
<BR>&nbsp;&nbsp;&nbsp;&nbsp;&nbsp;"Voleo bih da je tako", odvrati Treviz, "ali nije. I zadovoljan sam što nije - jer, u životu ima i drugih stvari kojima bih želeo da se bavim. Bez obzira na sve to, u ovom slučaju sam, zaista, bio neodoljiv. Na kraju krajeva, bili smo prvi ljudi s nekog drugog sveta koje je Hiroko ugledala - u stvari, možda je to slučaj i sa svim žiteljima Alfe. Na osnovu onoga što je tu i tamo rekla - znate, usputna opažanja - zaključio sam da je čak zapravo gajila uzbudljivu predstavu o meni; naime, da bih se mogao razlikovati od Alfanaca, bilo u pogledu anatomije, bilo u pogledu ljubavne tehnike. Jadanica. Bojim se da se razočarala."
<BR>&nbsp;&nbsp;&nbsp;&nbsp;&nbsp;"Ah!" primeti Blis. "A vi?"
<BR>&nbsp;&nbsp;&nbsp;&nbsp;&nbsp;"Nisam", odvrati Treviz. "Međutim, boravio sam na većem broju svetova i imao svakojaka iskustva, i ono što sam ustanovio jeste da su ljudi uvek ljudi, i da je seks uvek seks - gde god da se uputite. Ukoliko, uopšte, postoje neke razlike, one su po pravilu i beznačajne i neprijatne. Na kakve sve miomirise nisam svojevremeno nailazio! Sećam se neke mlade žene kojoj, jednostavno, nije išlo ukoliko se nije čula neka gromoglasna muzika, i to muzika koja se sastojala od beznadežno kreštavih tonova. I tako, kada bi pustila tu muziku, meni više nije išlo. Uveravam vas, pravo je uživanje ukoliko sve teče na - miran, starovremenski način."
<BR>&nbsp;&nbsp;&nbsp;&nbsp;&nbsp;"Kada smo već kod muzike", priseti se Blis, "posle večere pozvani smo na jedno muzičko veče. Po svemu sudeći, vrlo svečana priredba: nama u čast. Koliko sam uspela da shvatim, Alfanci su izgleda veoma ponosni na svoju muziku."
<BR>&nbsp;&nbsp;&nbsp;&nbsp;&nbsp;"To što su na nju ponosni", iskrevelji se Treviz, "nipošto ne mora značiti da će im muzika biti milozvučna za naše uši."
<BR>&nbsp;&nbsp;&nbsp;&nbsp;&nbsp;"Bolje bi bilo da me saslušate", prekori ga Blis. "Koliko sam uspela da shvatim, njihov ponos proističe iz činjenice da su u stanju da znalački sviraju na starim instrumentima. Veoma starim instrumentima. Moguće je da dođemo u priliku da i na ovaj način prikupimo neka obaveštenja o Zemlji."
<BR>&nbsp;&nbsp;&nbsp;&nbsp;&nbsp;Treviz podiže obrve. "Zanimljiva pomisao. Ali to me je podsetilo na mogućnost da ste oboje, i vi Blis, i ti Pelorate, već došli do nekih obaveštenja. Janove, da li si se sreo s onim Monolijem, o kojem nam je Hiroko govorila?"
<BR>&nbsp;&nbsp;&nbsp;&nbsp;&nbsp;"Jesam, kako da ne", odgovori Pelorat. "Proveo sam s njim tri sata, i mogu vam reći da Hiroko nije nimalo preterivala. Bio je to, s njegove strane, u pravom smislu reči monolog, i kada sam mu napomenuo da moram da pođem na ručak okačio se o mene i nije hteo da me pusti sve dok mu nisam obećao da ću, kada god uzmognem, svraćati do njega, da mi još štošta ispriča."
<BR>&nbsp;&nbsp;&nbsp;&nbsp;&nbsp;"A da li ti je rekao išta zanimljivo?"
<BR>&nbsp;&nbsp;&nbsp;&nbsp;&nbsp;"Pa, znate, i on je - kao i svi drugi - sve vreme tvrdio da je Zemlja do te mere zagađena radioaktivnošću, da niko živ ne može na njoj opstati; kaže, čak, da su preci Alfanaca bili poslednji koji su je napustili, i da bi i oni, da to nisu učinili, izumrli kao i drugi... I, Trevize, bio je toliko nedvomislen u tom svom tvrđenju, da jednostavno nisam mogao da mu ne poverujem. Sada sam ubeđen da Zemlja jeste mrtav svet, i da će se ispostaviti da je čitava vaša potraga ipak bila beskorisna."
<BR>
<BR>&nbsp;&nbsp;&nbsp;&nbsp;&nbsp;79.
<BR>&nbsp;&nbsp;&nbsp;&nbsp;&nbsp;Treviz se dublje zavali u naslonjaču, zagledavši se u Pelorata, koji je sedeo na uskom poljskom krevetu. Blis, ustavši sa svog mesta, sedela je pokraj Pelorata, gledala je čas jednog, čas drugog.
<BR>&nbsp;&nbsp;&nbsp;&nbsp;&nbsp;Konačno, Treviz prozbori: "Prepusti meni, Janove, da procenim da li nam je potraga bila beskorisna ili ne. Reci mi, radije, šta ti je taj govorljivi starčić ispričao - ukratko, razume se."
<BR>&nbsp;&nbsp;&nbsp;&nbsp;&nbsp;"Dok je Monoli govorio, pravio sam beleške", započe Pelorat. "To je doprinelo da bolje odigram ulogu naučnika, ali u stvari, nema nikakve potrebe da se na njih oslanjam. Govor mu je bio izrazito nepovezan; bilo šta da je rekao, podsetilo bi ga na još nešto. Budući da sam čitav svoj život proveo u nastojanjima da prikupljena obaveštenja sredim i povežem u nešto bitno i značajno, u mojoj je drugoj prorodi da iznalazim puteve da sažimam duge i nepovezane govore, i..."
<BR>&nbsp;&nbsp;&nbsp;&nbsp;&nbsp;"...U nešto isto tako dugo i nepovezano?" prekide ga Treviz. "Dragi Janove, molim te, pređi na stvar."
<BR>&nbsp;&nbsp;&nbsp;&nbsp;&nbsp;Pomalo nelagodno, Pelorat pročisti grlo. "Naravno, naravno, stari druže. Nastojaću da sve povežem, prema pravom redosledu, u jasnu priču. Zemlja je, dakle, bila prapostojbina sveg čovečanstva, kao i miliona biljnih i životinjskih vrsta. Tako je ostalo tokom bezbrojnih vekova, dok, konačno, ljudima nije pošlo za rukom da osvoje i hipersvemirske letove. U to vreme nekako uspostavljeni su i prvi svetovi Vasionaca. Najpre su prekinuli veze sa Zemljom, zatim razvili svoju vlastitu kulturu, i konačno poželeli da prezru i tlače svoju matičnu planetu.
<BR>&nbsp;&nbsp;&nbsp;&nbsp;&nbsp;Ipak, posle nekoliko stoleća takve vladavine, Zemlja je uspela da ponovo zadobije svoju slobodu, mada mi Monoli, nije objasnio kako joj je to pošlo za rukom; a ja se nisam usudio da mu postavljam pitanja, čak i da sam imao priliku da ga prekinem - a nisam - jer bi to tok njegovih prisećanja moglo odvesti u ko zna kom pravcu. Monoli jeste pomenuo nekog kult-junaka, izvesnog Eliju Bejlija, ali ono što je pri tom naveo toliko je karakteristično za običaj pripisivanja junačkih dela čitavih naraštaja jednoj jedinoj ličnosti, da je imalo malo smisla pokušavati da..."
<BR>&nbsp;&nbsp;&nbsp;&nbsp;&nbsp;Blis ga prekide: "Pele, dragi, to nam je poznato."
<BR>&nbsp;&nbsp;&nbsp;&nbsp;&nbsp;Ponovo, Pelorat zastade usred svojih objašnjenja, i za trenutak se zamisli. "Dabome. Izvinjavam se. Dakle, Zemlja je nakon toga započela sa slanjem novog iseljeničkog talasa, uspostavljajući mnoštvo novih svetova na sasvim drugoj osnovi. Ova nova skupina Iseljenika pokaza se mnogo energičnijom od Vasionaca; najpre ih nadmašiše, potom poraziše, i konačno, prognaše, da bi posle svega sami uspostavili Galaktičko carstvo. Tokom ratova koji su bili vođeni između Došljaka i Vasionaca - ne, ne ratova; Monoli je, zapravo, sve vreme upotrebljavao izraz 'sukob', naročito ga naglašavajući - Zemlja je postala zagađena radioaktivnošću."
<BR>&nbsp;&nbsp;&nbsp;&nbsp;&nbsp;"Ali, Janove, pa to je smešno!" primeti Treviz, čak s prizvukom ljutnje u glasu. "Kako neki svet može postati radioaktivno zagađen? Svaki svet je, od prvog trenutka svog nastanka, pomalo radioaktivan, do ove ili one mere, i vremenom, ta radioaktivnost opada. Ne može se postati radioaktivan."
<BR>&nbsp;&nbsp;&nbsp;&nbsp;&nbsp;Pelorat sleže ramenima. "Ja vam samo prenosim ono što mi je Monoli ispričao. A i on je, samo, meni prepričavao ono što je čuo od nekog drugog, koji je to i sam od nekoga čuo - i tako dalje. To su narodna predanja, koja se prenose s kolena na koleno, sa ko zna koliko ispuštanja i umetanja pri svakom prepričavanju."
<BR>&nbsp;&nbsp;&nbsp;&nbsp;&nbsp;"Shvatam to", prihvati Treviz, "ali zar ne postoje neke knjige, dokumenti, drevni zapisi, bilo šta u čemu je priča sačuvana u svom prvobitnom obliku koji bi nam omogućio da se oslonimo na nešto čvršće nego što su to davnašnje priče?"
<BR>&nbsp;&nbsp;&nbsp;&nbsp;&nbsp;"Ugrabio sam priliku da mu postavim to pitanje, ali odgovor je bio odrečan. Odgovorio je, nekako neodređeno, da su u drevna vremena postojale knjige koje su o tome govorile, ali da su već odavno izgubljene; ipak, dodao je da se upravo ono o čemu mi govori nalazilo zabeleženo u tim knjigama."
<BR>&nbsp;&nbsp;&nbsp;&nbsp;&nbsp;"Da, s tim što nam sad sve prenosi u iskrivljenom obliku. Uvek ista priča. Na bilo kom svetu da se nađemo, sudaramo se sa činjenicom da su zapisi o Zemlji, na ovaj ili na onaj način, iščezli... Ali dobro. Šta ti reče, kako je došlo do radioaktivnog zagađenja Zemlje?"
<BR>&nbsp;&nbsp;&nbsp;&nbsp;&nbsp;"Ništa mi nije rekao; u svakom slučaju, nije se upuštao u pojedinosti. Jedina pojedinost na koju je, zapravo, ukazao, bila je ta da su Vasionci za to bili odgovorni: s druge strane, s obzirom na ono što sam uspeo da saznam, Zemljani su Vasionce smatrali zlodusima, i krivili ih za sve svoje nevolje. Radioaktivnost..."
<BR>&nbsp;&nbsp;&nbsp;&nbsp;&nbsp;Neki zvonki glas, odjednom, prekide Pelorata. "Blis, da li sam ja Vasionka?"
<BR>&nbsp;&nbsp;&nbsp;&nbsp;&nbsp;Falom je stajala kraj tesnog dovratka koji je spajao - ili razdvajao - dve prostorije; kosa joj je bila razbarušena, a spavaćica (namenjena znatno raskošnijim Blisinim oblicima) joj je skliznula s jednog ramena, otkrivajući jednu još nerazvijenu dojku.
<BR>&nbsp;&nbsp;&nbsp;&nbsp;&nbsp;"Brinemo da nas ne prisluškuju spolja, a potpuno zaboravljamo da ima nekog ko bi to mogao činiti iznutra", primeti Blis. "Ali Falom, zbog čega si to rekla?" Blis ustade i pođe prema devojčici.
<BR>&nbsp;&nbsp;&nbsp;&nbsp;&nbsp;"Ja nemam ono što oni imaju", odvrati Falom, pokazujući na dvojicu muškaraca, "a nemam ni ono što ti imaš, Blis. Različita sam. Da li je to zato što sam Vasionka?"
<BR>&nbsp;&nbsp;&nbsp;&nbsp;&nbsp;"Jesi, Falom", odvrati Blis utešiteljski, "ali sićušne razlike uopšte nisu važne. Hajde, vrati se u krevet."
<BR>&nbsp;&nbsp;&nbsp;&nbsp;&nbsp;Falom se smesta potčini, kao i uvek kada bi Blis poželela da je podvrgne svojoj volji. Ipak, ona se okrenu i upita: "Da li sam ja zloduh? Šta je to zloduh?"
<BR>&nbsp;&nbsp;&nbsp;&nbsp;&nbsp;Blis se, preko ramena, obrati Trevizu i Peloratu. "Sačekajte me za trenutak. Odmah se vraćam."
<BR>&nbsp;&nbsp;&nbsp;&nbsp;&nbsp;Pet minuta docnije, ponovo se nađe među njima. Odmahivala je glavom. "Spavaće sve dok je ja ne probudim. Pretpostavljam da je trebalo da to i ranije učinim, ali svako petljanje po mozgu mora proisteći iz zaista neophodne potrebe." Kao da se pravda, ona dodade: "Ne mogu joj dopustiti da previše razmišlja o razlikama između svojih i naših genitalija."
<BR>&nbsp;&nbsp;&nbsp;&nbsp;&nbsp;"Ipak", primeti Pelorat, "jednog dana moraće da sazna da je hermarfodit."
<BR>&nbsp;&nbsp;&nbsp;&nbsp;&nbsp;"Jednog dana", odvrati Blis, "ali ne sada. Nastavi sa svojom pričom, Pele."
<BR>&nbsp;&nbsp;&nbsp;&nbsp;&nbsp;"Da", prihvati Treviz, "pre nego što nas opet nešto ne prekine."
<BR>&nbsp;&nbsp;&nbsp;&nbsp;&nbsp;"Pa, eto, Zemlja je postala radioaktivna, ili je bar radioaktivnošću bila zagađena njena kora. U svakom slučaju, na Zemlji je živeo veoma veliki broj ljudi, mahom u ogromnim gradovima koji su najvećim delom bili smešteni ispod zemlje..."
<BR>&nbsp;&nbsp;&nbsp;&nbsp;&nbsp;"To sigurno nije tačno", prekide ga Treviz. "Mora biti da je u pitanju lokalni rodoljub koji slavi 'zlatno doba' svoje planete, dok su, u stvari, pojedinosti jednostavno preuzete od Trantora i predstavljaju pozajmljenu sliku njegovog 'zlatnog doba', u vreme kada je bio carska prestonica sistema svetova koji je obuhvatao čitavu Galaksiju."
<BR>&nbsp;&nbsp;&nbsp;&nbsp;&nbsp;Pelorat zastade, pa reče: "Zaista, Golane, ne bi trebalo da me podučavaš u mojoj vlastitoj struci. Nama, mitolozima, dobro je poznato da mitovi i predanja uvek sadrže pozajmice, moralne pouke, odraze cikličnih kretanja u prirodi, kao i stotine drugih elemenata koji stvari prikazuju u iskrivljenom obliku; naš posao se upravo i sastoji u tome da ih odstranimo i izvučemo ono što bi moglo biti zrnce istine. U stvari, ovakav postupak morao bi se primeniti i na najveći broj trezvenih istorija, budući da niko ne opisuje čistu i jedinovlasnu istinu - ukoliko takva stvar, uopšte, negde postoji. Za sada, manje ili više, prepričavam vam ono što je Monoli rekao meni, mada možda i sam, tu i tamo, iskrivljujem njegovu priču, iako to, naravno, nipošto ne bih želeo."
<BR>&nbsp;&nbsp;&nbsp;&nbsp;&nbsp;"Dobro, dobro, Janove", reče Treviz, "samo nastavi. Molim te, bez uvrede."
<BR>&nbsp;&nbsp;&nbsp;&nbsp;&nbsp;"Nisam se, uopšte, uvredio. Dakle, ti se ogromni gradovi - pod pretpostavkom da su uopšte postojali - stadoše kruniti i smanjivati sve brže što je radioaktivno zračenje postajalo sve jače, sve dok se stanovništvo ne pretvori u bedne ostatke onoga što je nekad bilo, mahom se usredsređujući oko područja koja su bila srazmerno manje ozračena. Stanovništvo je postalo malobrojno zahvaljujući, s jedne strane, izrazito strogoj kontroli rađanja, i s druge, činjenici da su svi koji navrše šezdeset godina podvrgavani eutanaziji."
<BR>&nbsp;&nbsp;&nbsp;&nbsp;&nbsp;"Užasno", primeti Blis, iskreno zgađena.
<BR>&nbsp;&nbsp;&nbsp;&nbsp;&nbsp;"Van svake sumnje", prihvati Pelorat, "ali sudeći prema Monolivijim pričama, upravo se to zbilo; sklon sam da poverujem da je, u tom svom delu, priča sasvim istinita, budući da Zemljane ne predstavlja u nimalo lepoj svetlosti, odnosno, budući da je malo verovatno da bi, sami od sebe, smislili neku sličnu, ogavnu laž. Zemljane, koje su najpre prezirali i tlačili Vasionci, sada je preziralo i tlačilo Carstvo - mada, što se ovog poslednjeg tiče, možda pred sobom imamo slučaj preterivanja iz samosažaljenja, a tom osećanju se uvek lako pribegava. Postoji slučaj..."
<BR>&nbsp;&nbsp;&nbsp;&nbsp;&nbsp;"Da, da, Janove, drugi put. Molim te nastavi sa pričom o Zemlji."
<BR>&nbsp;&nbsp;&nbsp;&nbsp;&nbsp;"Molim vas, izvinite oboje. Dakle, u jednom trenutku dobročiniteljstva, Carstvo je dalo pristanak da se sa Zemljine površine ukloni radioaktivnošću zagađeni sloj, i da se umesto njega na Zemlju prebace hiljade i hiljade tovara zdrave zemlje. Nije, razume se, uopšte potrebno pominjati koliko je to bio težak zadatak koji je uskoro zamorio Carstvo, naročito u onom razdoblju (ukoliko su moje pretpostavke tačne) koji se podudarao sa padom Kandara V, posle čega je Carstvo moralo da počne da se brine o važnijim stvarima nego što je bila Zemlja.
<BR>&nbsp;&nbsp;&nbsp;&nbsp;&nbsp;Radioaktivno zagađenje postalo je u međuvremenu još veće, broj stanovnika je sve više opadao i Carstvo je konačno, u još jednom nastupu dobročinstva, ponudilo da preostalo stanovništvo prebaci na jedan novi svet koji će samo njima pripadati - drugim rečima, na ovo ostrvo.
<BR>&nbsp;&nbsp;&nbsp;&nbsp;&nbsp;Po svemu sudeći, u nekom ranijem razdoblju neka ekspedicija je ovde postavila temelje za život, tako da kada su napravljeni planovi za prebacivanje ostataka Zemljana ovamo, u atmosferi ove planete već je bilo dovoljno kiseonika, a u okeanu hrane u izobilju. S druge strane, nijedan od svetova Galaktičkog carstva nije žudeo za ovom planetom, zahvaljujući urođenoj odbojnosti prema svetovima koji pripadaju sistemima dvojnih zvezda. Pretpostavljam da je toliko mali broj prihvatljivih planeta u takvim sistemima, da se čak i prihvatljive među njima odbacuju pod pretpostavkom da ni sa njima nešto nije u redu. Takav način razmišljanja, uostalom, dobro je poznat. Na primer, postoji jedan krajnje dobro proučen slučaj..."
<BR>&nbsp;&nbsp;&nbsp;&nbsp;&nbsp;"Kasnije ćemo, Janove, te krajnje dobro proučene slučajeve", prekide ga Treviz. "Da vidimo šta je dalje bilo sa tom seobom na Alfu."
<BR>&nbsp;&nbsp;&nbsp;&nbsp;&nbsp;"Oni što su ostali", nastavi Pelorat, pomalo ubrzano, "trebalo je da stvore pogodno mesto za život. Na okeanu koji prekriva celu planetu, pronađeno je konačno najpliće mesto; tako su napravili na kraju ovo ostrvo. Zasejali su različite biljke čije je korenje trebalo da pomogne zaista ogroman poduhvat; u početku je postojala namera da se na sličan način obrazuju čitavi kontinenti, ali kada je ovo ostrvo konačno stvoreno, dobročiniteljski poriv Carstva već je minuo.
<BR>&nbsp;&nbsp;&nbsp;&nbsp;&nbsp;Preostalo stanovništvo Zemlje preseljeno je ovamo. Carska flotila prebacila je ljude i mašine i više se nikada nije pojavila. Obrevši se na Novoj Zemlji, Zemljani su počeli da žive u najvećoj mogućoj izdvojenosti."
<BR>&nbsp;&nbsp;&nbsp;&nbsp;&nbsp;"Najvećoj mogućoj?" upita Treviz. "Je li ti to Monoli rekao da niko iz čitave galaksije pre nas nije kročio na ovu planetu?"
<BR>&nbsp;&nbsp;&nbsp;&nbsp;&nbsp;"Pa, gotovo najvećoj mogućoj", ispravi se Pelorat. "pretpostavljam da ovde nema šta da se traži, čak i ukoliko ostavimo po strani praznovernu nenaklonost prema binarnim sistemima. Ponovo, posle dužih prekida, naišao bi po neki brod, kao što je bilo i u našem slučaju, ali bi otišao i niko se više ne bi pojavio. I to je sve."
<BR>&nbsp;&nbsp;&nbsp;&nbsp;&nbsp;"Da li si ga pitao gde se nalazi Zemlja?" upita Treviz.
<BR>&nbsp;&nbsp;&nbsp;&nbsp;&nbsp;"Razume se da sam ga pitao. Ne zna."
<BR>&nbsp;&nbsp;&nbsp;&nbsp;&nbsp;"Kako je moguće da toliko zna o istoriji Zemlje, a da ne zna gde se ona nalazi?"
<BR>&nbsp;&nbsp;&nbsp;&nbsp;&nbsp;"Golane, sasvim sam ga određeno pitao da li bi zvezda koja se nalazi samo jedan parsek, ili otprilike toliko, udaljena od Alfe, mogla biti sunce oko koga se obrće Zemlja. Nije, razume se, znao šta je to parsek, ali kada sam mu objasnio da je to, gledano u astronomskim razmerama, prilično kratka razdaljina, odgovorio je da, bilo ona kratka ili dugačka, on ne zna gde se Zemlja nalazi niti poznaje ikoga ko bi to mogao znati; još je dodao da je prema njegovom mišljenju pogrešno nastojati da se ona pronađe. Trebalo bi je, rekao je, ostaviti na miru, na njenom beskonačnom i bezvrednom putu kroz svemir."
<BR>&nbsp;&nbsp;&nbsp;&nbsp;&nbsp;"Slažeš li se s njim?" upitata Treviz.
<BR>&nbsp;&nbsp;&nbsp;&nbsp;&nbsp;Pelorat čemerno odmahnu glavom. "U stvari, ne. Ali ukoliko je stepen radioaktivnog zagađenja nastavio da se povećava tadašnjom brzinom, morala je postati sasvim nepogodna za život po obavljenoj seobi; kako on reče, mora da sada izgara u radioaktivnom plamenu, tako da joj se niko ne može ni približiti."
<BR>&nbsp;&nbsp;&nbsp;&nbsp;&nbsp;"Gluposti", otresito sreza Treviz. "Nemoguće je da neka planeta postane radioaktivna; ali čak i da je to bio slučaj, njena radioaktivnost se nije mogla nikako povećavati, već samo smanjivati."
<BR>&nbsp;&nbsp;&nbsp;&nbsp;&nbsp;"Ali Monoli je bio tako siguran u ono što je govorio. Toliki ljudi, sa raznih svetova, s kojima smo o tome razgovarali, savršeno su saglasni u tome da je Zemlja zagađena radioaktivnošću. Nema nikakve sumnje - beskorisno je poći tamo."
<BR>
<BR>&nbsp;&nbsp;&nbsp;&nbsp;&nbsp;80.
<BR>&nbsp;&nbsp;&nbsp;&nbsp;&nbsp;Treviz duboko udahnu vazduh, a onda reče trudeći se da što bolje vlada svojim glasom: "Gluposti, Janove. To jednostavno nije istina."
<BR>&nbsp;&nbsp;&nbsp;&nbsp;&nbsp;"Znaš šta, stari druže", odvrati Pelorat, "ne bi smeo da veruješ u nešto samo zato što želiš u to da veruješ."
<BR>&nbsp;&nbsp;&nbsp;&nbsp;&nbsp;"Moje želje nemaju s tim nikakve veze. Idući od jednog sveta do drugog, sve vreme nailazimo na činjenicu da je sve što se odnosi na Zemlju - uklonjeno. Zbog čega bi to bilo tako ako nema šta da se krije, ako je Zemlja mrtav, radioaktivnošću zagađen svet kome se niko ni ne usuđuje da se približi?"
<BR>&nbsp;&nbsp;&nbsp;&nbsp;&nbsp;"Ne znam, Golane."
<BR>&nbsp;&nbsp;&nbsp;&nbsp;&nbsp;"Ipak, znaš. Kada smo se približavali Melpomeniji, rekao si da bi priča o radioaktivnosti mogla predstavljati samo drugu stranu novčića. Uništi sve zapise, kako bi uklonio precizna obaveštenja; ubaci u priču radioaktivnost, kako bi obaveštenja učinio nepouzdanim. I jedno i drugo imalo bi kao posledicu obeshrabrenost da se makar i započne potraga za Zemljom - a to je upravo ono čemu ne smemo podleći."
<BR>&nbsp;&nbsp;&nbsp;&nbsp;&nbsp;"U stvari", umeša se Blis, "vi, po svemu sudeći, smatrate da je ona obližnja zvezda Zemljino sunce. Čemu onda nastavljati raspravu o pitanju radioaktivnosti? Zar je to uopšte važno? Zbog čega jednostavno ne odemo do te obližnje zvezde, i ustanovimo da li je zaista reč o Zemlji; i ako jeste, pogledamo na šta ona liči?"
<BR>&nbsp;&nbsp;&nbsp;&nbsp;&nbsp;"Zbog toga što", odgovori Treviz, "oni na Zemlji, na svoj način, moraju posedovati izuzetne moći; stoga bih voleo da se Zemlji približavam sa što je moguće više prethodnih saznanja o tom svetu i o njegovim stanovnicima. Kako stvari u ovom trenutku stoje, budući da sam i dalje u potpunom neznanju u pogledu Zemlje, smatram i dalje da je opasna. S tim u vezi: čak mi se vrzma po glavi da vas ostavim ovde na Alfi, a sam nastavim do Zemlje. Dovoljno je i samo jedan život izlagati rizicima."
<BR>&nbsp;&nbsp;&nbsp;&nbsp;&nbsp;"Ne dolazi u obzir, Golane", odvrati Pelorat ozbiljno. "Blis i dete mogu da ostanu ovde i čekaju, ali ja moram poći s tobom. Počeo sam da tragam za Zemljom u vreme kada ti nisi ni bio rođen, i ne smem ostati po strani sada kad je cilj na dohvatu ruku - ma kakva bila opasnost koja bi nam mogla zapretiti."
<BR>&nbsp;&nbsp;&nbsp;&nbsp;&nbsp;"Blis i dete neće ostati ovde", javi se Blis. "Ja sam Gea, a Gea nam može pružiti zaštitu čak i protiv Zemlje."
<BR>&nbsp;&nbsp;&nbsp;&nbsp;&nbsp;"Nadam se da ste u pravu", odvrati Treviz sumorno. "Međutim, Gea nije bila u stanju da spreči uklanjanje svih najdavnijih sećanja na ulogu Zemlje u njenom stvaranju."
<BR>&nbsp;&nbsp;&nbsp;&nbsp;&nbsp;"To je bilo učinjeno u davno doba, kada Gea još nije bila potpuno ustrojena, dok se još nije sasvim razvila. Stvari danas stoje sasvim drugačije."
<BR>&nbsp;&nbsp;&nbsp;&nbsp;&nbsp;"Nadam se da je tako... Ili ste, možda, jutros došli do kakvih obaveštenja o Zemlji, koje nam još niste saopštili. Tražio sam da porazgovarate s nekom starijom ženom, koja bi vam se ovde stavila na uslugu."
<BR>&nbsp;&nbsp;&nbsp;&nbsp;&nbsp;"Upravo to sam i učinila."
<BR>&nbsp;&nbsp;&nbsp;&nbsp;&nbsp;"I šta ste ustanovili?" upita Treviz.
<BR>&nbsp;&nbsp;&nbsp;&nbsp;&nbsp;"Ništa, što se tiče Zemlje. U tom pogledu, njen um je sasvim prazan."
<BR>&nbsp;&nbsp;&nbsp;&nbsp;&nbsp;"Hmm."
<BR>&nbsp;&nbsp;&nbsp;&nbsp;&nbsp;"Međutim, ustanovila sam da su spretni biotehnolozi."
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;"Na ovom malenom ostrvu odgajili su i podvrgli proveri bezbroj genetskih ustrojstava biljnog i životinjskog sveta, i uspostavili odgovarajuću ekološku ravnotežu, stabilnu i samodovoljnu uprkos tome što su sve započeli sa samo nekoliko raspoloživih vrsta. U značajnoj su meri poboljšali životne oblike koje su našli u okeanu kada su ovamo prispeli pre nekoliko hiljada godina; učinili su ih hranljivijim, i neuporedivo ukusnijim. Zahvaljujući, upravo, svojoj biotehnologiji, uspeli su da od ovog sveta načine rog izobilja. Povrh toga, imaju i planove što se tiče njih samih."
<BR>&nbsp;&nbsp;&nbsp;&nbsp;&nbsp;"Kakvu vrstu planova?"
<BR>&nbsp;&nbsp;&nbsp;&nbsp;&nbsp;"Savršeno im je dobro poznato", odgovori Blis, "da pod sadašnjim okolnostima, budući da su ograničeni na ovo parčence kopna, ne mogu razumno očekivati da brojčano narastu; stoga, sanjare o tome da se preobrate u amfibijska bića."
<BR>&nbsp;&nbsp;&nbsp;&nbsp;&nbsp;"Da se preobrate u - šta?"
<BR>&nbsp;&nbsp;&nbsp;&nbsp;&nbsp;"U amfibijska bića. Imaju nameru da pokušaju da, pored pluća, razviju i škrge. Sanjare o tome da se osposobe da vrlo velika vremenska razdoblja provode pod vodom; o tome da pronađu još plitkih područja, i da tu, na dnu okeana, izgrade nova prebivališta. Dok mi je o tome govorila, ona žena je sva blistala; međutim, morala je da prizna da je veoma malo, gotovo ništa, u tom pogledu urađeno, premda se Alfanci tim snovima zanose već nekoliko vekova."
<BR>&nbsp;&nbsp;&nbsp;&nbsp;&nbsp;"Očigledno", zamisli se Treviz, "na dva su nam područja izmakli: u biotehnologiji, kao i u klimatskoj kontroli. Pitam se kakvim tehnikama raspolažu."
<BR>&nbsp;&nbsp;&nbsp;&nbsp;&nbsp;"Morali bismo da se obratimo njihovim stručnjacima", reče Blis, "ali s druge strane, moguće je da oni ne bi želeli da o tome govore."
<BR>&nbsp;&nbsp;&nbsp;&nbsp;&nbsp;"Nije to naša prva briga ovde", prihvati Treviz, "međutim, Zadužbini bi nesumnjivo dosta značilo da primi neka znanja od ovog minijaturnog sveta."
<BR>&nbsp;&nbsp;&nbsp;&nbsp;&nbsp;"Ali kako stvari za sada stoje, klimatska kontrola sasvim je uspešna i na Terminusu", primeti Pelorat.
<BR>&nbsp;&nbsp;&nbsp;&nbsp;&nbsp;"Klimatska kontrola uspešna je na mnogim svetovima", odvrati Treviz, "ali uvek je u pitanju svet kao celina. Ovde, međutim, Alfancima polazi za rukom da klimatsku kontrolu ostvaruju na jednom deliću planete, i u tom smislu, verovatno raspolažu tehnikama koje su nama savršeno nepoznate... Još nešto, Blis?"
<BR>&nbsp;&nbsp;&nbsp;&nbsp;&nbsp;"Okupljanja i proslave. Ovi ljudi, po svemu sudeći, koriste svaku priliku za slavlja, čim uzmognu da se odvoje od ribarenja ili poslova u poljima. Večeras posle obeda imaćemo muzičko veče - to sam vam već rekla - a sutra, tokom dana, održaće se još jedno slavlje na obali. Koliko sam uspela da shvatim, duž čitavog ostrva - u stvari, čitavom dužinom oko njega - okupće se svi oni koji budu mogli da napuste svoje poljske radove, kako bi uživali u vodi i slavili sunce, budući da će posle toga, dan ili dva, padati kiša. Zatim, sledećeg dana, treba da se vrate ribarski čamci, probijajući se kroz kišu; predveče, međutim, biće održana svečanost hrane, tokom koje će se kušati ulov."
<BR>&nbsp;&nbsp;&nbsp;&nbsp;&nbsp;Pelorat stade da gunđa. "Obroci su, ovde, ionako preobilni. Na šta bi trebalo da liči ta parada ždranja?"
<BR>&nbsp;&nbsp;&nbsp;&nbsp;&nbsp;"Koliko sam shvatila, naglasak neće biti na količinama, već na raznovrsnosti. U svakom slučaju, svo četvoro pozvani smo da im se pridružimo na tim proslavama. Očekuju nas, posebno, na muzičkom soareu večeras."
<BR>&nbsp;&nbsp;&nbsp;&nbsp;&nbsp;"I sviraće se na starim instrumentima?" upita Treviz.
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Šta ih, u stvari, čini tako starim? Primitivni kompjuteri?"
<BR>&nbsp;&nbsp;&nbsp;&nbsp;&nbsp;"Ne, ne. U tome i jeste stvar. Uopšte nisu u pitanju elektronski, već mehanički instrumenti. Opisali su mi ih: struže se po žicama, duva u cevi, i lupa po koži ili metalu."
<BR>&nbsp;&nbsp;&nbsp;&nbsp;&nbsp;"Nadam se da ne izmišljate", odvrati Treviz, zapanjen.
<BR>&nbsp;&nbsp;&nbsp;&nbsp;&nbsp;"Ne, nimalo. Koliko sam uspela da razaberem, i vaša mala Hiroko duvaće u neku od tih cevi - zaboravila sam joj ime - i pripremite se da to izdržite."
<BR>&nbsp;&nbsp;&nbsp;&nbsp;&nbsp;"Što se mene tiče", za trenutak se umeša Pelorat, "zaista bih voleo da odem na taj soare. Znam veoma malo o staroj muzici, i veoma bih voleo da je čujem"
<BR>&nbsp;&nbsp;&nbsp;&nbsp;&nbsp;"Ona nije 'moja mala Hiroko'", napomenu Treviz hladno. "Ali šta mislite, da li su to instrumenti kakve su nekad koristili na Zemlji?"
<BR>&nbsp;&nbsp;&nbsp;&nbsp;&nbsp;"Po svemu sudeći", odgovori Blis. "U svakom slučaju, kako ta žena reče, instrumenti su načinjeni mnogo pre no što su preci današnjih Alfanaca prispeli ovamo."
<BR>&nbsp;&nbsp;&nbsp;&nbsp;&nbsp;"U tom slučaju", zaključi Treviz, "možda bi imalo svrhe saslušati sve što škripanje, piskanje i treštanje, s ozbirom na poruku koju bi ono moglo sadržati o Zemlji."
<BR>
<BR>&nbsp;&nbsp;&nbsp;&nbsp;&nbsp;81.
<BR>&nbsp;&nbsp;&nbsp;&nbsp;&nbsp;Za divno čudo, između svih njih najviše je Falom bila oduševljena pri pomisli na predstojeće muzičko veče. Blis i ona su se okupale u malenom kupatilu koje se nalazilo u posebnoj zgradici, u blizini njihovih odaja. U sobičku se nalazila jedna kada, sa tekućom vrelom i mrzlom (umesto, toplom i hladnom) vodom, jedan lavor i jedna polica. Sve je to delovalo i čisto i privlačno, i pod kasnim popodnevnim suncem, koje je sobičak bojilo u rumeno, u kupatilu je bilo i ugodno i prisno.
<BR>&nbsp;&nbsp;&nbsp;&nbsp;&nbsp;Kao i u ranijim prilikama, Falom je i ovog puta bila obuzeta Blisinim grudima, i ova se samo ograniči na to da joj saopšti (sada, kada je Falom razumela galaktički) da je tako sa svim ženama na njenom svetu. Na to je, dakako, sledilo Falomino neizbežno 'A zašto?' na šta je Blis, pošto je malo razmislila i nije našla nikakav smislen odgovor, pribegla sveobuhvatnom 'Zato.'
<BR>&nbsp;&nbsp;&nbsp;&nbsp;&nbsp;Pošto su se okupale Blis pomože Falom da stavi na sebe odeću koju su dobile od Alfanki - prvenstveno suknju, koja se poput pregače omotavala oko tela. Činilo se sasvim prirodnim ostaviti Falom obnaženu od struka naviše. Što se nje same tiče, dok je oblačila alfansku suknju (bila joj je nešto tesna u bedrima), Blis odluči da navuče i svoju bluzu. Činilo joj se glupim da oponaša druge žene i da slobodno izloži svoje grudi, iako je to u ovdašnjoj zajednici bilo sasvim odomaćeno; bez obzira na to što joj grudi nisu bile prevelike i što su bile toliko lepo izvajane kao i bilo čije ovde - ona ostade pri svojoj odluci.
<BR>&nbsp;&nbsp;&nbsp;&nbsp;&nbsp;Zatim dvojica muškaraca zauzeše kupatilo, i Treviz, kao i obično kada su muškarci u pitanju, ne prestade da gunđa zbog količine vremena koje su žene na sebe utrošile.
<BR>&nbsp;&nbsp;&nbsp;&nbsp;&nbsp;Blis se okrenu prema Falom da proveri da li će suknja dobro stajati na njenim još nerazvijenim bedrima i bokovima, i reče: "Baš je to lepa suknja, Falom. Da li ti se dopada?"
<BR>&nbsp;&nbsp;&nbsp;&nbsp;&nbsp;Falom se nekoliko trenutaka zagleda u ogledalo, i odvrati: "Da, dopada mi se. Ipak, da mi ne bude hladno bez ičega gore?" I ona pogleda svoje obnažene grudi.
<BR>&nbsp;&nbsp;&nbsp;&nbsp;&nbsp;"Ne verujem, Falom. Na ovom svetu prilično je toplo."
<BR>&nbsp;&nbsp;&nbsp;&nbsp;&nbsp;"Ti si, ipak, obukla bluzu."
<BR>&nbsp;&nbsp;&nbsp;&nbsp;&nbsp;"Jesam. Ali takav je običaj na mom svetu. A sad, Falom, moram da ti kažem: tokom večere i posle, bićemo u društvu velikog broja ovdašnjih ljudi. Misliš li da si u stanju da to podneseš?"
<BR>&nbsp;&nbsp;&nbsp;&nbsp;&nbsp;Falom se snuždi, i Blis pohita da doda: "Sedeću sa tvoje desne strane, i obgrliću te oko ramena. Pel će sedeti s tvoje suprotne strane, a Treviz preko puta tebe. Nećemo dozvoliti nikome da ti se obrati, a ni ti nećeš morati ni sa kim da razgovaraš."
<BR>&nbsp;&nbsp;&nbsp;&nbsp;&nbsp;"Pokušaću, Blis." Falomin glas beše dostigao najveću moguću visinu.
<BR>&nbsp;&nbsp;&nbsp;&nbsp;&nbsp;"Posle večere", nastavi Blis, "nekoliko Alfanaca sviraće za nas svoju muziku, na način na koji se nekada kod njih sviralo. Da li ti, uopšte, znaš šta je to muzika?" Blis, najbolje što je mogla, pokuša da oponaša zvuk elektronskih instrumenata.
<BR>&nbsp;&nbsp;&nbsp;&nbsp;&nbsp;Falomino lice preplavi osećaj razdraganosti. "Misliš..." Sledeću reč izgovori na svom jeziku, i istog časa poče da peva.
<BR>&nbsp;&nbsp;&nbsp;&nbsp;&nbsp;Blis raširi oči. Bila je to prelepa pesmica, iako pomalo neobuzdana i bogata žestokim osećanjima. "Tako je. To je muzika", potvrdi ona.
<BR>&nbsp;&nbsp;&nbsp;&nbsp;&nbsp;Falom joj uzbuđeno objasni: "Džembi je sve vreme svirao muziku", (ona oklevaše za trenutak, ali ipak izgovori reč na galaktičkom). "Svirao je muziku na..." I ponovo izgovori nešto na svom jeziku."
<BR>&nbsp;&nbsp;&nbsp;&nbsp;&nbsp;Blis sumnjičavo ponovi izgovorenu reč: "Fiful?"
<BR>&nbsp;&nbsp;&nbsp;&nbsp;&nbsp;Falom se nasmeja. "Ma, ne fiful, već..."
<BR>&nbsp;&nbsp;&nbsp;&nbsp;&nbsp;Sada, kad su obe reči stajale jedna kraj druge, Blisi nije bilo teško da uoči razliku, ali istog časa odustade od namere da ponovi drugi izraz. Ona se, samo, zadovolji da upita: "Na šta liči taj instrument?"
<BR>&nbsp;&nbsp;&nbsp;&nbsp;&nbsp;Falomin oskudni galaktički rečnik nije joj dostajao da ga u potpunosti opiše, a ono što pokuša da objasni rukama nije ostavilo na Blis nikakav utisak.
<BR>&nbsp;&nbsp;&nbsp;&nbsp;&nbsp;"Objasnio mi je i kako se upotrebljava..." objasni Falom ponosno. "Koristila sam svoje prste baš kao i Džembi, ali mi je on objasnio da uskoro neću morati."
<BR>&nbsp;&nbsp;&nbsp;&nbsp;&nbsp;"Pa to je divno, draga", prihvati Blis. "Videćemo, posle večere, da li su i Alfanci toliko dobri, koliko je to bio Džembi."
<BR>&nbsp;&nbsp;&nbsp;&nbsp;&nbsp;Falomine oči zablistaše i prijatne misli o onome što je trebalo da usledi pomogoše joj da podnese raskošnu večeru, uprkos gomili i smehu i buci svuda oko nje. Samo jednom, kada je neko slučajno prosuo neko jelo - što izazva buru usklika u njihovoj neposrednoj blizini - Falom poče da se trese; ali Blis je istog časa privuče k sebi, u svoje zaštitničko okrilje.
<BR>&nbsp;&nbsp;&nbsp;&nbsp;&nbsp;"Pitam se", došapnu ona Peloratu, "da li bismo mogli nekako da udesimo da obedujemo nasamo. Inače, moraćemo da veoma brzo napustimo ovaj svet. Dovoljno je što moram da trpam u sebe sav ovaj životinjski protein kojim se hrane Izdvojenici; međutim, moram to da činim na miru."
<BR>&nbsp;&nbsp;&nbsp;&nbsp;&nbsp;"U pitanju je samo veoma dobro raspoloženje ovih ljudi", odvrati Pelorat, koji bi bio spreman da, u razumnim granicama, podnese bilo šta što mu se činilo da se uklapa u obrasce primitivnih ponašanja i verovanja.
<BR>&nbsp;&nbsp;&nbsp;&nbsp;&nbsp;...I večera uskoro bi privedena kraju, i prisutnim skupom prođe objava da će za koji trenutak započeti muzičko veče.
<BR>
<BR>&nbsp;&nbsp;&nbsp;&nbsp;&nbsp;82.
<BR>&nbsp;&nbsp;&nbsp;&nbsp;&nbsp;Prostorija u kojoj je trebalo da se održi muzičko veče bila je velika koliko i trpezarija, i bilo je tu preklopnih stolica (prilično neudobnih, pomisli Treviz) za oko stotinu pedeset ljudi. Kao počasni gosti, posetioci su smešteni u prvi red, i mnogi Alfanci su im se obratili, učtivo i sa pohvalama se izrazivši o njihovoj odeći.
<BR>&nbsp;&nbsp;&nbsp;&nbsp;&nbsp;Oba muškarca bila su obnažena iznad pojasa, i Treviz je, kad god bi se setio, zatezao trbušne mišiće i povremeno s neskrivenim samozadavoljstvom bacao pogled na svoje tamnomaljive grudi. Pelorat, međutim, obuzet razgledanjem svega oko sebe, bio je savršeno ravnodušan u odnosu na svoju vlastitu pojavu. Blisina bluza privuče neskrivene poglede pune iznenađenja, ali niko ništa naglas ne reče.
<BR>&nbsp;&nbsp;&nbsp;&nbsp;&nbsp;Treviz zapazi da je prostorija bila tek napola ispunjena, i da su ogromnu većinu prisutnih činile žene - možda i zbog toga što je najveći broj muškaraca bio u ribarenju, na otvorenom moru.
<BR>&nbsp;&nbsp;&nbsp;&nbsp;&nbsp;Pelorat gurnu blago Treviza i šapatom mu reče: "Imaju električno osvetljenje."
<BR>&nbsp;&nbsp;&nbsp;&nbsp;&nbsp;Treviz baci pogled prema okomitim cevima što su stajale na zidovima, kao i na one što su visile sa tavanice. Sve su ispuštale blagu svetlost.
<BR>&nbsp;&nbsp;&nbsp;&nbsp;&nbsp;"Fluorescentno svetlo", reče on. "Prilično primitivno."
<BR>&nbsp;&nbsp;&nbsp;&nbsp;&nbsp;"Da, ali ipak obavlja posao. Tih cevi ima i u našim sobama, kao i u kupatilu. Mislio sam da su u pitanju samo dekorativni ukrasi. Ukoliko bih uspeo da ustanovim kako se njima barata, ne bismo morali da sedimo u mraku."
<BR>&nbsp;&nbsp;&nbsp;&nbsp;&nbsp;Pomalo razdražljivo, Blis primeti: "Mogli su baš i da nas upute."
<BR>&nbsp;&nbsp;&nbsp;&nbsp;&nbsp;"Možda su mislili da znamo; možda ni ne pomišljaju da postoji neko ko ne zna", reče Pelorat.
<BR>&nbsp;&nbsp;&nbsp;&nbsp;&nbsp;Četiri žene pojaviše se iza zastora, i posedaše na stolice što su stajale ispred prvog reda gledalaca. Svaka od njih držala je u ruci neki instrument od lakovanog drveta; instrumenti su bili u osnovi međusobno slični, ali ih nije bilo lako opisati. Razlikovali su se, pre svega, u veličini; jedan je bio malen, druga dva nešto veća, a četvrti, u poređenju s njima prilično velik. Sve žene su, takođe, u drugoj ruci držale neku palicu.
<BR>&nbsp;&nbsp;&nbsp;&nbsp;&nbsp;Kada se pojaviše gledalište umereno zazvižda, na šta se sve četiri žene nakloniše. Svaka od njih imala je preko grudi povezan komad belog providnog platna, kao da su želele da izbegnu neposredni dodir instrumenata i svojih obnaženih prsa.
<BR>&nbsp;&nbsp;&nbsp;&nbsp;&nbsp;Protumačivši zvižduke kao izraz odobravanja, ili kao nagoveštaj uživanja koje je trebalo da usledi, Treviz im se, nastojeći da bude učtiv, i sam pridruži. Na to i Falom ispusti zvuk koji beše znatno više od običnog zvižduka; sva se pažnja namah usmeri na njih, i Blis oseti potrebu da je čvrsto stisne, budući da je devojčica u zviždanju pronašla izvor velike zabave.
<BR>&nbsp;&nbsp;&nbsp;&nbsp;&nbsp;Bez ikakve prethodne pripreme tri žene podigoše svoje instrumente i staviše ih pod bradu, dok četvrti, onaj najveći, ostade između nogu četvrte žene, oslanjen o pod. Duge palice koje su sve četiri držale u desnoj ruci kliznuše preko žica instrumenata, dok prstima leve ruke, na gornjem kraju žica, stadoše po njima brzo da prebiraju.
<BR>&nbsp;&nbsp;&nbsp;&nbsp;&nbsp;Ovo je, pomisli Treviz, ono 'škripanje' koje im je bilo nagovešteno; međutim, zvuk koji su proizvodile nipošto nije bio nalik na škripu. Iz svakog instrumenta poteče nežan i melodičan sled tonova; svaki instrument je ispuštao zvuke posebne boje, i svi zajedno zvučali su veoma ugodno.
<BR>&nbsp;&nbsp;&nbsp;&nbsp;&nbsp;Nedostajala im je tanana složenost elektronske muzike ('prave muzike', po Trevizovom mišljenju); u njihovom spoju preovladavala je lako raspoznatljiva istovetnost. Uprkos tome, kako je vreme prolazilo i kako mu se uši stadoše navikavati na ovaj neobičan sistem zvukova, Treviz u sve većoj meri poče da razabira njihovu finoću. Bilo je naporno pratiti ih, i pomalo odsutno, on se priseti bučnosti i matematičkog ustrojstva i čistoće 'prave muzike'; međutim, istovremeno, učini mu se da bi, kada bi dovoljno dugo slušao zvuke koje su proizvodile ove drevne naprave, u njima mogao i uživati.
<BR>&nbsp;&nbsp;&nbsp;&nbsp;&nbsp;Posle otprilike četrdeset pet minuta muziciranja, pojavi se Hiroko. Ona namah spazi Treviza u prvom redu slušalaca; sa cvetom u kosi, izgledala je veoma lepo; grudi nije ničim prekrila budući da, po svemu sudeći, njen instrument nije trebalo da dođe ni u kakav dodir sa njenim telom.
<BR>&nbsp;&nbsp;&nbsp;&nbsp;&nbsp;Njen instrument prestavljao je tamnu, drvenu cev, dugačku otprilike šezdeset, i debelu dva centimetra. Ona prinese cev usnama i dunu u otvor što se nalazio blizu jednog njenog kraja; začu se tanan, umilan zvuk, čija se visina menjala dok je ona prevlačila prstima duž metalnih dirki raspoređenih čitavom dužinom cevi.
<BR>&nbsp;&nbsp;&nbsp;&nbsp;&nbsp;Na prvi zvuk instrumenta Falom steže Blisinu ruku i uzviknu: "Blis, to je..." Reč koju je izgovorila zvučala je Blis kao "fiful."
<BR>&nbsp;&nbsp;&nbsp;&nbsp;&nbsp;Blis pokretom glave zapovedi Falom da ućuti, ali devojčica ponovi, ovog puta tišim glasom: "Ali to je taj instrument!"
<BR>&nbsp;&nbsp;&nbsp;&nbsp;&nbsp;Neki među prisutnima počeše se osvrtati u njihovom pravcu, i Blis čvrsto pritisnu Falomina usta i privuče je bliže sebi i energično, zapovednički, šapnu joj na uvo: "Tišina!"
<BR>&nbsp;&nbsp;&nbsp;&nbsp;&nbsp;Nakon toga Falom nastavi da ćutke prati Hirokino sviranje, ali su joj se prsti sve vreme grčili, kao da i sami proizvode zvuke na tom neobičnom instrumentu.
<BR>&nbsp;&nbsp;&nbsp;&nbsp;&nbsp;Poslednji izvođač na koncertu bio je neki stariji čovek koji je svirao na nekom instrumentu sa cevima koje je držao zabačene iza ramena. Pritiskao ga je i ponovo otpuštao, dok su mu prsti klizili preko niza belih i crnih dirki na jednoj od cevi, povremeno pritiskajući, istovremeno, po nekoliko među njima.
<BR>&nbsp;&nbsp;&nbsp;&nbsp;&nbsp;Trevizu se zvuci ovog instrumenta učiniše iscrpljujućim, pomalo varvarskim i neprijatnim, dozvavši mu u sećanje lavež divljih pasa s Aurore - ne stoga što su ga ti zvuci podsećali na lavež, već stoga što su slična osećanja pobuđivali u njemu. Blis je izgledala kao da će svakog trenutka pokriti uši šakama, a i na Peloratovom licu bio je mrgodan izraz. Činilo se da jedino Falom uživa, jer je sve vreme tiho trupkala nogom; primetivši to, Treviz tek tada, na vlastito iznenađenje, shvati da je muziku izvođača pratio ritam koji se savršeno slagao sa tupkanjem Falominih nožica.
<BR>&nbsp;&nbsp;&nbsp;&nbsp;&nbsp;Koncert napokon bi priveden kraju i istog časa odjeknu prava bura zvižduka, u kojoj se uzbuđeni Falomin glasić sasvim jasno mogao razabrati.
<BR>&nbsp;&nbsp;&nbsp;&nbsp;&nbsp;Prisutni u gledalištu okupše se ubrzo u manje grupice, zapodevajući bučne i zaglušujuće razgovore kakvima su, po svemu sudeći, Alfanci bili skloni u svim javnim prilikama. Neki od izvođača došli su u predvorje ispred koncertne prostorije, i upustili se u razgovore sa pojedincima iz publike koji su prišli da im čestitaju.
<BR>&nbsp;&nbsp;&nbsp;&nbsp;&nbsp;Falom se otrgnu od Blis i otrča do Hiroko.
<BR>&nbsp;&nbsp;&nbsp;&nbsp;&nbsp;"Hiroko", uzviknu ona, boreći se za dah, "daj mi da pogledam..."
<BR>&nbsp;&nbsp;&nbsp;&nbsp;&nbsp;"Šta da pogledaš, draga?" upita Hiroko.
<BR>&nbsp;&nbsp;&nbsp;&nbsp;&nbsp;"To na čemu si svirala."
<BR>&nbsp;&nbsp;&nbsp;&nbsp;&nbsp;"Ah, to", nasmeja se Hiroko. "To je flauta, draga moja."
<BR>&nbsp;&nbsp;&nbsp;&nbsp;&nbsp;"Mogu li da je pogledam?"
<BR>&nbsp;&nbsp;&nbsp;&nbsp;&nbsp;"Naravno, draga." Hiroko otvori kutiju i izvuče instrument. Sastojao se iz tri dela, ali ga ona brzo složi i pruži Falom, podmetnuvši joj usnik pod usne rekavši: "Evo, duni svoj dah na ovo mesto."
<BR>&nbsp;&nbsp;&nbsp;&nbsp;&nbsp;"Znam, znam", odvrati Falom žudno, i maši se flaute.
<BR>&nbsp;&nbsp;&nbsp;&nbsp;&nbsp;Istog časa, međutim, Hiroko povuče instrument i podiže ga iznad glave. "Duni, dete, ali nemoj dodirivati."
<BR>&nbsp;&nbsp;&nbsp;&nbsp;&nbsp;Falom je izgledala razočarano. "Mogu li, onda, da je pogledam? Neću je dodirivati."
<BR>&nbsp;&nbsp;&nbsp;&nbsp;&nbsp;"Naravno, draga moja."
<BR>&nbsp;&nbsp;&nbsp;&nbsp;&nbsp;Ona ponovo ispruži flautu i Falom se pažljivo zagleda u instrument.
<BR>&nbsp;&nbsp;&nbsp;&nbsp;&nbsp;Trenutak potom, fluoroscentno osvetljenje u prostoriji blago se i gotovo neosetno pruguši, i tanan, pomalo nesiguran i podrhtavajući ton, iznenada se oglasi iz flaute.
<BR>&nbsp;&nbsp;&nbsp;&nbsp;&nbsp;Hiroko, duboko iznenađena, gotovo da ispusti instrument, ali Falom uzviknu: "Uspela sam! Uspela sam! Džembi mi je rekao da ću jednog dana biti u stanju da to učinim."
<BR>&nbsp;&nbsp;&nbsp;&nbsp;&nbsp;"Jesi li to ti proizvela zvuk?" upita Hiroko.
<BR>&nbsp;&nbsp;&nbsp;&nbsp;&nbsp;"Jesam, ja sam. Jesam."
<BR>&nbsp;&nbsp;&nbsp;&nbsp;&nbsp;"Ali, dete, kako ti je to pošlo za rukom?"
<BR>&nbsp;&nbsp;&nbsp;&nbsp;&nbsp;Zarumenjena usled zbunjenosti, Blis se umeša: "Izvinite, Hiroko. Odmah ću je ukloniti."
<BR>&nbsp;&nbsp;&nbsp;&nbsp;&nbsp;"Nemojte", odvrati Hiroko. "Želela bih da ponovo pokuša."
<BR>&nbsp;&nbsp;&nbsp;&nbsp;&nbsp;Nekoliko prisutnih Alfanaca približiše im se, vođeni radoznalošću. Falom se namršti, kao da će svu raspoloživu snagu uneti u svoj pokušaj. Fluorescentna svetla još se više prigušiše nego maločas, i trenutak potom, iz flaute ponovo odjeknu zvuk, ali ovog puta, jasan i postojan. Još nekoliko tonova se probi, čim metalne dirke na instrumentu stadoše da se same od sebe pokreću.
<BR>&nbsp;&nbsp;&nbsp;&nbsp;&nbsp;"Malo se razlikuju od..." reče Falom, pomalo bez daha, kao da je vazduh koji je pokrenuo instrument poticao iz njenih pluća - kao da se flauta nije oglasila čistom voljom njenog uma.
<BR>&nbsp;&nbsp;&nbsp;&nbsp;&nbsp;Pelorat dobaci Trevizu: "Mora biti da energiju uzima iz električnog napona, koji hrani električno osvetljenje."
<BR>&nbsp;&nbsp;&nbsp;&nbsp;&nbsp;"Pokušaj još jednom", zatraži Hiroko, drhtavim glasom.
<BR>&nbsp;&nbsp;&nbsp;&nbsp;&nbsp;Falom zatvori oči. Zvuk je sada bio još pitomiji, očigledno, pod čvršćom kontrolom. Flauta je sada svirala sama od sebe, pokretana, umesto prstima, energijom izvana, transdukovanom putem još nesazrelih režnjeva Falominog mozga. Isprava nesređeni tonovi postepeno se uobličiše u muzičku frazu i svi koji su još bili prisutni u prostoriji pristupiše Falom i Hiroko, netremice posmatrajući kako Hiroko, palcem i kažiprstom pridržava jedan kraj instrumenta, poturivši njegov drugi kraj ispred Falominog lica, dok je devojčica, i dalje zatvorenih očiju, ne dodirujući je, upravljala flautinim dirkama.
<BR>&nbsp;&nbsp;&nbsp;&nbsp;&nbsp;"Komad koji sam maločas odsvirala", prošapšta Hiroko.
<BR>&nbsp;&nbsp;&nbsp;&nbsp;&nbsp;"Zapamtila sam ga", odvrati Falom, blago klimnuvši, nastojeći da i dalje ostane usredsređena na instrument.
<BR>&nbsp;&nbsp;&nbsp;&nbsp;&nbsp;"Nisi ispustila nijednu notu", primeti Horoko, kad Falom konačno završi.
<BR>&nbsp;&nbsp;&nbsp;&nbsp;&nbsp;"Ali, Hiroko, ne treba tako! Nisi to dobro odsvirala!"
<BR>&nbsp;&nbsp;&nbsp;&nbsp;&nbsp;Blis se umeša. "Falom! Nije nimalo lepo od tebe da tako govoriš! Moraš se..."
<BR>&nbsp;&nbsp;&nbsp;&nbsp;&nbsp;"Molim vas", prekide je Hiroko, gotovo zapovednički, "nemojte se mešati. Zbog čega, dete, tvoje misli kažu da sam pogrešila?"
<BR>&nbsp;&nbsp;&nbsp;&nbsp;&nbsp;"Zbog toga što bih ja to drugačije svirala."
<BR>&nbsp;&nbsp;&nbsp;&nbsp;&nbsp;"Pa, pokaži mi."
<BR>&nbsp;&nbsp;&nbsp;&nbsp;&nbsp;Iz flaute ponovo potekoše zvuci, ali ovog puta znatno složeniji, jer je moć koja je pokretala dirke činila to mnogo brže, u gotovo vrtoglavom sledu, i sa vidljivo tananijim ustrojstvom nego maločas. Muzika je sada bila neuporedivo razuđenija, znatno osećajnija i dirljivija. Hiroko je stajala sva ukočena, i čitava prostorija kao da se naprosto skamenila.
<BR>&nbsp;&nbsp;&nbsp;&nbsp;&nbsp;Čak i pošto je, konačno, Falom završila, dugo se vremena ne začu ni najmanji šum. A onda Hiroko, duboko udahnuvši vazduh, upita: "Malena moja, da li si ikada ranije bila u prilici da to sviraš?"
<BR>&nbsp;&nbsp;&nbsp;&nbsp;&nbsp;"Nisam", odgovori Falom, "ranije sam mogla samo da to činim pomoću prstiju, ali ne i da sviram ovako." A onda dodade bez imalo samohvalisanja: "Niko to nije u stanju."
<BR>&nbsp;&nbsp;&nbsp;&nbsp;&nbsp;"A da li umeš da odsviraš nešto drugo?"
<BR>&nbsp;&nbsp;&nbsp;&nbsp;&nbsp;"Mogu da izmislim nešto svoje."
<BR>&nbsp;&nbsp;&nbsp;&nbsp;&nbsp;"Hoćeš li reći - da improvizuješ?"
<BR>&nbsp;&nbsp;&nbsp;&nbsp;&nbsp;Falom se namršti, budući da joj ta reč nije bila poznata, i pogleda prema Blis. Blis potvrdno klimnu, i Falom odgovori: "Da."
<BR>&nbsp;&nbsp;&nbsp;&nbsp;&nbsp;"Najlepše te molim, onda, učini to", zatraži Hiroko.
<BR>&nbsp;&nbsp;&nbsp;&nbsp;&nbsp;Nekoliko trenutaka Falom ka da se izgubi u mislima, a onda započe lagano, jednostavnim sledom tonova, kao kod kakve uspavanke. Fluroscentna svetla su, naizmenično, gubila i dobijala na sjaju, u skladu sa smanjenim ili povećanim dotokom energije; nije se, međutim, činilo da to iko primećuje, verovatno videći u tome posledicu a ne uzrok nastajanja muzike, kao da je neki poslušni električni duh postupao po nalozima električnih talasa.
<BR>&nbsp;&nbsp;&nbsp;&nbsp;&nbsp;Ustrojstvo tonova ponovi se još jednom, ovog puta glasnije; zatim postade složenije, rasu se u niz varijacija i, ni za časak ne odstupajući od osnovne sheme, uskomeša se i uzvihori do te mere da slušaocima, gotovo, zastade dah. Konačno, tonovi se stadoše spuštati još brže no što su se uspeli, kao da se silovito obrušavaju, i slušaoci se spustiše na tle, još uvek sa osećanjem da lebde, negde u nepreglednim visinama.
<BR>&nbsp;&nbsp;&nbsp;&nbsp;&nbsp;Zaglušna buka ispuni vazduh, i čak i Treviz, koji je bio naviknut na posve drugačiju vrstu muzike, žalosno pomisli kako nikada više neće čuti ništa slično.
<BR>&nbsp;&nbsp;&nbsp;&nbsp;&nbsp;Kada se žagor, konačno, stiša, Hiroko ispruži flautu. "Uzmi je, Falom, ona ne može pripadati nikome drugom do tebi!"
<BR>&nbsp;&nbsp;&nbsp;&nbsp;&nbsp;Falom se maši rukom da je uzme, ali je Blis zaustavi i reče: "Ne možemo je primiti, Hiroko. To je suviše dragocen instrument."
<BR>&nbsp;&nbsp;&nbsp;&nbsp;&nbsp;"Imam još jedan, Blis. Ne tako dobar, ali pravedno je tako. Ovaj instrument treba da služi onom ko ga je najdostojniji. Još nikada ne čuh da ovako neko svira, i greh bi bio da zadržim za sebe instrument iz koga ne mogu da izvučem sve što je on u stanju da pruži. Mada bih veoma volela kada bih umela da na njemu sviram, ne dotičući ga rukama."
<BR>&nbsp;&nbsp;&nbsp;&nbsp;&nbsp;Falom prihvati flautu i, sa izrazom najdublje sreće u očima, čvrsto je privinu uz grudi.
<BR>
<BR>&nbsp;&nbsp;&nbsp;&nbsp;&nbsp;83.
<BR>&nbsp;&nbsp;&nbsp;&nbsp;&nbsp;Obe prostorije u njihovom prebivalištu bile su osvetljene fluorescentnom svetlošću, a bila je osvetljena i pokrajna zgrada, ona sa kupatilom. Svetlost je bila prigušena, i ne baš pogodna za čitanje; ali bar nisu morali da sede u tmini.
<BR>&nbsp;&nbsp;&nbsp;&nbsp;&nbsp;Ipak, godilo im je da borave napolju. Nebo je bilo posuto zvezdama, što je uvek palilo maštu onih koji su rođeni na Terminusu; na njihovoj rodnoj planeti nebo je bilo gotovo bez zvezda, i samo se bledi krak galaktičke spirale mogao tek nejasno nazreti.
<BR>&nbsp;&nbsp;&nbsp;&nbsp;&nbsp;Strahujući da bi mogli zalutati, ili se povrediti negde u mraku, Hiroko ih je dopratila do njihovog privremenog prebivališta. Sve vreme, dok su se vraćali, držala je Falom za ruku, a i posle, pošto je upalila svetla u njihovoj kućici, ostade s njima napolju, nijednog trenutka ne ispuštajući devojčicu.
<BR>&nbsp;&nbsp;&nbsp;&nbsp;&nbsp;Blis joj se ponovo obrati, shvatajući da mlada žena i dalje vodi žestoku bitku, izložena dvojakim, međusobno suprotstavljenim osećanjima. "Zaista, Hiroko, ne možemo uzeti tu flautu od tebe."
<BR>&nbsp;&nbsp;&nbsp;&nbsp;&nbsp;"Ne, ona mora pripasti Falom." Uprkos tome, bura je i dalje vitlala u njoj.
<BR>&nbsp;&nbsp;&nbsp;&nbsp;&nbsp;Treviz nije skidao pogled sa zvezdanog neba. Okruživala ih je gotovo potpuna tmina, koju jedva da su narušavali pramenovi svetlosti što su dopirali iznutra, iz njihovih soba; još manje su je narušavale blede tačkice svetlosti što su dopirale iz drugih, poprilično udaljenih kuća.
<BR>&nbsp;&nbsp;&nbsp;&nbsp;&nbsp;"Hiroko", pozva on mladu ženu, "da li vidiš onu veoma sjajnu zvezdu? Kako je ovde zovete?"
<BR>&nbsp;&nbsp;&nbsp;&nbsp;&nbsp;Hiroko nemarno pogleda u označenom pravcu i odgovori, po svemu sudeći bez nekog većeg zanimanja: "To je Sadrug."
<BR>&nbsp;&nbsp;&nbsp;&nbsp;&nbsp;"Zbog čega je tako nazivate?"
<BR>&nbsp;&nbsp;&nbsp;&nbsp;&nbsp;"Zbog toga što oko našeg sunca načini pun krug svakih osamdeset standardnih godina. U ovo doba godine, javlja se uvek kao večernja zvezda. Ali, takođe, tvoje se oči mogu za njom obazreti i preko dana, dok lebdi iznad obzorja."
<BR>&nbsp;&nbsp;&nbsp;&nbsp;&nbsp;Vrlo dobro, pomisli Treviz. Nije baš da ništa ne zna o astronomiji. A onda je ponovo upita: "A da li ti je poznato da Alfa ima još jednog sadruga, malenog i ne tako blistavog, koji se nalazi mnogo, mnogo dalje od ove blistave zvezde. Nije ga moguće videti bez teleskopa." (Ni on sam je nije video, nije mu bilo stalo do toga da traga za njom; podaci o njoj, međutim, bili su uneti u memoriju brodskog kompjutera.)
<BR>&nbsp;&nbsp;&nbsp;&nbsp;&nbsp;I ovog puta savršeno ravnodušno, ona odgovori: "Učili smo o tome u školi."
<BR>&nbsp;&nbsp;&nbsp;&nbsp;&nbsp;"A kako stoji stvar s onom tamo? Vidiš li onih šest zvezda, spojenih međusobno izlomljenom linijom?"
<BR>&nbsp;&nbsp;&nbsp;&nbsp;&nbsp;"Da. To je Kasiopeja."
<BR>&nbsp;&nbsp;&nbsp;&nbsp;&nbsp;"Stvarno?" upita Treviz, očigledno pometen. "A koju od njih nazivate Kasiopejom?"
<BR>&nbsp;&nbsp;&nbsp;&nbsp;&nbsp;"Sve njih zajedno. Sve koje povezuje izlomljena linija. Sve su one Kasiopeja."
<BR>&nbsp;&nbsp;&nbsp;&nbsp;&nbsp;"A zbog čega ih tako nazivate?"
<BR>&nbsp;&nbsp;&nbsp;&nbsp;&nbsp;"Saznanje o tome mi nedostaje. Ja ništa ne znam o astronomiji, najpoštovaniji Trevize."
<BR>&nbsp;&nbsp;&nbsp;&nbsp;&nbsp;"A vidiš li onu najnižu zvezdu u toj grupi, onu koja blista jače od drugih? Šta je to?"
<BR>&nbsp;&nbsp;&nbsp;&nbsp;&nbsp;"Zvezda. Ime joj ne znam."
<BR>&nbsp;&nbsp;&nbsp;&nbsp;&nbsp;"Ali, izuzimajući dve zvezde-sadruga, ona je od svih drugih zvezda najbliža Alfi. Udaljena je odavde samo jedan parsek."
<BR>&nbsp;&nbsp;&nbsp;&nbsp;&nbsp;"Prihvatam tvoje reči", odvrati Hiroko. "Ali, meni nije znano."
<BR>&nbsp;&nbsp;&nbsp;&nbsp;&nbsp;"Da li je to, možda, zvezda oko koje se Zemlja okreće?"
<BR>&nbsp;&nbsp;&nbsp;&nbsp;&nbsp;Hiroko pogleda prema zvezdi sa blagim zanimanjem. "Meni nije znano. Nikada još ne čuh da je neko o tome zborio."
<BR>&nbsp;&nbsp;&nbsp;&nbsp;&nbsp;"Ali šta ti misliš, da li bi to bilo moguće?"
<BR>&nbsp;&nbsp;&nbsp;&nbsp;&nbsp;"Kako bih mogla reći? Meni ništa nije znano o tome gde bi Zemlja mogla biti... A sada - moram te ostaviti. Sutra, rano izjutra, pre neg' započne proslava na obali, moram odraditi svoj posao u poljima. Ugledaću vas sve tamo, ponovo, odmah posle ručka. Da? Da?"
<BR>&nbsp;&nbsp;&nbsp;&nbsp;&nbsp;"Razume se, Hiroko."
<BR>&nbsp;&nbsp;&nbsp;&nbsp;&nbsp;Ona ih potom ostavi, gotovo otrčavši u mraku. Treviz neko vreme gledaše za njom, a onda se pridruži ostalima, u prigušeno osvetljenoj kolibi.
<BR>&nbsp;&nbsp;&nbsp;&nbsp;&nbsp;"Šta mislite, Blis" upita on, "da li nas je lagala u pogledu Zemlje?"
<BR>&nbsp;&nbsp;&nbsp;&nbsp;&nbsp;Blis odmahnu glavom. "Ne verujem. Međutim, nalazi se u stanju ogromne napetosti; postala sam toga svesna tek posle koncerta. Bila je napeta i pre no što ste je počeli propitivati o zvezdama."
<BR>&nbsp;&nbsp;&nbsp;&nbsp;&nbsp;"Možda zbog toga što se rastala od flaute?"
<BR>&nbsp;&nbsp;&nbsp;&nbsp;&nbsp;"Možda. Nisam sigurna." Blis se okrenu prema Falom. "A sada, Falom, želim da odeš u našu sobu. Kada budeš spremna za spavanje, otiđi u kupatilo, upotrebi nokširić, a potom operi ruke, lice i zube."
<BR>&nbsp;&nbsp;&nbsp;&nbsp;&nbsp;"Želela bih, Blis, da malo sviram na flautu."
<BR>&nbsp;&nbsp;&nbsp;&nbsp;&nbsp;"Dobro, ali samo malo, i veoma tiho. Jesi li me razumela, Falom? I, moraš smesta prestati, čim ti budem rekla."
<BR>&nbsp;&nbsp;&nbsp;&nbsp;&nbsp;"Da, Blis."
<BR>&nbsp;&nbsp;&nbsp;&nbsp;&nbsp;Troje odraslih, napokon, ostadoše nasamo; Blis je sedela u naslonjači, a dvojica muškaraca na krevetiću.
<BR>&nbsp;&nbsp;&nbsp;&nbsp;&nbsp;"Ima li kakvog razloga da se i dalje zadržavamo na ovoj planeti?" upita Blis.
<BR>&nbsp;&nbsp;&nbsp;&nbsp;&nbsp;Treviz sleže ramenima. "Nismo još razmotrili pitanje Zemlje u vezi sa tim drevnim instrumentima; možda bi se tu moglo štogod iščačkati. Možda bi se, takođe, isplatilo da sačekamo da se muškarci vrate iz ribarenja. Možda oni znaju nešto što ne znaju oni što povazdan sede kod kuća."
<BR>&nbsp;&nbsp;&nbsp;&nbsp;&nbsp;"Mislim da je to veoma malo verovatno", reče Blis. "Jeste li sigurni da vas ovde ne zadržavaju Hirokine tamne oči?"
<BR>&nbsp;&nbsp;&nbsp;&nbsp;&nbsp;Pomalo nestrpljivo, Treviz odvrati: "Ne razumem vas, Blis. Kakve veze ima sa vama ono što ja radim? Zbog čega sve vreme uzimate pravo da se u odnosu na mene postavljate kao moralni presuditelj?"
<BR>&nbsp;&nbsp;&nbsp;&nbsp;&nbsp;"Mene se vaš moral nimalo ne tiče, sve dok to ne pogađa i našu ekspediciju. Vi želite da pronađete Zemlju, kako biste, konačno, odlučili da li ste u pravu ako Galaktiku pretpostavite svetovima Izdvojenika. I ja to želim. Tvrdite da je neophodno da posetite Zemlju kako biste, konačno, mogli da donesete odluku, i istovremeno, po svemu sudeći, ubeđeni ste da Zemlja kruži oko one blistave zvezde. Pa, onda, da pođemo. Priznajem da bi bilo korisno da, pre nego što pođemo, dođemo do nekih obaveštenja o Zemlji, ali čini mi se savršeno jasnim da ih ovde nećemo naći. Ne želim da se ovde zadržavamo samo zato što vi uživate u Hiroko."
<BR>&nbsp;&nbsp;&nbsp;&nbsp;&nbsp;"Možda ćemo i krenuti", odgovori Treviz. "Dozvolite mi da malo o tome razmislim. Uveravam vas, međutim, da Hiroko neće igrati nikakvu ulogu u donošenju moje odluke."
<BR>&nbsp;&nbsp;&nbsp;&nbsp;&nbsp;"Smatram da bi trebalo da odemo do Zemlje", umeša se Pelorat, "u najmanju ruku da ustanovimo da li je zagađena ili nije. Zaista, ne vidim razlog da se ovde još zadržavamo."
<BR>&nbsp;&nbsp;&nbsp;&nbsp;&nbsp;"Jesi li siguran, Janove, da te na takav zaključak ne podstiču Blisine tamne oči?" upita Treviz, pomalo podrugljivo ali, istog časa, on dodade: "Ne, izvini, Janove, povlačim reč. Bilo je to detinjasto s moje strane. Pa ipak, ovo je, nezavisno od Hiroko, zaista krajnje prijatan svet, i moram reći da bih, pod nekim drugim okolnostima, bio u ozbiljnom iskušenju da trajno na njemu ostanem... Nemate li utisak, Blis, da Alfa dovodi ozbiljno u pitanje vaše teorije o Izdvojenicima?"
<BR>&nbsp;&nbsp;&nbsp;&nbsp;&nbsp;"U kom pogledu?" upita Blis.
<BR>&nbsp;&nbsp;&nbsp;&nbsp;&nbsp;"Sve vreme tvrdite da svaki zaista izdvojeni svet vremenom neminovno postaje neprijateljski nastrojen, i opasan."
<BR>&nbsp;&nbsp;&nbsp;&nbsp;&nbsp;"Čak i Komporelen", odvrati Blis ravnim glasom, "koji je poprilično van glavnih tokova galaktičkog zbivanja - mada je, bar u teoriji, Pridružena sila Zadužbinske federacije."
<BR>&nbsp;&nbsp;&nbsp;&nbsp;&nbsp;"Ali, ne i Alfa. Ovaj svet je, još potpunije, od svega odsečen, pa ipak, možete li se požaliti na ovdašnje gostoljublje i prijateljstvo s kojim se susrećemo? Hrane nas, oblače, daju nam smeštaj, priređuju proslave nama u čast, i čak nas pozivaju da još ostanemo. Šta mu se, uopšte, može prigovoriti?"
<BR>&nbsp;&nbsp;&nbsp;&nbsp;&nbsp;"Ništa, po svemu sudeći. Hiroko vam je, čak, podarila i svoje telo."
<BR>&nbsp;&nbsp;&nbsp;&nbsp;&nbsp;Treviz ljutito odvrati: "Blis, šta vam tu smeta? Nije mi, 'podarila' svoje telo; 'podarili' smo ga jedno drugom. Oboje smo to želeli, i oboma nam je to donelo zadovoljstvo. Teško, s druge strane, da biste mogli tvrditi da vi ne 'podarujete' svoje telo prema svom vlastitom nahođenju?"
<BR>&nbsp;&nbsp;&nbsp;&nbsp;&nbsp;"Blis, molim te", umeša se Pelorat, "Golan je savršeno u pravu. Nema nikakvog razloga da se mešamo u njegova privatna zadovoljstva."
<BR>&nbsp;&nbsp;&nbsp;&nbsp;&nbsp;"Nemamo", nepopustljivo reče Blis, "osim ukoliko se ona ne tiču svih nas."
<BR>&nbsp;&nbsp;&nbsp;&nbsp;&nbsp;"Ne tiču se nikoga osim mene", odvrati Treviz. "Krenućemo ubrzo, uveravam vas. Odlaganje mi je potrebno da pribavim još neka obaveštenja, i neće dugo potrajati."
<BR>&nbsp;&nbsp;&nbsp;&nbsp;&nbsp;"Pa ipak", primeti Blis, "ne verujem Izdvojenicima čak ni kada darove nose."
<BR>&nbsp;&nbsp;&nbsp;&nbsp;&nbsp;Treviz odmahnu rukama. "Prava stvar: doneseš zaključak, a onda pokušavaš da mu prilagodiš činjenice. Ako to nije..."
<BR>&nbsp;&nbsp;&nbsp;&nbsp;&nbsp;"Samo se usudite da to izgovorite", prekide ga Blis preteći. "Ja nisam žena. Ja sam Gea. I Geu, a ne mene, more brige."
<BR>&nbsp;&nbsp;&nbsp;&nbsp;&nbsp;"Ali, nema nikakvog razloga..." U tom času, začu se lako grebuckanje na vratima.
<BR>&nbsp;&nbsp;&nbsp;&nbsp;&nbsp;Treviz se skameni. "Šta je sad to?" upita on šapatom.
<BR>&nbsp;&nbsp;&nbsp;&nbsp;&nbsp;Blis lako sleže ramenima. "Otvorite vrata i pogledajte. Sami rekoste da je ovo prijatan svet, i da nam ovde ne preti nikakva opasnost."
<BR>&nbsp;&nbsp;&nbsp;&nbsp;&nbsp;Treviz je ipak i dalje oklevao, sve dok se s druge strane vrata ne oglasi neki baršunasti glas. "Molim vas. To sam ja!"
<BR>&nbsp;&nbsp;&nbsp;&nbsp;&nbsp;Bio je to Hirokin glas. Treviz se u jednom skoku nađe kraj vrata.
<BR>&nbsp;&nbsp;&nbsp;&nbsp;&nbsp;Hiroko gotovo ulete unutra. Obrazi su joj bili vlažni.
<BR>&nbsp;&nbsp;&nbsp;&nbsp;&nbsp;"Zatvorite vrata", gotovo promuca ona.
<BR>&nbsp;&nbsp;&nbsp;&nbsp;&nbsp;"Šta ovo treba da znači?" upita Blis.
<BR>&nbsp;&nbsp;&nbsp;&nbsp;&nbsp;Hiroko ščepa Treviza za ruku. "Ne mogoh ostati po strani. Pokušah, ali nisam mogla. Odlazi, hitro, i svi vi. I dete povedite brzo. Uzmite brod i bežite s Alfe... dok još tmina vlada"
<BR>&nbsp;&nbsp;&nbsp;&nbsp;&nbsp;"Ali zbog čega?" upita Treviz.
<BR>&nbsp;&nbsp;&nbsp;&nbsp;&nbsp;"Jer, smrt ti grozi, i svima vama."
<BR>
<BR>&nbsp;&nbsp;&nbsp;&nbsp;&nbsp;84.
<BR>&nbsp;&nbsp;&nbsp;&nbsp;&nbsp;Tokom nekoliko dugih trenutaka troje Došljaka skamenjeno su zurili u Hiroko. Konačno, Treviz progovori: "Želiš li da kažeš da tvoji sunarodnici nameravaju da nas ubiju?"
<BR>&nbsp;&nbsp;&nbsp;&nbsp;&nbsp;Hiroko odgovori, dok su joj suze tekle niz obraze: "Već si na stazi smrti, najpoštovaniji Trevize. A i ostali s tobom... Pre mnogo vremena, naši najmudriji pronašli su da je jedan virus, neštetan po nas, vesnik smrti za sve Došljake. Mi smo na njega otporni." Izbezumljena, ona protrese Trevizovu ruku. "Ti si zaražen."
<BR>&nbsp;&nbsp;&nbsp;&nbsp;&nbsp;"Ali kako?"
<BR>&nbsp;&nbsp;&nbsp;&nbsp;&nbsp;"Dok smo delili užitak. To je jedan od načina."
<BR>&nbsp;&nbsp;&nbsp;&nbsp;&nbsp;"Ali ja se osećam savršeno dobro", odvrati Treviz.
<BR>&nbsp;&nbsp;&nbsp;&nbsp;&nbsp;"Virus još nije počeo da dela, ali počeće čim naši muškarci stignu iz ribolova. Naši zakoni kažu da svi moraju doneti odluku o tome - čak i muškarci. Oni će, sigurno, dati reč potvrde, i mi vas, stoga, držimo ovde do tog sudnjeg vam časa - dva jutra od sada. Odlazite odmah, dok još tama caruje i dok još niko ništa ne sumnja."
<BR>&nbsp;&nbsp;&nbsp;&nbsp;&nbsp;"Zbog čega to vaš narod čini?" oštro je upita Blis.
<BR>&nbsp;&nbsp;&nbsp;&nbsp;&nbsp;"Naše bezbednosti radi. Nas je malen broj i izobilni smo. Ne želimo uljeze - Došljake. Jer, ako samo jedan prispe i otkrije naša dobra, za njim će stići i drugi; i stoga, kad neki brod prispe, moramo biti tvrdi da odavde ne uzmogne otići."
<BR>&nbsp;&nbsp;&nbsp;&nbsp;&nbsp;"Ali čak i ako je tako", upita Treviz, "zbog čega nas, sada, upozoravaš?"
<BR>&nbsp;&nbsp;&nbsp;&nbsp;&nbsp;"Ne ispituj za razlog... Oh, moram ti reći, jer čujem je iznova. Evo, počuj je..."
<BR>&nbsp;&nbsp;&nbsp;&nbsp;&nbsp;Iz susedne sobe stadoše da dopiru zvuci - Falom je svirala nešto nežno, i beskrajno dirljivo.
<BR>&nbsp;&nbsp;&nbsp;&nbsp;&nbsp;"Ne mogu podneti da ta muzika umre", objasni Hiroko, "jer i to dete već korača stazom smrti."
<BR>&nbsp;&nbsp;&nbsp;&nbsp;&nbsp;"Jesi li joj samo zbog toga poklonila flautu?" upita Treviz strogo. "Zbog toga što si znala da ćeš je dobiti natrag, kad Falom umre?"
<BR>&nbsp;&nbsp;&nbsp;&nbsp;&nbsp;Hiroko ga užasnuto pogleda. "Ne, to nije bilo u mom umu. Ali najzad razumedoh da to ne sme biti učinjeno. Odlazite zajedno s detetom, i ponesite sa sobom flautu, da je nikada više ne uzmognem videti. U svemiru bićete iznova sigurni, i virus koji sada boravi u tvom telu, umreće posle nekog vremena jer ga niko neće pokrenuti. Za uzvrat, tražim od vas da nikad, nikome ne prozborite ni reč o ovom svetu, da niko, nikad, ne sazna za njega."
<BR>&nbsp;&nbsp;&nbsp;&nbsp;&nbsp;"Nećemo ni reč prozboriti o njemu", obeća Treviz.
<BR>&nbsp;&nbsp;&nbsp;&nbsp;&nbsp;Hiroko podiže pogled. Tihim glasom ona ga upita: "Mogu li da te poljubim još jednom, na ovom ispraćaju?"
<BR>&nbsp;&nbsp;&nbsp;&nbsp;&nbsp;"Ne", odvrati Treviz. "zaražen sam već jednom, i to mi je više nego dovoljno." A onda, manje grubo, on dodade: "Ne plači. Tvoj će te narod pitati zbog čega plačeš, i nećeš biti u stanju da im navedeš neki dobar razlog... Opraštam ti to što si mi učinila, imajući u vidu šta sada činiš da nas spaseš."
<BR>&nbsp;&nbsp;&nbsp;&nbsp;&nbsp;Hiroko se uspravi, pažljivo obrisa obraze nadlanicom, i duboko uzdahnuvši, odgovori: "Hvala ti i na tome." Trenutak potom, nestade.
<BR>&nbsp;&nbsp;&nbsp;&nbsp;&nbsp;"Pogasićemo svetla", reče Treviz, "i malo počekati, a onda ćemo krenuti... Blis, recite Falom da prestane da svira. Ali, naravno, neka ne zaboravi da ponese flautu... Potom ćemo krenuti prema brodu, ukoliko budemo u stanju da u mraku pronađemo put do njega."
<BR>&nbsp;&nbsp;&nbsp;&nbsp;&nbsp;"Ne brinite, naći ću ga", reče Blis. "Moja odeća je na brodu, i ma koliko se slabašno osećala, tamo je i Gea. Gea neće imati poteškoća da pronađe Geu." I ona pohita u drugu sobu, da pripremi Falom.
<BR>&nbsp;&nbsp;&nbsp;&nbsp;&nbsp;"Šta misliš", upita Pelorat, "da li su pokušali da nam oštete brod, kako bi nas sprečili na odemo odavde?"
<BR>&nbsp;&nbsp;&nbsp;&nbsp;&nbsp;"Nemaju načina da to učine", odvrati Treviz namršteno. I kada se Blis ponovo pojavi, vodeći Falom, Treviz utrnu svetla.
<BR>&nbsp;&nbsp;&nbsp;&nbsp;&nbsp;Sedeli su potom dugo vremena u tami; činilo im se da je potrajalo pola noći, ali u stvari, potrajalo je tek pola časa. A onda Treviz, lagano i bešumno, otvori vrata. Nebo kao da su počinjali da prekrivaju oblaci, ali zvezde su i dalje sijale. Visoko na nebu sada je stajala Kasiopeja, a podno nje, jedna blistava zvezda koja je lako mogla biti Zemljino sunce. Vazduh je bio bez ikakvog pokreta, i niotkud ne dopiraše nikakav zvuk.
<BR>&nbsp;&nbsp;&nbsp;&nbsp;&nbsp;Treviz pažljivo iskorači napolje, i dade drugima znak da ga slede. Jedna mu ruka, gotovo nesvesno, pade na neuronski bič. Bio je siguran da neće biti primoran da ga upotrebi, ali...
<BR>&nbsp;&nbsp;&nbsp;&nbsp;&nbsp;Blis stupi na čelo, držeći za ruku Pelorata, koji opet, dodade ruku Trevizu. Drugom rukom Blis je držala Falom, koja je čvrsto stezala na grudima flautu. Meko stupajući po tlu u gotovo neprozirnoj tmini, Blis povede svoje prijatelje prema mestu na kome je, premda veoma slabašno, preko svoje odeće, osećala prisutnost Gee. Prema Dalekoj zvezdi.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
