<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POD ZEMLJOM
<P>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;Treviz je stajao kao skamenjen. Nastojeći da diše prirodno, on se okrenu prema Blis.
<BR>&nbsp;&nbsp;&nbsp;&nbsp;&nbsp;Blis je stajala nepomično, zaštitnički obujmivši Pelorata oko pasa, i po svemu sudeći, bila je savršeno spokojna. Ona mu se jedva primetno nasmeši, i još manje primetno klimnu.
<BR>&nbsp;&nbsp;&nbsp;&nbsp;&nbsp;Treviz se ponovo okrenu prema Banderu. Protumačivši Blisin znak kao izraz samouverenosti, i svesrdno se nadajući da je nije pogrešno razumeo, on mrgodno upita: "Kako ste to izveli, Banderu?"
<BR>&nbsp;&nbsp;&nbsp;&nbsp;&nbsp;Bander se nasmeši, očigledno veoma dobro raspoložen. "Recite mi, Došljačići, verujete li u čarolije? U magiju?"
<BR>&nbsp;&nbsp;&nbsp;&nbsp;&nbsp;"Ne, ne verujemo, Solarijančiću", prasnu Treviz.
<BR>&nbsp;&nbsp;&nbsp;&nbsp;&nbsp;Blis blago povuče Treviza za rukav i prošapta: "Nemojte ga izazivati. Opasan je."
<BR>&nbsp;&nbsp;&nbsp;&nbsp;&nbsp;"To i sam vidim", odvrati Treviz, s mukom nastojeći da govori tihim glasom. "Pa, u tom slučaju preduzmite nešto."
<BR>&nbsp;&nbsp;&nbsp;&nbsp;&nbsp;Jedva čujnim glasom, Blis mu odgovori: "Ne još. Biće manje opasan ukoliko se bude osećao bezbednim."
<BR>&nbsp;&nbsp;&nbsp;&nbsp;&nbsp;Bander ne obrati nikakvu pažnju na šaputanja među Došljacima. On se nehajno okrete, kao da namerava da se udalji, i roboti se smesta razmakoše, da mu oslobode put.
<BR>&nbsp;&nbsp;&nbsp;&nbsp;&nbsp;Trenutak kasnije se osvrnu i pozva ih mlitavim pokretom prstiju. "Hajde. Pođite sa mnom. Sve troje. Ispričaću vam jednu priču koja vas možda neće zanimati, ali koja mene i te kako zanima." I on krenu, pomalo opuštenim koracima.
<BR>&nbsp;&nbsp;&nbsp;&nbsp;&nbsp;Treviz za trenutak ostade nepomičan, kao da se premišlja šta mu valja preduzeti. Blis se, međutim, pokrenu, i pritisak njene ruke nagna Pelorata da i on pođe. Najzad, i Treviz se pokrenu; jedini drugi izbor bio mu je da ostane gde je, u društvu sa robotima.
<BR>&nbsp;&nbsp;&nbsp;&nbsp;&nbsp;"Ukoliko bi Bander bio voljan da nam ispriča tu priču koja nas možda neće zanimati..." započe Blis usrdno.
<BR>&nbsp;&nbsp;&nbsp;&nbsp;&nbsp;Bander se naglo okrete i pomno zagleda u Blis, kao da je po prvi put zaista svestan njene prisutnosti. "Vi ste ženska polovina čoveka", upita on, "je li tako? Manja polovina?"
<BR>&nbsp;&nbsp;&nbsp;&nbsp;&nbsp;"Slabija polovina, Banderu. U pravu ste."
<BR>&nbsp;&nbsp;&nbsp;&nbsp;&nbsp;"Onda su, znači, ova dvojica muška polovina čoveka?"
<BR>&nbsp;&nbsp;&nbsp;&nbsp;&nbsp;"Da, tako je."
<BR>&nbsp;&nbsp;&nbsp;&nbsp;&nbsp;"Jeste li već imali dece, ženo?"
<BR>&nbsp;&nbsp;&nbsp;&nbsp;&nbsp;"Zovem se Blis, Banderu. Još nisam imala dece. A ovo je Treviz. I ovo je Pel."
<BR>&nbsp;&nbsp;&nbsp;&nbsp;&nbsp;"Koji će od ove dvojice muškaraca deliti s vama, kada vam dođe vreme? Možda obojica? Ili nijedan?"
<BR>&nbsp;&nbsp;&nbsp;&nbsp;&nbsp;"Pel, on će sa mnom deliti, Banderu."
<BR>&nbsp;&nbsp;&nbsp;&nbsp;&nbsp;Bander usmeri svoju pažnju na Pelorata. "Kako vidim, imate belu kosu?"
<BR>&nbsp;&nbsp;&nbsp;&nbsp;&nbsp;"Tako je", prihvati Pelorat.
<BR>&nbsp;&nbsp;&nbsp;&nbsp;&nbsp;"Je li oduvek bila takve boje?"
<BR>&nbsp;&nbsp;&nbsp;&nbsp;&nbsp;"Nije, Banderu, takva postaje s godinama."
<BR>&nbsp;&nbsp;&nbsp;&nbsp;&nbsp;"A koliko vam je godina?"
<BR>&nbsp;&nbsp;&nbsp;&nbsp;&nbsp;"Pedeset dve, Banderu", odgovori Pelorat, i odmah žurno dodade: "Računajući po Standardnom Galaktičkom Kalendaru."
<BR>&nbsp;&nbsp;&nbsp;&nbsp;&nbsp;Bander nastavi da hoda (prema nekom usamljenom majuru, pomisli Treviz), ali sada znatno sporije. "Ne znam koliko traje jedna Standardna Galaktička Godina", reče on, "ali pretpostavljam da joj se dužina ne razlikuje suviše od naše. A koliko ćete godina imati, Pel, kada vam dođe vreme da umrete?"
<BR>&nbsp;&nbsp;&nbsp;&nbsp;&nbsp;"Ne bih to umeo da vam kažem. Možda ću poživeti još jedno trideset godina."
<BR>&nbsp;&nbsp;&nbsp;&nbsp;&nbsp;"Znači, osamdeset dve godine. Kratak vek, i podeljen na odsečke. Prosto neverovatno, pa ipak, i moji davni preci bili su poput vas, i živeli su na Zemlji... Međutim, neki među njima napustili su Zemlju da bi oko drugih zvezda zasnovali nove svetove, brojne i dobro organizovane."
<BR>&nbsp;&nbsp;&nbsp;&nbsp;&nbsp;Treviz mu doviknu: "Ne brojne. Samo pedeset."
<BR>&nbsp;&nbsp;&nbsp;&nbsp;&nbsp;Bander usmeri svoj oholi pogled prema Trevizu. Činilo se kao da mu raspoloženje je splasnulo. "Treviz. Ime vam je Treviz."
<BR>&nbsp;&nbsp;&nbsp;&nbsp;&nbsp;"Golan Treviz mi je puno ime. Rekoh da je bilo samo pedeset svetova Vasionaca. Naši se, međutim, broje u milionima."
<BR>&nbsp;&nbsp;&nbsp;&nbsp;&nbsp;"Znači, poznata vam je priča koju sam želeo da vam ispričam?" upita Bander blago.
<BR>&nbsp;&nbsp;&nbsp;&nbsp;&nbsp;"Ukoliko priča govori o tome da je, nekad, bilo pedeset svetova Vasionaca - poznata nam je."
<BR>&nbsp;&nbsp;&nbsp;&nbsp;&nbsp;"Mi ne računamo samo u brojkama, mali polu-čoveče", odvrati Bander. "Uzimamo, takođe, u obzir njihova svojstva. Bilo ih je pedeset, zaista, ali takvih pedeset da se ni svi vaši milioni svetova, uzeti zajedno, ne bi mogli meriti ni sa jednim jedinim među njima. A Solarija je bila baš pedeseta, i sledstveno tome, najveća od svih. Solarija je bila u tolikoj meri ispred svih ostalih svetova Vasionaca - koliko je i svaki od njih isprednjačio u odnosu na Zemlju.
<BR>&nbsp;&nbsp;&nbsp;&nbsp;&nbsp;Samo smo mi na Solariji naučili kakvim životom valja živeti. Mi se nismo okupljali u gomile i krda poput životinja, kao što su to ljudi činili na Zemlji, ili na drugim svetovima, pa čak i na drugim svetovima Vasionaca. Živeli smo svaki zasebno, sa robotima koji su nam služili, stupajući elektronskim putem u međusobni dodir onoliko često koliko bismo to sami poželeli, samo veoma retko izlazeći fizički jedan pred drugog. Prošlo je već mnogo godina otkako nisam, kao sada sa vama, bio u neposrednoj blizini ljudskih bića; ali na kraju krajeva, vi ste samo polu-ljudi i vaša prisutnost, sledstveno tome, ničim ne ograničava moju slobodu, ništa više nego što bi je ograničavala neka krava, ili recimo, neki robot.
<BR>&nbsp;&nbsp;&nbsp;&nbsp;&nbsp;Pa ipak, i mi sami smo nekad bili polu-ljudi. Nije važno na koji smo način postigli punu slobodu; nije važno kako smo postali jedini gospodari bezbrojnih robota; sloboda nikada nije potpuna. Da bi se obezbedio podmladak, bila je potrebna saradnja dva pojedinačna bića. Bilo je, dakako, moguće staviti na raspolaganje spermatozoidne i jajne ćelije, nakon čega bi proces oplođavanja i daljeg embrionskog rasta gotovo automatski usledio. Bilo je, takođe, moguće da se novorođenče dalje razvija pod brižnom negom robota. Sve je to moglo biti učinjeno, ali polu-ljudi nisu bili voljni da se odreknu uživanja koje je pratilo prirodno oplođavanje. Posledica toga bile su izopačene emocionalne veze, i sloboda je zamenjivana ropstvom. Shvatate li, sada, zbog čega smo to morali promeniti?"
<BR>&nbsp;&nbsp;&nbsp;&nbsp;&nbsp;"Ne, Banderu", odgovori Treviz, "budući da mi ne merimo slobodu vašim merilima."
<BR>&nbsp;&nbsp;&nbsp;&nbsp;&nbsp;"To je zbog toga što ne shvatate šta je stvarno sloboda. Oduvek ste živeli u krdima, i poznajete samo način života koji vas je sve vreme nagonio da, čak i u najsitnijim stvarima, podredite svoju volju volji drugih, ili što je podjednako zlo, trošeći se u borbi da tuđu volju podredite svojoj. Kako je, uopšte, pri tome, moguće biti slobodan? Sloboda ne postoji, ukoliko niste u mogućnosti da živite onako kako želite! Baš onako kako želite!
<BR>&nbsp;&nbsp;&nbsp;&nbsp;&nbsp;A onda je ponovo nastupilo doba kada su ljudi, u rojevima, počeli da napuštaju prvobitnu planetu, da u gomilama tumaraju svemirom. Neki među Vasioncima, koji nisu živeli u krdima poput Zemljana, ali koji su, ipak, živeli u manjim skupinama, pokušavali su da se s njima nadmeću.
<BR>&nbsp;&nbsp;&nbsp;&nbsp;&nbsp;Mi, Solarijanci, nismo. Odmah smo uočili da življenje u krdima vodi u neizbežan ćorsokak. Sišli smo, stoga, pod zemlju i prekinuli sve veze sa ostatkom Galaksije. Bili smo odlučni u tome da po sveku cenu ostanemo ono što jesmo. Usavršili smo robote i oružja kako bismo bili u mogućnosti da zaštitimo naizgled pustu površinu naše planete, i u tome na zadivljujući način uspeli. Brodovi su pristizali, ali bi smesta bili uništeni, i uskoro ih više nije ni bilo. Preovladalo je uverenje da je planeta pusta, i ubrzo je bila sasvim zaboravljena - kao što smo se i nadali da će biti.
<BR>&nbsp;&nbsp;&nbsp;&nbsp;&nbsp;U međuvremenu, pod zemljom, uznastojali smo da rešimo svoje probleme. Oprezno smo, beskrajno pažljivo, radili na prilagođavanju svojih gena. Imali smo promašaja, ali i uspeha, i svoja dalja nastojanja gradili smo upravo na tim uspesima. To nam je uzelo mnoga stoleća, ali smo konačno postali celovita ljudska bića, sadržeći u jednom istom telu i muško i žensko načelo, po vlastitoj volji donoseći sami sebi potpun užitak, i kada bismo to poželeli, stvarajući već oplođena jajašca i prepuštajući dalji razvoj embriona brižljivoj nezi robota."
<BR>&nbsp;&nbsp;&nbsp;&nbsp;&nbsp;"Hermafroditi", oglasi se Pelorat.
<BR>&nbsp;&nbsp;&nbsp;&nbsp;&nbsp;"Tako to nazivate u svom jeziku?" upita Bander ravnodušno. "Nisam nikad čuo tu reč."
<BR>&nbsp;&nbsp;&nbsp;&nbsp;&nbsp;"Hermafroditizam dovodi evoluciju u ćorsokak", reče Treviz. "Svako dete je genetska kopija svog hermafroditskog roditelja."
<BR>&nbsp;&nbsp;&nbsp;&nbsp;&nbsp;"Ma hajdete", usprotivi se Bander. "Vi, očigledno, evoluciju smatrate nekim nasumičnim procesom. Međutim, mi smo u stanju da svoju decu uobličavamo prema vlastitim željama. U stanju smo, ipak, da menjamo i prilagođavamo gene - što povremeno i činimo... Ali evo, već smo u blizini mog staništa. Uđimo, dan je već prilično odmakao. Sunce više ne greje dovoljno i tamo dole biće nam mnogo ugodnije."
<BR>&nbsp;&nbsp;&nbsp;&nbsp;&nbsp;Oni prođoše kroz jedna vrata na kojima nije bilo nikakve brave, ali koja se otvoriše čim su naišli i ponovo zatvoriše po njihovom ulasku. Nije bilo nikakvih prozora, ali tek što se nađoše u prostoriji nalik na neku pećinu zidovi počeše da svetlucaju i ubrzo stadoše lučiti blistavu svetlost. Pod je bio nezastrt, ali je bio mek i ugibao se pod nogama. U sva četiri ugla prostorije stajao je po jedan robot, bez ikakvog pokreta.
<BR>&nbsp;&nbsp;&nbsp;&nbsp;&nbsp;"Ovaj zid", objasni Bander pokazujući na zid nasuprot vratima, koji se baš ni po čemu nije razlikovao od ostalih zidova, "predstavlja moj vizioekran. Preko njega uspostavljam vidni kontakt s ovim svetom, ali to ni na koji način ne ograničava moju slobodu, jer me ništa, protivno mojoj volji, ne može nagnati da se njime poslužim."
<BR>&nbsp;&nbsp;&nbsp;&nbsp;&nbsp;"Isto tako", primeti Treviz, "ne možete nagnati nikog drugog da se posluži svojim, ukoliko želite da ga vidite a on to ne želi."
<BR>&nbsp;&nbsp;&nbsp;&nbsp;&nbsp;"Nagnati?" odvrati Bender oholo. "Neka svako postupa onako kako mu se sviđa, ukoliko to znači da i ja mogu postupati kako mi se dopada. Molim vas, ipak, imajte u vidu da mi ne upotrebljavamo oznake pola kada govorimo jedan o drugom."
<BR>&nbsp;&nbsp;&nbsp;&nbsp;&nbsp;U prostoriji se nalazila samo jedna stolica, okrenuta prema vizioekranu, i Bander sede na nju.
<BR>&nbsp;&nbsp;&nbsp;&nbsp;&nbsp;Treviz se obazre oko sebe, kao da očekuje da će još neka stolica izniknuti iz poda. "Možemo li i mi da sednemo?" upita on.
<BR>&nbsp;&nbsp;&nbsp;&nbsp;&nbsp;"Naravno, samo izvolite", odgovori Bander.
<BR>&nbsp;&nbsp;&nbsp;&nbsp;&nbsp;Smešeći se, Blis sede na pod. Pelorat joj se pridruži, ali Treviz tvrdoglavo ostade da stoji.
<BR>&nbsp;&nbsp;&nbsp;&nbsp;&nbsp;"Recite mi, Banderu", upita Blis, "koliko ljudskih bića živi na ovoj planeti?"
<BR>&nbsp;&nbsp;&nbsp;&nbsp;&nbsp;"Recite Solarijanaca, Blis, polu-ženo. Izraz 'ljudsko biće' postao je nečist zahvaljujući činjenici da polu-ljudi sebe tako nazivaju. Mogli bismo da sebe nazivamo sve-ljudima, ali je to pomalo nezgrapan izraz. Prema tome, izraz, 'Solarijanci', sasvim odgovora."
<BR>&nbsp;&nbsp;&nbsp;&nbsp;&nbsp;"Pa, onda, koliko Solarijanaca živi na ovoj planeti"
<BR>&nbsp;&nbsp;&nbsp;&nbsp;&nbsp;"Nisam sasvim siguran. Mi sebe ne prebrojavamo. Ipak, možda, dvanaest stotina."
<BR>&nbsp;&nbsp;&nbsp;&nbsp;&nbsp;"Samo dvanaest stotina na čitavoj planeti"
<BR>&nbsp;&nbsp;&nbsp;&nbsp;&nbsp;"Punih dvanaest stotina. Opet merite samo brojkama, dok mi imamo u vidu svojstva... Ni značenje slobode ne shvatate. Kada bi samo jedan jedini među postojećim Solarijancima osporio moju potpunu vlast nad mojom zemljom, ili nad ijednim od mojih robota, ili živih stvorova ili predmeta u mom posedu, on bi, istovremeno, ugrozio i samu moju slobodu. Budući, dakle, da i drugi Solarijanci postoje, i najmanji izgledi za ugrožavanje nečije slobode moraju biti otklonjeni - a to se čini na taj način što se do te mere međusobno udaljujemo da nikakav kontakt, praktično, nije ni moguć. Solarija, otud, dvanaest stotina Solarijanaca smatra merom veoma bliskoj idealnoj. Jer ukoliko bi nas bilo više - naša sloboda bila bi osetno ograničena, a to bi bilo nepodnošljivo."
<BR>&nbsp;&nbsp;&nbsp;&nbsp;&nbsp;"To, pretpostavljam, znači da se vodi računa o svakom novorođenčetu i o svakom umirućem?" iznenada se umeša Pelorat.
<BR>&nbsp;&nbsp;&nbsp;&nbsp;&nbsp;"Razume se. Tako bi moralo biti na svakom svetu s uravnoteženom populacijom - možda čak i na vašem."
<BR>&nbsp;&nbsp;&nbsp;&nbsp;&nbsp;"I kako je, po svemu sudeći, smrt ovde retkost - retkost, sledstveno tome, mora biti i pojava novorođenčadi?"
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;Pelorat klimnu i zaćuta.
<BR>&nbsp;&nbsp;&nbsp;&nbsp;&nbsp;"Ono što me zanima", preuze reč Treviz, "jeste kako ste izveli da moje oružje leti kroz vazduh. To mi niste objasnili."
<BR>&nbsp;&nbsp;&nbsp;&nbsp;&nbsp;"Pa, kao objašnjenje sam vam ponudio čarolije, odnosno magiju. Odbijate li da prihvatite takvo objašnjenje?"
<BR>&nbsp;&nbsp;&nbsp;&nbsp;&nbsp;"Naravno da odbijam. Za šta me vi to smatrate?"
<BR>&nbsp;&nbsp;&nbsp;&nbsp;&nbsp;"Da li biste, u tom slučaju, kao objašnjenje mogli prihvatiti načelo o očuvanju energije, i neophodnoj meri, entropiju?"
<BR>&nbsp;&nbsp;&nbsp;&nbsp;&nbsp;"To, svakako. Mada, duboko sumnjam da ste, čak i tokom svih dvadeset hiljada godina koje ste imali na raspolaganju, bili u stanju da u pogledu i jednog i drugog bilo šta izmenite."
<BR>&nbsp;&nbsp;&nbsp;&nbsp;&nbsp;"Nismo ni morali, polu-čoveče. Ali razmislite. Tamo napolju je sunce." On načini onaj isti, neobično graciozan pokret rukom, kao da ukazuje na sunčevu svetlost svuda oko njih. "Postoje, međutim, i senke. Na suncu je toplije nego u senci, ali zagrejani vazduh sa osunčanih delova slobodno zalazi u senovite delove."
<BR>&nbsp;&nbsp;&nbsp;&nbsp;&nbsp;"Govorite mi ono što i sam znam", progunđa Treviz.
<BR>&nbsp;&nbsp;&nbsp;&nbsp;&nbsp;"Ali možda baš iz tog razloga, budući da to dobro znate, više o tome ni ne razmišljate. Dakle, tokom noći površina Solarije toplija je od bilo čega što se nalazi s one strane njene atmosfere, te se na taj način njena toplota sa površine nesmetano izliva u svemir."
<BR>&nbsp;&nbsp;&nbsp;&nbsp;&nbsp;"To mi je, takođe, poznato."
<BR>&nbsp;&nbsp;&nbsp;&nbsp;&nbsp;"Pored toga, bilo danju bilo noću, u unutrašnjosti planete toplije je nego na njenoj površini. Toplota se, shodno tome, nesmetano, iz unutrašnjosti kreće prema površini. Pretpostavljam da vam je i to poznato."
<BR>&nbsp;&nbsp;&nbsp;&nbsp;&nbsp;"I, šta sa svim tim, Banderu?"
<BR>&nbsp;&nbsp;&nbsp;&nbsp;&nbsp;"Strujanje toplote od toplijeg prema hladnijem, shodno drugom zakonu termodinamike, može se iskoristiti."
<BR>&nbsp;&nbsp;&nbsp;&nbsp;&nbsp;"Teorijski, to je tačno; međutim, sunčeva svetlost je veoma rastresita, toplota na površini planete to je još i više, a stepen kojim se toplota iz unutrašnjosti planete oslobađa i pristiže na njenu površinu gotovo je zanemarljiv. Količina tog toplotnog strujanja, koju bi bilo moguće zauzdati ne bi, najverovatnije, bila dovoljna ni da pokrene kamičak."
<BR>&nbsp;&nbsp;&nbsp;&nbsp;&nbsp;"To, ipak, zavisi od toga čime se služite da biste to postigli", primeti Bander. "Sredstvo koje smo u te svrhe razvijali tokom više hiljada godina veoma je dejstveno, i ne predstavlja ništa drugo do jedan određeni deo našeg mozga."
<BR>&nbsp;&nbsp;&nbsp;&nbsp;&nbsp;Bander zadiže kosu s obe strane ramena, pokazujući delove lobanje iza ušiju. On okrenu glavu ulevo, pa udesno; iza svakog uveta stajala je izbočina veličine i oblika kokošijeg jajeta.
<BR>&nbsp;&nbsp;&nbsp;&nbsp;&nbsp;"Taj deo mog mozga, i njegovo odsustvo u vas, upravo je ono što čini razliku između vas i jednog Solarijanca."
<BR>
<BR>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;Treviz bi tu i tamo uputio po koji pogled prema Blis, ali se činilo da je ona u celosti bila usredsređena na Bandera. Treviz postade gotovo sasvim siguran da shvata šta se upravo događa.
<BR>&nbsp;&nbsp;&nbsp;&nbsp;&nbsp;Činilo se, naime, da Bander, uprkos svoj svojoj odanosti slobodi, jednostavno nije uspevao da odoli prilici koja mu se ukazala. Nije mu nikako bilo moguće da vodi razgovor sa robotima, pretvarajući se da ih, u intelektualnom smislu, drži sebi ravnima; još manje je to mogao sa pripadnicima životinjskog sveta. Da razgovor vodi sa svojom sabraćom, drugim Solarijancima, ne bi mu pričinjavalo nikakvo zadovoljstvo - uostalom, bilo kakvo opštenje sa njima ove vrste delovalo bi uvek iznuđeno, nikad prirodno.
<BR>&nbsp;&nbsp;&nbsp;&nbsp;&nbsp;Što se Treviza, Blis i Pelorata tiče, moguće je da su se oni Banderu činili polu-ljudima, i moguće je da u njima nije video nikoga ko u većoj meri nego što bi to bio slučaj s nekim robotom ili nekim jarcem narušava njegovu slobodu; međutim, oni su mu u intelektualnom smislu bili ravni (ili, bar, gotovo ravni), i mogućnost da sa njima razgovara predstavljala je za njega luksuz kakav nikada ranije nije bio u prilici da sebi priušti.
<BR>&nbsp;&nbsp;&nbsp;&nbsp;&nbsp;Nije otud, mislio je Treviz, bilo nimalo čudno što se tako dobrostivo ponašao. A Blis ga je (Treviz je u to bio više nego siguran) u tome sve vreme ohrabrivala, tek pomalo podstičući njegov um da čini upravo ono što bi on, sam od sebe, i inače želeo da učini.
<BR>&nbsp;&nbsp;&nbsp;&nbsp;&nbsp;Blis je po svemu sudeći, delala na osnovu pretpostavke da bi im Bander, ukoliko bi dovoljno govorio, konačno mogao reći i nešto korisno u vezi sa Zemljom. To se Trevizu činilo prilično smislenim, tako da je i sam, čak i ako ga predmet razgovora nije osobito zanimao, bio savršeno spreman da učini sve da razgovor potraje.
<BR>&nbsp;&nbsp;&nbsp;&nbsp;&nbsp;"Kakva je svrha tih vaših moždanih režnjeva?" upita Treviz.
<BR>&nbsp;&nbsp;&nbsp;&nbsp;&nbsp;"Deluju kao transduktori", odgovori Bander. "Stupaju u dejstvo pri navali toplote, i toplotna strujanja pretvaraju u mehaničku energiju."
<BR>&nbsp;&nbsp;&nbsp;&nbsp;&nbsp;"Ne mogu da poverujem u to. Dotok toplote nije za to dovoljan."
<BR>&nbsp;&nbsp;&nbsp;&nbsp;&nbsp;"Mali polu-čoveče, ne razmišljate. Kada bi se oklupio veći broj Solarijanaca, i svi među njima nastojali da se posluže istim dotokom toplote, u tom bi slučaju taj dotok izvan svake sumnje bio nedovoljan. Ja, međutim, raspolažem sa četrdeset hiljada kvadratnih metara površine, koji su samo moji. Mogu da sa svojih četrdeset hiljada kvadratnih kilometara sakupim koliki god hoću dotok toplote, i niko mi to, nijednom rečju, ne može osporiti. Na taj način, topolote imam dovoljno. Shvatate li?"
<BR>&nbsp;&nbsp;&nbsp;&nbsp;&nbsp;"Da li je baš tako jednostavno obezbediti potreban dotok toplote sa tako prostranog područja? Već sama usredsređenost na to zahteva podosta energije."
<BR>&nbsp;&nbsp;&nbsp;&nbsp;&nbsp;"Moguće je, ali ja toga nisam svestan. Moji transduktori sve vreme sakupljaju toplotu, tako da kad mi ustreba, sve što je potrebno već je tu. Kada sam učinio da vaša oružja polete kroz vazduh, deo osunčane površine već je prelio svoj višak toplote delu površine u senci, tako da sam se okoristio sunčevom energijom da to izvedem. Umesto da u tu svrhu upotrebim neku mehaničku ili elektronsku spravu, poslužio sam se ovim neuronskim sredstvom". On nežno dodirnu jedan od transudktora. "Ono čemu treba da posluži obavlja brzo, delatno, trajno - i neprimetno."
<BR>&nbsp;&nbsp;&nbsp;&nbsp;&nbsp;"Neverovatno", promuca Pelorat.
<BR>&nbsp;&nbsp;&nbsp;&nbsp;&nbsp;"Ni u kom slučaju", prihvati Bander. "Prisetite se samo sa koliko tananosti funkcionišu čula vida i sluha, i kako su u stanju da i najmanje količine fotona i jedva primetne vazdušne vibracije pretvore u odgovarajuće informacije. Da niste s tim već od ranije upoznati, i to bi vam se činilo neverovatnim. Ni u moždanim transduktorima nema ničeg neverovatnog; vama se samo takvima čine, jer se još nikada niste s njima susreli."
<BR>&nbsp;&nbsp;&nbsp;&nbsp;&nbsp;"Čemu vam, zapravo, služe ti moždani transduktori koji su, kako rekoste, u neprestanom dejstvu?" upita Treviz.
<BR>&nbsp;&nbsp;&nbsp;&nbsp;&nbsp;"Služe nam da upravljamo ovim svetom", spremno odgovori Bander. "Svaki robot na ovom prostranom imanju dobija potrebnu energiju mojim posredstvom; ili bolje rečeno, posredstvom prirodnih toplotnih strujanja. Bilo šta da neki robot čini - uspostavlja neku vezu ili opipava neko drvo - energija koja mu je za to potrebna proizilazi iz mentalne transdukcije; moje mentalne transdukcije."
<BR>&nbsp;&nbsp;&nbsp;&nbsp;&nbsp;"A šta se događa kada zaspite?"
<BR>&nbsp;&nbsp;&nbsp;&nbsp;&nbsp;"Proces transdukcije, mali polu-čoveče, teče kako u budnom tako i u usnulom stanju", odgovori Bander. "Da li vi, pošto zaspite, prestajete da dišete? Da li srce prestaje da vam kuca? Tokom noći, moji roboti nastavljaju da obavljaju svoje poslove, na račun tek majušnog hlađenja Solarijine unutrašnjosti. Posmatrano na sveukupnoj, planetarnoj ravni, taj utrošak neraspoznatljivo je malen, i kako nas ima samo dvanaest stotina, sva energija koju ovim putem dobijamo ne smanjuje unutrašnju toplotu planete u nekoj vidljivijoj meri, baš kao što ni ne skraćuje životni vek našeg sunca."
<BR>&nbsp;&nbsp;&nbsp;&nbsp;&nbsp;"Da li vam je, kojim slučajem, palo na pamet da biste to mogli iskoristiti i kao oružje?"
<BR>&nbsp;&nbsp;&nbsp;&nbsp;&nbsp;Bander se zagleda u Treviza, kao da pred sobom ima nešto krajnje neshvatljivo. "Pretpostavljam", progovori on konačno, "da pod tim imate u vidu mogućnost da se Solarija postavi naspram drugih svetova sa energetskim oružjima utemeljenim na transdukciji? Međutim, kakav bismo razlog imali za to? Čak i kada bismo bili u stanju da nadvladamo njihova energetska oružja utemeljena na nekim drugim načelima - u pogledu čega ne može biti ama baš nikakve sumnje - šta bismo na kraju time dobili? Uspostavili prevlast nad drugim svetovima? Međutim, šta bismo radili sa drugim svetovima kad imamo svoj vlastiti, idealan svet? Da uspostavimo svoje gospodstvo nad polu-ljudima i koristimo ih, pod prinudom, kao radnu snagu? Ali mi imamo robote koje koristimo u te svrhe i koji su neuporedivo bolji od polu-ljudi. Imamo, zapravo, sve. Ne želimo, u stvari, ništa - osim da nam niko ne dosađuje. Ali čujte - ispričaću vam jednu drugu priču."
<BR>&nbsp;&nbsp;&nbsp;&nbsp;&nbsp;"Samo izvolite", ohrabri ga Treviz.
<BR>&nbsp;&nbsp;&nbsp;&nbsp;&nbsp;"Pre dvadeset hiljada godina, kada su polu-bića sa Zemlje ponovo, u krdima, krenula u svemir, i kada smo mi odlučili da se povučemo pod zemlju, drugi svetovi Vasionaca rešili su da se suprotstave tom novom iseljeničkom talasu. I - napali su Zemlju."
<BR>&nbsp;&nbsp;&nbsp;&nbsp;&nbsp;"Zemlju?" ponovi Treviz, nastojeći da prikrije zadovoljstvo zbog činjenice da je, najzad, i ta tema došla na red.
<BR>&nbsp;&nbsp;&nbsp;&nbsp;&nbsp;"Tako je - udarac posred srede. U izvesnom smislu, bio je to osetljiv potez. Ukoliko želite da nekog ubijete, ne gađate ga u prst ili petu, već pravo u srce. I naša sabraća Vasionci, u pogledu zaslepljenosti ni sami se mnogo ne razlikujući od ljudskih polu-bića, uspeli su da atomskim ognjem sažežu gotovo svu Zemlju, tako da je ona, nakon toga, ostala najvećim delom bez ikakvih uslova za život."
<BR>&nbsp;&nbsp;&nbsp;&nbsp;&nbsp;"Ah, to se znači dogodilo", uzmuva se Pelorat, stisnuvši čvrsto pesnicu i mlatarajući brzo njome, kao da prikucava za zid neko saopštenje. "Bio sam siguran da se to nije moglo dogoditi usled neke prirodne katastrofe. Ali kako se to stvarno dogodilo?"
<BR>&nbsp;&nbsp;&nbsp;&nbsp;&nbsp;"Ne znam sasvim pouzdano", ravnodušno odvrati Bander; u svakom slučaju, ni Vasionicima, to nije donelo ništa dobro. U tome i jeste sva poenta priče. Iseljenici su nastavili da se roje, i Vasionci su konačno - izumrli. Pokušali su da se nadmeću, i sada ih više nema. Mi, Solarijanci, povukli smo se, odbivši da se nadmećemo - i evo nas, još smo tu."
<BR>&nbsp;&nbsp;&nbsp;&nbsp;&nbsp;"Baš kao i Iseljenici", dobaci Treviz mrgodno.
<BR>&nbsp;&nbsp;&nbsp;&nbsp;&nbsp;"Tako je, ali ne zauvek. Krda se moraju boriti, moraju se nadmetati, i konačno izumreti. Možda će, da se to dogodi, biti potrebno na desetine hiljada godina, ali mi imamo dovoljno vremena i možemo da čekamo. I kada se to, konačno, bude dogodilo - nama, Solarijancima, samo nama, jedinima i potpuno slobodnima, pripašće čitava Galaksija. Možda ćemo tada zaposesti, a možda i nećemo, svaki svet koji budemo poželeli, i pridružiti ga svome."
<BR>&nbsp;&nbsp;&nbsp;&nbsp;&nbsp;"Ali da se vratimo Zemlji", ponovo se javi Pelorat, nestrpljivo pucketajući prstima. "Da li je to što nam upravo ispričaste istorijska zbilja ili tek puko predanje?"
<BR>&nbsp;&nbsp;&nbsp;&nbsp;&nbsp;"A kako bilo ko može praviti razliku između jednog i drugog, polu-Pelorate?" odvrati Bander. "Sva je istorija samo predanje, u manjoj ili većoj meri."
<BR>&nbsp;&nbsp;&nbsp;&nbsp;&nbsp;"Ali šta kažu vaši zapisi? Da li biste mi, Banderu, dozvolili da pogledam vaše zapise o tome? Molim vas da me razumete - mitovi, predanja i drevna istorija čine predmet mojih proučavanja. Ja sam naučnik koji se bavi tom materijom, naročito onim njenim delom vezanim za Zemlju."
<BR>&nbsp;&nbsp;&nbsp;&nbsp;&nbsp;"Ja samo ponavljam ono što sam i sam čuo", odgovori Bander. "O tome ne postoje nikakvi zapisi. Naši zapisi u celosti se odnose na Solariju, i drugi svetovi pominju se u njima samo u onoj meri u kojoj imaju veze sa nama."
<BR>&nbsp;&nbsp;&nbsp;&nbsp;&nbsp;"Dabome", prihvati Pelorat spremno. "Ni Zemlja u tom pogledu ne predstavlja izuzetak."
<BR>&nbsp;&nbsp;&nbsp;&nbsp;&nbsp;"Možda i jeste tako, ali to je bilo davno, veoma davno, i od svih svetova Zemlja nam je bila najogavnija. Ako smo i imali neke zapise o Zemlji, siguran sam da su uništeni; ako ni zbog čega drugog, onda, u najmanju ruku, iz čistog osećanja odvratnosti."
<BR>&nbsp;&nbsp;&nbsp;&nbsp;&nbsp;Treviz stisnu zube, osetivši kako ga preplavljuje osećaj razočaranja. "Sami ste ih uništili?" upita Treviz.
<BR>&nbsp;&nbsp;&nbsp;&nbsp;&nbsp;Bander skrenu pogled na Treviza. "Ne postoji niko drugi ko bi ih mogao uništiti."
<BR>&nbsp;&nbsp;&nbsp;&nbsp;&nbsp;Pelorat nije ispoljavao ni najmanju želju da ispusti iz ruku priliku koja mu se tako neočekivano ukazala. "Šta ste još čuli, što se odnosi na Zemlju?"
<BR>&nbsp;&nbsp;&nbsp;&nbsp;&nbsp;Bander se za trenutak zamisli, a onda odgovori: "Kada sam bio sasvim mlad, od nekog robota čuo sam priču o jednom Zemljaninu koji je, nekad davno došao na Solariju, i o jednoj Solarijanki koja je potom pošla s njim, da bi na kraju postala važna ličnost u Galaksiji. Međutim, prema mom mišljenju to je priča bez ikakvog osnova."
<BR>&nbsp;&nbsp;&nbsp;&nbsp;&nbsp;Peloratovi zubi stisnuše se oko njegove donje usne. "Jeste li baš sasvim sigurni u to?"
<BR>&nbsp;&nbsp;&nbsp;&nbsp;&nbsp;"Kako bih mogao biti siguran u bilo šta, kada je reč o tim stvarima?" začudi se Bander. "Pa ipak, s one strane svakog razuma jeste i sama pomisao da bi se ikakav Zemljanin čak i usudio da kroči na tle Solarije, kao i da bi Solarija mogla dozvoliti njegov upad. Još je manje verovatno da bi neka Solarijanka - tada smo i sami bili polu-ljudi, ali bez obzira na to - mogla od svoje volje napustiti ovaj svet... Ali dođite, želim da vam pokažem svoj dom."
<BR>&nbsp;&nbsp;&nbsp;&nbsp;&nbsp;"Vaš dom?" upita Blis, osvrćući se oko sebe. "Zar sada nismo u vašem domu?"
<BR>&nbsp;&nbsp;&nbsp;&nbsp;&nbsp;"Ni slučajno", odvrati Bander. "Ovo je samo predvorje, prostorija za kontakte. Ovde se - kad moram - viđam sa svojim sunarodnicima, Solarijancima. Njihove se prikaze pojavljuju tu, na zidu, ili ako su u trodimenzionalnoj ravni, tu, ispred zida. Shodno tome, ova soba je javna prostorija, i nije deo moga doma. Ali pođimo."
<BR>&nbsp;&nbsp;&nbsp;&nbsp;&nbsp;On pođe napred, ni ne osvrnuvši se da pogleda da li ga slede; međutim, sva četiri robota smesta se pokrenuše sa svojih mesta i Trevizu bi odmah jasno da bi ih oni, da nisu krenuli za njihovim gospodarem, blago ali odlučno prinudili da tako postupe.
<BR>&nbsp;&nbsp;&nbsp;&nbsp;&nbsp;Blis i Pelorat podigoše se na noge, i Treviz ugrabi priliku da šapatom upita devojku: "Da li ste ga vi podstakli da se toliko raspriča?"
<BR>&nbsp;&nbsp;&nbsp;&nbsp;&nbsp;Blis mu samo stisnu ruku i potvrdno klimnu. "Pri svemu tome, volela bih da znam kakve su mu namere", dodade ona, sa prizvukom nespokojstva u glasu.
<BR>
<BR>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Svo troje pođoše za Banderom. Roboti ostadoše na pristojnom odstojanju, ali je ipak njihovo prisustvo delovalo kao stalna pretnja.
<BR>&nbsp;&nbsp;&nbsp;&nbsp;&nbsp;Koračali su kroz neki hodnik, i Treviz obeshrabreno promrlja: "Nema ovde ničega što bi nam moglo pomoći u vezi sa Zemljom. Sasvim sam siguran u to. Samo ista ona pesma na temu radioaktivnog zagađenja". On sleže ramenima. "Moraćemo da se potrudimo i oko treće skupine koordinata."
<BR>&nbsp;&nbsp;&nbsp;&nbsp;&nbsp;Jedna vrata otvoriše se pred njima, i oni ugledaše neku omanju prostoriju. "Uđite, polu-ljudi", obrati im se Bander. "Želim da vam pokažem kako mi ovde živimo."
<BR>&nbsp;&nbsp;&nbsp;&nbsp;&nbsp;"Postaje gotovo detinjast u tom svom razmetanju", prošapta Treviz. "Tako bih ga rado opalio po njušci."
<BR>&nbsp;&nbsp;&nbsp;&nbsp;&nbsp;"Ne nadmećite se u detinjastosti sa njim", upozori ga Blis.
<BR>&nbsp;&nbsp;&nbsp;&nbsp;&nbsp;Bander sve troje propusti da uđu u sobu. Jedan od robota takođe uđe, dok se ostali udaljiše, pošto im Bander dade neki znak. Zatim i sam uđe, i vrata se zatvoriše za njim.
<BR>&nbsp;&nbsp;&nbsp;&nbsp;&nbsp;"Pa to je lift", uzviknu Pelorat, očigledno zadovoljan vlastitom pronicljivošću.
<BR>&nbsp;&nbsp;&nbsp;&nbsp;&nbsp;"Tako je", prihvati Bander. "Pošto smo, jednom, sišli pod zemlju, više zapravo nismo ni pomislili da se vratimo na površinu. U osnovi, za to nismo ni imali nekog naročitog razloga - premda ja, lično, smatram prijatnim povremeno osetiti kako vam telo zapljuskuju sunčevi zraci. Međutim, ne volim ni noć, ni oblačno nebo napolju. Imate utisak da se nalazite pod zemljom, a da stvarno niste pod njom - nadam se da shvatate šta hoću da kažem. Na izvestan način, kao da vas čula varaju; vrlo neprijatan osećaj."
<BR>&nbsp;&nbsp;&nbsp;&nbsp;&nbsp;"Zemlja je takođe sišla pod zemlju", primeti Pelorat. "Svoje gradove tamo nazivali su Čeličnim Pećinama. U drevna carska vremena i Trantor je, u još većoj meri, bio zašao pod zemlju... I Komporelen, danas, sve više sledi taj put. Kad malo bolje o svemu razmislimo, čini se kao da je u pitanju neminovnost."
<BR>&nbsp;&nbsp;&nbsp;&nbsp;&nbsp;"Život pod zemljom polu-ljudi u krdima i naš život pod zemljom u divotnoj izdvojenosti dve su savršeno različite stvari", primeti Bander.
<BR>&nbsp;&nbsp;&nbsp;&nbsp;&nbsp;"Na Terminusu, ljudska staništa nalaze se na površini", umeša se Treviz.
<BR>&nbsp;&nbsp;&nbsp;&nbsp;&nbsp;"Izložena svim ćudima vremena", odvrati Bander. "Krajnje primitivno."
<BR>&nbsp;&nbsp;&nbsp;&nbsp;&nbsp;Posle prvobitnog utiska smanjene gravitacije, na osnovu čega je Pelorat ustanovio gde se zapravo nalaze, lift više nije odavao nikakav znak da se uopšte kreće. Treviz se za trenutak upita do koje će se dubine spustiti; gotovo istog časa, međutim, javi se osećaj povišene gravitacije, i vrata se otvoriše.
<BR>&nbsp;&nbsp;&nbsp;&nbsp;&nbsp;Pred njima se ukaza jedna poveća i brižljivo nameštena prostorija. Osvetljenje u njoj bilo je prigušeno, mada se nije moglo videti odakle svetlost dopire. Gotovo kao da je sam vazduh blago svetlucao.
<BR>&nbsp;&nbsp;&nbsp;&nbsp;&nbsp;Bander usmeri prst u jednom pravcu, i na mestu na koje ga beše usmerio svetlost se donekle pojača. Zatim ga usmeri u drugom pravcu, i dogodi se isto. Najzad, stavivši levu šaku na jedan zdepasti stub kraj vrata, on desnom opisa široki krug i čitava soba namah zablista, kao da je Sunce prodrlo u nju. Međutim, nije bilo nikakvog osećaja toplote.
<BR>&nbsp;&nbsp;&nbsp;&nbsp;&nbsp;Treviz se namršti i primeti poluglasno: "Ovaj čovek je šarlatan."
<BR>&nbsp;&nbsp;&nbsp;&nbsp;&nbsp;Bander oštro primeti: "Ne 'čovek', već 'Solarijanac'. Nisam siguran šta treba da znači reč 'šarlatan', ali imajući u vidu ton vašeg glasa, rekao bih da je u pitanju nešto sramotno."
<BR>&nbsp;&nbsp;&nbsp;&nbsp;&nbsp;"Izraz označava čoveka koji teži efektima", objasni Treviz, "čoveka koji onim što čini nastoji da stvori utisak da je reč o nečem važnijem nego što u stvari jeste."
<BR>&nbsp;&nbsp;&nbsp;&nbsp;&nbsp;"Priznajem da volim dramske efekte", prihvati Bander, "ali u onome što sam vam prikazao nema nikakvih efekata. Sve je stvarno."
<BR>&nbsp;&nbsp;&nbsp;&nbsp;&nbsp;On kucnu nekoliko puta po stubu na kome mu je počivala leva šaka. "Ovaj stub je toplotni provodnik koji seže nekoliko kilometara u dubinu, i slični stubovi raspoređeni su, na odgovarajućim mestima, širom mog imanja. Poznato mi je da slični stubovi postoje i na drugim imanjima. Oni pospešuju dotok toplote iz dubljih slojeva Solarije i omogućuju njeno pretvaranje u mehaničku energiju. Nije, razume se, bilo potrebno da drugom rukom zazivam svetlost, ali to, u svakom slučaju, stvara malu dramu, ili kako vi kažete, deluje pomalo šarlatanski. Ipak, ja uživam u tome."
<BR>&nbsp;&nbsp;&nbsp;&nbsp;&nbsp;"Da li često imate priliku da takvim sitnim dramskim efektima stvarate sebi uživanje?" upita Blis.
<BR>&nbsp;&nbsp;&nbsp;&nbsp;&nbsp;"Nemam", odgovori Bander, vrteći glavom. "Na moje robote takve stvari ne ostavljaju nikakav utisak. Ni na druge Solarijance. Ova izvanredna prilika da se susretnem sa polu-ljudima i da im prikažem šta ovde imam - pravo je uživanje."
<BR>&nbsp;&nbsp;&nbsp;&nbsp;&nbsp;"Kada smo kročili u ovu prostoriju", upita Pelorat, "svetlost je u njoj bila prigušena. Da li je sve vreme tako?"
<BR>&nbsp;&nbsp;&nbsp;&nbsp;&nbsp;"Da, uz najmanju upotrebu energije i koliko je potrebno da bi roboti funkcionisali. Čitavo moje imanje je sve vreme u pokretu - a oni njegovi delovi koji trenutno nisu ničim zauzeti, imaju predah."
<BR>&nbsp;&nbsp;&nbsp;&nbsp;&nbsp;"I upravo vi čitavo svoje imanje, sve vreme, snabdevate potrebnom energijom?"
<BR>&nbsp;&nbsp;&nbsp;&nbsp;&nbsp;"Ne ja; energija dolazi od sunca i iz unutrašnjosti planete. Ja je samo raspoređujem tamo gde je to potrebno. Pri svemu tome, ne obrađujem čitavo svoje imanje. Dobar njegov deo držim u prirodnom stanju, sa velikim brojem životinjskih vrsta; prvo, zbog toga što na taj način obezbeđujem njegove granice, i drugo, što u tome nalazim estetsko zadovoljstvo. U stvari, i moja polja i moje tvornice su malog obima; sve što od njih očekujem jeste da zadovolje moje vlastite potrebe, uz izvesnu količinu viškova neophodnih za razmenu s drugima. Ja, na primer, raspolažem robotima koji umeju da izrade i da, po želji, postave stubove-provodnike toplote. U pogledu toga, većina Solarijanaca zavisi od mene."
<BR>&nbsp;&nbsp;&nbsp;&nbsp;&nbsp;"A vaše prebivalište?" upita Treviz. "Koliko je ono veliko?"
<BR>&nbsp;&nbsp;&nbsp;&nbsp;&nbsp;Mora biti da je Treviz postavio pravo pitanje, jer Banderovo lice smesta zablista. "Prilično veliko", odgovori on. "Jedno od najvećih na čitavoj planeti. Pruža se kilometrima u svim pravcima. Robota koji se staraju o održavanju mog prebivališta pod zemljom imam gotovo isto onoliko koliko i robota na onih nekoliko desetina hiljada kilometara imanja na površini."
<BR>&nbsp;&nbsp;&nbsp;&nbsp;&nbsp;"Ipak, mora biti da ne koristite sav taj prostor, ovde dole", primeti Pelorat.
<BR>&nbsp;&nbsp;&nbsp;&nbsp;&nbsp;"Po svemu sudeći, postoje prostorije u koje još nijednom nisam kročio, ali šta s tim", odgovori Bander. "Sve njih roboti drže čistim, dobro provetrenim i savršeno urednim. Ali pođimo dalje."
<BR>&nbsp;&nbsp;&nbsp;&nbsp;&nbsp;Pošto iziđoše kroz jedna druga vrata, ponovo se nađoše u nekom hodniku, gde ugledaše jedno omanje, nepokriveno vozilo koje se kretalo po šinama.
<BR>&nbsp;&nbsp;&nbsp;&nbsp;&nbsp;Bander im dade znak da uđu u vozilo, i oni se, jedno za drugim, uvukoše u njega. S obzirom na robota nije baš bilo mesta za sve, ali se Blis i Pelorat stisnuše jedno uz drugo, omogućujući tako Trevizu da se smesti pored njih dvoje. Bander se udobno zavali na prednje sedište, sa robotom pokraj sebe, i vozilo krenu, iako, ukoliko se izuzme Banderovo otmeno mlataranje rukama, nije bilo nikakvog znaka da se njime upravlja.
<BR>&nbsp;&nbsp;&nbsp;&nbsp;&nbsp;"Ovo je, u stvari, robot načinjen u obliku vozila", objasni Bander, sa izrazom savršene ravnodušnosti.
<BR>&nbsp;&nbsp;&nbsp;&nbsp;&nbsp;Ispred, kao i iza njih, hodnik je bio sumračan. Međutim, na bilo kom mestu da su se upravo zatekli, odmah bi ih obasjala ista, sunčeva svetlost. Povremeno bi se, usput, otvarala vrata i oni bi zalazili u pojedinačne prostorije koje su se, takođe, smesta obasjavale istom svetlošću. Bander bi, u svakoj takvoj prilici, uvek otmeno i lagano izmahnuo rukom.
<BR>&nbsp;&nbsp;&nbsp;&nbsp;&nbsp;Činilo se kao da se vožnja neće nikad završiti. Povremeno bi vozilo sledilo krivine koje su jasno ukazivale da se ovo podzemno prebivalište proteže u dve dimenzije. (Ne, tri, pomisli Treviz u jednom trenutku, dok su se, duže vremena, spuštali niz jednu kosinu).
<BR>&nbsp;&nbsp;&nbsp;&nbsp;&nbsp;Gde god da su zašli nailazili su na desetine - ne, stotine robota koji su bez žurbe obavljali poslove čiju prirodu Treviz nije bio u stanju da lako razabere. U jednom trenutku prođoše kroz neku veću prostoriju, u kojoj su čitavi redovi robota stajali ćutke nagnuti nad nekom vrstom pisaćih stolova.
<BR>&nbsp;&nbsp;&nbsp;&nbsp;&nbsp;"Šta to rade, Banderu?" upita Pelorat.
<BR>&nbsp;&nbsp;&nbsp;&nbsp;&nbsp;"Beleže", odgovori Bander. "Vode statistike, vrše finansijske obračune i staraju se o stotinama sličnih stvari kojima ja, moram to da sa zadovoljstvom priznam, nemam potrebe da se zamaram. Znate, ovo baš nije mesto na kome se živi u lenčarenju. Otprilike jednu četvrtinu imanja čine voćnjaci. Jednu desetinu, otprilike, predstavlja obradiva površina; međutim, voćnjaci su moj istinski ponos. Ovde uzgajamo najbolje voće na čitavoj planeti, i to svih mogućih vrsta. Banderova breskva je, ovde na Solariji, zaista breskva. Gotovo da niko drugi ovde ni ne gaji breskve. Imamo i dvadeset sedam vrsta jabuka, i... i tako dalje. Sva dalja, željena objašnjenja, možete dobiti od robota."
<BR>&nbsp;&nbsp;&nbsp;&nbsp;&nbsp;"A šta radite sa svim tim voćem?" upita Treviz. "Ne možete ga, razume se, sami pojesti."
<BR>&nbsp;&nbsp;&nbsp;&nbsp;&nbsp;"Na tako nešto ne bih ni u snu pomislio... Ja čak nisam ni neki naročiti ljubitelj voća. Koristimo ga kao sredstvo razmene sa drugim imanjima."
<BR>&nbsp;&nbsp;&nbsp;&nbsp;&nbsp;"Za šta ga razmenjujete?"
<BR>&nbsp;&nbsp;&nbsp;&nbsp;&nbsp;"Većinom za razne vrste ruda. Na svom imaju nemam rudnika vrednih pomena. Pored toga, voće razmenjujem i za sve ono što mi je potrebno da na svom imanju održim zdravu ekološku ravnotežu. Imamo ovde i veoma veliki broj biljnih i životinjskih vrsta."
<BR>&nbsp;&nbsp;&nbsp;&nbsp;&nbsp;"I o svemu tome stvaraju se roboti?" upita Treviz.
<BR>&nbsp;&nbsp;&nbsp;&nbsp;&nbsp;"Tako je. I rekao bih da to čine veoma dobro."
<BR>&nbsp;&nbsp;&nbsp;&nbsp;&nbsp;"I sve to za samo jednog jedinog Solarijanca?"
<BR>&nbsp;&nbsp;&nbsp;&nbsp;&nbsp;"Sve za ovo imanje i održavanje njegove ekološke ravnoteže. Sticajem okolnosti ja sam jedini Solarijanac koji, kada to poželi, može da kroči na bilo koji njegov deo; međutim, to takođe predstavlja vid moje potpune slobode."
<BR>&nbsp;&nbsp;&nbsp;&nbsp;&nbsp;"Pretpostavljam", primeti Pelorat, "da i drugi, mislim, drugi Solarijanci, takođe održavaju lokalnu ekološku ravnotežu, i da na njihovim imanjima ima močvarnih, planinskih, pa i primorskih delova."
<BR>&nbsp;&nbsp;&nbsp;&nbsp;&nbsp;"Verovatno", prihvati Bander. "O takvim stvarima čujemo na sastancima koje vođenje ukupnih poslova ovog sveta povremeno čini neophodnim."
<BR>&nbsp;&nbsp;&nbsp;&nbsp;&nbsp;"Koliko često se tako sakupljate?" upita Treviz. Upravo su se vozili jednim prilično uskim i dugim prolazom, bez ikakvih dodatnih prostorija sa bilo koje strane. Treviz pomisli da se nalaze u nekom području koje nije omogućavalo gradnju ičeg prostranijeg od uskog prolaza, koji je stoga verovatno služio samo kao veza između dva veća kompleksa koji su se, možda, dalje slobodno širili.
<BR>&nbsp;&nbsp;&nbsp;&nbsp;&nbsp;"Previše često. Retko da prođe neki mesec da ne moram da trošim vreme na sastanku nekog od odbora čiji sam član. Ipak, premda na svom imanju nemam ni močvaru ni planinu, moji voćnjaci, ribnjaci i botaničke bašte bez premca su na čitavoj planeti."
<BR>&nbsp;&nbsp;&nbsp;&nbsp;&nbsp;"Ali drago moje momče", zausti Pelorat, "ovaj, Banderu, pretpostavljam da nikad niste kročili sa svog imanja i da niste posetili druge..."
<BR>&nbsp;&nbsp;&nbsp;&nbsp;&nbsp;"Dabome da nisam", preseče ga Bander, dok mu se u glasu jasno osećala uvređenost.
<BR>&nbsp;&nbsp;&nbsp;&nbsp;&nbsp;"Rekao sam da samo pretpostavljam", odvrati Pelorat mirno. "Ali u tom slučaju, kako možete biti sigurni da je vaše imanje najbolje, budući da niste ni videli druga, niti utvrdili kako na njima stoje stvari?"
<BR>&nbsp;&nbsp;&nbsp;&nbsp;&nbsp;"Jednostavno", odgovori Bander. "Sudim na osnovu potražnje mojih proizvoda u međutrgovinskoj razmeni."
<BR>&nbsp;&nbsp;&nbsp;&nbsp;&nbsp;"A šta je s ostalim vrstama proizvodnje?" upita Treviz.
<BR>&nbsp;&nbsp;&nbsp;&nbsp;&nbsp;"Postoje imanja na kojima se proizvode alati i mašine. Kao što rekoh maločas, ovde proizvodimo stubove-provodnike toplote; međutim, to je srazmerno lak zahvat."
<BR>&nbsp;&nbsp;&nbsp;&nbsp;&nbsp;"A roboti?"
<BR>&nbsp;&nbsp;&nbsp;&nbsp;&nbsp;"Roboti se proizvode na gotovo svim mestima pomalo. Tokom čitave svoje istorije Solarija je, kada su u pitanju domišljatost i tananost u izradi robota, prednjačila nad čitavom galaksijom."
<BR>&nbsp;&nbsp;&nbsp;&nbsp;&nbsp;"I danas je to, pretpostavljam, još slučaj", primeti Treviz, nastojeći, tonom glasa, da mu reči ne zvuče kao pitanje, već kao prihvatanje jedne nesumnjive činjenice.
<BR>&nbsp;&nbsp;&nbsp;&nbsp;&nbsp;"Danas?" odvrati Bander. "Ali s kim bismo se danas uopšte mogli nadmetati? Danas još samo Solarija pravi robote. Vaši svetovi ih ne proizvode, ukoliko sam valjano protumačio ono što se može čuti preko vaših hipersvemirskih veza."
<BR>&nbsp;&nbsp;&nbsp;&nbsp;&nbsp;"A drugi svetovi Vasionaca?"
<BR>&nbsp;&nbsp;&nbsp;&nbsp;&nbsp;"Rekao sam vam već. Ne postoje više."
<BR>&nbsp;&nbsp;&nbsp;&nbsp;&nbsp;"Ni jedan jedini?"
<BR>&nbsp;&nbsp;&nbsp;&nbsp;&nbsp;"Ne verujem da, osim na Solariji, igde još postoji neki Vasionac."
<BR>&nbsp;&nbsp;&nbsp;&nbsp;&nbsp;"U tom slučaju, ne postoji niko ko bi znao gde se Zemlja nalazi?"
<BR>&nbsp;&nbsp;&nbsp;&nbsp;&nbsp;"A zbog čega bi to ikome moglo biti od važnosti?"
<BR>&nbsp;&nbsp;&nbsp;&nbsp;&nbsp;"Za mene je to od najveće važnosti", upade Pelorat. "Reč je o području mojih istraživanja."
<BR>&nbsp;&nbsp;&nbsp;&nbsp;&nbsp;"U tom slučaju", odvrati Bander, "moraćete da potražite neko novo područje. Nije mi poznato gde se Zemlja nalazi, niti sam ikada čuo za nekog kome je to poznato; u svakom slučaju, ne marim za to koliko ni za jednu jedinu trulu breskvu."
<BR>&nbsp;&nbsp;&nbsp;&nbsp;&nbsp;Vozilo se iznenada zaustavi i Treviz za trenutak pomisli da se Bander uvredio. Vozilo se, međutim, zaustavilo bez ikakvog potresa, i izraz Banderovog lica, dok je silazio, dajući svojim gostima znak da ga slede, odavao je nekoga ko se veoma lepo zabavlja.
<BR>&nbsp;&nbsp;&nbsp;&nbsp;&nbsp;Svetlo u prostoriji u koju kročiše osta prigušeno, uprkos tome što ga je Bander pojačao uobičajenim pokretom ruke. Prostorija je vodila u jedan pokrajni hodnik sa čije su se obe strane nalazile manje sobe. U svakoj od njih nalazilo se po nekoliko ukrašenih vaza; pored pojedinih od njih stajalo je nešto nalik na filmske projektore.
<BR>&nbsp;&nbsp;&nbsp;&nbsp;&nbsp;"Gde smo to sada?" upita Treviz.
<BR>&nbsp;&nbsp;&nbsp;&nbsp;&nbsp;"U posmrtnim odajima naših predaka, Trevize", odgovori Bander.
<BR>
<BR>&nbsp;&nbsp;&nbsp;&nbsp;&nbsp;50.
<BR>&nbsp;&nbsp;&nbsp;&nbsp;&nbsp;Pelorat se sa zanimanjem obazre oko sebe. "Pretpostavljam da ste u ove urne pohranili prah svojih predaka?"
<BR>&nbsp;&nbsp;&nbsp;&nbsp;&nbsp;"Ako pod izrazom 'pohraniti' mislite 'sahraniti' onda niste sasvim u pravu", odgovori Bander. "Mi se, istina, nalazimo pod zemljom, ali ovo je moj dom, i prah mojih predaka je tu, baš kao što smo to i mi. U našem jeziku izraz za to je 'ukućiti'..." On zastade za trenutak, a onda objasni: "'Kuća' je starovremenski izraz za 'prebivalište'.
<BR>&nbsp;&nbsp;&nbsp;&nbsp;&nbsp;Treviz ga ovlaš pogleda. "I sve su to, kažete, vaši preci? Koliko ih je?"
<BR>&nbsp;&nbsp;&nbsp;&nbsp;&nbsp;"Pa, oko stotinu", odgovori Bander, ni ne pokušavšii da prikrije prizvuk ponosa u svom glasu. "Devedeset četvoro, da budem sasvim tačan. Razume se, najstariji među njima nisu bili Solarijanci, u punom smislu te reči - mislim, u sadašnjem smislu. Bili su polu-ljudi, muškarci i žene. Njihovi neposredni potomci smestili su ih u urne u pokrajnim sobama, u koje ja, dakako, ne zalazim, jer je 'stidno'. To je, u stvari, izraz koji koristimo u našem rečniku; ne znam da li nešto srodno tome postoji u galaktičkom jeziku. Moguće je da ne postoji."
<BR>&nbsp;&nbsp;&nbsp;&nbsp;&nbsp;"A filmovi?" upita Blis. "Držim da su ono filmski projektori."
<BR>&nbsp;&nbsp;&nbsp;&nbsp;&nbsp;"To su dnevnici", ispravi je Bander, "prikazi njihovog života. Tu se oni mogu videti na različitim, najčešće njima omiljenim delovima imanja. To, dakako, znači da nisu nestali bez traga. Deo njih je preostao, i jedan od vidova moje slobode sastoji se i u tome što im se, kada god to poželim, mogu pridružiti; dovoljno je samo da pogledam parče ovog ili onog filma, kad god mi se prohte."
<BR>&nbsp;&nbsp;&nbsp;&nbsp;&nbsp;"Ali to se, dakako, ne odnosi i na one... 'stidne'?"
<BR>&nbsp;&nbsp;&nbsp;&nbsp;&nbsp;Bander skrenu pogled. "Ne", priznade on, "ali najzad, niko od nas nije bez te vrste predaka. To je nešto uobičajeno za sve."
<BR>&nbsp;&nbsp;&nbsp;&nbsp;&nbsp;"Uobičajeno? Znači, i drugi Solarijanci imaju posmrtne odaje poput ovih?" upita Treviz.
<BR>&nbsp;&nbsp;&nbsp;&nbsp;&nbsp;"Oh, svakako, svi ih imamo, ali moje su najbolje, najlepše i najbolje očuvane."
<BR>&nbsp;&nbsp;&nbsp;&nbsp;&nbsp;"Da li već imate posmrtnu odaju koju ste za sebe pripremili?" upita Treviz.
<BR>&nbsp;&nbsp;&nbsp;&nbsp;&nbsp;"Razume se. Već je potpuno dovršena i pripremljena. Bilo je to prvo što sam uradio, pošto sam nasledio imanje. I kada moji ostaci - da se poetski izrazim - budu pretvoreni u prah, prvi zadatak mog naslednika biće da pripremi odaju za sebe."
<BR>&nbsp;&nbsp;&nbsp;&nbsp;&nbsp;"Imate li već naslednika?"
<BR>&nbsp;&nbsp;&nbsp;&nbsp;&nbsp;"Imaću, kada dođe vreme za to. Međutim, preostalo mi je još dosta života. Kad budem morao da krenem imaću već odraslog naslednika, dovoljno zrelog da uživa u imanju i opremljenog moždanim režnjevima za transdukciju energije."
<BR>&nbsp;&nbsp;&nbsp;&nbsp;&nbsp;"Biće to, pretpostavljam, vaš prvi potomak?"
<BR>&nbsp;&nbsp;&nbsp;&nbsp;&nbsp;"Oh, da."
<BR>&nbsp;&nbsp;&nbsp;&nbsp;&nbsp;"Ali", nastavi Treviz, "šta ako se dogodi nešto nepredviđeno? Nezgode i nesrećni slučajevi, pretpostavljam, događaju se čak i na Solariji. Šta se događa ukoliko neki Solarijanac premine pre vremena, bez naslednika koji bi zauzeo njegovo mesto, ili u najmanju ruku, nekog dovoljno zrelog da bi mogao uživati u blagodetima imanja?"
<BR>&nbsp;&nbsp;&nbsp;&nbsp;&nbsp;"To se veoma retko dešava. Među mojim precima to se dogodilo samo jednom. Kada se, međutim, to i dogodi, treba samo imati u vidu da na drugim imanjima postoje naslednici zreli da ih preuzmu, ali čiji su roditelji dovoljno mladi da mogu imati i drugog naslednika, i poživeti koliko je potrebno dok taj drugi naslednik ne sazre. U tom slučaju, jedan od tih staromladih naslednika, kako ih nazivamo, preuzeo bi moje imanje."
<BR>&nbsp;&nbsp;&nbsp;&nbsp;&nbsp;"Ko o tome odlučuje?"
<BR>&nbsp;&nbsp;&nbsp;&nbsp;&nbsp;"Imamo ovde jedno upravno telo čija je, upravo to, jedna od funkcija - određivanje naslednika u slučaju nečijeg prevremenog preminuća. Sve se to, razume se, obavlja putem holovizije."
<BR>&nbsp;&nbsp;&nbsp;&nbsp;&nbsp;"Ali ne razumem nešto", umeša se Pelorat. "Ako već Solarijanci nikada ne sreću jedni druge, kako u tom slučaju dolazite do saznanja da je neki Solarijanac, negde, neočekivano - ili uostalom, možda i očekivano - preminuo?"
<BR>&nbsp;&nbsp;&nbsp;&nbsp;&nbsp;"Kada neko od nas premine", odgovori Bander, "sve se na njegovom imanju zaustavlja. Ukoliko ne postoji naslednik koji bi upravljanje smesta preuzeo u svoje ruke, tako nastala, neprirodna situacija konačno se uočava i preduzimaju se mere da se stvari ponovo dovedu u red. Uveravam vas da naš društveni sistem savršeno funkcioniše."
<BR>&nbsp;&nbsp;&nbsp;&nbsp;&nbsp;"Da li bi bilo moguće da vidimo neki od filmova koje ovde imate?" upita Treviz.
<BR>&nbsp;&nbsp;&nbsp;&nbsp;&nbsp;Bander se skameni. "Samo vas neznanje opravdava", reče on konačno. "To što ste rekli prosto je i uvredljivo."
<BR>&nbsp;&nbsp;&nbsp;&nbsp;&nbsp;"Izvinjavam se", prihvati Treviz. "Ne bismo želeli da se namećemo, ali već smo vam objasnili da nam je veoma stalo do obaveštenja o Zemlji. Pomislih da možda najstariji filmovi koje tu imate sežu u daleku prošlost, u vreme pre no što je atomska katastrofa opustošila Zemlju. Moguće je, drugim rečima, da ima pomena o Zemlji u nekim od tih filmova. Možda čak neka vredna pojedinost. Ne bismo nipošto, kako već rekoh, želeli da nasrnemo na vašu slobodu; pa ipak, ne bi li postojala mogućnost da vi sami pregledate te filmove, ili da dopustite nekom od robota da to učini, i da nam potom prenesete ono što bi nas moglo zanimati? Razume se, ukoliko ste voljni da poštujete naše razloge, prihvatajući da ćemo mi, za uzvrat, učiniti sve što je moguće da u punoj meri poštujemo vaša osećanja, možda biste nam, ipak, mogli dozvoliti da ih i sami pogledamo?"
<BR>&nbsp;&nbsp;&nbsp;&nbsp;&nbsp;"Pretpostavljam da ni ne shvatate da postajete sve nasrtljiviji", odgovori Bander hladno. "Pri svemu tome, možemo ovog časa okončati razgovor na tu temu... Mogu vam, naime, reći da ne postoje nikakvi filmovi o životu mojih polu-ljudskih predaka."
<BR>&nbsp;&nbsp;&nbsp;&nbsp;&nbsp;"Baš nikakvi?" Trevizovo razočaranje bilo je iskreno.
<BR>&nbsp;&nbsp;&nbsp;&nbsp;&nbsp;"Postojali su - nekada. Ali i sami možete zamisliti šta je bilo na njima. Dva polu-ljudska bića kako ispoljavaju zanimanje jedno za drugo, ili čak..." Bander pročisti grlo i nastavi, s očiglednim naporom: "Čak, kako se sparuju. Sasvim prirodno, svi filmovi o polu-ljudima uništeni su pre mnogo generacija."
<BR>&nbsp;&nbsp;&nbsp;&nbsp;&nbsp;"A filmovi drugih Solarijanaca?"
<BR>&nbsp;&nbsp;&nbsp;&nbsp;&nbsp;"Svi su uništeni."
<BR>&nbsp;&nbsp;&nbsp;&nbsp;&nbsp;"Jeste li baš sigurni u to?"
<BR>&nbsp;&nbsp;&nbsp;&nbsp;&nbsp;"Bilo bi ludo ne uništiti ih."
<BR>&nbsp;&nbsp;&nbsp;&nbsp;&nbsp;"Moglo se dogoditi da je neki Solarijanac bio lud, ili sentimentalan, ili naprosto, zaboravan. Pretpostavljam da ne biste imali ništa protiv da nam pokažete put do nekog drugog imanja?"
<BR>&nbsp;&nbsp;&nbsp;&nbsp;&nbsp;Bander se iznenađeno zagleda u Treviza. "Mislite li da bi drugi bili voljni da vas podnose, kao što sam ja to bio?"
<BR>&nbsp;&nbsp;&nbsp;&nbsp;&nbsp;"A zbog čega ne bi, Banderu?"
<BR>&nbsp;&nbsp;&nbsp;&nbsp;&nbsp;"Pa, ustanovićete to i sami."
<BR>&nbsp;&nbsp;&nbsp;&nbsp;&nbsp;"To je rizik, koji smo spremni da preduzmemo."
<BR>&nbsp;&nbsp;&nbsp;&nbsp;&nbsp;"Ne, Trevize. Ne, i vama dvoma. Saslušajte me."
<BR>&nbsp;&nbsp;&nbsp;&nbsp;&nbsp;U pozadini su stajali roboti, i Banderovo lice poprimilo je mrgodan izraz.
<BR>&nbsp;&nbsp;&nbsp;&nbsp;&nbsp;"O čemu je reč, Banderu?" upita Treviz, osećajući kako ga iznenada prožima nelagoda.
<BR>&nbsp;&nbsp;&nbsp;&nbsp;&nbsp;"Uživao sam", odgovori Bander, "razgovarajući s vama, i posmatrajući vas u svoj toj vašoj... neobičnosti. Bio je to jedinstven doživljaj, i zaista sam uživao, ali od svega toga ništa ne mogu uneti u voj dnevnik, niti ovekovečiti putem filma."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Ono što sam vam govorio; ono što ste vi meni rekli; to što sam vas doveo u svoje prebivalište; to što sam vas, čak, doveo u posmrtne odaje svojih predaka - sve to predstavlja sramotno delo."
<BR>&nbsp;&nbsp;&nbsp;&nbsp;&nbsp;"Mi nismo Solarijanci. Značimo vam veoma malo, možda čak manje i od ovih robota. Je li tako?"
<BR>&nbsp;&nbsp;&nbsp;&nbsp;&nbsp;"To što niste Solarijanci može biti izvinjenje za mene. Bojim se, međutim, da to neće biti opravdanje i za druge."
<BR>&nbsp;&nbsp;&nbsp;&nbsp;&nbsp;"Ali šta vas se to sve tiče? Zar niste sasvim slobodni da postupate kako vam je volja?"
<BR>&nbsp;&nbsp;&nbsp;&nbsp;&nbsp;"Jesam slobodan, ali savršena sloboda ne postoji. Kada bih bio jedini Solarijanac na ovoj planeti, mogao bih činiti sramotne stvari baš po svojoj želji. Ali budući da na ovoj planeti postoje i drugi Solarijanci, to naša sloboda, mada je sasvim blizu toga, nije i potpuna. Na ovoj planeti nalazi se još dvanaest stotina Solarijanaca, i svi bi me oni prezreli onog časa kada bi saznali šta sam učinio."
<BR>&nbsp;&nbsp;&nbsp;&nbsp;&nbsp;"Nema nikakvog razloga da oni išta saznaju o onome što se ovde dogodilo."
<BR>&nbsp;&nbsp;&nbsp;&nbsp;&nbsp;"Potpuno tačno. Bio sam svestan toga od prvog trenutka kada sam vas ugledao. Bio sam svestan toga sve vreme dok sam se zabavljao sa vama. U pravu ste: drugi ne smeju ništa saznati."
<BR>&nbsp;&nbsp;&nbsp;&nbsp;&nbsp;"Ukoliko to znači", umeša se Pelorat, "da strahujete od neprilika kojima biste mogli biti izloženi zbog naših nastojanja da na drugim imanjima ovde pribavimo obaveštenja o Zemlji, u tom slučaju, razume se, nikome ne bismo ni pomenuli da smo se najpre s vama sreli. Oko toga nema nikakvog spora."
<BR>&nbsp;&nbsp;&nbsp;&nbsp;&nbsp;Bander odmahnu glavom. "Već sam i previše rizikovao. Ja, razume se, o svemu ovome neću reći ni reči. I moji roboti će ćutati; šta više, naložiću im da zaborave da su vas ikad ugledali. Vaš brod odvući ćemo pod zemlju i proučiti ga; možda bismo mogli doći do nekog korisnog saznanja..."
<BR>&nbsp;&nbsp;&nbsp;&nbsp;&nbsp;"Trenutak", prekide ga Treviz, "koliko dugo mislite da bismo ovde mogli čekati, dok vi proučavate naš brod? Tako nešto ne dolazi u obzir."
<BR>&nbsp;&nbsp;&nbsp;&nbsp;&nbsp;"Grešite, Trevize, jer sve što biste u pogledu toga mogli da kažete, jednostavno, nema nikakve važnosti. Žao mi je. Želeo bih da još razgovaram s vama, i da razmotrim još mnogo stvari; ali kao što i sami vidite, opasnost postaje sve veća."
<BR>&nbsp;&nbsp;&nbsp;&nbsp;&nbsp;"Ne, ne vidim", uzjoguni se Treviz.
<BR>&nbsp;&nbsp;&nbsp;&nbsp;&nbsp;"Ipak je tako, mali polučoveče. Bojim se da je došao trenutak da moram učiniti ono što bi moji preci odmah učinili. Moram vas pobiti, sve troje."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
