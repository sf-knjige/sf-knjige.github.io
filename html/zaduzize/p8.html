<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZABRANJENI SVET
<P>&nbsp;&nbsp;&nbsp;&nbsp;&nbsp;31.
<BR>&nbsp;&nbsp;&nbsp;&nbsp;&nbsp;"Golane", oglasi se Pelorat, "da li će ti smetati ako budem posmatrao?"
<BR>&nbsp;&nbsp;&nbsp;&nbsp;&nbsp;"Taman posla, Janove", odvrati Treviz.
<BR>&nbsp;&nbsp;&nbsp;&nbsp;&nbsp;"Čak ni ako ti budem dosađivao pitanjima?"
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Šta to sada radiš?" upita konačno Pelorat.
<BR>&nbsp;&nbsp;&nbsp;&nbsp;&nbsp;Treviz podiže pogled sa ekrana. "Moram izmeriti rastojanje do svake od zvezda koje na ekranu izgledaju kao da se nalaze u blizini Zabranjenog Sveta, kako bih mogao ustanoviti kolika je stvarno ta blizina. Moramo upoznati jačinu njihovog gravitacionog polja, a da bismo u tome uspeli potrebno je da im znamo masu i udaljenost. Bez toga, ne bismo nikako mogli izvesti 'čist' skok."
<BR>&nbsp;&nbsp;&nbsp;&nbsp;&nbsp;"A kako dolaziš do tih podataka?"
<BR>&nbsp;&nbsp;&nbsp;&nbsp;&nbsp;"Pa, za svaku zvezdu koju vidim raspolažem koordinatama u memoriji kompjutera, i te koordinate mogu biti pretočene u koordinate prema komporelenskom ustrojstvu. Ove se, pak, sa svoje strane, mogu delimično ispraviti, u skladu sa trenutnim položajem Daleke zvezde u svemiru, u odnosu na komporelensko sunce; to mi, najzad, otkriva rastojanje do svake od njih. Svi ovi crveni patuljci, na ekranu, izgledaju kao da se nalaze sasvim bilzu Zabranjenog Sveta, ali u stvari, neki mogu biti znatno bliži a neki osetno udaljeniji. Ono što mi je potrebno, znaš, to je njihov položaj u sve tri dimenzije."
<BR>&nbsp;&nbsp;&nbsp;&nbsp;&nbsp;Pelorat s razumevanjem klimnu, a onda upita: "Ali ti već raspolažeš koordinatama Zabranjenog Sveta..."
<BR>&nbsp;&nbsp;&nbsp;&nbsp;&nbsp;"Tako je, ali to nije dovoljno. Potrebno mi je, takođe, da ustanovim udaljenost planete od svih obližnjih zvezda, sve do unutar jednog postotka, ili otprilike toliko. U neposrednoj blizini Zabranjenog Sveta njihova gravitaciona moć toliko je mala da neka nevelika grška u računu ne bi smela da izazove nikakvu osetnu razliku. Međutim, sunce oko koga Zabranjeni Svet kruži - to jest, ukoliko ovaj uopšte postoji - u neposrednoj blizini Zabranjenog Sveta tvori gravitaciono polje ogromne jačine, i stoga rastojanje između Zabranjenog Sveta i njegovog sunca moram poznavati sa tačnošću možda i hiljadu puta većom nego kada su u pitanju druge obližnje zvezde. Koordinate, same po sebi, neće mi tu mnogo pomoći."
<BR>&nbsp;&nbsp;&nbsp;&nbsp;&nbsp;"Kako u tom slučaju postupaš?"
<BR>&nbsp;&nbsp;&nbsp;&nbsp;&nbsp;"Najpre izmerim prividnu udaljenost Zabranjenog Sveta - odnosno, tačnije, njegovog sunca - od triju najbližih zvezda, koje su, međutim, toliko bledunjave da je potrebno poprilično uvećanje da bi uopšte bile vidljive. Po svemu sudeći, one tri zvezde su veoma udaljene. Postavimo, onda, jednu od njih u samo središte ekrana, i potom načinimo skok od jedne desetine praseka u smeru koji zatvara prav ugao u odnosu na liniju posmatranja Zabranjenog Sveta. Moguće je da to učinimo sa priličnom bezbednošću čak i ako nam nije poznata udaljenost do srazmerno veoma dalekih zvezda.
<BR>&nbsp;&nbsp;&nbsp;&nbsp;&nbsp;Odabrana zvezda, koju smo postavili u središte, ostaće u središtu i posle skoka. Preostale dve bledunjave zvezde, pod uslovom da su sve tri zaista veoma udaljene, neće u osetnoj meri promeniti svoje položaje. Zabranjeni Svet je, međutim, dovoljno blizu da bi se mogao ustanoviti njegov novi prividni položaj u celom tom paragalaktičkom tumbanju. Na osnovu veličine tog tumbanja u stanju smo da odredimo njegovu udaljenost. Međutim, ukoliko želim da se dvostruko obezbedim, uzimam još jednu od triju zvezda i započinjem sve iznova."
<BR>&nbsp;&nbsp;&nbsp;&nbsp;&nbsp;"Koliko dugo sve to može potrajati?" upita Pelorat.
<BR>&nbsp;&nbsp;&nbsp;&nbsp;&nbsp;"Ne preterano dugo. Na kompjuteru je najveći deo posla, a ja mu samo kažem šta mu valja činiti. Ono što, međutim, odnosi najviše vremena, jeste proučavanje dobijenih podataka; provera da li su tačni i nije li, u mojim nalozima kompjuteru, negde možda došlo do greške. Kada bih kojim slučajem bio jedan od onih vražjih momaka, beskrajno samouverenih kad je reč o njima samima i o kompjuteru, sve bih to mogao obaviti za svega nekoliko minuta."
<BR>&nbsp;&nbsp;&nbsp;&nbsp;&nbsp;"Zaista zadivljujuće", primeti Pelorat. "Pomisli samo koliki deo posla kompjuter obavlja za nas."
<BR>&nbsp;&nbsp;&nbsp;&nbsp;&nbsp;"Mislim o tome sve ovo vreme."
<BR>&nbsp;&nbsp;&nbsp;&nbsp;&nbsp;"A šta bi radio bez kompjutera?"
<BR>&nbsp;&nbsp;&nbsp;&nbsp;&nbsp;"A šta bih radio bez gravitacionog broda? Šta bih radio bez svoje astronautičke obuke? Šta bih radio bez dvadeset hiljada godina hipersvemirske tehnologije koja stoji iza mene? Činjenica je, međutim, da sam sada ovde - i ovakav. Zamisli, na primer, da se obremo dvadeset hiljada godina u budućnosti? Na kakva bismo samo trehnološka čudesa naišli? Ili, možda, kroz dvadeset hiljada godina čovečanstvo više neće postojati?"
<BR>&nbsp;&nbsp;&nbsp;&nbsp;&nbsp;"Malo verovatno", primeti Pelorat. "Mislim, malo je verovatno da će čovečanstvo nestati. Čak i ako svi ne postanemo deo Galaktike, i dalje ćemo imati psihoistoriju da nama upravlja."
<BR>&nbsp;&nbsp;&nbsp;&nbsp;&nbsp;Treviz se obrnu u svom sedištu, i ukloni šake sa kompjutera. "Pustimo ga neka izračuna rastojanje i proveri nekoliko puta. Nema potrebe za žurbom."
<BR>&nbsp;&nbsp;&nbsp;&nbsp;&nbsp;On se ispitivački zagleda u Pelorata, a onda reče: "Psihoistorija! Znaš li, Janove, da je ta tema bila dva puta pokrenuta na Komperelenu, i da je čitava stvar oba puta bila odbačena kao puko sujeverje. Jednom sam to učinio ja sam, a drugi put Denijador. Na kraju krajeva, kako drugačije možeš odrediti psihoistioriju nego kao zadužbinsku praznovericu? Nije li zapravo u pitanju puka vera bez ikakvih opipljivih dokaza? Janove, šta ti o tome misliš? Moglo bi se pre reči da je to tvoje nego moje područje."
<BR>&nbsp;&nbsp;&nbsp;&nbsp;&nbsp;"Na osnovu čega, Golane, tvrdiš da nema nikakvih opipljivih dokaza?" pobuni se Pelorat. "Prilika Harija Seldona pojavila se u Vremenskoj Kripti više puta, i o zbivanjima je pri tom govorio baš onako kako su se događaji zaista razvijali. U svoje doba, on, dakako, nikako nije mogao znati šta će se tek zbiti - osim ukoliko mu psihoistorija nije omogućila da događaje predvidi."
<BR>&nbsp;&nbsp;&nbsp;&nbsp;&nbsp;Treviz potvrdno klimnu. "Priznajem, sve to deluje veoma impresivno. Istina, načinio je grešku u pogledu Mazgova, ali čak i to imajući u vidu, sve zaista deluje veoma impresivno.
<BR>&nbsp;&nbsp;&nbsp;&nbsp;&nbsp;Pa ipak, izbija iz svega toga neki neprijatan volšebnički zadah. Svaki mađioničar u stanju je da izvede slične trikove."
<BR>&nbsp;&nbsp;&nbsp;&nbsp;&nbsp;"Nijedan mađioničar ne bi bio u stanju da predvidi zbivanja vekovima unapred."
<BR>&nbsp;&nbsp;&nbsp;&nbsp;&nbsp;"Nijedan mađioničar, isto tako, nije u stanju da izvede sve ono što te navodi da poveruješ da je u stanju da izvede."
<BR>&nbsp;&nbsp;&nbsp;&nbsp;&nbsp;"Ma hajde, Golane. Ne mogu ni da zamislim bilo kakav trik koji bi mi omogućio da predvidim šta će se sve dogoditi tokom narednih pet stoleća."
<BR>&nbsp;&nbsp;&nbsp;&nbsp;&nbsp;"Međutim, isto tako, ne bi bio u stanju ni da zamisliš trik koji nekom mađioničaru omogućuje da pročita poruku smeštenu u pseudo-teseraktu postavljenom u satelit što samostalno, sledeći unapred zadatu orbitu, kruži oko planete. Pa ipak, imao sam prilike da vidim i takve mađioničare. Da li ti je ikada palo na um da je Vremensku Kriptu, baš kao i samu priliku Henrija Seldona, možda baš vlada podmetnula?"
<BR>&nbsp;&nbsp;&nbsp;&nbsp;&nbsp;Na Peloratovom licu pojavi se izraz kao da je istinski povređen takvom mogućnošću. "Oni to nikada ne bi učinili."
<BR>&nbsp;&nbsp;&nbsp;&nbsp;&nbsp;Treviz samo prezrivo šmrknu.
<BR>&nbsp;&nbsp;&nbsp;&nbsp;&nbsp;"Čak i da su pokušali, brzo bi bili razotkriveni", dodade Pelorat.
<BR>&nbsp;&nbsp;&nbsp;&nbsp;&nbsp;"Nipošto nisam siguran u to. Stvar je, međutim, u tome da mi uopšte ne znamo da li psihoistorija deluje ili ne."
<BR>&nbsp;&nbsp;&nbsp;&nbsp;&nbsp;"Meni, na primer, nije poznato kako deluje kompjuter, ali uprkos tome, znam da deluje."
<BR>&nbsp;&nbsp;&nbsp;&nbsp;&nbsp;"Stvar je u tome što postoje oni kojima je to poznato. Međutim, kako bi izgledalo kada to baš nikome ne bi bilo poznato? U tom slučaju, očigledno, kada bi kompjuter iz bilo kog razloga prestao da deluje - zaista bismo se našli u nebranom grožđu. Isto tako, kad bi i psihoistorija iznenada prestala da deluje..."
<BR>&nbsp;&nbsp;&nbsp;&nbsp;&nbsp;"Drugoj Zadužbini savršeno je dobro poznato kako deluje psihoistorija."
<BR>&nbsp;&nbsp;&nbsp;&nbsp;&nbsp;"Odakle ti to, Janove?"
<BR>&nbsp;&nbsp;&nbsp;&nbsp;&nbsp;"Pa, svi to kažu."
<BR>&nbsp;&nbsp;&nbsp;&nbsp;&nbsp;"Svašta se može govoriti... Oh, čini mi se da smo dobili rastojanje do sunca Zabranjenog Sveta, i to, po svemu sudeći, tačno izmereno. Da pogledamo šta kažu brojke."
<BR>&nbsp;&nbsp;&nbsp;&nbsp;&nbsp;Dugo vremena Trevizov pogled počivao je na brojkama, pri čemu su mu se usne povremeno micale, kao da napamet obavlja neke sitne proračune. Konačno ponovo progovori, ne podigavši pogled: "Šta Blis sada radi?"
<BR>&nbsp;&nbsp;&nbsp;&nbsp;&nbsp;"Spava, stari druže", odgovori Pelorat, i odmah hitro dodade, opravdavajućim tonom: "Znaš Golane, san joj je potreban. Ostati, preko čitavog hipersvemira sve vreme u dodiru sa Geom, zahteva popriličan utrošak energije."
<BR>&nbsp;&nbsp;&nbsp;&nbsp;&nbsp;"Da, dabome", odvrati Treviz i ponovo se zagleda u kompjuter. Zatim, postavivši dlanove na označena mesta, promrlja: "Krenućemo sada u nekoliko uzastopnih skokova, s tim što ćemo posle svakog vršiti nove provere." On ukloni dlanove sa komandne ploče i ponovo se obrati Peloratu: "Mislim ozbiljno, Janove. Šta ti je stvarno poznato o psihoistoriji?"
<BR>&nbsp;&nbsp;&nbsp;&nbsp;&nbsp;Pelorat kao da je bio zatečen. "Zapravo, ništa. Poziv istoričara, što ja i jesam, beskrajno se razlikuje od poziva psihoistoričara... Razume se, poznate su mi dve suštinske postavke psihoistorije, ali, s druge strane, gotovo da nema čoveka kome one nisu poznate."
<BR>&nbsp;&nbsp;&nbsp;&nbsp;&nbsp;"Da, čak su i meni poznate. Prema prvoj postavci, broj ljudskih bića na osnovu kojih se proračuni vrše mora biti dovoljno velik da bi statistički postupak uopšte bio od neke vrednosti. Ali šta zapravo znači 'dovoljno velik'?"
<BR>&nbsp;&nbsp;&nbsp;&nbsp;&nbsp;"Prema poslednjim procenama", odgovori Pelorat, "ukupan broj duša u Galaksiji iznosi danas oko deset kvintiliona - mada ih je, po svoj prilici, osetno više. U svakom slučaju, dovoljno velik broj."
<BR>&nbsp;&nbsp;&nbsp;&nbsp;&nbsp;"Na osnovu čega izvodiš takav sud?"
<BR>&nbsp;&nbsp;&nbsp;&nbsp;&nbsp;"Na osnovu toga, Golane, što psihoistorija nesumnjivo deluje. Mada pokušavaš da cepaš dlaku načetvoro, ona deluje."
<BR>&nbsp;&nbsp;&nbsp;&nbsp;&nbsp;"A što se druge postavke tiče", nastavi Treviz, "ona kaže da ljudi ne smeju biti svesni postojanja psihoistorije, pošto bi svest o njoj mogla izazvati poremećaje u njihovom ponašanju... Međutim, mi smo svesni da psihoistorija postoji."
<BR>&nbsp;&nbsp;&nbsp;&nbsp;&nbsp;"Tako je, stari druže, ali to je, ujedno, sve. Međutim, to se ne računa. Druga postavka kaže, zapravo, da ljudi ne smeju biti svesni tokova zbivanja koje psihoistorija čini predvidljivim - a to i jeste slučaj. S izuzetkom Druge Zadužbine, naravno, koja mora imati punu predstavu o njima; međutim, ona je ionako poseban slučaj."
<BR>&nbsp;&nbsp;&nbsp;&nbsp;&nbsp;"I samo na te dve postavke utemeljena je čitava psihoistorijska nauka. Znaš, teško je u to poverovati."
<BR>&nbsp;&nbsp;&nbsp;&nbsp;&nbsp;"Ne samo na te dve postavke", odvrati Pelorat. "Postoje, takođe, viša matematika i veoma razrađeni statistički metodi. Istorija beleži - ukoliko te zanima ono o čemu govori naša tradicija - da je Hari Seldon razvio psihoistorijsku nauku uobličivši je prema kinetičkoj teoriji gasova. Svaki atom ili molekul u nekoj gasovitoj materiji kreće se nasumice, i mi nismo u mogućnosti da utvrdimo ni položaj ni brzinu nijedne od tih čestica. Pri svemu tome, koristeći se statistikom u stanju smo da, sa priličnom izvesnošću, izvedemo opšta pravila njihovog ponašanja. Na sličan način, Hari Seldon je pokušao da odredi opšta pravila ponašanja čitavih ljudskih skupina, mada se, dakako, rešenja do kojih je došao nikako ne bi mogla primeniti na ponašanja pojedinačnih ljudskih bića."
<BR>&nbsp;&nbsp;&nbsp;&nbsp;&nbsp;"Naravno, jer ljudi nisu atomi."
<BR>&nbsp;&nbsp;&nbsp;&nbsp;&nbsp;"Sasvim tačno", prihvati Pelorat. "Svako ljudsko biće raspolaže svešću o sebi i o svemu oko sebe, i njegovo ponašanje odveć je složeno da bi se moglo protumačiti isključivo kao izraz slobodne volje. Nemam ni najmanjeg pojma kako se Seldon uhvatio ukoštac sa tim problemom, i čak sumnjam da bih, kada bi neko dobro upućen pokušao da mi objasni, uspeo da se u svemu tome razaberem; međutim, Seldon je ipak uspeo u svom naumu."
<BR>&nbsp;&nbsp;&nbsp;&nbsp;&nbsp;"Prema tome", nastavi Treviz, "sve zavisi od pretpostavke da su ljudi kojima se barata istovremeno i veoma brojni i sasvim nesvesni čitave stvari. Ne čini li ti se, ipak, da je jedno takvo ogromno matematičko zdanje sagrađeno na nekoj vrsti živog peska? Ukoliko polazne postavke nisu zadovoljene - sve pada."
<BR>&nbsp;&nbsp;&nbsp;&nbsp;&nbsp;"Ipak, budući da Plan ide svojim tokom..."
<BR>&nbsp;&nbsp;&nbsp;&nbsp;&nbsp;"Ili bi se moglo dogoditi - pod pretpostavkom da su polazne postavke u suštini ispravne i tačne, ali jednostavno nedovoljne - da psihoistorija nesmetano deluje vekovima, ali da onda, u nekom trenutku, dosegne kritičku tačku koju nije u stanju da savlada, što bi, nesumnjivo, izazvalo raspad čitavog zdanja - što se, bar privremeno, dogodilo u vreme Mazgova... Ili možda postoji i neka treća postavka?"
<BR>&nbsp;&nbsp;&nbsp;&nbsp;&nbsp;"Kakva treća postavka?" upita Pelorat, blago nabravši čelo.
<BR>&nbsp;&nbsp;&nbsp;&nbsp;&nbsp;"Nemam pojma", odgovori Treviz. "Nešto može izgledati savršeno logično i profinjeno a da ipak skriva u sebi neku neispoljenu pretpostavku od koje, međutim, sve zavisi. Možda je treća postavka sadržana u nekoj takvoj pretpostavci koja je, međutim, sama po sebi toliko prirodna i neizbežna da niko ne nalazi za shodno ni da je pomene."
<BR>&nbsp;&nbsp;&nbsp;&nbsp;&nbsp;"Pretpostavka koja je toliko prirodna i neizbežna da se uzima zdravo za gotovo po pravilu je nesporna - jer, u suprotnom, niko je ne bi ni uzimao zdravo za gotovo."
<BR>&nbsp;&nbsp;&nbsp;&nbsp;&nbsp;Treviz šmrknu. "Kada bi ti, Janove, istorija nauke bila isto tako dobro poznata kao i istorijska predanja, shvatio bi koliko grešiš... Ali čini mi se da smo se već dobrano približili suncu Zabranjenog Sveta."
<BR>&nbsp;&nbsp;&nbsp;&nbsp;&nbsp;I zaista u središtu ekrana nalazila se sada jedna blistava zvezda - toliko blistava da je ekran automatski prigušio svetlost do te mere da sve druge zvezde namah iščezoše.
<BR>
<BR>&nbsp;&nbsp;&nbsp;&nbsp;&nbsp;32.
<BR>&nbsp;&nbsp;&nbsp;&nbsp;&nbsp;Sve što je za pranje i ličnu higijenu bilo potrebno na Dalekoj zvezdi nalazilo se na jednom mestu, i upotreba vode uvek je bila svedena na najmanju meru kako bi se izbeglo preopterećivanje aparata za njeno ponovno prečišćavanje. Treviz nije propuštao nijednu priliku da na to najozbiljnije upozori i Blis i Pelorata.
<BR>&nbsp;&nbsp;&nbsp;&nbsp;&nbsp;Uprkos tome Blis je sve vreme odisala svežinom; duga, tamna kosa presijavala se, a nokti su joj se blistali.
<BR>&nbsp;&nbsp;&nbsp;&nbsp;&nbsp;Ona uđe u komandnu prostoriju i uzviknu: "Ah, tu ste!"
<BR>&nbsp;&nbsp;&nbsp;&nbsp;&nbsp;Treviz podiže pogled prema njoj i odvrati: "Jedva da ima razloga za iznenađenje... Teško da bismo mogli napustiti brod, a samo trideset sekundi bilo bi dovoljno da nas pronađete u nekoj od njegovih prostorija - čak i kad ne biste bili u mogućnosti da našu prisutnost otkrijete mentalnim putem."
<BR>&nbsp;&nbsp;&nbsp;&nbsp;&nbsp;"Moje reči", odvrati Blis, "izražavale su samo neku vrstu pozdrava, i kao što vam je i samom jasno, nije ih trebalo doslovno protumačiti. Pa, gde smo sada? I, oh, nemojte mi samo reći 'u komandnoj prostoriji'!"
<BR>&nbsp;&nbsp;&nbsp;&nbsp;&nbsp;"Blis draga", obrati joj se Pelorat, pozivajući je k sebi, "nalazimo se nadomak spoljnog ruba planetarnog sistema najbližeg od tri Zabranjena Sveta."
<BR>&nbsp;&nbsp;&nbsp;&nbsp;&nbsp;Ona mu se približi i stavi mu ovlaš ruku na rame, i on je obgrli oko pasa. "Nije to, valjda, Zabranjeni Svet? Niko nije ni pokušao da nas zaustavi."
<BR>&nbsp;&nbsp;&nbsp;&nbsp;&nbsp;"'Zabranjen' je samo stoga što su Komporelen i svetovi drugog iseljeničkog talasa svojevremeno, svojevoljno odlučili da zatvore svoje granice prema svetovima prvog talasa - svetovima Vasionaca", odvrati Treviz. "Međutim, ukoliko se mi sami ne osećamo obaveznim da poštujemo takvu odluku - šta bi nas drugo moglo zaustaviti?"
<BR>&nbsp;&nbsp;&nbsp;&nbsp;&nbsp;"Moguće je da su Vasionci, ukoliko još postoje, takođe, sa svoje strane, zatvorili granice prema svetovima drugog iseljeničkog talasa. Činjenica da mi ne smatramo da im dolazimo kao uljezi nipošto ne mora značiti da nas oni neće smatrati uljezima."
<BR>&nbsp;&nbsp;&nbsp;&nbsp;&nbsp;"Tako je", složi se Treviz, "ukoliko još postoje. Međutim, za sada nam još nije poznato postoji li planeta na kojoj su nastavili da žive. U ovom trenutku, sve što vidimo su gasoviti džinovi - dva, i to ne naročito velika."
<BR>&nbsp;&nbsp;&nbsp;&nbsp;&nbsp;Pelorat, pomalo žurno, upade: "Ali to još ne znači da svet Vasionaca ne postoji. Svet pogodan za život morao bi se nalaziti mnogo bliže suncu i morao bi biti mnogo manji, te bi ga, shodno tome, u odblesku sunca bilo znatno teže razaznati sa ove udaljenosti. Morali bismo da učinimo jedan mikro-skok među unutrašnje planete, da bismo ga otkrili." U glasu mu se razabirao ponos što govori poput ovejanog svemirskog putnika.
<BR>&nbsp;&nbsp;&nbsp;&nbsp;&nbsp;"Pa u tom slučaju", upita Blis, "zbog čega tako i ne postupimo?"
<BR>&nbsp;&nbsp;&nbsp;&nbsp;&nbsp;"Ne još", odgovori Treviz. "Nastojim da od kompjutera dobijem što podrobnije podatke o bilo kakvoj veštačkoj tvorevini tamo dole. Zaći ćemo u sistem u fazama - možda čak u desetak - vršeći, posle svake, nove provere, ukoliko se za tim ukaže potreba. Ne želim da i ovog puta, kao kada smo se našli nadomak Gee, budem uhvaćen u zamku. Sećaš li se Janove?"
<BR>&nbsp;&nbsp;&nbsp;&nbsp;&nbsp;"Što se toga tiče, od takvih zamki ne zazirem. Zamka u koju nas je Gea upecala donela mi je Blis", Pelorat baci pogled na nju, pogled pun obožavanja.
<BR>&nbsp;&nbsp;&nbsp;&nbsp;&nbsp;Treviz se namršti: "Da se ti to ne nadaš da će ti svaki put u krilo pasti po neka Blis?"
<BR>&nbsp;&nbsp;&nbsp;&nbsp;&nbsp;Na Peloratovom licu javi se izraz povređenosti, ali Blis odgovori, i sama sa prizvukom nelagode: "Stari naš druže - ili kako god Pel uobičava da vas oslovljava - slobodno možete krenuti i malo brže. Sve dok sam ja sa vama, ni u kakvu zamku nećete upasti."
<BR>&nbsp;&nbsp;&nbsp;&nbsp;&nbsp;"Opet moć Gee?"
<BR>&nbsp;&nbsp;&nbsp;&nbsp;&nbsp;"Da otkrije prisutnost drugih umova? Naravno."
<BR>&nbsp;&nbsp;&nbsp;&nbsp;&nbsp;"Da li ste, Blis, dovoljno sigurni u to? Čuo sam da tražite okrepu u snu, da biste imali dovoljno snage da održavate vezu sa glavninom Gee. Koliko se, uistinu, možemo osloniti na, možda, vaše nedovoljne mogućnosti na ovoj razdaljini od Gee?"
<BR>&nbsp;&nbsp;&nbsp;&nbsp;&nbsp;Blis buknu. "Snaga koja nas drži u vezi poprilična je."
<BR>&nbsp;&nbsp;&nbsp;&nbsp;&nbsp;"Nemojte se vređati", pomirljivo odvrati Treviz. "Samo sam pitao... Ali zar ne uočavate u tome Gein nedostatak? Ja nisam Gea. Potpun sam i celovit pojedinac. To znači da se, koliko god hoću, mogu udaljiti od svog sveta i svojih sunarodnika, i da ipak ostanem Golan Treviz. Kakve god moje moći bile, i kolike god bile, one ostaju takve, i u tom pogledu ništa se ne menja ma kuda se ja uputio. Čak i kada bih bio sasvim sam u svemiru, i iz bilo kog razloga, u nemogućnosti da bilo na koji način s nekim stupim u vezu ili, čak, da ugledam sjaj makar samo jedne jedine zvezde, i dalje bih bio, i ostao, Golan Treviz. Možda ne bih bio u stanju da preživim, i možda bih umro, ali bih umro kao Golan Treviz."
<BR>&nbsp;&nbsp;&nbsp;&nbsp;&nbsp;"Sami u svemiru i daleko od svih drugih", primeti Blis, "ne biste bili u mogućnosti da pozovete u pomoć svoje prijatelje i da se oslonite na njihova znanja i njihove sposobnosti. Sami, kao samotni pojedinac, značili biste tužno, neuporedivo manje nego kao deo jedne skladne društvene zajednice. To i sami znate."
<BR>&nbsp;&nbsp;&nbsp;&nbsp;&nbsp;"Pri svemu tome", napomenu Treviz, "to smanjivanje moje važnosti nema ničeg sličnog s vašim slučajem. Između vas i Gee postoji povezanost daleko snažnija nego što je ona između mene i zajednice kojoj pripadam; ta se povezanost, u vašem slučaju, proteže i kroz hipersvemir i zahteva veoma mnogo energije da bi se održala. Usled napora da je održite prinuđeni ste da se, u mentalnom smislu, borite za dah, i kao pojedinačno biće, osećate se mnogo više beznačajnom nego što je to sa mnom slučaj."
<BR>&nbsp;&nbsp;&nbsp;&nbsp;&nbsp;Blisinim licem pređe senka i ona, za trenutak, ne izgledaše više tako mlada; ili bolje rečeno, delovala je nekako bezvremeno - više kao Gea nego kao Blis, kao da i na taj način želi da pobije Trevizove tvrdnje. "Čak i ako je, Golane Trevize, baš sve tako kako kažete - da tako jeste, da je tako bilo i da će tako biti, da, zapravo, ni ne može biti drugačije, ni verovatno manje niti zasigurno više - čak i ako je, baš sve tako kako kažete, ne mislite li, ipak, da i treba da postoji cena kojom će se platiti sve ono što se time dobija? Nije li, ipak, bolje biti stvorenje čijim žilama teče vruća krv, stvorenje poput vas, nego neko hladne krvi poput ribe, ili nečeg sličnog?"
<BR>&nbsp;&nbsp;&nbsp;&nbsp;&nbsp;"Kornjače su, takođe, hladne krvi", umeša se Pelorat. "Na Terminusu ih nema, ali postoje na drugim svetovima. Žive u svojim sopstvenim oklopima, veoma su spore, ali im je životni vek veoma dug."
<BR>&nbsp;&nbsp;&nbsp;&nbsp;&nbsp;"Pa, eto, nije li bolje biti čovek nego kornjača; kretati se brzo, ma kakvu to telesnu temperaturu iziskivalo, nego biti spor? Nije li, ipak, bolje biti opremljen za delatnosti što iziskuju više energije, za brži rad mišića, imati brzodejstvujuća nervna vlakna i moći duboko i dugotrajno razmišljati - nego lagano bauljati, osećati tek pomalo i posedovati krajnje zamagljenu predstavu o svetu što se pruža neposredno pred vama? Nije li tako?"
<BR>&nbsp;&nbsp;&nbsp;&nbsp;&nbsp;"Slažem se", odgovori Treviz. "Tako je. Pa, šta s tim?"
<BR>&nbsp;&nbsp;&nbsp;&nbsp;&nbsp;"Pa, zar vam nije poznato da morate i platiti neku cenu za tu vruću krv što teče vašim žilama. Da li biste održali telesnu temperaturu višom nego što je temperatura sveta što vas okružuje morate trošiti znatno više energije nego neka kornjača. Gotovo da ne smete prestati da jedete, kako biste svom telu mogli da nadoknadite energiju onom brzinom kojom je ono troši. Bez hrane, umrli biste od gladi znatno brže nego neka kornjača. Prema tome, da li biste radije bili kornjača, i živeli sporije i duže? Ili biste, ipak, radije platili potrebnu cenu i bili visokopokretljiv, brzorefleksan, misleći organizam?"
<BR>&nbsp;&nbsp;&nbsp;&nbsp;&nbsp;"Nalazite li, Blis, da je to prava analogija?"
<BR>&nbsp;&nbsp;&nbsp;&nbsp;&nbsp;"Ne, Trevize, budući da je položaj svih nas, kao Gee, znatno povoljniji. Kada smo zajedno, na okupu, nije neophodno da trošimo velike količine energije. Samo kada je, na hipersvemirskim rastojanjima, neki deo Gee odvojen od celine, taj utrošak energije brzo raste... I ne zaboravite da ono za šta ste se izjasnili nije tek jedna veća Gea, niti jedan veći pojedinačni svet. Vaša odluka glasila je u prilog Galaktike, bezmerno velike množine svetova. Bilo gde da se nađete u Galaksiji bili biste deo Galaktike, i bili biste prisno združeni sa svime što u njoj postoji - od svakog pojedinačnog međuzvezdanog atoma do same centralne crne jame. Na taj način, bilo bi potrebno tek malo energije da bi se ostalo deo celine. Nijedan pojedinačni deo ne bi bio suviše udaljen od svih ostalih delova. Za sve to ste se bili izjasnili, Trevize. Kako, onda, uopšte i možete posumnjati da ste načinili dobar izbor?"
<BR>&nbsp;&nbsp;&nbsp;&nbsp;&nbsp;Za sve vreme Treviz je držao glavu pognutu, zadubljen u misli. Napokon, podigavši pogled, on odgovori: "Možda jesam načinio dobar izbor, ali u to moram biti i ubeđen. Odluka koju sam doneo je najvažnija u svekolikoj istoriji čovečanstva, i nije dovoljno da je samo dobra. Moram znati da je zaista dobra."
<BR>&nbsp;&nbsp;&nbsp;&nbsp;&nbsp;"Šta vam je još potrebno, osim onoga što sam vam već rekla?"
<BR>&nbsp;&nbsp;&nbsp;&nbsp;&nbsp;"Ne znam, ali očekujem da ću odgovor naći na Zemlji." Nije moglo biti nikakve sumnje da savršeno veruje u ono što govori.
<BR>&nbsp;&nbsp;&nbsp;&nbsp;&nbsp;Pelorat se ponovo umeša. "Golane, zvezda se pretvorila u disk."
<BR>&nbsp;&nbsp;&nbsp;&nbsp;&nbsp;I zaista. Kompjuter, obuzet primljenim nalozima i nezabrinut za bilo kakvu raspravu koja je mogla vitlati u njegovoj blizini, postepeno se približio zvezdi, zaustavivši se na udaljenosti za koju ga je Treviz podesio.
<BR>&nbsp;&nbsp;&nbsp;&nbsp;&nbsp;I dalje su se nalazili poprilično izvan planetarne ravni, i kompjuter razdvoji ekran na tri dela kako bi im što jasnije prikazao svaku od triju malih unutrašnjih planeta.
<BR>&nbsp;&nbsp;&nbsp;&nbsp;&nbsp;Upravo je ona najbliža suncu imala površinsku temperaturu na kojoj voda opstaje u tečnom stanju; u atmosferi je, takođe, sadržala kiseonik. Treviz počeka nekoliko trenutaka da dobije proračun njene orbite; njegova prva, gruba procena, pokaza se ispravnom. On, međutim, naloži da se sa proračunima nastavi, jer što se duže osmatralo kretanje neke planete, to su tačniji bili proračuni svojstava njezine orbitalne putanje.
<BR>&nbsp;&nbsp;&nbsp;&nbsp;&nbsp;"Pred sobom imamo planetu pogodnu za život", oglasi se najzad Treviz. "Možemo to uzeti sa visokim stepenom verovatnoće."
<BR>&nbsp;&nbsp;&nbsp;&nbsp;&nbsp;"Oh." Pelorat je izgledao oduševljen baš onoliko koliko mu je to njegovo svečano lice dopuštalo.
<BR>&nbsp;&nbsp;&nbsp;&nbsp;&nbsp;"Bojim se, međutim", dodade Treviz, "da planeta nema džinovskog pratioca. U stvari, nikakvog prirodnog saputnika planete do sada nismo uočili. Prema tome, ovo nije Zemlja. U najmanju ruku, ukoliko sledimo ono što kazuju predanja."
<BR>&nbsp;&nbsp;&nbsp;&nbsp;&nbsp;"Nemoj sada brinuti o tome, Golane", pokuša da ga smiri Pelorat. "Odmah, čim sam video da se ni oko jednog od onih gasovitih džinova ne nalazi neuobičajeni prsten, pomislio sam da ovde nećemo ni pronaći Zemlju."
<BR>&nbsp;&nbsp;&nbsp;&nbsp;&nbsp;"Pa dobro, onda", odvrati Treviz, "sledeći naš zadatak biće da ustanovimo prirodu života što postoji na ovoj planeti. Naime, iz činjenice da u atmosferi planete ima kiseonika možemo sa potpunom sigurnošću izvući zaključak da na njenoj površini postoji biljni svet, mada..."
<BR>&nbsp;&nbsp;&nbsp;&nbsp;&nbsp;"Postoji i životinjski svet, takođe", prekide ga Blis odsečnim glasom. "I to vrlo bogat."
<BR>&nbsp;&nbsp;&nbsp;&nbsp;&nbsp;"Šta?" upita Treviz, okrećući se prema njoj.
<BR>&nbsp;&nbsp;&nbsp;&nbsp;&nbsp;"Mogu to da osetim. Samo nejasno, pri ovoj razdaljini, ali ne samo da nema nikakve sumnje da je planeta pogodna za život, već je, isto tako, nesumnjivo da život na njoj postoji."
<BR>
<BR>&nbsp;&nbsp;&nbsp;&nbsp;&nbsp;33.
<BR>&nbsp;&nbsp;&nbsp;&nbsp;&nbsp;Daleka zvezda nalazila se u polarnoj orbiti oko Zabranjenog Sveta, na udaljenosti dovoljnoj da joj za jedan kružni obilazak oko planete bude potrebno nešto malo više od šest dana. Treviz nije video nikakav razlog da se spusti u nižu orbitu.
<BR>&nbsp;&nbsp;&nbsp;&nbsp;&nbsp;"Budući da je planeta naseljena", objasnio je on, "i da su je, prema onome što smo čuli od Denijadora, nekada nastanjivali ljudi čija je tehnologija bila daleko uznapredovala, i koji su predstavjali prvi iseljenički talas - takozvani Vasionci - moguće je da su u međuvremenu još više tehnološki napredovali i da ne gaje baš neku naročitu ljubav prema nama iz drugog iseljeničkog talasa, koji smo ih zamenili. Voleo bih kad bi nam se pokazali, da bar nešto doznamo o njima pre nego što odlučimo da preduzmemo rizik i spustimo se."
<BR>&nbsp;&nbsp;&nbsp;&nbsp;&nbsp;"Moguće je da ni ne znaju da smo ovde", primeti Pelorat.
<BR>&nbsp;&nbsp;&nbsp;&nbsp;&nbsp;"Mi bismo znali, kada bismo se nalazili u njihovom položaju. Sledstveno tome, moramo poći od pretpostavke da će, ukoliko postoje, biti voljni da stupe u vezu sa nama. Moguće je, čak, da izraze spremnost da dođu ovamo i pokupe nas."
<BR>&nbsp;&nbsp;&nbsp;&nbsp;&nbsp;"Ali ukoliko dođu ovamo po nas, i ukoliko su zaista toliko uznapredovali u tehnološkom pogledu, moguće je da se nađemo potpuno bespomoćni..."
<BR>&nbsp;&nbsp;&nbsp;&nbsp;&nbsp;"Ne verujem u to", odvrati Treviz. "Tehnološki napredak, po pravilu, nije nešto celovito. U nekim stvarima mogu biti veoma daleko ispred nas, ali u njih, po svemu sudeći, nisu uključeni i međuzvezdani letovi. Mi smo, a ne oni, naselili celu Galaksiju, i koliko poznajem istoriju Carstva, ne postoji ništa, čak ni najmanji nagoveštaj, da su se ikada otisnuli sa svojih svetova, kao ni da su, ikada, pustili najmanji glas o sebi. A ako već nisu preduzimali svemirske letove, kako bi uopšte mogli da načine ozbiljan napredak u astronautici? I dalje: ako ga nisu načinili, kako bi, onda, uopšte mogli imati nešto poput gravitacionog broda? Mi, u suštini, jesmo nenaoružani, ali u slučaju da uznastoje da se do nas dogegaju kakvim bojnim brodom - pa, sva je prilika da neće imati nikakvih izgleda da nas se dočepaju... Ne, nipošto ne bismo bili bespomoćni."
<BR>&nbsp;&nbsp;&nbsp;&nbsp;&nbsp;"Ali možda su ostvarili nezamisliv napredak na mentalnom planu? Možda je Mazgov bio jedan od Vasionaca..."
<BR>&nbsp;&nbsp;&nbsp;&nbsp;&nbsp;Treviz razdražljivo sleže ramenima. "Janove, Mazgovi se ne nalaze svuda po Galaksiji. Uostalom, na Gei su nam Mazgova opisali kao neku vrstu izopačenog Geanca. Takođe, smatra se da je postao mutant čistom igrom slučaja."
<BR>&nbsp;&nbsp;&nbsp;&nbsp;&nbsp;"Ipak, na zaboravimo", primeti Pelorat, "da je u ono vreme bilo govorkanja - niko ih, dakako, nije uzimao odveć ozbiljno - da je Mazgov bio stvorenje nastalo veštačkim putem. Robot, drugim rečima, mada sama ta reč nikada nije bila upotrebljena."
<BR>&nbsp;&nbsp;&nbsp;&nbsp;&nbsp;"Ukoliko zaista postoji nešto opasno, u mentalnom smislu, pa, moraćemo se osloniti na Blis, da nas od toga zaštiti. Ona je u stanju... Uzgred budi rečeno, da li je spavala?"
<BR>&nbsp;&nbsp;&nbsp;&nbsp;&nbsp;"Spavala je", odgovori Pelorat, "ali je baš počela da se meškolji kada sam je ostavio i došao ovamo."
<BR>&nbsp;&nbsp;&nbsp;&nbsp;&nbsp;"Meškolji, kažeš? Pa, ukoliko ovde počne da se nešto dešava, moraćemo je probuditi po kratkom postupku. Janove, moraćeš to da preuzmeš na sebe."
<BR>&nbsp;&nbsp;&nbsp;&nbsp;&nbsp;"U redu, Golane", složi se Pelorat tiho.
<BR>&nbsp;&nbsp;&nbsp;&nbsp;&nbsp;Treviz ponovo obrati pažnju na kompjuter. "Ono što me kopka jesu ulazne stanice. Po pravilu, ulazne stanice su najpouzdaniji znak da neku planetu nastanjuju ljudi sa visoko razvijenom tehnologijom. Ali ove ovde..."
<BR>&nbsp;&nbsp;&nbsp;&nbsp;&nbsp;"Šta nije u redu s njima?"
<BR>&nbsp;&nbsp;&nbsp;&nbsp;&nbsp;"Više stvari. Pre svega, deluju starovremenski. Moguće je da su stare hiljadama godina. Drugo, ne odaju nikakvo drugo zračenje osim toplotnog."
<BR>&nbsp;&nbsp;&nbsp;&nbsp;&nbsp;"Šta to treba da znači?"
<BR>&nbsp;&nbsp;&nbsp;&nbsp;&nbsp;"Toplotno zračenje odaje svako telo čija je temperatura viša nego temperatura njegove okolne sredine. U pitanju je lako prepoznatljivo svojstvo kome je sve drugo podređeno, i pretpostavlja najširi talas zračenja koje sledi jednu utvrđenu shemu, u zavisnosti od temperature. Upravo takvu vrstu zračenja odaju ove ulazne stanice. Ukoliko, međutim, na ovim stanicama postoje aparati koje je stvorila ljudska ruka, neizostavno bi se moarala javiti i druga, ne-toplotna i ne-nasumična zračenja. Budući, međutim, da ovde postoji samo toplotno zračenje, moramo pretpostaviti da su ili prazne sada, ili da su, možda, prazne već hiljadama godina; ili najzad ukoliko na njima ipak nekog ima, da su to ljudi čija je tehnologija, u tom pravcu, uznapredovala do te mere da je, osim toplotnog, uklonjeno svako drugo zračenje."
<BR>&nbsp;&nbsp;&nbsp;&nbsp;&nbsp;"Možda", natuknu Pelorat, "na planeti postoji visoko razvijena civilizacija, ali su ulazne stanice prazne zbog toga što naši iseljenici nisu ovamo navraćali tokom velikog broja godina, te tamošnji žitelji više ni ne pomišljaju da će se iko ovde obresti."
<BR>&nbsp;&nbsp;&nbsp;&nbsp;&nbsp;"Možda... A možda je reč i o nekoj vrsti mamca."
<BR>&nbsp;&nbsp;&nbsp;&nbsp;&nbsp;Blis uđe i Treviz, ugledavši je krajičkom oka, namćorasto dobaci: "Evo nas, tu smo."
<BR>&nbsp;&nbsp;&nbsp;&nbsp;&nbsp;"Vidim, vidim", odvrati Blis, " i još smo u istoj orbiti. Toliko i sama vidim."
<BR>&nbsp;&nbsp;&nbsp;&nbsp;&nbsp;Pelorat pohita da joj objasni. "Golan je samo oprezan, draga. Na ulaznim stanicama nema nikoga, i mi nismo sasvim sigurni šta bi to trebalo da znači."
<BR>&nbsp;&nbsp;&nbsp;&nbsp;&nbsp;"Neka vas to ne zabrinjava", dobaci im Blis ravnodušno. "Ne postoje nikakvi raspoznatljivi znaci da na planeti oko koje kružimo ima razumnog života."
<BR>&nbsp;&nbsp;&nbsp;&nbsp;&nbsp;Treviz se zapanjeno zagleda u nju. "Šta to pričate? Pa, ne rekoste li..."
<BR>&nbsp;&nbsp;&nbsp;&nbsp;&nbsp;"Rekla sam samo da na planeti postoji bogat životinjski svet; ali gde ste ikada, bilo gde u Galaksiji, čuli da postojanje životinjskog sveta neizostavno za sobom povlači i prisustvo čoveka?"
<BR>&nbsp;&nbsp;&nbsp;&nbsp;&nbsp;"Zbog čega nam to niste odmah rekli, čim ste ustanovili da postoji životinjski svet?"
<BR>&nbsp;&nbsp;&nbsp;&nbsp;&nbsp;"Zbog toga što to, na ondašnjoj razdaljini, ni sama nisam mogla znati. Jedva da sam bila u stanju da razaznam nervnu aktivnost, nepogrešivo povezanu sa živim bićima; međutim, pri toliko slabašnom intenzitetu, nije bilo nikakvog načina da razaberem da li je reč o leptiru ili o čoveku."
<BR>&nbsp;&nbsp;&nbsp;&nbsp;&nbsp;"A sada?"
<BR>&nbsp;&nbsp;&nbsp;&nbsp;&nbsp;"Sada smo znatno bliže planeti, i premda ste možda mislili da spavam, nisam spavala - odnosno, u najmanju ruku, veoma kratko. Osluškivala sam - da upotrebim tu sasvim neodgovarajuću reč - onoliko napeto koliko sam uopšte mogla, neću li razabrati bilo kakav znak mentalne aktivnosti dovoljno složene da se može nepogrešivo protumačiti kao izraz prisutnosti razumnih bića."
<BR>&nbsp;&nbsp;&nbsp;&nbsp;&nbsp;"Znači, baš ništa niste uhvatili?"
<BR>&nbsp;&nbsp;&nbsp;&nbsp;&nbsp;"Pretpostavljam", odgovori Blis, odjednom postavši oprezna, "da ukoliko ni na ovoj razdaljini nisam ništa otkrila, na planeti ne može postojati više od nekoliko hiljada ljudskih bića. Međutim, ukoliko se još malo približimo, možda ću biti u stanju da to odredim sa većom pouzdanošću."
<BR>&nbsp;&nbsp;&nbsp;&nbsp;&nbsp;"Pa, to menja stvari", zaključi Treviz pomalo zbunjeno.
<BR>&nbsp;&nbsp;&nbsp;&nbsp;&nbsp;"Nadam se", dodade Blis, na kojoj se videlo da je pospana, i samim tim, krajnje razdražljiva. "Možete slobodno odbaciti sve svoje analize, razmišljanja i premišljanja - ili čime se već sve ne bavite. Moja geanska čula obavljaju posao mnogo sigurnije i delotvornije. Možda sada, konačno, uviđate šta sam imala na umu kada sam govorila o prednostima Gee i nedostacima Izdvojenika?"
<BR>&nbsp;&nbsp;&nbsp;&nbsp;&nbsp;Treviz počeka nekoliko trenutaka, očigledno se i te kako trudeći da se obuzda. A kada konačno progovori, bilo je to savršeno uglađenim i gotovo zvaničnim tonom: "Zahvaljujem vam na obaveštenjima koje ste mi dali. Pri svemu tome, morate shvatiti da bi - da se poslužim vašom analogijom - pomisao o prednostima koje ću steći time što će mi se beskrajno izoštriti njuh ipak bila nedovoljna kao razlog da se odreknem svoje čovekolikosti i da, umesto toga, postanem pas-tragač."
<BR>
<BR>&nbsp;&nbsp;&nbsp;&nbsp;&nbsp;34.
<BR>&nbsp;&nbsp;&nbsp;&nbsp;&nbsp;Sada su već mogli da sasvim jasno sagledaju Zabranjeni Svet, dok su se spuštali ispod prekrivača od oblaka i klizili kroz atmosferu planete. Izgledao je neobično: kao da su ga izjeli moljci.
<BR>&nbsp;&nbsp;&nbsp;&nbsp;&nbsp;Polarne oblasti bile su, kao što se moglo i očekivati, prekrivene ledom; međutim, nisu zahvatale velika područja. Planinski predeli bili su goli, povremeno prošarani glečerima, ali ni oni nisu zahvatali velika područja. Bile su tu i malene pustinje, razbacane svuda unaokolo.
<BR>&nbsp;&nbsp;&nbsp;&nbsp;&nbsp;Kada se sve to zanemari, planeta je, sve u svemu, ipak ostavljala lep utisak. Njeni kontinentalni delovi bili su prostrani i vijugavo izvajani; mogle su se uočiti duge obale, kao i prostrane, bogate primorske ravnice. Bilo je i bujnih krajeva sa tropskim, kao i zimzelenim šumama, odasvud opervaženim pojasevima sa visokom i gustom travom. Pa ipak, sve je izgledalo kao da su moljci tu održali svoj rušilački pir.
<BR>&nbsp;&nbsp;&nbsp;&nbsp;&nbsp;Usred šuma mogle su se nazreti gole površine, a i delovi travnatih ravnica bili su mestimično stanjeni i proređeni.
<BR>&nbsp;&nbsp;&nbsp;&nbsp;&nbsp;"Neka vrsta biljne kuge?" oglasi se Pelorat zamišljeno.
<BR>&nbsp;&nbsp;&nbsp;&nbsp;&nbsp;"Ne", tiho odvrati Blis. "Nešto znatno gore, i trajnije."
<BR>&nbsp;&nbsp;&nbsp;&nbsp;&nbsp;"Bio sam na mnoštvu svetova", reče Treviz, "ali ovako nešto još nisam video."
<BR>&nbsp;&nbsp;&nbsp;&nbsp;&nbsp;"Ja nisam bila na mnogo svetova", odvrati Blis, "ali razmišljam sada mislima Gee: ovo ste mogli i očekivati od jednog sveta na kome je ljudski soj izumro."
<BR>&nbsp;&nbsp;&nbsp;&nbsp;&nbsp;"Ali zbog čega?" upita Treviz.
<BR>&nbsp;&nbsp;&nbsp;&nbsp;&nbsp;"Razmislite malo", podstaknu ga Blis zajedljivo. "Nijedan naseljeni svet ne poseduje istinsku ekološku ravnotežu. Mora biti da ju je Zemlja nekada imala; jer ako je Zemlja zaista svet sa koga potiče ljudska rasa, mora da su prohujali bezbrojni vekovi tokom kojih čoveka nije bilo, kao ni bilo kakve druge vrste sposobne da razvija najvišu tehnologiju i da menja svoju okolnu sredinu. U tom slučaju, prirodna ravnoteža - naravno, neprestano se menjajući - mora da je postojala... Potom, na svim svetovima koje su sebi podredili ljudi su krotili zemlju i unapređivali biljni i životinjski svet; međutim, ekološki sistem koji su uvodili bio je bez stvarne ravnoteže. Na takvim svetovima postojao je, od tada, samo ograničen broj vrsta, onih koji su ljudima bile neophodne, ili čiji opstanak čovek nije uspeo da ugrozi..."
<BR>&nbsp;&nbsp;&nbsp;&nbsp;&nbsp;Pelorat je prekide: "Znaš li na šta me to podseća?... Izvini, Blis, što te prekidam, ali sve se do te mere slaže da jednostavno nisam u stanju da odolim a da ti ne kažem pre nego što zaboravim. Jednom, davno, naišao sam na neki prastari mit o stvaranju sveta; prema tom mitu, život je nastao na jednoj planeti i sastojao se od veoma ograničenog broja vrsta - onih koje su ljudima mogle biti od koristi, ili koje su im se dopadale. Ta prva ljudska bića učiniše onda nešto strašno glupo - nije važno šta, draga moja, budući da su ti stari mitovi tek simbolička kazivanja, i samo izazivaju zbrku ako se uzmu doslovce - i na tle planete bačeno je prokletstvo. 'Trnje i čkalj rađaće ti samo' - tako glasi kletva, mada znatno bolje zvuči na starogalaktičkom, na kome je izvorno i bila napisana. Vrhunac je, međutim, u sledećem: da li je to odista bila kletva? Stvari koje se ljudima ne dopadaju ili do kojih ne drže, poput trnja i čkalja, mogu se, na kraju krajeva, ispostaviti neophodnim za očuvanje ekološke ravnoteže."
<BR>&nbsp;&nbsp;&nbsp;&nbsp;&nbsp;Blis mu se nasmeši. "Prosto je zadivljujuće, Pele, kako te sve podseća na neko od tvojih predanja, i kako i ona sama, ponekad, mogu biti prosvetljujuća. Dakle, ljudska bića, pripitomljavajući neki svet, možda propuštaju da uklone trnje i čkalj (ma šta to moglo biti), ali se, pri tom, moraju dobro potruditi da bi ga uopšte održala u životu. Takav njihov svet ne predstavlja samodovoljni organizam, kao što je to u slučaju Gee; takav svet čini svaštarsku zbirku svega i svačega koju su načinili Izdvojenici; međutim, to svaštarstvo, ipak, nije potpuno da bi se do u beskraj mogla održati ekološka ravnoteža. Ukoliko ljudi iščeznu, to jest, ukoliko nestane njihove starateljske ruke, životno zdanje tog sveta neizbežno počinje da se ruši. I klice raspada sve više dejstvuju."
<BR>&nbsp;&nbsp;&nbsp;&nbsp;&nbsp;"Ukoliko se to što ste upravo opisali zaista događa, stvari se ipak, po svemu sudeći, ne odvijaju odveć brzo", primeti Treviz sa prizvukom skepse. "Na ovom svetu ljudskih bića nema već možda dvadeset hiljada godina, pa ipak, mnogo toga na njemu ne čini se da bi trebalo da bude predmet ozbiljne zabrinutosti."
<BR>&nbsp;&nbsp;&nbsp;&nbsp;&nbsp;"Razume se", odvrati Blis, "da mnogo zavisi od toga kako je nova ekološka ravnoteža u samom početku bila postavljena. Ukoliko je sve to bilo postavljeno kako valja, ravnoteža se može, čak i bez ljudi, održati kroz veoma dugo razdoblje. Na kraju krajeva, dvadeset hiljada godina, mada prilično dug vremenski period po ljudskim merilima, u poređenju sa životnim vekom planete predstavlja tek jedan puki treptaj."
<BR>&nbsp;&nbsp;&nbsp;&nbsp;&nbsp;"Pretpostavljam", primeti Pelorat napeto zureći u prizor što se pružao pred njim, "da, ukoliko planeta propada, možemo biti sigurni da na njoj više nema ljudskih bića."
<BR>&nbsp;&nbsp;&nbsp;&nbsp;&nbsp;"I dalje", priznade Blis, "nisam u stanju da otkrijem nikakav trag aktivnosti koja bi se mogla pripisati jedino ljudima, i stoga sam sklona da prihvatim da je planeta konačno slobodna od preduzeća ljudskih ruku. I dalje su tu, razume se, zvuci što odaju prisutnost nižih oblika svesti, dovoljno raspoznatljivi da se mogu pripisati pticama i sisarima. Pri svemu tome, nisam sasvim sigurna da bi se proces raspadanja, koji je zahvatio planetu, mogao protumačiti kao sasvim pouzdan znak da tamo dole više nema ljudi. Takav se proces na nekoj planeti može javiti čak i ako ljudi na njoj žive, pogotovo ako oni, u svojoj nebrizi, nisu svesni važnosti očuvanja prirodne sredine."
<BR>&nbsp;&nbsp;&nbsp;&nbsp;&nbsp;"Siguran sam", ponovo primeti Pelorat, "da bi neko društvo, koje bi nešto takvo dozvolilo, i samo ubrzo doživelo propast. Međutim, nikako mi ne ulazi u glavu da bi uopšte bilo moguće da ljudi propuste da shvate važnost onoga što ih, zapravo, i održava u životu."
<BR>&nbsp;&nbsp;&nbsp;&nbsp;&nbsp;"Moram priznati, Pele, da baš ne delim tu tvoju prijatnu veru u ljudski razum", napomenu Blis. "Meni se, naprotiv, čini lako zamislivim da neka društvena zajednica, koju čine samo Izdvojenici, sasvim neobzirno može dopustiti da uži, pa i pojedinačni interesi, nadvladaju sveplanetarni interes."
<BR>&nbsp;&nbsp;&nbsp;&nbsp;&nbsp;"Kao ni Pelu, ni meni se to ne čini baš tako lako zamislivim", umeša se Treviz. "U stvari, budući da postoje milioni svetova na kojima žive ljudi, i da nijedan od njih nije ispoljio ovakve znake raspadanja, čini mi se, Blis, da je vaš strah od Izdvojeništva pomalo preteran."
<BR>&nbsp;&nbsp;&nbsp;&nbsp;&nbsp;U tom trenutku brod stade da zalazi za noćnu stranu planete. Posledica je bila ta da je sumrak postajao sve gušći, sve dok ne zavlada potpuna tmina; samo su se na mestima gde je bilo vedro mogle videti zvezde.
<BR>&nbsp;&nbsp;&nbsp;&nbsp;&nbsp;Brod je neprestano održavao istu visinu, zahvaljujući brižljivom osmatranju atmosferskog pritiska i planetine privlačne sile. Nalazili su se na suviše velikoj visini da bi im se mogao isprečiti bilo kakav, ma koliko istaknut bio, planinski masiv; planeta se, naime, nalazila u razdoblju kada stvaranje planinskih venaca beše već odavno okončano. Pa ipak, za svaki slučaj, kompjuter je svojim ultratalasnim zracima brižljivo pretraživao okolinu.
<BR>&nbsp;&nbsp;&nbsp;&nbsp;&nbsp;Zagledan u baršunastu tamu što ih je odasvud okruživala, Treviz zamišljeno primeti: "Na neki način, ono što mi se čini najpouzdanijim znakom da je planeta pusta jeste nepostojanje bilo kakvih svetala na njenoj tamnoj strani. Nijedno tehnološki razvijeno društvo, po svoj prilici, ne bi moglo podneti boravak u dubokoj tami... Spustićemo se malo niže, čim se ponovo budemo našli na osvetljenoj strani planete."
<BR>&nbsp;&nbsp;&nbsp;&nbsp;&nbsp;"Kakva bi bila korist od toga? upita Pelorat. "Tamo dole nema ničega."
<BR>&nbsp;&nbsp;&nbsp;&nbsp;&nbsp;"Ko je rekao da tamo dole nema ničega?"
<BR>&nbsp;&nbsp;&nbsp;&nbsp;&nbsp;"Blis. Pa, i ti sam si to rekao."
<BR>&nbsp;&nbsp;&nbsp;&nbsp;&nbsp;"Ne, Janove. Ja sam samo rekao da nema nikakvog zračenja tehnološkog porekla, dok je Blis rekla da nema nikakvih znakova ljudske mentalne aktivnosti; međutim, to nipošto ne mora značiti da tamo dole nema ničega. Čak i ako na planeti nema ljudskih bića, moraju, po svoj prilici, postojati neki ostaci iz prošlosti. Ja tragam za informacijama, Janove, i u tom smislu od koristi mi mogu biti bilo kakvi tehnološki ostaci."
<BR>&nbsp;&nbsp;&nbsp;&nbsp;&nbsp;"Posle dvadeset hiljada godina?" Peloratov glas postade piskav. "Šta misliš da, uopšte, može preostati posle dvadeset hiljada godina? Nećeš pronaći nikakve filmove, nikakve papire, ništa štampano; predmeti od metala sigurno su se već raspali, oni od drveta istrulili, a oni od plastike pretvoreni su u sitna zrnca. Čak i oni od kamena sigurno su već nagriženi, ako su se uopšte održali."
<BR>&nbsp;&nbsp;&nbsp;&nbsp;&nbsp;"Možda nije prošlo baš dvadeset hiljada godina", odvrati Treviz trpeljivo. "Uzeo sam to razdoblje samo kao moguće, kao najdužu vremensku granicu otkako su ljudska bića možda napustila ovu planetu, budući da komporelensko predanje tvrdi da je ovaj svet u to doba bio u punom cvatu. Možemo, isto tako, pretpostaviti da su poslednja ljudska bića ovde izumrla ili nestala ili jednostavno otišla pre samo hiljadu godina."
<BR>&nbsp;&nbsp;&nbsp;&nbsp;&nbsp;U tom trenutku iziđoše iza drugog ruba tamne strane planete, i zora puče i gotovo se istog časa preobrati u puno blistavilo dana.
<BR>&nbsp;&nbsp;&nbsp;&nbsp;&nbsp;Daleka zvezda zaroni dublje, postepeno usporavajući sve dok kopnena povšina ne postade sasvim jasno vidljiva. Majušna ostrva što načičkana duž obala kontinenta sada su se sasvim dobro razaznavala. Većina među njima bila je zelene boje, sa bujnim rastinjem.
<BR>&nbsp;&nbsp;&nbsp;&nbsp;&nbsp;"Mislim da bi posebno pažljivo trebalo da proučimo oblasti zahvaćene propadanjem", predloži Treviz. "Rekao bih da je do poremećaja u ekološkoj ravnoteži došlo u najvećoj meri upravo na mestima gde su ljudi bili najgušće naseljeni. Ta bi područja, upravo, mogla biti žarišta razaranja koje se, zatim, počelo širiti i u drugim pravcima. Šta vi, Blis, mislite o tome?"
<BR>&nbsp;&nbsp;&nbsp;&nbsp;&nbsp;"Možda ste u pravu. U svakom slučaju, u nedostatku pouzdanijeg saznanja, mogli bismo odgovor potražiti tamo gde bi nam to bilo najlakše. Velike travnate ravnice i šume možda su već progutale svaki znak ljudskog obitavanja ovde, i stoga bi se pretraga tih područja mogla pokazati kao jalov posao."
<BR>&nbsp;&nbsp;&nbsp;&nbsp;&nbsp;"Upravo mi pade na um", umeša se Pelorat, "da neki svet može ponovo uspostaviti ekološku ravnotežu pomoću onoga sa čim raspolaže; da je moguće da se razviju nove vrste; i da se, na nekoj novoj osnovi, razorena područja osposobe za život."
<BR>&nbsp;&nbsp;&nbsp;&nbsp;&nbsp;"Moguće je, Pele", prihvati Blis. "Međutim, to zavisi od toga do koje je mere došlo do poremećaja u ekološkoj ravnoteži. Takvom svetu, da bi zalečio svoje rane, i putem evolucije uspostavio novu ekološku ravnotežu bilo bi, ipak, potrebno znatno više od dvadeset hiljada godina. Potrajalo bi to, možda, i milionima godina."
<BR>&nbsp;&nbsp;&nbsp;&nbsp;&nbsp;Daleka zvezda više nije kružila oko planete. Lagano je plovila iznad pet stotina kilometara širokog područja na kome su se smenjivala vresišta i grmovi štipavice, prošaranog usamljenim skupinama drveća.
<BR>&nbsp;&nbsp;&nbsp;&nbsp;&nbsp;"Šta mislite o onome?" iznenada upita Treviz, ukazajući im na nešto. Brod se odjednom zaustavi, ostavši da lebdi u vazduhu. Čulo se tiho, ali uporno zujanje gravitacionih mašina koje su gotovo u potpunosti poništavale gravitaciono polje planete.
<BR>&nbsp;&nbsp;&nbsp;&nbsp;&nbsp;U pravcu u kome im je ukazivao Treviz nije imalo bogzna šta da se vidi. Porušeni nasipi, sačinjeni od zemlje i retke trave, bilo je sve što se moglo uočiti.
<BR>&nbsp;&nbsp;&nbsp;&nbsp;&nbsp;"Meni ne liči ni na šta određeno", primeti Pelorat.
<BR>&nbsp;&nbsp;&nbsp;&nbsp;&nbsp;"Čini se da na tom đubrištu postoji neki pravolinijski smer. I to u paralelnim linijama, pri čemu neke do njih, povrh svega, zahvataju i prave uglove. Vidite li? Evo! Teško da je moguće da je nešto takvo nastalo prirodnim putem, samo od sebe. To su ostaci ljudskog zdanja, temelji i zidovi, jasno uočljivi baš kao da stojimo tamo, pokraj njih."
<BR>&nbsp;&nbsp;&nbsp;&nbsp;&nbsp;"Pa, neka je i tako", saglasi se Pelorat. "Ipak, to su samo ruševine. Ukoliko nameravamo da preduzmemo arheološka istraživanja, moraćemo da kopamo i da kopamo. Stručnjacima bi bile potrebne godine da to obave na pravi način..."
<BR>&nbsp;&nbsp;&nbsp;&nbsp;&nbsp;"Da, ali mi nemamo dovoljno vremena da to obavimo na pravi način. Možda su u pitanju bledi obrisi nekog prastarog grada, i moguće je da je od njega još nešto preostalo. Sledimo, dakle, ove linije i pogledajmo do čega će nas dovesti."
<BR>&nbsp;&nbsp;&nbsp;&nbsp;&nbsp;Odvele su ih do kraja tog područja sa vresištem, do mesta gde su skupine drveća bile gušće, i tu se susretoše sa još očuvanim zidovima - ili bar delimično očuvanim.
<BR>&nbsp;&nbsp;&nbsp;&nbsp;&nbsp;"Dovoljno za početak", oglasi se Treviz. "Silazimo."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
