<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>19. DIŽITE TITANIK
<P>&nbsp;&nbsp;&nbsp;&nbsp;&nbsp;Lagano, uz oklevanje, hiljade tona metala počeše da se komešaju, poput nekog podmorskog čudovišta probuđenog iz sna.
<BR>&nbsp;&nbsp;&nbsp;&nbsp;&nbsp;Eksplozivni naboji koji su pokušavali da ga iščupaju sa morskog dna odigli su ogromne oblake mulja, koji su skrivali olupinu u uskovitlanoj izmaglici.
<BR>&nbsp;&nbsp;&nbsp;&nbsp;&nbsp;Decenijama stari zahvat blata poče da popušta; ogromne lopatice odigoše se sa okeanskog dna. Titanik otpoče uspon prema svetu koji je napustio pre jednog dugog ljudskog veka.
<BR>&nbsp;&nbsp;&nbsp;&nbsp;&nbsp;Na površini, more je već ključalo od komešanja daleko u dubini. Iz vrtloga pene izroni vitka katarka - i dalje noseći vranino gnezdo iz koga je Frederik Flit davno telefonom javio kobne reči: "Ledeni breg pravo napred!"
<BR>&nbsp;&nbsp;&nbsp;&nbsp;&nbsp;A onda prova poput noža zaseče naviše - uništena nadgradnja - čitavo prostranstvo paluba - divovska sidra za čije je pokretanje bila potrebna zaprega od dvadeset konja - tri tornja dimnjaka i patrljak četvrtog - silna litica čelika, izbušena okruglim prozorima - i, najzad:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;TITANIK
<BR>&nbsp;&nbsp;&nbsp;&nbsp;&nbsp;LIVERPUL
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ekran monitora se isprazni. U studiju nastade trenutna tišina, izazvana mešavinom zapanjenosti, poštovanja i čistog divljenja pred specijalnim efektima filma.
<BR>&nbsp;&nbsp;&nbsp;&nbsp;&nbsp;Rupert Parkinson, kome reči nikada nisu nedostajale, tužno primeti: "Plašim se da neće biti baš tako dramatično. Razume se, kada je film napravljen, nisu znali da je brod u dva dela. Niti da su svi dimnjaci nestali - iako je to trebalo da bude očigledno."
<BR>&nbsp;&nbsp;&nbsp;&nbsp;&nbsp;"Da li je istina", reče domaćin Kanala deset, Markus Kilford - 'Ljigavac' ili 'Ubica radosti' za svoje neprijatelje, kojih je bila čitava legija - "da je model korišćen u filmu koštao više od originalnog broda?"
<BR>&nbsp;&nbsp;&nbsp;&nbsp;&nbsp;"Čuo sam tu priču - moglo bi biti istina, s obzirom na inflaciju."
<BR>&nbsp;&nbsp;&nbsp;&nbsp;&nbsp;"A vic..."
<BR>&nbsp;&nbsp;&nbsp;&nbsp;&nbsp;"Da bi bilo jeftinije spustiti nivo Atlantika? Verujte mi, prepričavanje toga me zamara!"
<BR>&nbsp;&nbsp;&nbsp;&nbsp;&nbsp;"Onda ga neću pominjati, razume se", reče Kilford, vrteći zloglasni monokl koji mu je bio zaštitni znak. Mnogi su verovali da ta razmetljiva antika služi samo za hipnotisanje gostiju i da nema baš nikakvih optičkih svojstava. Odeljenje za fiziku Kraljevskog koledža u Londonu čak je izvelo kompjutersku analizu odraženih slika kada bi ovaj uhvatio svetlosti studija i tvrdilo da je to ustanovilo sa sigurnošću od 95 odsto. Stvar bi bila konačno rešena tek kada bi neko zaista uspeo da ukrade taj predmet, ali svi dotadašnji pokušaji završili su neuspehom. Činilo se da je ovaj neodvojivo prikačen za Markusa, a on je upozorio nesuđene kidnapere da je opremljen minijaturnim uređajem za samouništenje. Ukoliko bi se ovaj aktivirao, on ne bi bio odgovoran za posledice. Razume se, baš niko mu nije verovao.
<BR>&nbsp;&nbsp;&nbsp;&nbsp;&nbsp;"U filmu", produži Markus, "nešto se nejasno govori o upumpavanju pene u trup da bi se olupina digla. Da li bi to upalilo?"
<BR>&nbsp;&nbsp;&nbsp;&nbsp;&nbsp;"Zavisi od toga kako bi bilo urađeno. Pritisak je toliko ogroman - četiri stotine puta veći od atmosferskog! - da bi sve obične pene smesta kolabirale. Ali u suštini isti ishod dobijamo našim mikrosferama - svaka sadrži svoj mali mehur vazduha."
<BR>&nbsp;&nbsp;&nbsp;&nbsp;&nbsp;"Jesu li dovoljno jake da izdrže taj ogromni pritisak?"
<BR>&nbsp;&nbsp;&nbsp;&nbsp;&nbsp;"Da - probajte samo da razbijete koju!"
<BR>&nbsp;&nbsp;&nbsp;&nbsp;&nbsp;Parkinson rasu pregršt staklenih klikera preko stočića za kafu u studiju. Kilford podiže jedan i zazvižda sa neglumljenom zapanjenošću.
<BR>&nbsp;&nbsp;&nbsp;&nbsp;&nbsp;"Jedva da ima ikakvu težinu!"
<BR>&nbsp;&nbsp;&nbsp;&nbsp;&nbsp;"Poslednja reč tehnike", odgovori Parkinson ponosno. "A testirane su sve do dna Marijanskog kanala - tri puta dublje od Titanika."
<BR>&nbsp;&nbsp;&nbsp;&nbsp;&nbsp;Kilford se okrete drugim gostima.
<BR>&nbsp;&nbsp;&nbsp;&nbsp;&nbsp;"Mogli ste da iskoristite ovo na Meri Rouz, tamo 1982. - zar ne, doktore Tornli?"
<BR>&nbsp;&nbsp;&nbsp;&nbsp;&nbsp;Pomorski arheolog zavrte glavom.
<BR>&nbsp;&nbsp;&nbsp;&nbsp;&nbsp;"U stvari, ne - bio je to u potpunosti drugačiji problem. Meri Rouz nalazila se u plićaku i naši ronioci bili su u stanju da postave mrežu ispod nje. Onda ju je podigla najveća plovna dizalica na svetu."
<BR>&nbsp;&nbsp;&nbsp;&nbsp;&nbsp;"Bilo je to prilično rizično, zar ne?"
<BR>&nbsp;&nbsp;&nbsp;&nbsp;&nbsp;"Da - mnogi ljudi zamalo što nisu doživeli srčani udar kada su metalne veze popustile."
<BR>&nbsp;&nbsp;&nbsp;&nbsp;&nbsp;"To mogu da poverujem. Taj trup stoji na Sautemptonskom doku već četvrt veka - i još nije spreman za javnu izložbu. Hoćete li na Titaniku obaviti brži posao - pod pretpostavkom da ga zaista izvučete?"
<BR>&nbsp;&nbsp;&nbsp;&nbsp;&nbsp;"Svakako; posredi je razlika između drveta i čelika. More je imalo vekove vremena da se upije u drvenariju Meri Rouz - nikakvo čudo da su potrebne decenije da se iz nje izvuče. Sve drvo na Titaniku je nestalo - o tome ne treba da se brinemo. Naš problem je rđa; a na toj dubini ima je veoma malo, zahvaljujući hladnoći i nedostatku kiseonika. Najveći deo olupine je u jednom od dva stanja: izvanredno - ili užasno."
<BR>&nbsp;&nbsp;&nbsp;&nbsp;&nbsp;"Koliko će vam tih malih... mikrosfera... biti potrebno?"
<BR>&nbsp;&nbsp;&nbsp;&nbsp;&nbsp;"Oko pedeset milijardi."
<BR>&nbsp;&nbsp;&nbsp;&nbsp;&nbsp;"Pedeset milijardi! A kako ćete ih spustiti tamo dole?"
<BR>&nbsp;&nbsp;&nbsp;&nbsp;&nbsp;"Vrlo jednostavno. Bacićemo ih."
<BR>&nbsp;&nbsp;&nbsp;&nbsp;&nbsp;"Sa po malim tegom prikačenim za svaku - još pedeset milijardi?"
<BR>&nbsp;&nbsp;&nbsp;&nbsp;&nbsp;Parkinson se nasmeši, mada prilično oporo.
<BR>&nbsp;&nbsp;&nbsp;&nbsp;&nbsp;"Ne baš. Naš gospodin Emerson izumeo je tehnike toliko jednostavne da niko ne veruje da će upaliti. Imaćemo cevi koje će voditi od površine do olupine. Voda će biti ispumpana - i naprosto ćemo sipati mikrosfere u nju sa vrha, a skupljati ih na dnu. Biće im potrebno svega par minuta da obave to putovanje."
<BR>&nbsp;&nbsp;&nbsp;&nbsp;&nbsp;"Ali sigurno neće..."
<BR>&nbsp;&nbsp;&nbsp;&nbsp;&nbsp;"Oh, moraćemo da koristimo posebne vazdušne komore na oba kraja, ali u suštini posredi će biti neprekidni proces. Kada stignu, mikrosfere će se pakovati u blokove, svaki po jedan kubni metar zapremine. To će dati plovnost od jedne tone po jedinici - pogodna veličina za rukovanje uz pomoć robota."
<BR>&nbsp;&nbsp;&nbsp;&nbsp;&nbsp;Markus Kilford okrete se već dugo ćutljivom arheologu.
<BR>&nbsp;&nbsp;&nbsp;&nbsp;&nbsp;"Dr Tornli", upita on, "mislite li da će delovati?"
<BR>&nbsp;&nbsp;&nbsp;&nbsp;&nbsp;"Pretpostavljam", reče ovaj uz oklevanje, "ali nisam stručnjak za te stvari. Neće li ta cev morati da bude veoma jaka da bi izdržala ogromni pritisak na dnu?"
<BR>&nbsp;&nbsp;&nbsp;&nbsp;&nbsp;"Nema problema; koristićemo isti materijal. Kako to kaže slogan moje kompanije: SA STAKLOM MOŽETE DA UČINITE SVE ŠTA GOD..."
<BR>&nbsp;&nbsp;&nbsp;&nbsp;&nbsp;"Nemojte više reklama, molim vas!"
<BR>&nbsp;&nbsp;&nbsp;&nbsp;&nbsp;Kilford se okrete prema kameri i svečano objavi, iako sa titrajem u oku: "Mogu li da iskoristim ovu priliku za poricanje zlobnih glasina da je gospodin Parkinson primećen u garderobi BBC-a kako mi pruža kutiju za cipele punu već upotrebljavanih novčanica."
<BR>&nbsp;&nbsp;&nbsp;&nbsp;&nbsp;Svi se nasmejaše, iako je iza debelog stakla kontrolne sobe producent prošaptao svom pomoćniku: "Ukoliko još samo jednom upotrebi taj vic, posumnjaću da je istina."
<BR>&nbsp;&nbsp;&nbsp;&nbsp;&nbsp;"Mogu li da postavim jedno pitanje?" reče dr Tornli neočekivano. "Kako stoji stvar sa vašim... da tako kažem... takmacima? Mislite li da će vas oni preduhitriti?"
<BR>&nbsp;&nbsp;&nbsp;&nbsp;&nbsp;"Pa, nazovimo ih prijateljskim takmacima."
<BR>&nbsp;&nbsp;&nbsp;&nbsp;&nbsp;"Zaista?" reče Kilford skeptično. "Ko god iznese svoj deo na površinu prvi, pokupiće sav publicitet."
<BR>&nbsp;&nbsp;&nbsp;&nbsp;&nbsp;"Mi na stvar gledamo dugoročno. Kada naši unuci dođu na Floridu da bi ronili po Titaniku, njih neće biti briga da li smo ga podigli 2012. ili 2020. - iako se, razume se, nadamo da stignemo za stogodišnjicu."
<BR>&nbsp;&nbsp;&nbsp;&nbsp;&nbsp;On se okrete arheologu.
<BR>&nbsp;&nbsp;&nbsp;&nbsp;&nbsp;"Gotovo da poželim da odaberemo Portsmaut i da uredimo istovremeno otvaranje. Bilo bi lepo imati Nelsonovu Viktoriju, Meri Rouz Henrija VIII i Titanik jedno uz drugo. Četiri stotine godina britanske brodogradnje. Kakva zamisao."
<BR>&nbsp;&nbsp;&nbsp;&nbsp;&nbsp;"I ja bih otišao tamo", reče Kilford. "Ali sada bih voleo da postavim nekoliko ozbiljnijih pitanja. Najpre, i dalje se mnogo priča o - ovaj, svetogrđe izgleda prejaka reč, ali šta biste rekli ljudima koji Titanik smatraju grobnicom i kažu da bi ga trebalo ostaviti na miru?"
<BR>&nbsp;&nbsp;&nbsp;&nbsp;&nbsp;"Poštujem njihovo gledište, ali sada je malčice kasno. Do njega se ronilo već stotinama puta - kao i do bezbrojnih drugih brodova koji su potonuli uz velike gubitke života. Ljudi se, izgleda, protive samo u slučaju Titanika! Koliko je putnika izginulo na Meri Rouz, dr Tornli? A da li se iko pobunio zbog vaših radova?"
<BR>&nbsp;&nbsp;&nbsp;&nbsp;&nbsp;"Oko šest stotina - gotovo polovina stradalih na Titaniku - i to na brodu koji je bio znatno manji! Ne - nikada nismo imali ozbiljnih pritužbi; zapravo, čitava zemlja je odobravala tu operaciju. Na kraju krajeva, uglavnom je finansirana od strane privatnih fondova."
<BR>&nbsp;&nbsp;&nbsp;&nbsp;&nbsp;"A druga tačka koju mnogi ne shvataju", dodade Parkinson, "jeste da je, zapravo, vrlo malo ljudi izginulo na samom Titaniku; većina je skočila u more i tamo se podavila ili posmrzavala."
<BR>&nbsp;&nbsp;&nbsp;&nbsp;&nbsp;"Nema izgleda da se nađu tela?"
<BR>&nbsp;&nbsp;&nbsp;&nbsp;&nbsp;"Baš nikakvih. Tamo dole ima mnogo veoma gladnih stvorenja."
<BR>&nbsp;&nbsp;&nbsp;&nbsp;&nbsp;"Pa, drago mi je što smo se otresli te turobne teme. Ali postoji nešto možda još važnije..."
<BR>&nbsp;&nbsp;&nbsp;&nbsp;&nbsp;Kilford podiže jednu od malih staklenih sfera i zavrte je između palca i kažiprsta.
<BR>&nbsp;&nbsp;&nbsp;&nbsp;&nbsp;"Sipaćete milijarde ovakvih kuglica u more. Neizbežno će ih mnogo biti pogubljeno. Šta je sa ekološkim dejstvom?"
<BR>&nbsp;&nbsp;&nbsp;&nbsp;&nbsp;"Vidim da ste čitali literaturu 'Plavog Mira'. Pa, neće biti nikakvog dejstva."
<BR>&nbsp;&nbsp;&nbsp;&nbsp;&nbsp;"Čak ni kada budu nanete na obalu - i plaže nam prekrije razbijeno staklo."
<BR>&nbsp;&nbsp;&nbsp;&nbsp;&nbsp;"Voleo bih da ustrelim prepisivača koji je skovao tu frazu - ili da ga zaposlim kod sebe. Najpre, biće potrebni vekovi - možda milenijumi - da se ove sfere raspadnu. I, molim vas, upamtite od čega su napravljene - od silikata! Znači, kada se najzad budu raspale, shvatate li u šta će se pretvoriti? U onog dobro poznatog zagađivača plaža - pesak!"
<BR>&nbsp;&nbsp;&nbsp;&nbsp;&nbsp;"Dobra poenta. Ali šta je sa drugim primedbama? Pretpostavimo da ih pojede riba ili neka morska životinja?"
<BR>&nbsp;&nbsp;&nbsp;&nbsp;&nbsp;Parkinson podiže jednu mikrosferu i zavrte je između prstiju isto onako kako je to učinio Kilford.
<BR>&nbsp;&nbsp;&nbsp;&nbsp;&nbsp;"Staklo je potpuno neotrovno - hemijski inertno. Svako stvorenje dovoljno veliko da proguta jednu od ovih kuglica neće biti ni najmanje povređeno."
<BR>&nbsp;&nbsp;&nbsp;&nbsp;&nbsp;I on ubaci sferu u usta.
<BR>&nbsp;&nbsp;&nbsp;&nbsp;&nbsp;Iza komandne table producent se okrete Roju Emersonu.
<BR>&nbsp;&nbsp;&nbsp;&nbsp;&nbsp;"To je bilo sjajno - ali i dalje mi je žao što niste i vi učestvovali."
<BR>&nbsp;&nbsp;&nbsp;&nbsp;&nbsp;"Parki se dobro snašao i bez mene. Mislite li da bih uspeo da ubacim imalo više reči od jadnog dr Tornlija?"
<BR>&nbsp;&nbsp;&nbsp;&nbsp;&nbsp;"Verovatno ne. I bio je to dobar štos, da proguta mikrosferu - ne verujem da bih ja uspeo. Kladim se da će ih od sada svi zvati Parkijeve pilule."
<BR>&nbsp;&nbsp;&nbsp;&nbsp;&nbsp;Emerson se nasmeja. "Ne bih bio iznenađen. A od njega će tražiti da ponovi taj čin svaki put kada se bude pojavio na televiziji."
<BR>&nbsp;&nbsp;&nbsp;&nbsp;&nbsp;On pomisli kako je nepotrebno da doda da je, pored mnogobrojnih drugih talenata, Perkinson bio prilično dobar amater mađioničar. Čak i sa stop kadrom, niko neće biti u stanju da opazi šta se stvarno dogodilo sa pilulom.
<BR>&nbsp;&nbsp;&nbsp;&nbsp;&nbsp;A postojao je još jedan razlog zbog koga mu se više dopadalo da ne učestvuje u panel diskusiji. Bio je stranac, a ovo su bila porodična posla.
<BR>&nbsp;&nbsp;&nbsp;&nbsp;&nbsp;Iako su ih razdvajali vekovi, Meri Rouz i Titanik imali su mnogo toga zajedničkog. Obe lađe predstavljale su spektakularni trijumf britanskog brodograditeljskog genija - koje su potopili jednako spektakularni primeri britanske nesposobnosti.
</TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
