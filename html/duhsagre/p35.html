<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>32. OVDE NEMA NIKOG OSIM NAS ROBOTA
<P>&nbsp;&nbsp;&nbsp;&nbsp;&nbsp;Sve do prve decenije novog veka, velika olupina i otpaci koji su je okruživali ostajali su gotovo nepromenjeni, iako ne nedirnuti. Sada, kako se primicala 2010, bila je to košnica aktivnosti - ili, radije, dve košnice, razdvojene hiljadu metara.
<BR>&nbsp;&nbsp;&nbsp;&nbsp;&nbsp;Okvir skela oko pramčanog dela bio je gotovo dovršen, a Krtica je uspešno položila dvadeset pet masivnih vezova ispod trupa: preostalo je još samo pet. Najveći deo mulja koji se digao oko prove kada se ova zabila u morsko dno oduvan je moćnim vodenim mlaznicama i ogromna sidra više nisu bila dopola zarivena u blato.
<BR>&nbsp;&nbsp;&nbsp;&nbsp;&nbsp;Obezbeđeno je više od dvadeset hiljada tona uzgona uz pomoć isto toliko kubnih metara upakovanih mikrosfera, strateški razmeštenih oko skela, kao i na nekoliko mesta unutar olupine, tamo gde je struktura mogla bezbedno da primi opterećenje. Ali Titanik se još nije pomerio sa svog počivališta - niti je to i trebalo da učini. Bilo je neophodno još deset hiljada tona potisne sile da bi se iščupao iz blata i započeo dugi uspon prema površini.
<BR>&nbsp;&nbsp;&nbsp;&nbsp;&nbsp;A što se tiče razbijene krme - ova je već nestala pod blokom leda koji je lagano rastao. Mediji su rado navodili Hardijeve stihove: 'U tišini senovitoj breg ledeni je rastao' - iako pesnik nikada nije mogao ni da zamisli ovakvu primenu svojih reči.
<BR>&nbsp;&nbsp;&nbsp;&nbsp;&nbsp;Pretposlednji stih takođe je često navođen, premda podjednako van konteksta. I konzorcijum Parkinson i Nipon-Tarner već je prilično zamaralo da im govore kako
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pognuti behu
<BR>&nbsp;&nbsp;&nbsp;&nbsp;&nbsp;Putevima istim
<BR>&nbsp;&nbsp;&nbsp;&nbsp;&nbsp;Jer behu bratske pole jednog uzvišenog čina.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nadali su se da će čin biti 'uzvišen', ali ne i da će se kretati, ukoliko na to ikako budu u stanju da utiču, putevima istim.
<BR>&nbsp;&nbsp;&nbsp;&nbsp;&nbsp;Bukvalno je sav posao na oba dela olupine izvođen uz pomoć daljinskog upravljanja sa površine; ljudska bića bila su neophodna na sedištu samo u kritičnim slučajevima. Tokom poslednje decenije, tehnologija podvodnih robota odmakla je čak daleko iznad upečatljivih dostignuća pomorskih naftnih bušotina iz prošlog veka. Zarada će biti ogromna - iako će, kako je to Rupert Parkinson često suvo primećivao, najveći njen deo otići drugim ljudima.
<BR>&nbsp;&nbsp;&nbsp;&nbsp;&nbsp;Bilo je, razume se, problema, nezgoda - čak i nesreća, iako nijedna nije dovela do gubitka života. Tokom jedne ozbiljne zimske oluje Eksplorer je morao da napusti stanicu, na ogorčenje njegovog kapetana, koji je to smatrao profesionalnom uvredom. Putnici zahvaćeni povraćanjem nisu u potpunosti prihvatali njegovu tačku gledanja.
<BR>&nbsp;&nbsp;&nbsp;&nbsp;&nbsp;Ali čak i to iskazivanje opakosti severnog Atlantika nije prekinulo operacije na krmi. Dve stotine metara niže, demobilisane nuklearne podmornice, sada ponovo krštene prema jednom pioniru okeanografije i jednom slavnom brodograditelju, Metju Fonten Mori i Petar Veliki, jedva da su bile svesne oluje. Njihovi reaktori neprekidno su odašiljali megavat za megavatom niskonaponske struje prema morskom dnu - stvarajući u tom procesu stub tople vode koji se dizao prema površini dok je toplota pumpana iz olupine.
<BR>&nbsp;&nbsp;&nbsp;&nbsp;&nbsp;Ta veštačka struja tople vode stvorila je neočekivanu korist time što je podizala na površinu hranljive materije koje bi inače ostale zarobljene na dnu. Cvetanje planktona koje je usledilo kao posledica ovoga veoma su cenile lokalne riblje populacije i poslednja žetva bakalara bila je rekordna. Vlada Njufaundlenda formalno je zatražila da podmornice ostanu na položaju i pošto budu ispunile ugovor sa Nipon-Tarnerom.
<BR>&nbsp;&nbsp;&nbsp;&nbsp;&nbsp;Sasvim odvojeno od svih tih aktivnosti u blizini Grend Benksa, ogromne sume novca i napora ulagali su se hiljadama kilometara odatle. Dole na Floridi, nedaleko od lansirnih rampi koje su ispratile ljude na Mesec - i sada ih gledale kako se pripremaju za Mars - kopanje i gradnja za Titanikov podvodni muzej dobrano su odmakli. A sa druge strane globusa, Tokio na moru pripremao je još složeniju izložbu, sa providnim panoramskim hodnicima za posetioce i, razume se, stalnim predstavama onoga za šta su se nadali da će biti istinski spektakularan film.
<BR>&nbsp;&nbsp;&nbsp;&nbsp;&nbsp;Ogromne svote izlagane su riziku i po drugim mestima - naročito u zemlji koja se ponovo zvala Rusija. Zahvaljujući Petru Velikom, deonice pomoćnih kompanija Titanika bile su veoma popularne na moskovskoj berzi.
</TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
