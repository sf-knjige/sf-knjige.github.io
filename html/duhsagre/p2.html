<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1. LETO '74.
<P>&nbsp;&nbsp;&nbsp;&nbsp;&nbsp;Mora da postoje bolji načini, govorio je sebi Jason Bredli, za proslavu dvadeset prvog rođendana od prisustvovanja masovnoj sahrani: ali bar u sve to nije bio emotivno uključen. Pitao se da li su rukovodilac operacije DŽENIFER ili njegovi pratioci iz CIA-e ikada saznali imena šezdeset trojice ruskih mornara koje su sada predavali dubinama.
<BR>&nbsp;&nbsp;&nbsp;&nbsp;&nbsp;Čitava ceremonija delovala je u potpunosti nestvarno, a prisustvo ekipe kamermana pružalo je dodatnu dimenziju fantastičnosti. Jasonu se javio utisak da je statista u nekom holivudskom filmu i da će svakog časa neko povikati: "Snima se!" dok su omotani leševi klizili u more. Na kraju krajeva, bilo je sasvim moguće - čak verovatno - da je Hauard Hjuz bio lično u avionu koji je kružio iznad njih pre par sati. Ukoliko to nije bio Stari, mora da je posredi bio neki drugi budža iz Suma Korporacije; niko drugi nije znao šta se dešava na tom samotnom potezu Tihog okeana, hiljadu kilometara severozapadno od Havaja.
<BR>&nbsp;&nbsp;&nbsp;&nbsp;&nbsp;Što se toga tiče, čak ni operativni tim Glomar Eksplorera - pažljivo izolovan od ostatka posade - nije znao ništa o misiji dok se nije već našao na moru. To da pokušavaju dotad neprevaziđenu operaciju spasavanja bilo je očigledno, a vešti kladioci naginjali su verovanju da je reč o izgubljenom osmatračkom satelitu. Niko nije ni sanjao da će podići čitavu rusku podmornicu iz vode sa dve hiljade hvati dubine - sve skupa sa nuklearnim bojevim glavama, šifrarnicima i kriptografskom opremom. I, razume se, posadom...
<BR>&nbsp;&nbsp;&nbsp;&nbsp;&nbsp;Sve do tog jutra - da, baš je to bio rođendan i po! - Jason nikada nije video smrt. Možda ga je morbidna radoznalost naterala da se prijavi kao dobrovoljac kada su sanitetlije zatražile pomoć za iznošenje tela iz mrtvačnice. (Planeri u Langliju mislili su na sve; obezbedili su frižidere za tačno stotinu tela.) Zapanjio se - i osetio olakšanje - kada je otkrio kako je većina leševa dobro očuvana posle šest godina na dnu Tihog okeana. Mornari zarobljeni u hermetičnim odeljcima, gde ih nikakav grabljivac nije mogao dohvatiti, delovali su kao da su usnuli. Jason oseti kako bi, da samo zna na ruskom da kaže: "Probudite se!", to neodoljivo uzviknuo.
<BR>&nbsp;&nbsp;&nbsp;&nbsp;&nbsp;Na brodu je u svakom slučaju bilo nekoga ko je znao ruski i govorio ga je divno, jer čitava pogrebna služba držana je na tom jeziku; tek sada, na samom kraju, korišćen je engleski kada je kapelan Eksplorera došao do završnih reči koje su išle uz sahrane na moru.
<BR>&nbsp;&nbsp;&nbsp;&nbsp;&nbsp;Nastala je duga tišina posle završnog "Amin", koju je sledila kratka zapovest počasnom vodu. A onda, dok je jedan po jedan mornar klizio preko ruba, poče muzika koja će opsedati Jasona Bredlija do kraja života.
<BR>&nbsp;&nbsp;&nbsp;&nbsp;&nbsp;Bila je tužna, pa ipak nimalo nalik nijednoj pogrebnoj melodiji koju je ikada čuo; u laganom, neumoljivom toku sadržavala je svu silinu i tajanstva mora. Jason nikada nije bio mnogo maštovit mladić, ali ipak je imao utisak da osluškuje zvuk talasa što večno marširaju uz neku kamenitu obalu. Proći će mnogo godina pre nego što sazna koliko je prikladno ta muzika bila odabrana.
<BR>&nbsp;&nbsp;&nbsp;&nbsp;&nbsp;Tela su bila opterećena teškim balastom, tako da su ulazila u vodu nogama napred uz najmanji moguć pljusak. Potom su trenutno nestajala; stići će do konačnog boravišta nedirnuta, pre nego što ajkule koje su kružile po okolini stignu da ih unakaze.
<BR>&nbsp;&nbsp;&nbsp;&nbsp;&nbsp;Jason se pitao da li su istinite glasine da će filmski snimak ceremonije biti poslat u Moskvu kada za to dođe čas. Bio bi to civilizovani gest - ali i pomalo dvosmislen. A sumnjao je da će ga bezbednost odobravati, koliko god da se vešto obradi.
<BR>&nbsp;&nbsp;&nbsp;&nbsp;&nbsp;Kada je poslednji mornar vraćen moru, opčinjavajuća muzika pretočila se u tišinu. Kao da se tog časa osećaj usuda koji je toliko dana visio nad Eksplorerom rasplinuo, poput maglenog fronta razvejanog vetrom. Dugi trenutak vladala je potpuna tišina; onda jedna jedina reč, "Voljno", dođe iz razglasnog sistema - ne na uobičajeni oštri način, već tako tiho da je prošlo neko vreme pre nego što se stroj vojnika u stavu mirno poremetio i počeo da se osipa.
<BR>&nbsp;&nbsp;&nbsp;&nbsp;&nbsp;A sada, pomisli Jason, mogu da priredim rođendansku zabavu kako priliči. Nije ni sanjao da će jednog dana ponovo koračati tom palubom - na drugom moru i u drugom veku.
</TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
