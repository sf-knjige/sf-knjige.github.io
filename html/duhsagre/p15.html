<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>14. POZIVANJE OSKARA
<P>&nbsp;&nbsp;&nbsp;&nbsp;&nbsp;"Zbog čega se te stvari uvek zovu Džim?" upita reporter koji je presreo Bredlija na aerodromu Sent Džon. Bio je iznenađen što je stigao samo jedan, imajući u vidu uzbuđenje koje je, kako izgleda, izazivala njegova misija. No, i jedan je, razume se, često više nego dovoljno: ali, najzad, nije bilo demonstracija 'Plavog Mira' sa kojima se trebalo nositi.
<BR>&nbsp;&nbsp;&nbsp;&nbsp;&nbsp;"Dobile su naziv prema prvom roniocu koji je nosio oklopljeno odelo kada su izvlačili zlato sa Luzitanije, tamo negde tridesetih godina. Naravno, od tada su ih neizmerno poboljšali..."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Pa, imaju sopstveni pogon, a ja bih mogao da živim u Džimu pedeset sati, na dva kilometra dubine - iako mi baš ne bi bilo mnogo zabavno. Čak i sa servo pokretanim udovima, četiri časa je maksimalno delotvorno radno vreme."
<BR>&nbsp;&nbsp;&nbsp;&nbsp;&nbsp;"Mene ne biste naterali u takvu stvar", uzvrati reporter, dok je hiljadu pet stotina kilograma titana i plastike, koje je pratilo Bredlija od Hjustona, pažljivo ubacivano u Ševronov helikopter. "Sam pogled na to izaziva mi klaustrofobiju. Naročito kad se prisetim..."
<BR>&nbsp;&nbsp;&nbsp;&nbsp;&nbsp;Bredli je znao šta dolazi, pa je to izbegao tako što je mahanuo u znak pozdrava i uputio se prema helikopteru. Isto pitanje postavilo mu je, u ovom ili onom obliku, najmanje deset voditelja TV intervjua u nadi da će izvući neku reakciju. Svi su bili razočarani i prisiljeni da potom smišljaju maštovite naslove kao: "Gvozdeni čovek u odeći od titana".
<BR>&nbsp;&nbsp;&nbsp;&nbsp;&nbsp;"Zar se ne plašite duhova?" pitali su ga - čak i drugi ronioci. Oni su bili jedini kojima je odgovarao ozbiljno.
<BR>&nbsp;&nbsp;&nbsp;&nbsp;&nbsp;"Zašto bih?" uvek je uzvraćao. "Ted Kolijer mi je bio najbolji prijatelj; samo Bog zna koliko smo pića podelili." ("I devojaka", mogao je da doda.) "Ted bi bio oduševljen; u ono vreme ni na koji drugi način nisam mogao da priuštim sebi Džima - a dobio sam ga za četvrtinu cene njegove izrade. I to najsavremeniji model - nijednom još nije imao mehanički kvar. Tedu je naprosto sreća okrenula leđa: našao se beznadežno zarobljen u srušenoj konstrukciji, tako da nije bilo vremena da ga izvuku. A, znate, Džim ga je držao živog tri sata duže nego što je to jemčila garancije. Jednog dana možda i meni zatrebaju ta tri sata."
<BR>&nbsp;&nbsp;&nbsp;&nbsp;&nbsp;Ali ne, nadao se, na ovom poslu - ukoliko njegov tajni sastojak bude delovao. Sada je bilo prekasno izvlačiti se; jedino mu je preostalo da se uzda da je enciklopedija, koja ga je, izgleda, neprijatno izneverila u vezi sa jednom bitnom pojedinošću, ipak tačna u drugim stvarima.
<BR>&nbsp;&nbsp;&nbsp;&nbsp;&nbsp;Kao i uvek, Jasona je impresionirala čista veličina platforme Hibernija, iako je samo jedan njen delić bio vidljiv iznad nivoa mora. Betonsko ostrvo od milion tona delovalo je kao tvrđava, a njegovi izlomljeni obrisi otvarali su vatreno polje na sve strane. I zaista, bilo je sazdano da odbije neumoljivog, premda ne i ljudskog neprijatelja - ogromne bregove koji su se lagano spuštali iz arktičkog rasadnika. Inženjeri su tvrdili da zdanje može da izdrži maksimalni mogući udar. Nisu im baš svi verovali.
<BR>&nbsp;&nbsp;&nbsp;&nbsp;&nbsp;Nastala je neznatna stanka dok se helikopter primicao platformi za sletanje na višespratnoj zgradi na vrhu; na njoj se već nalazio helikopter RAF-a, koji je morao da se odgura u stranu pre nego što su mogli da se spuste. Bredli baci pogled na njegove oznake i nemo zaječa. Kako su saznali toliko brzo? upita se on.
<BR>&nbsp;&nbsp;&nbsp;&nbsp;&nbsp;Predsednik 'Svetske Divljine' čekao ga je čim je kročio na vetrom brisanu platformu, još dok su se veliki rotori lagano zaustavljali.
<BR>&nbsp;&nbsp;&nbsp;&nbsp;&nbsp;"Gospodine Bredli? Poznat mi je vaš ugled, razume se - i drago mi je što sam vas upoznao."
<BR>&nbsp;&nbsp;&nbsp;&nbsp;&nbsp;"Ovaj - hvala, vaša visosti."
<BR>&nbsp;&nbsp;&nbsp;&nbsp;&nbsp;"Taj oktopod - da li je stvarno toliko veliki kao što kažu?"
<BR>&nbsp;&nbsp;&nbsp;&nbsp;&nbsp;"To nameravam da otkrijem."
<BR>&nbsp;&nbsp;&nbsp;&nbsp;&nbsp;"Bolje vi nego ja. A kako nameravate da postupite sa njime?"
<BR>&nbsp;&nbsp;&nbsp;&nbsp;&nbsp;"Ah - to je tajna firme."
<BR>&nbsp;&nbsp;&nbsp;&nbsp;&nbsp;"Ništa nasilno, nadam se."
<BR>&nbsp;&nbsp;&nbsp;&nbsp;&nbsp;"Već sam obećao da neću koristiti nuklearno oružje... ser."
<BR>&nbsp;&nbsp;&nbsp;&nbsp;&nbsp;Princ se ovlašno nasmeja, a zatim uperi prst u donekle ulubljeni aparat za gašenje požara koji je Bredli pažljivo nosio u naručju.
<BR>&nbsp;&nbsp;&nbsp;&nbsp;&nbsp;"Mora da ste prvi ronilac koji nosi jednu od tih stvari pod vodu. Hoćete li ga koristiti kao hipodermičku iglu? Pretpostavimo da se pacijent pobuni?"
<BR>&nbsp;&nbsp;&nbsp;&nbsp;&nbsp;Nije baš loše nagađanje, pomisli Bredli; zaslužuje šesticu od mogućih deset. Ali nisam građanin Britanije; ne može da me pošalje u Tauer zbog odbijanja da odgovaram na pitanja.
<BR>&nbsp;&nbsp;&nbsp;&nbsp;&nbsp;"Nešto nalik tome, vaša visosti. I neće izazvati nikakve trajne posledice."
<BR>&nbsp;&nbsp;&nbsp;&nbsp;&nbsp;Bar se nadam, dodade on nemo. Bilo je i drugih mogućnosti; Oskar će možda biti u potpunosti ravnodušan - ili će se iznervirati. Bredli se uzdao da će biti savršeno bezbedan unutar Džimovog metalnog oklopa, ali ne bi bilo prijatno da ga oktopod baca tamo amo poput graška u mahuni.
<BR>&nbsp;&nbsp;&nbsp;&nbsp;&nbsp;Princ je i dalje delovao zabrinuto, a Bredli je bio sasvim uveren da ta briga nije usmerena na ljudskog protagonistu predstojećeg susreta. Njegova kraljevska visost brzo je potvrdila tu uverenost.
<BR>&nbsp;&nbsp;&nbsp;&nbsp;&nbsp;"Molim vas, upamtite, gospodin Bredli, da je to stvorenje jedinstveno - ovo je prvi put da je viđen jedan takav živi primerak. Verovatno je reč o najvećoj životinji na svetu. Možda najvećoj koja je ikada postojala. Oh, neki dinosauri svakako su imali veću težinu - ali nisu pokrivali toliku teritoriju."
<BR>&nbsp;&nbsp;&nbsp;&nbsp;&nbsp;Bredli je stalno mislio na te reči dok je lagano tonuo prema morskom dnu i dok je oko njega bleda sunčeva svetlost severnog Atlantika nestajala do potpunog crnila. Više su ga uzbuđivale nego plašile; ne bi se bavio tim poslom da se lako plašio. A osećao je da nije sam; dva dobroćudna duha putovala su sa njime u dubine.
<BR>&nbsp;&nbsp;&nbsp;&nbsp;&nbsp;Jedan je bio prvi čovek koji je ikada iskusio taj svet - heroj njegovog detinjstva, Vilijem Bib, koji je dodirnuo granicu bezdana svojom primitivnom batisferom, tamo još tridesetih godina. A drugi je bio Ted Kolijer, koji je umro u istom ovom prostoru što ga je Bredli sada zauzimao - tiho, bez buke, zbog toga što nije mogao da učini ništa drugo.
<BR>&nbsp;&nbsp;&nbsp;&nbsp;&nbsp;"Dno se primiče; vidljivost oko dvadeset metara - još ne vidim instalaciju."
<BR>&nbsp;&nbsp;&nbsp;&nbsp;&nbsp;Tamo gore, svi će ga posmatrati na sonaru, a čim dođe dole - kroz onesposobljenu kameru.
<BR>&nbsp;&nbsp;&nbsp;&nbsp;&nbsp;"Meta na trideset metara, smer dva dva nula."
<BR>&nbsp;&nbsp;&nbsp;&nbsp;&nbsp;"Vidim je; struja mora da je bila jača nego što sam mislio. Sada stižem do dna."
<BR>&nbsp;&nbsp;&nbsp;&nbsp;&nbsp;Nekoliko sekundi sve je bilo skriveno u oblaku mulja; kao što je uvek činio u takvim trenucima - on se priseti 'Podizanja malčice prašine' sa misije Apola 11. Struja je brzo počistila izmaglicu koja je zaklanjala vidik i sada je bio u prilici da osmotri masivni inženjerski kompleks koji se uzdizao u dvostrukom snopu Džimovog spoljašnjeg osvetljenja.
<BR>&nbsp;&nbsp;&nbsp;&nbsp;&nbsp;Izgledalo je kao da je to neka hemijska fabrika prilične veličine ispuštena na morsko dno da bi postala sastajalište za mirijade riba. Bredli je video manje od četvrtine čitave instalacije, jer najveći njen deo ostajao je skriven u daljini i tami. Ali precizno je poznavao raspored, budući da je proveo dobar deo svog skupocenog, nervirajućeg i ponekad opasnog vremena u takvim konstrukcijama.
<BR>&nbsp;&nbsp;&nbsp;&nbsp;&nbsp;Masivni okvir od čeličnih cevi, debljih od čoveka, obrazovao je otvoreni kavez oko skupine ventila, cevi i uređaja pod pritiskom, opleten kablovima i raznovrsnim manjim cevima. Izgledalo je kao da je nabacan bez pravila ili logike, ali Bredli je znao da je svaka stavka pažljivo planirana kako bi se uhvatila ukoštac sa ogromnim silama usnulim daleko u dubini.
<BR>&nbsp;&nbsp;&nbsp;&nbsp;&nbsp;Džim nije imao noge - pod vodom, kao i u svemiru, češće su bile smetnja nego korist - a pokretima mu se upravljalo uz pomoć mlaznica niskog pritiska. Prošlo je više od godinu dana otkako je Bredli poslednji put obukao svoj pokretni oklop i stoga je u prvi mah reagovao pomalo neskladno, ali stare veštine brzo su se vraćale.
<BR>&nbsp;&nbsp;&nbsp;&nbsp;&nbsp;Pustio je Džima da blago pluta prema cilju, lebdeći na nekoliko centimetara iznad morskog dna kako ne bi uzburkao mulj. Bila je ovo situacija u kojoj je dobra vidljivost bila bitna i bilo mu je drago što mu je Džimova poluloptasta kupola pružala vidno polje u punom krugu.
<BR>&nbsp;&nbsp;&nbsp;&nbsp;&nbsp;Prisetivši se sudbine kamere - ležala je na nekoliko metara odatle upletena u kablažu tanku poput olovke - Bredli zastade neposredno pored strukture spojnice, razmišljajući o tome koji bi bio najbolji način da uđe u nju. Prvi cilj bio mu je da nađe prekid u fiber-optičkoj vezi; znao je njen tačan položaj, tako da to ne bi trebalo da bude nikakav problem.
<BR>&nbsp;&nbsp;&nbsp;&nbsp;&nbsp;Drugi mu je bio isterivanje Oskara; to možda neće biti tako lako.
<BR>&nbsp;&nbsp;&nbsp;&nbsp;&nbsp;"Idemo", javio je gornjoj strani. "Ulazim kroz trgovački prilaz - pristupni tunel B... Nema baš mnogo prostora za manevrisanje, ali neće biti problema..."
<BR>&nbsp;&nbsp;&nbsp;&nbsp;&nbsp;Zastrugao je jednom, veoma blago, po metalnom zidu kružnog hodnika, a kada je to uradio, postao je svestan ravnomernog, niskofrekventnog 'tump, tump, tump...' koje je dopiralo negde iz lavirinta rezervoara i cevi oko njega. Očigledno je neki element opreme i dalje radio; mora da je u okolini bilo mnogo bučnije kada je sve radilo pod punim pogonom...
<BR>&nbsp;&nbsp;&nbsp;&nbsp;&nbsp;Ta pomisao prizva mu davno zaboravljeno sećanje. Prisetio se kako je, kao mali dečak, utišao zvučnike razglasa lokalnog vašara dobro naciljanim hicima iz očeve puške - a onda je nedeljama živeo u strahu da će ga otkriti. Možda je i Oskara iznervirao taj razgalamljeni upadač u njegovu oblast, pa je preduzeo slične odlučne mere da vaspostavi mir i tišinu.
<BR>&nbsp;&nbsp;&nbsp;&nbsp;&nbsp;Ali gde se deo Oskar?
<BR>&nbsp;&nbsp;&nbsp;&nbsp;&nbsp;"Zbunjen sam - sada sam unutra - i vidim čitav raspored. Mnoštvo mesta za skrivanje - ali nijedno dovoljno veliko da se sakrije išta krupnije od čoveka. Svakako ne veliko poput slona. Ah - evo onoga što ste tražili!"
<BR>&nbsp;&nbsp;&nbsp;&nbsp;&nbsp;"Šta si to našao?"
<BR>&nbsp;&nbsp;&nbsp;&nbsp;&nbsp;"Glavni sistem kablova - izgleda kao tanjir špageta koji je ispustio nepažljivi konobar. Zacelo je bila potrebna poprilična snaga da se raspori; moraćete da promenite čitav odeljak."
<BR>&nbsp;&nbsp;&nbsp;&nbsp;&nbsp;"Šta je to moglo da učini? Gladna ajkula?"
<BR>&nbsp;&nbsp;&nbsp;&nbsp;&nbsp;"Ili gladna murina. Ali nema tragova zuba - očekivao bih ih. I zube, kada je već reč o tome. Oktika je i dalje najsigurniji ulog. Ali ko god bio, sada nije kod kuće."
<BR>&nbsp;&nbsp;&nbsp;&nbsp;&nbsp;Ne žureći, Bredli stade da pažljivo pregleda instalaciju, ali nije mogao da uoči nikakve druge tragove oštećenja. Uz malo sreće, jedinica bi trebalo da postane funkcionalna za nekoliko dana - ukoliko tajni saboter ne udari ponovo. U međuvremenu, nije mogao da učini ništa više; počeo je pažljivo da upravlja mlaznicama, uputivši se nazad odakle je došao; uvodio je Džima u lavirint nosača i cevi i ponovo ga izvodio. Jednom je uznemirio neku malu, bezoličnu masu koja je zaista bila oktopod - možda metar u prečniku.
<BR>&nbsp;&nbsp;&nbsp;&nbsp;&nbsp;"Tebe mogu da precrtam sa liste osumnjičenih", promrmlja on za sebe.
<BR>&nbsp;&nbsp;&nbsp;&nbsp;&nbsp;Gotovo da je izišao iz spoljašnjeg okvira masivnih cevi i nosača kada je shvatio da se predeo izmenio.
<BR>&nbsp;&nbsp;&nbsp;&nbsp;&nbsp;Pre mnogo godina, bio je mali, stidljivi dečak na školskoj ekskurziji do slavne botaničke bašte u južnoj Džordžiji. Nije se sećao gotovo ničega od čitave posete, ali postojala je jedna stvar koja je, iz nekog razloga, ipak ostavila trajni utisak na njega. Nikada nije čuo za banjan i zapanjio se kada je otkrio da postoji drvo koje može da ima ne jedno stablo, već na desetine njih - a svaki zasebni stub služio je kao oslonac zajedničkoj, prostranoj kupoli satkanoj od granja.
<BR>&nbsp;&nbsp;&nbsp;&nbsp;&nbsp;U ovom slučaju, razume se, bilo ih je tačno osam; znao je to, iako ih uopšte nije prebrojao. Samo je piljio u divovske oči, crne poput noći, nalik bezdanim lokvama mastila, koje su ga bezosećajno posmatrale.
<BR>&nbsp;&nbsp;&nbsp;&nbsp;&nbsp;Bredlija su često pitali: "Da li si se ikada uplašio?" a on je uvek davao isti odgovor: "Bože, da - mnogo puta. Ali svaki put tek kada bi sve bilo gotovo - zato sam i dalje ovde." Iako to niko ne bi nikada poverovao, sada se nije ni najmanje uplašio - jedino je osetio strahopoštovanje, kao što bi to iskusio pred nekom neočekivanom divotom. I tako, njegova prva reakcija bila je: "Dugujem izvinjenje onom roniocu." A druga: "Da vidimo da li ovo radi."
<BR>&nbsp;&nbsp;&nbsp;&nbsp;&nbsp;Cilindar aparata za gašenje požara već je bio u zahvatu Džimovog levog spoljašnjeg manipulatora i Bredli ga okrenu servoom naviše do položaja za nišanjenje. Istovremeno, pokrenuo je desni krak, tako da su mehanički prsti mogli da povuku obarač. Za čitavu operaciju bilo je potrebno samo nekoliko sekundi; ali Oskar je reagovao prvi.
<BR>&nbsp;&nbsp;&nbsp;&nbsp;&nbsp;Izgledalo je da oponaša Bredlijeve pokrete, nanišanivši mesnatom cevi na njega - kao da takođe drži na brzinu prepravljen aparat za gašenje pošara. Hoće li to on poprskati nečim mene? upita se Bredli.
<BR>&nbsp;&nbsp;&nbsp;&nbsp;&nbsp;Nikada ne bi poverovao da nešto toliko veliko može da se kreće tako brzo. Čak i unutar oklopa, Bredli oseti udar mlazne struje kada se Oskar prebacio na pogon za slučaj opasnosti; nije bilo vremena za koračanje po dnu poput osmonogog stola. Onda sve nestade u oblaku crnila, toliko gustog da su Džimovi reflektori velike snage bili potpuno beskorisni.
<BR>&nbsp;&nbsp;&nbsp;&nbsp;&nbsp;Na sporom putu prema površini, Bredli blago prošapta mrtvom prijatelju: "Pa, Tede, ponovo smo uspeli - ali ne mislim da smo mnogo zaslužni za to."
<BR>&nbsp;&nbsp;&nbsp;&nbsp;&nbsp;Sudeći po načinu na koji je Oskar otišao, nije verovao da će se vratiti. Shvatao je tačku gledanja životinje - čak je i saosećao sa njom.
<BR>&nbsp;&nbsp;&nbsp;&nbsp;&nbsp;Tu je sedeo i mirno se bavio svojim poslom da spreči pretvaranje severnog Atlantika u čvrstu masu bakalara. Iznenada, niotkud, pojavila se čudovišna prikaza, blistajući svetlima i mašući zlokobnim dodacima. Oskar je učinio ono što bi učinio svaki inteligentan oktopod. Shvatio je da se u moru nalazi neko stvorenje mnogo opasnije od njega samoga.
<BR>&nbsp;&nbsp;&nbsp;&nbsp;&nbsp;"Moje čestitke, gospodin Bredli", reče Nj. K. V. dok je Jason lagano izlazio iz oklopa. Bila je to uvek teška i nedostojanstvena operacija, ali ga je držala u dobroj kondiciji. Kada bi nabacio još koji centimetar, nikada ne bi uspeo da se provuče kroz kružni otvor zaptivača šlema.
<BR>&nbsp;&nbsp;&nbsp;&nbsp;&nbsp;"Hvala, ser", odvrati on. "Sve to spada u rok službe."
<BR>&nbsp;&nbsp;&nbsp;&nbsp;&nbsp;Princ se zakikota.
<BR>&nbsp;&nbsp;&nbsp;&nbsp;&nbsp;"Mislio sam da mi, Britanci, imamo monopol na potcenjivanje. I pretpostavljam da niste spremni da otkrijete svoj tajni sastojak?"
<BR>&nbsp;&nbsp;&nbsp;&nbsp;&nbsp;Jason se nasmeši i zavrte glavom.
<BR>&nbsp;&nbsp;&nbsp;&nbsp;&nbsp;"Jednog dana možda mi ponovo ustreba."
<BR>&nbsp;&nbsp;&nbsp;&nbsp;&nbsp;"Šta god to bilo", primeti Rolings sa osmehom, "staje nas lepu paru. Dok smo Oskara pratili na sonaru - zapanjujuće kako daje slab odjek - očigledno je bilo da se hitro kretao prema dubokim vodama. Ali pretpostavimo da se vrati kada ponovo ogladni? Nigde drugde na severnom Atlantiku pecanje nije toliko plodno."
<BR>&nbsp;&nbsp;&nbsp;&nbsp;&nbsp;"Da se dogovorimo", odvrati Jason i pokaza na svoj ulubljeni cilindar. "Ukoliko to učini, poslaću vam svoj čarobni metak - pa možete da uputite sopstvenog čoveka da se pozabavi njime. Neće vas stajati ni pare."
<BR>&nbsp;&nbsp;&nbsp;&nbsp;&nbsp;"Ima tu negde neki štos", reče Rolings. "Nemoguće da je toliko lako."
<BR>&nbsp;&nbsp;&nbsp;&nbsp;&nbsp;Jason se nasmeši, ali ne odgovori ništa. Iako je igrao tačno po pravilima, osetio je blagu - vrlo blagu - grižu savesti. Slogan 'Bez učinka nema ni plaćanja' značio je da ćeš pare dobiti po delotvorno obavljenom poslu bez dodatne obaveze da odgovaraš na postavljanja pitanja. Zaradio je svoje pare, a ako ga neko bude pitao kako je to učinio, uzvratiće: "Zar ne znate? Oktopode je lako hipnotisati."
<BR>&nbsp;&nbsp;&nbsp;&nbsp;&nbsp;Postojao je samo jedan blagi razlog za nezadovoljstvo.
<BR>&nbsp;&nbsp;&nbsp;&nbsp;&nbsp;Zažalio je što mu se nije ukazala prilika da proveri jedan uzgredni nagoveštaj u staroj knjizi Žaka Kustoa koju mu je enciklopedija brižljivo navela. Bilo bi zanimljivo saznati da li octopus giganteus oseća podjednaku odbojnost prema koncentrisanom bakar-sulfatu kao i njegov patuljasti, desetmetarski srodnik,octopus vulgari.
</TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
