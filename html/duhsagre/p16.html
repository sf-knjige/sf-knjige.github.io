<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>15. ZAMAK KONROJ
<P>&nbsp;&nbsp;&nbsp;&nbsp;&nbsp;Mandelbrotov skup - nadalje označen kao M-skup - jedno je od najizuzetnijih otkrića u čitavoj istoriji matematike. To je smela tvrdnja, ali nadamo se da ćemo je opravdati.
<BR>&nbsp;&nbsp;&nbsp;&nbsp;&nbsp;Zapanjujuća lepota slika koje on tvori znači da im je privlačnost i emocionalna i opšta. One bez izuzetka izazivaju uzdahe divljenja kod onih koji se nikada ranije nisu susreli sa njima; videli smo ljude gotovo hipnotisane filmovima napravljenim pomoću kompjutera, koji istražuju njihovo - sasvim doslovno - beskonačno grananje.
<BR>&nbsp;&nbsp;&nbsp;&nbsp;&nbsp;Zbog toga, nimalo nije iznenađujuće to što je, samo jednu deceniju pošto je Benoa Mandelbrota otkrio ovaj niz 1980. godine, on počeo da vrši snažan uticaj na vizuelne umetnosti i veštine, kao što su dezeniranje tkanina, tepiha, tapeta, pa čak i nakita. Razume se, holivudske fabrike snova takođe su ubrzo počele da koriste ovo otkriće (kao i njegove srodnike) dvadeset i četiri časa dnevno...
<BR>&nbsp;&nbsp;&nbsp;&nbsp;&nbsp;Psihološki razlozi tog dejstva i dalje predstavljaju tajnu i možda će zauvek tako ostati; nije isključeno da u ljudskom umu postoji nekakvo ustrojstvo, ukoliko možemo da upotrebimo taj izraz, koje rezonantno deluje na šare M-skupa. Karl Jung bio bi iznenađen - i obradovan - kada bi doznao da će, trideset godina posle njegove smrti, kompjuterska revolucija, do čijih je početaka upravo poživeo, dati novi zamah njegovoj teoriji o arhetipovima i njegovom verovanju u postojanje 'kolektivne podsvesti'. Mnogi likovi M-skupa veoma podsećaju na dela islamske umetnosti; možda je najbolji primer u ovom pogledu poznati 'Pejsli šal' - dezen u obliku zareza. Ali postoje i drugi oblici koji podsećaju na organske strukture - pipke, složene oči insekata, vojske morskih konja, trupove slonova - a onda se naglo pretvaraju u kristale i pahuljice iz sveta pre nego što je počeo bilo kakav život.
<BR>&nbsp;&nbsp;&nbsp;&nbsp;&nbsp;Pa ipak, svojstvo M-skupa koje možda najviše zapanjuje jeste njegova suštinska jednostavnost. Za razliku od svega drugog u modernoj matematici, svaki učenik može da razume kako se on proizvodi. Njegovo stvaranje ne zahteva ništa naprednije od sabiranja i množenja; čak ne nalaže ni oduzimanje ili delenje, a još manje neke složenije funkcije...
<BR>&nbsp;&nbsp;&nbsp;&nbsp;&nbsp;U načelu - iako ne u praksi! - ovaj niz mogao je biti otkriven čim su ljudi naučili da broje. Ali čak i da se nikada nisu zamarala i nikada pravili grešku, sva ljudska bića koja su ikada postojala ne bi bila dovoljna za obavljanje elementarne aritmetike neophodne da se obrazuje M-skup sasvim skromne veličine...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;(Iz 'Psihodinamike M-skupa' Edit Krejg i Donalda Krejga, u Eseji u počast profesoru Benoa Mandelbrotu povodom njegovog 80. rođendana: MIT Press, 2004.)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Plaćamo li za psa, ili za pedigre?" upita Donald Krejg sa tobožnjom ozlojeđenošću kada mu je uručen propratni račun sa impresivnom specifikacijom troškova. "Ta kuja čak ima i heraldički grb, za ime sveta!"
<BR>&nbsp;&nbsp;&nbsp;&nbsp;&nbsp;Bila je to ljubav na prvi pogled između ledi Fione Mekdonald od Glena Aberkrombija - čupavih pola kilograma kernskog terijera - i devetogodišnje devojčice. Na iznenađenje i razočaranje suseda, Ada se nije zanimala za ponije. "Ogavna, smrdljiva stvorenja", rekla je Patriku O'Brajenu, glavnom vrtlaru, "sa ugrizom na jednoj strani i ritanjem na drugoj."
<BR>&nbsp;&nbsp;&nbsp;&nbsp;&nbsp;Starca je šokirala tako neprirodna reakcija jedne mlade dame, pogotovo stoga što je ona bila napola Irkinja.
<BR>&nbsp;&nbsp;&nbsp;&nbsp;&nbsp;Takođe nije bio u potpunosti zadovoljan nekim projektima novih vlasnika u vezi sa imanjem na kome je njegova porodica radila već tokom pet pokolenja. Razume se, bilo je divno što je pravi novac ponovo doticao u zamak Konroj, posle decenija siromaštva - ali pretvaranje štala u kompjuterske odaje! Bilo bi to dovoljno da otera čoveka u piće, ako mu već nije bio predan.
<BR>&nbsp;&nbsp;&nbsp;&nbsp;&nbsp;Patrik je uspeo da osujeti nekoliko nastranih zamisli Krejgovih pomoću konstruktivne sabotaže, ali su oni - ili zapravo gospođa Edit - bili nepopustljivi u vezi sa preoblikovanjem jezera. Pošto je dno očišćeno i pošto je uklonjeno nekoliko stotina tona vodenog zumbula, gospođa je pokazala Patriku neobičnu mapu.
<BR>&nbsp;&nbsp;&nbsp;&nbsp;&nbsp;"Hoću da jezero izgleda ovako", rekla je tonom koji je Patrik u međuvremenu i predobro upoznao.
<BR>&nbsp;&nbsp;&nbsp;&nbsp;&nbsp;"Šta bi to trebalo da predstavlja?" odgovorio je sa očiglednim gađenjem. "Neka vrsta bube?"
<BR>&nbsp;&nbsp;&nbsp;&nbsp;&nbsp;"Mogao bi ga tako nazvati", odgovori Donald, glasom koji je istovremeno saopštavao: 'Ne krivi mene, sve je to Editina ideja'. "Mandelbuba. Reci Adi da ti objasni jednog dana."
<BR>&nbsp;&nbsp;&nbsp;&nbsp;&nbsp;Nekoliko meseci ranije O'Brajan bi se naljutio na tu primedbu kao na omalovažavajuću, ali sada je bio bolje upućen u stvari. Ada je bila neobično dete, ali istovremeno i neka vrsta genija: Patrik je osetio da ju je oboje blistavih roditelja gledalo kako sa divljenjem, tako i sa strahopoštovanjem. A Donald mu se dopadao znatno više nego Edit; za jednog Engleza, nije bio previše loš.
<BR>&nbsp;&nbsp;&nbsp;&nbsp;&nbsp;"Jezero nije problem. Ali presađivanje svih tih odraslih stabala čempresa - bio sam još dečak kada su posađena! To bi ih moglo ubiti. Moram da porazgovaram sa šumarskim odeljenjem u Dablinu."
<BR>&nbsp;&nbsp;&nbsp;&nbsp;&nbsp;"Koliko će vremena biti potrebno?" upita Edit, nimalo ne obraćajući pažnju na njegove primedbe.
<BR>&nbsp;&nbsp;&nbsp;&nbsp;&nbsp;"Hoćete li da bude brzo, jeftino ili dobro? Mogu vam obezbediti bilo koje dve stvari od toga."
<BR>&nbsp;&nbsp;&nbsp;&nbsp;&nbsp;Bila je to sada već stara šala između Patrika i Donalda, a odgovor je bio onaj koji su obojica očekivali.
<BR>&nbsp;&nbsp;&nbsp;&nbsp;&nbsp;"Prilično brzo - i jako dobro. Matematičar koji je ovo otkrio već je u osamdesetim godinama života - tako da bismo voleli da to vidi što je pre moguće."
<BR>&nbsp;&nbsp;&nbsp;&nbsp;&nbsp;"Ja se nimalo ne bih ponosio takvim otkrićem."
<BR>&nbsp;&nbsp;&nbsp;&nbsp;&nbsp;Donald se nasmeja.
<BR>&nbsp;&nbsp;&nbsp;&nbsp;&nbsp;"To je samo gruba aproksimacija. Čekaj dok ti Ada pokaže pravu stvar na kompjuteru; iznenadićeš se.
<BR>&nbsp;&nbsp;&nbsp;&nbsp;&nbsp;Baš sumnjam, pomisli Patrik.
<BR>&nbsp;&nbsp;&nbsp;&nbsp;&nbsp;Promućurni stari Irac nije često grešio. Ovo je bio jedan od retkih slučajeva.
</TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
