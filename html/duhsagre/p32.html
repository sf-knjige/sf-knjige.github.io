<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>30. PIJETA
<P>&nbsp;&nbsp;&nbsp;&nbsp;&nbsp;Jason Bredli video je ranije nešto slično tome u jednom svemirskom filmu čijeg naziva nije mogao da se seti. Tamo je mrtvi astronaut opružen u mehaničkim rukama bio nošen prema zvezdama... Ali ova robotska Pijeta dizala se iz dubina Atlantika, prema gumenim čamcima koji su kružili gore i čekali da je prime.
<BR>&nbsp;&nbsp;&nbsp;&nbsp;&nbsp;"Ovo je poslednji", reče Parkinson turobno. "Devojčica. I dalje joj ne znamo ime."
<BR>&nbsp;&nbsp;&nbsp;&nbsp;&nbsp;Baš kao oni ruski mornari, pomisli Bredli, koji su poređani po istoj ovoj palubi pre više od trideset godina. Nije mogao to da izbegne: šašavi kliše blesnu mu u glavi: 'Tu sam ja stupio na scenu.'
<BR>&nbsp;&nbsp;&nbsp;&nbsp;&nbsp;Kao i većina mornara iznetih u operaciji DŽENIFER, i ovi mrtvi delovali su kao da samo spavaju. To je bio najviše zapanjujući - zapravo, sablasni - vid čitave stvari, koji je zarobio maštu sveta. Posle svih nevolja koje smo prošli, objašnjavajući zbog čega nije moguće da je preostalo ni parčence kosti...
<BR>&nbsp;&nbsp;&nbsp;&nbsp;&nbsp;"Iznenađen sam", reče on Parkinsonu, "da ste bili u stanju da ih identifikujete posle svih tih godina."
<BR>&nbsp;&nbsp;&nbsp;&nbsp;&nbsp;"Novine iz toga doba - porodični albumi. Čak i siromašni irski imigranti obično su se bar jednom fotografisali za života. Naročito kada su zauvek napuštali dom. Ne verujem da u Irskoj postoji tavan koji mediji nisu preturili tokom poslednjih nekoliko dana."
<BR>&nbsp;&nbsp;&nbsp;&nbsp;&nbsp;DUV 3 izruči svoje breme roniocima u gumenim odelima koji su kružili u čamcima. Ovi ga podigoše pažljivo - nežno - do nosiljke koja je visila niz bok broda, obešena o jednu od Eksplorerovih dizalica. Teret je očigledno bio veoma lak; jedan čovek bio bi u stanju da bez muke rukuje njime.
<BR>&nbsp;&nbsp;&nbsp;&nbsp;&nbsp;Gonjeni zajedničkim, nemim porivom, i Parkinson i Bredli pomeriše se od okvira; videli su dovoljno od tog tužnog obreda.
<BR>&nbsp;&nbsp;&nbsp;&nbsp;&nbsp;Tokom poslednjih četrdeset osam sati, pet muškaraca i jedna žena izneti su iz materice u kojoj su ležali gotovo čitavo stoleće - naizgled van upliva vremena.
<BR>&nbsp;&nbsp;&nbsp;&nbsp;&nbsp;Kada su se okupili u Parkinsonovoj kabini, Bredli pruži mali kompjuterski modul.
<BR>&nbsp;&nbsp;&nbsp;&nbsp;&nbsp;"Sve je ovde", reče on. Laboratorija MUOD radila je prekovremeno. I dalje ima zbunjujućih pojedinosti, ali opšta slika deluje jasno.
<BR>&nbsp;&nbsp;&nbsp;&nbsp;&nbsp;Ne znam jesi li ikada čuo priču o Alvinu. Nedugo pošto je uveden u upotrebu, bio je izgubljen u dubokoj vodi. Posada je jedva uspela da se iskobelja napolje - ostavivši nedovršeni ručak za sobom.
<BR>&nbsp;&nbsp;&nbsp;&nbsp;&nbsp;Kada je podmornica spasena nekoliko godina kasnije, posadin ručak bio je u dlaku onakav kakvog su ga ostavili. To je bio prvi nagoveštaj da u hladnoj vodi, sa niskim sadržajem kiseonika, organsko raspadanje ume da bude sporo do neprimetnosti.
<BR>&nbsp;&nbsp;&nbsp;&nbsp;&nbsp;A iz olupina u Velikim jezerima vadili su tela koja su delovala sasvim sveže posle više decenija - i dalje si mogao videti izraze iznenađenja na licima mornara!
<BR>&nbsp;&nbsp;&nbsp;&nbsp;&nbsp;Dakle - prvi zahtev je da leš bude u zatvorenoj sredini, tamo gde ga morski organizmi ne mogu dohvatiti. To se desilo ovde; ti ljudi zarobljeni su dok su pokušavali da nađu izlaz.
<BR>&nbsp;&nbsp;&nbsp;&nbsp;&nbsp;Jadnici, mora da su se izgubili na teritoriji prve klase! Slomili su bravu na prvim vratima kabine - ali nisu mogli da otvore druga pre nego što ih je voda dohvatila...
<BR>&nbsp;&nbsp;&nbsp;&nbsp;&nbsp;Ali ima još toga osim hladne, nepokretne vode. A to je stvarno opčinjujući deo priče. Jesi li ikada čuo za ljude iz močvare?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Nisam ni ja, sve do juče. S vremena na vreme danski arheolozi nalaze gotovo savršeno očuvane leševe - obredne žrtve, očigledno - stare više od hiljadu godina. Svaka pora, svaka vlas su nedirnuti - deluju kao skulpture neverovatno bogate pojedinostima. Razlog? Bili su sahranjeni u tresetištima i tanin ih je zaštitio od raspadanja. Seti se čizama i cipela rasutih oko olupine - sva koža bila je nedirnuta."
<BR>&nbsp;&nbsp;&nbsp;&nbsp;&nbsp;Parkinson nije bio budala, iako se ponekad pretvarao da je lik iz tekstova P. G. Vudhausa; bilo mu je potrebno samo sekundi da poveže stvari.
<BR>&nbsp;&nbsp;&nbsp;&nbsp;&nbsp;"Tanin? Ali kako? Naravno... sanduci sa čajem!"
<BR>&nbsp;&nbsp;&nbsp;&nbsp;&nbsp;"Tačno; nekoliko ih se razbilo od udara. Ali naši hemičari kažu da je tanin možda samo deo priče. Brod je bio sveže obojen, razume se, pa uzorci vode koje smo analizirali pokazuju prilične količine arsenika i olova. Žestoko nezdrava okolina za bilo kakvu bakteriju."
<BR>&nbsp;&nbsp;&nbsp;&nbsp;&nbsp;"Siguran sam da je to odgovor", reče Parkinson. "Kakav neverovatan obrt sudbine! Taj čaj delovao je mnogo bolje nego što je iko zamišljao - ili je uopšte mogao da zamisli. I bojim se da nam je pradeda doneo malčice veoma loše sreće. Upravo kada su stvari išle glatko."
<BR>&nbsp;&nbsp;&nbsp;&nbsp;&nbsp;Bredli je tačno znao na šta misli. Staroj optužbi o skrnavljenju istorijskog hrama sada je dodato i pljačkanje grobova. I to, čudnim paradoksom, naizgled svežih grobova.
<BR>&nbsp;&nbsp;&nbsp;&nbsp;&nbsp;Davno zaboravljeni Tomas Konlin, Patrik Duli, Martin Galager i njihovo troje za sada još anonimnih pratilaca preobrazili su čitavu situaciju.
<BR>&nbsp;&nbsp;&nbsp;&nbsp;&nbsp;Bio je to paradoks koji bi, sigurno, oduševio svakog pravog Irca. Otkrićem njegovih mrtvih, Titanik je odjednom oživeo.
</TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
