<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>21. KUĆA NA DOBROM GLASU
<P>&nbsp;&nbsp;&nbsp;&nbsp;&nbsp;Čak ni dolazak hipersoničnog prevoza nije mnogo doprineo promeni položaja Novog Zelanda; za većinu ljudi to je naprosto bila poslednja stanica pre Južnog pola. Velika većina Novozelanđana bila je sasvim zadovoljna time.
<BR>&nbsp;&nbsp;&nbsp;&nbsp;&nbsp;Evelin Merik bila je jedan od izuzetaka i odlučila se u zrelo (u njenom slučaju, veoma zrelo) doba od sedamnaest godina da potraži sreću negde drugde. Posle tri venčanja koja su je ostavila emocionalno uzdrmanom, ali finansijski obezbeđenom, otkrila je svoju ulogu u životu i bila je onoliko srećna koliko se to razumno moglo očekivati.
<BR>&nbsp;&nbsp;&nbsp;&nbsp;&nbsp;Vila, kako je bila znana raznorodnoj klijenteli što ju je pohađala, nalazila se na divnom imanju u jednom od još nepokvarenih delova Kenta, zgodno blizu aerodroma Getvik. Njen prethodni vlasnik bio je slavni medijski magnat koji se opkladio na pogrešan sistem kada je televizija visoke definicije pomela sve pred sobom krajem dvadesetog veka. Kasniji pokušaji da povrati bogatstvo pošli su naopako i sada je bio gost vlade Njenog Veličanstva na sledećih pet godina (računajući i pomilovanje zbog dobrog vladanja).
<BR>&nbsp;&nbsp;&nbsp;&nbsp;&nbsp;Budući da je spadao u ljude visokih moralnih merila, bio je ogorčen zbog načina na koji je madam Eva sada koristila njegovo vlasništvo, i čak je pokušao da je iseli. Međutim, Evini advokati bili su dobri koliko i njegovi; možda i bolji, budući da je ona i dalje bila na slobodi i bila rešena da to tako i ostane.
<BR>&nbsp;&nbsp;&nbsp;&nbsp;&nbsp;Vila je vođena sa temeljitom pažnjom - devojački pasoši, poreske prijave, uplate za zdravstveno i penzijsko osiguranje, medicinski kartoni i tako dalje u svakom trenutku bili su dostupni svakom vladinom inspektoru, a njih je, primećivala je ponekad oporo madam Eva, izgleda uvek bilo u višku na zalihama. Ukoliko je ijedan došao nadajući se da će se lično proslaviti, bio je žalosno razočaran.
<BR>&nbsp;&nbsp;&nbsp;&nbsp;&nbsp;U celini, bila je to uspešna karijera, puna emocionalnih i intelektualnih podsticaja. U svakom slučaju, Evelin nije imala etičkih problema, jer je još davno zaključila da je prihvatljivo sve u čemu uživaju odrasli koji su stasali za glasanje, sve dok nije opasno, nehigijensko i ne goji. Glavni razlog njenih pritužbi bila je činjenica da je upuštanje sa mušterijama prouzrokovalo visok stepen protočnosti osoblja, čija su posledica bili veliki troškovi za venčane poklone. Takođe je primetila da su venčanja proistekla iz Vile bila, izgleda, dugotrajnija od onih konvencionalnijeg porekla, a nameravala je da objavi statistički pregled o tome čim bude sasvim sigurna u svoje podatke; trenutno je koeficijent korelacije i dalje bio ispod nivoa značajnog.
<BR>&nbsp;&nbsp;&nbsp;&nbsp;&nbsp;Kao što se može očekivati u njenoj profesiji, Evelin Merik bila je žena mnogih tajni, uglavnom tuđih: ali imala je i jednu sopstvenu, koju je čuvala sa naročitom pažnjom. Iako ništa nije moglo biti više dužno poštovanja, kada bi se pročula, mogla bi biti rđava po posao. Poslednje dve godine koristila je svoje opsežno - možda jedinstveno - poznavanje parafilije da bi dovršila doktorsku tezu iz psihologije na Oklendskom univerzitetu.
<BR>&nbsp;&nbsp;&nbsp;&nbsp;&nbsp;Nikada nije susrela profesora Hintona, osim preko video mreže - pa čak je i to bilo veoma retko, pošto su oboje više voleli digitalnu bezličnost izmene kompjuterskih datoteka. Jednog dana - možda deceniju pošto se bude povukla - teza će joj biti štampana, iako ne pod njenim imenom, i sa istorijatima slučaja prikrivenim do neprepoznatljivosti. Čak ni profesor Hinton nije znao identitet obuhvaćenih pojedinaca, iako ih je pronicljivo odgonetnuo u nekoliko slučajeva.
<BR>&nbsp;&nbsp;&nbsp;&nbsp;&nbsp;"Subjekat O. G", otkuca Eva. "Starost 50. Uspešan inženjer."
<BR>&nbsp;&nbsp;&nbsp;&nbsp;&nbsp;Pažljivo je posmatrala ekran. Inicijali su, razume se, izmenjeni u skladu sa njenom jednostavnom šifrom, a starost zaokružena na najbližu punu deceniju. Ali poslednji podatak bio je apsolutno tačan: zanimanje je odražavalo čovekovu ličnost i nije ga trebalo prikrivati ukoliko to nije bilo apsolutno neophodno da bi se izbeglo prepoznavanje. Čak i tada, to je trebalo uraditi sa osećajem, tako da pomak ne bude prekomeran. U slučaju muzičara na svetskom glasu, Eva je izmenila 'klavirista' u 'violinista', a podjednako slavnog vajara preobrazila je u slikara. Čak je jednom pretvorila političara u državnika.
<BR>&nbsp;&nbsp;&nbsp;&nbsp;&nbsp;"...Kao dečaka, O. G.-a su proganjale i ponekad zarobljavale učenice obližnje devojačke škole, koje su ga koristile kao (prilično dobrovoljnog) subjekta pouka iz medicinske nege i muške anatomije. Često su ga uvezivale u zavoje od glave do pete, pa iako on sada tvrdi da u to nisu bili uključeni nikakvi erotski elementi, u to je prilično teško poverovati. Kada bi bio pritisnut, samo bi slegao ramenima i uzvraćao: 'Naprosto se ne sećam.'
<BR>&nbsp;&nbsp;&nbsp;&nbsp;&nbsp;Kasnije, kao mladić, gospodin O. G. bio je očevidac posledica velike nesreće sa mnogo nastradalih. Iako sam nije bio povređen, izgleda da je to iskustvo uticalo na njegove seksualne fantazije. On uživa u raznim oblicima povezivanja zavojima (videti listu A) i stekao je blagi slučaj kompleksa Svetog Sebastijana, najslavnije iskazanog kod Jukia Mišime. Međutim, za razliku od Mišime, gospodin O. G. u potpunosti je heteroseksualan i na standardnom Mepltorpovom testu dobija samo 2,5 +/- 0,1.
<BR>&nbsp;&nbsp;&nbsp;&nbsp;&nbsp;Ono što čini matricu ponašanja gospodina O. G. toliko zanimljivom i možda neobičnom jeste to da je on aktivna i, zapravo, donekle agresivna ličnost, kako već priliči direktoru organizacije u zahtevnom i takmačkom poslu. Teško ga je zamisliti da igra pasivnu ulogu u bilo kojoj sferi života, pa ipak njemu se dopada da ga moje osoblje uvije u zavoje poput egipatske mumije, sve dok nije u potpunosti bespomoćan. Samo na taj način, posle znatne stimulacije, u stanju je da doživi zadovoljavajući orgazam.
<BR>&nbsp;&nbsp;&nbsp;&nbsp;&nbsp;Kada sam nagovestila da to možda radi iz žudnje za samouništenjem, nasmejao se, ali nije pokušao da poriče. Posao mu je često povezan sa fizičkom opasnošću, što je možda razlog koji ga je najpre i privukao njemu. Međutim, dao je alternativno objašnjenje koje, sigurna sam, sadrži podosta istine.
<BR>&nbsp;&nbsp;&nbsp;&nbsp;&nbsp;'Kada imaš odgovornosti vezane za milione dolara i živote mnogih ljudi, ne možeš zamisliti koliko je divno biti potpuno bespomoćan na neko vreme - da ne budeš u stanju da kontrolišeš ono što se dešava oko tebe. Razume se, ja znam da je sve samo gluma, ali uspevam da se pretvaram da nije. Ponekad se pitam da li bih uživao u situaciji da je stvarna.'
<BR>&nbsp;&nbsp;&nbsp;&nbsp;&nbsp;'Ne bi', rekla sam mu i on se složio."
<BR>&nbsp;&nbsp;&nbsp;&nbsp;&nbsp;Eva prelista unos, u potrazi za naznakama koje bi mogle otkriti identitet gospodina O. G. Vila se specijalizovala za slavne ličnosti i zbog toga je bilo pametnije postupati prekomerno oprezno nego obrnuto.
<BR>&nbsp;&nbsp;&nbsp;&nbsp;&nbsp;Isto je važilo i za same slavne ličnosti. Jedino pravilo Vile bilo je 'bez krvi po tepisima' i ona se seti, sa grimasom gađenja, šefa države iz trećeg sveta čija je mahnitost povredila jednu devojku. Eva je prihvatila njegova izvinjenja, kao i ček, sa hladnom uzdržanošću, a zatim žustro pozvala ministarstvo inostranih poslova. Genral bi bio veoma iznenađen - i uplašen - da je znao zbog čega je tačno britanski ambasador sada nalazio toliko razloga za odlaganje njegove sledeće posete Ujedinjenom Kraljevstvu.
<BR>&nbsp;&nbsp;&nbsp;&nbsp;&nbsp;Eva se ponekad pitala šta bi draga sestra Margarita mislila o trenutnom zanimanju svoje najbolje učenice; poslednji put je zaplakala kada joj je stigla vest o smrti stare prijateljice preko vrhovne majke. Prisetila se tog časa, uz čežnjivi osmeh, pitanja koje je jednom bila u iskušenju da postavi tutorki: zbog čega bi zavet večne čestitosti trebalo smatrati imalo plemenitijim - i svetijim - od zaveta večnog neobavljanja velike nužde?
<BR>&nbsp;&nbsp;&nbsp;&nbsp;&nbsp;Bilo je to savršeno ozbiljno pitanje, ni najmanje sa namerom da se zgrozi stara časna sestra ili da joj se pokolebaju čvrsti temelji vere. Ali, u celini uzev, možda je bilo bolje ne postavljati ga.
<BR>&nbsp;&nbsp;&nbsp;&nbsp;&nbsp;Sestra Margarita već je tada znala da mala Evelin Merik nije bila za crkvu: ali ova je i dalje slala velikodušne poklone crkvi Svete Judite svakog Božića.
</TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
