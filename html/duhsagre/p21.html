<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>20. KA UNUTRAŠNJOSTI M-SKUPA
<P>&nbsp;&nbsp;&nbsp;&nbsp;&nbsp;Bilo je teško poverovati, reče Jason Bredli sebi, da su ljudi stvarno ovako živeli pre samo nekoliko pokolenja. Iako je zamak Konroj bio vrlo skroman predstavnik svoje vrste, njegove razmere i dalje su bile veoma upečatljive onome ko je čitav život proveo po pretrpanim uredima, motelskim sobama, brodskim kabinama - da se i ne pominju minipodmornice za dubinsko ronjenje, toliko natrpane da je lična higijena saputnika postajala stvar od ključne važnosti.
<BR>&nbsp;&nbsp;&nbsp;&nbsp;&nbsp;Soba za ručavanje, sa ornametirano rezbarenom tavanicom i ogromnim zidnim ogledalima, mogla je komotno da primi bar pedeset ljudi. Donald Krejg oseti da je neophodno da objasni mali sto sa četiri mesta koji je delovao usamljeno i izgubljeno u njenom središtu.
<BR>&nbsp;&nbsp;&nbsp;&nbsp;&nbsp;"Nismo imali vremena da kupimo odgovarajući nameštaj - stvari iz zamka bile su u užasnom stanju - najveći deo trebalo je spaliti. A bili smo i previše zauzeti da se mnogo zabavljamo. Ali jednoga dana, kada se konačno uspostavimo kao lokalno plemstvo..."
<BR>&nbsp;&nbsp;&nbsp;&nbsp;&nbsp;Izgledalo je da Edit ne odobrava muželjevo brbljanje i Bredli je ponovo imao utisak da je ona vođa tog poduhvata, sa Donaldom kao oklevajućim - ili u najboljem slučaju pasivnim - saučesnikom. Mogao je da pogodi scenario: ljudi sa dovoljno novca za traćenje na skupocene igračke često su otkrivali da bi bili srećniji bez njih. A zamak Konroj - sa jutrima koja su ga okruživala i osobljem za održavanje - mora da je bio zaista skupocena igračka.
<BR>&nbsp;&nbsp;&nbsp;&nbsp;&nbsp;Kada je posluga (posluga! - to je bila druga novotarija) raščistila ostatke izvrsne kineske večere dopremljene helikopterom specijalno iz Dablina, Bredli i njegovi domaćini povukoše se do skupine udobnih naslonjača u susednoj prostoriji.
<BR>&nbsp;&nbsp;&nbsp;&nbsp;&nbsp;"Nećemo vas pustiti da odete", reče Donald Krejg, "a da vam ne pružimo dečji vodič po M-skupu. Edit je u stanju da opazi Mandel-devicu sa stotinu metara."
<BR>&nbsp;&nbsp;&nbsp;&nbsp;&nbsp;Bredli nije bio siguran da li odgovara tom opisu. Najzad je prepoznao čudni oblik jezera, iako je zaboravio njegov tehnički naziv dok ga nisu podsetili. Tokom poslednje decenije dvadesetog veka postalo je nemoguće izbeći vidove ispoljavanja mandelbrotovog skupa - pojavljivale su se sve vreme po video displejima, tapetima, tkanini, na bukvalno svim tipovima dizajna. Bredli se priseti da je neko skovao reč 'mandelmanija' da opiše akutnije simptome; on poče da sumnja da je ta reč možda primenljiva na ovo čudno domaćinstvo. Ali bio je sasvim spreman da sedi sa uglađenim izrazom zanimanja kroz sve lekcije ili demonstracije kakve god su mu domaćini pripremali.
<BR>&nbsp;&nbsp;&nbsp;&nbsp;&nbsp;Shvatio je da su i oni uglađeni na svoj način. Bili su željni da saznaju njegovu odluku, a on je bio jednako željan da je pruži.
<BR>&nbsp;&nbsp;&nbsp;&nbsp;&nbsp;Nadao se samo da će poziv koji je očekivao doći pre nego što napusti zamak...
<BR>&nbsp;&nbsp;&nbsp;&nbsp;&nbsp;Bredli nikada nije sreo tradicionalnu ambicioznu majku, ali ih je viđao po filmovima kao što je... kako se zvaše onaj stari? Ah, Slava. Ovde je postojala ista takva strasna odlučnost roditelja da im dete postane zvezda, makar i ne imalo primetnog talenta. No, u ovom slučaju, nije sumnjao u to da je vera bila u potpunosti opravdana.
<BR>&nbsp;&nbsp;&nbsp;&nbsp;&nbsp;"Pre nego što Ada počne", reče Edit, "volela bih da naglasim nekoliko stvari. M-skup je najsloženiji entitet u čitavoj matematici - pa ipak ne uključuje ništa naprednije od sabiranja i množenja - čak ni oduzimanje ili delenje! Zbog toga mnogi ljudi sa dobrim poznavanjem matematike imaju teškoća da ga pojme. Naprosto ne mogu da poveruju da nešto sa previše pojedinosti da bi se moglo istražiti pre kraja Vaseljene može da bude stvoreno bez korišćenja logaritama, trigonometrijskih ili viših transcendentalnih funkcija. Ne deluje razumno da se sve to čini jednostavnim sabiranjem brojeva."
<BR>&nbsp;&nbsp;&nbsp;&nbsp;&nbsp;"Ne deluje razumno ni meni. Ako je stvarno toliko jednostavno, zašto stvar neko nije otkrio vekovima ranije?"
<BR>&nbsp;&nbsp;&nbsp;&nbsp;&nbsp;"Veoma dobro pitanje! Zbog toga što je uključeno toliko mnogo sabiranja i oduzimanja, sa toliko ogromnim brojevima, da smo morali da čekamo na kompjutere velikih brzina. Da ste podelili računaljke Adamu i Evi i svim njihovim potomcima sve do danas, ne bi bili u stanju da nađu neke od slika kakve vam Ada može pokazati pritiskanjem nekoliko dirki. Počni, dušo..."
<BR>&nbsp;&nbsp;&nbsp;&nbsp;&nbsp;Holoprojektor je bio lukavo skriven; Bredli nije mogao čak ni da pretpostavi gde se nalazi. Bilo bi lako učiniti da ovaj zamak postane opsednut duhovima, pomisli on, i prestraviti svakog nezvanog gosta. To bi nadmašilo provalni alarm.
<BR>&nbsp;&nbsp;&nbsp;&nbsp;&nbsp;U vazduhu se pojaviše dve ukrštene linije običnog x/y koordinatnog sistema, sa nizom celih brojeva 0, 1, 2, 3, 4... koji su marširali u sva četiri pravca.
<BR>&nbsp;&nbsp;&nbsp;&nbsp;&nbsp;Ada uputi Bredliju onaj zbunjujuće otvoreni pogled, kao da ponovo pokušava da mu proceni IQ, kako bi valjano kalibrisala svoje zlaganje.
<BR>&nbsp;&nbsp;&nbsp;&nbsp;&nbsp;"Svaka tačka u ovoj ravni", reče ona, "može se označiti sa dva broja - njenom x i y koordinatom. OK?"
<BR>&nbsp;&nbsp;&nbsp;&nbsp;&nbsp;"OK", odgovori Bredli svečano.
<BR>&nbsp;&nbsp;&nbsp;&nbsp;&nbsp;"M-skup počiva u veoma maloj oblasti u blizini koordinatnog početka - ne pruža se iza plus ili minus dva ni u jednom smeru, tako da možemo da zanemarimo sve veće brojeve."
<BR>&nbsp;&nbsp;&nbsp;&nbsp;&nbsp;Celi brojevi razbežaše se duž četiri ose i ostaviše samo brojeve 1 i 2 da označavaju rastojanje od središnje nule.
<BR>&nbsp;&nbsp;&nbsp;&nbsp;&nbsp;"A sada pretpostavimo da odaberemo bilo koju tačku unutar ove mreže i da je spojimo sa središtem. Odmerimo to rastojanje - i označimo ga sa 'r'."
<BR>&nbsp;&nbsp;&nbsp;&nbsp;&nbsp;Ovo, pomisli Bredli, ne predstavlja veliko naprezanje mojih mentalnih sposobnosti. Kada ćemo preći na onaj nezgodan deo? "Očigledno, u ovom slučaju 'r' može imati bilo koju vrednost od nule do nešto malo manje od tri - oko 2.8, da budemo precizni. OK?"
<BR>&nbsp;&nbsp;&nbsp;&nbsp;&nbsp;"OK."
<BR>&nbsp;&nbsp;&nbsp;&nbsp;&nbsp;"Dobro. A sada, vežba 1. Uzmi vrednost 'r' bilo koje tačke i kvadriraj je. Nastavi da je kvadriraš. Šta se dešava?"
<BR>&nbsp;&nbsp;&nbsp;&nbsp;&nbsp;"Nemoj da ti kvarim zabavu, Ado."
<BR>&nbsp;&nbsp;&nbsp;&nbsp;&nbsp;"Pa, ukoliko je 'r' tačno jedan, ono ostaje na toj vrednosti - koliko god puta da ga kvadriraš. Jedan puta jedan puta jedan puta jedan - uvek je jedan."
<BR>&nbsp;&nbsp;&nbsp;&nbsp;&nbsp;"OK", reče Bredli, pobedivši Adu za dlaku.
<BR>&nbsp;&nbsp;&nbsp;&nbsp;&nbsp;"Ali ukoliko je makar za delić iznad 1, pa nastaviš da tu vrednost kvadriraš, pre ili kasnije ona će odleti do beskonačnosti. Čak i ukoliko desno od decimalne tačke ima milion nula. Samo će biti potrebno nešto više vremena.
<BR>&nbsp;&nbsp;&nbsp;&nbsp;&nbsp;Ali ako je broj manji od jedan - recimo 0.999999999... sa milion devetki - dobićeš suprotno. Možda će vekovima ostati blizu 1, ali ako nastaviš da ga kvadriraš, iznenada će kolabirati i skupiti se do nule - OK?"
<BR>&nbsp;&nbsp;&nbsp;&nbsp;&nbsp;Ovoga puta Ada je bila prva i Bredli je samo klimnuo. Do tog trenutka nije video svrhu te elementarne aritmetike, ali sve je to očigledno nekuda vodilo.
<BR>&nbsp;&nbsp;&nbsp;&nbsp;&nbsp;"Ledi - prestani da gnjaviš gospodin Bredlija! I tako, vidiš, prostim kvadriranjem brojeva - i nastavljanjem kvadriranja, ponovo i ponovo - deliš ih u dva odvojena skupa..."
<BR>&nbsp;&nbsp;&nbsp;&nbsp;&nbsp;Krug se pojavi na dve ukrštene ose, sa središtem u koordinatnom početku i sa poluprečnikom jednakim jedinici.
<BR>&nbsp;&nbsp;&nbsp;&nbsp;&nbsp;"Unutar tog kruga su svi brojevi koji nestaju kada nastaviš da ih kvadriraš. Napolju su svi oni koji skoče do beskraja. Mogao bi reći da je krug poluprečnika 1 ograda - okvir - granica - koja razdvaja dva skupa brojeva. Dopada mi se da je nazivam K-skup."
<BR>&nbsp;&nbsp;&nbsp;&nbsp;&nbsp;"K kao kvadriranje?"
<BR>&nbsp;&nbsp;&nbsp;&nbsp;&nbsp;"Narav... da. A sada, ovo je bitna stvar. Brojevi sa svake strane su u potpunosti razdvojeni; pa ipak, iako ništa ne može da prođe kroz nju, granica nema nikavu debljinu. To je naprosto linija - mogao bi da je uvećavaš koliko god hoćeš i ona bi uvek ostajala linija, iako bi uskoro delovala kao prava zbog toga što ne bi bio u stanju da joj vidiš zakrivljenost."
<BR>&nbsp;&nbsp;&nbsp;&nbsp;&nbsp;"To možda ne deluje naročito uzbudljivo", ubaci se Donald, "ali je aspolutno suštinsko - ubrzo ćeš videti zašto - izvini, Ado."
<BR>&nbsp;&nbsp;&nbsp;&nbsp;&nbsp;"A sada, da bismo dobili M-skup, napravićemo jednu malu, malecku izmenu. Nećemo naprosto kvadrirati brojeve. Kvadriraćemo i dodavati, kvadrirati i dodavati. Pomislio bi da to i nije neka razlika - ali otvara čitavu novu Vaseljenu...
<BR>&nbsp;&nbsp;&nbsp;&nbsp;&nbsp;Recimo da ponovo krenemo od 1. Kvadriraćemo ga i dobiti 1. Onda to saberemo da dobijemo 2.
<BR>&nbsp;&nbsp;&nbsp;&nbsp;&nbsp;2 na kvadrat je 4. Dodaj opet početno 1 - odgovor je 5.
<BR>&nbsp;&nbsp;&nbsp;&nbsp;&nbsp;5 na kvadrat je 25 - dodaš 1 - dobiješ 26.
<BR>&nbsp;&nbsp;&nbsp;&nbsp;&nbsp;26 na kvadrat je 676 - vidiš šta se dešava! Brojevi skaču fantastičnom brzinom. Još nekoliko puta po petlji i preveliki su da bi stali u bilo koji kompjuter. A opet, počeli smo sa 1. To je dakle prva velika razlika između M-skupa i K-skupa, čija je granica na 1.
<BR>&nbsp;&nbsp;&nbsp;&nbsp;&nbsp;Ali ukoliko počnemo sa mnogo manjim brojem od 1 - recimo sa 0.1 - verovatno pogađaš šta se dešava."
<BR>&nbsp;&nbsp;&nbsp;&nbsp;&nbsp;"Nestaje u ništavilo posle prvih nekoliko ciklusa kvadriranja i sabiranja."
<BR>&nbsp;&nbsp;&nbsp;&nbsp;&nbsp;Ada mu uputi jedan od svojih retkih, ali zaslepljujućih osmeha.
<BR>&nbsp;&nbsp;&nbsp;&nbsp;&nbsp;"Obično. Ponekad se vrti oko male, zaokružene vrednosti - u svakom slučaju, zarobljen je unutar skupa. Tako da ponovo imamo mapu koja razdvaja sve brojeve u ravni u dve klase. Samo ovoga puta granica nije tako elementarna kao krug."
<BR>&nbsp;&nbsp;&nbsp;&nbsp;&nbsp;"To možeš slobodno da ponoviš", promrmlja Donald. Edit ga je namrgođeno pogledala, ali on je gurao dalje. "Pitao sam poprilično ljudi šta misle kakav bi lik trebalo da se dobije; većina je predlagala neku vrstu ovala. Niko se nije ni primakao istini: niko nikada nije ni mogao. U redu, Ledi! Neću više prekidati Adu!"
<BR>&nbsp;&nbsp;&nbsp;&nbsp;&nbsp;"Evo prve približnosti", nastavi Ada, podigavši razmetljivo kuče jednom rukom dok je drugom kuckala po tastaturi. "Već si je video danas."
<BR>&nbsp;&nbsp;&nbsp;&nbsp;&nbsp;Poznati obrisi jezera Mandelbrot pojaviše se docrtani na mrežu jediničnih kvadrata, ali sa daleko više pojedinosti nego što je Bredli video u vrtu. Sa desne strane bila je najveća slika, u grubom obliku srca, zatim manja slika koja ju je dodirivala, mnogo manja koja je dodirivala ovu - i uski šiljak koji je išao krajnje levo i završavao se sa -2 na x-osi.
<BR>&nbsp;&nbsp;&nbsp;&nbsp;&nbsp;Ali sada je Bredli video da su glavne slike načičkane - bila je to metafora koja mu je smesta pala na pamet - nebrojenim manjim, bočnim krugovima, od kojih su se sa mnogih pružale kratke, izlomljene linije. Bio je to mnogo složeniji oblik od lika koji su obrazovala jezera u vrtu - neobičan i zagonetan, ali svakako ne divan. Međutim, Edit i Ada gledale su ga sa nekom vrstom zanesenog strahopoštovanja, koje Donald, izgleda, nije u potpunosti delio.
<BR>&nbsp;&nbsp;&nbsp;&nbsp;&nbsp;"Ovo je potpuni skup bez povećanja", reče Ada, glasom koji je sada bio malo manje samouveren - zapravo, gotovo prigušen.
<BR>&nbsp;&nbsp;&nbsp;&nbsp;&nbsp;"Ali čak i u ovim razmerama možeš da vidiš koliko je drugačiji od proste kružnice nulte debljine koja ograničava K-skup. Nju bi mogao da uvećavaš do večnosti i uvek bi ostala linija - ništa više. Ali granica M-skupa je čupava - sadrži bezbroj pojedinosti: možeš da uđeš u nju gde god želiš i da je uvećavaš koliko god hoćeš - i uvek ćeš otkrivati nešto novo i opčinjujuće - gledaj!"
<BR>&nbsp;&nbsp;&nbsp;&nbsp;&nbsp;Slika se proširi; zaranjali su u procep između glavne kardioide i kružnice koja ju je dodirivala. Bilo je to, reče Bredli sebi, prilično nalik posmatranju otvaranja rajsferšlusa - osim što su zupci ovoga rajsferšlusa imali najneobičnije oblike.
<BR>&nbsp;&nbsp;&nbsp;&nbsp;&nbsp;Najpre su podsećali na slonovske bebe sa kojih su se pružala sićušna stabalca. Onda se stabalca pretvoriše u pipke.
<BR>&nbsp;&nbsp;&nbsp;&nbsp;&nbsp;Potom se na pipcima pojaviše oči. Zatim, dok se slika sve više širila, oči se otvoriše u crne virove bezdane dubine...
<BR>&nbsp;&nbsp;&nbsp;&nbsp;&nbsp;"Uvećanje je sada milionima puta", prošapta Edit. "Slika sa kojom smo počeli već je veća od Evrope."
<BR>&nbsp;&nbsp;&nbsp;&nbsp;&nbsp;Promakli su pokraj virova, obišli tajanstvena ostrva koja su čuvali koralni grebeni. Flotile morskih konjica promicale su u dostojanstvenoj povorci. Tačno u središtu ekrana pojavila se sićušna crna mrlja, počela da se širi, da deluje opčinjujuće poznato - i nekoliko sekundi kasnije otkrila se kao tačna replika prvobitnog skupa.
<BR>&nbsp;&nbsp;&nbsp;&nbsp;&nbsp;Ovo je, pomisli Bredli, mesto od koga smo krenuli. Ili možda nije? Nije mogao da bude sasvim siguran; izgledalo je da ima malih razlika, ali porodična sličnost bila je nepogrešiva.
<BR>&nbsp;&nbsp;&nbsp;&nbsp;&nbsp;"Sada je", nastavi Ada, "naša prvobitna slika široka kao orbita Marsa - znači da je ovaj mini skup u stvarnosti daleko manji od atoma. Ali oko njega ima isto toliko pojedinosti. I tako to ide do večnosti."
<BR>&nbsp;&nbsp;&nbsp;&nbsp;&nbsp;Uvećavanje se zaustavi; na trenutak je izgledalo da primerak čipke, pun prefinjenih petlji i krajeva koji su visili okolo, počiva sleđen u prostoru. A onda, kao da je kofa sa bojom prosuta preko njega, jednobojna slika rasprsnu se u boje toliko neočekivane i toliko zaslepljujuće lepe, da Bredli jeknu od zapanjenosti.
<BR>&nbsp;&nbsp;&nbsp;&nbsp;&nbsp;Zumiranje ponovo krenu, ali u obrnutom smeru i u mikrovaseljeni sada preobraženoj u boje. Niko nije rekao ni reč dok se nisu vratili do prvobitnog celokupnog M-skupa, sada zlokobno crnog, uokvirenog uskom granicom zlatne vatre, sa reckavim mlazevima plave i ljubičaste.
<BR>&nbsp;&nbsp;&nbsp;&nbsp;&nbsp;"A odakle", upita Bredli kada mu se povratio dah, "stigoše sve te boje? Nismo ih videli prilikom ulaska."
<BR>&nbsp;&nbsp;&nbsp;&nbsp;&nbsp;Ada se nasmeja.
<BR>&nbsp;&nbsp;&nbsp;&nbsp;&nbsp;"Ne - one, zapravo, nisu deo skupa - ali zar nisu bajne? Mogu da naložim kompjuteru da napravi da budu kakve god hoću."
<BR>&nbsp;&nbsp;&nbsp;&nbsp;&nbsp;"Iako su stvarne boje potpuno proizvoljne", objasni Edit, "pune su značenja. Znate za način na koji tvorci mapa stavljaju nijanse plave i zelene između konturnih linija da bi naglasili razlike u nivou?"
<BR>&nbsp;&nbsp;&nbsp;&nbsp;&nbsp;"Razume se: radimo upravo istu stvar i u okeanografiji. Što tamnija plava, to je dublja voda."
<BR>&nbsp;&nbsp;&nbsp;&nbsp;&nbsp;"Tako je. U ovom slučaju, boje nam govore koliko puta je kompjuter morao da prođe petlju pre nego što je odlučio da li broj definitivno odgovara M-skupu - ili ne. U graničnim sličajevima morao je da obavlja kvadriranje i sabiranje hiljadama puta."
<BR>&nbsp;&nbsp;&nbsp;&nbsp;&nbsp;"I često sa brojevima od stotinu cifara", dodade Donald.
<BR>&nbsp;&nbsp;&nbsp;&nbsp;&nbsp;"Sada shvataš zbog čega skup nije otkriven ranije."
<BR>&nbsp;&nbsp;&nbsp;&nbsp;&nbsp;"Žestoko dobar razlog."
<BR>&nbsp;&nbsp;&nbsp;&nbsp;&nbsp;"A sada gledaj ovo."
<BR>&nbsp;&nbsp;&nbsp;&nbsp;&nbsp;Slika ožive kada talasi boje potekoše prema napolje. Izgledalo je da se granice skupa stalno šire - a ipak ostaju na istom mestu. Onda Bredli shvati da se zapravo ništa ne kreće; samo su boje kružile po spektru da bi proizvele taj potpuno uverljiv privid kretanja.
<BR>&nbsp;&nbsp;&nbsp;&nbsp;&nbsp;Počinjem da shvatam, pomisli Bredli, kako neko može da se izgubi u toj stvari - čak i da je pretvori u način života.
<BR>&nbsp;&nbsp;&nbsp;&nbsp;&nbsp;"Gotovo sam siguran", reče on, "da sam video ime ovog programa u svojoj kompjuterskoj biblioteci - uz još nekoliko hiljada drugih. Srećom, nikada ga nisam pokrenuo. Vidim kako lako može da izazove naviku."
<BR>&nbsp;&nbsp;&nbsp;&nbsp;&nbsp;On primeti da je Donald Krejg bacio oštar pogled prema Edit i shvatio da je napravio netaktičku primedbu. Međutim, ona je i dalje delovala zadubljena u protok boja, iako mora da je videla tu sliku nebrojeno puta.
<BR>&nbsp;&nbsp;&nbsp;&nbsp;&nbsp;"Ado", reče ona sneno, "navedi gospodin Jasonu naš omiljeni Ajnštajnov citat."
<BR>&nbsp;&nbsp;&nbsp;&nbsp;&nbsp;To je veliki zahtev za jedno devetogodišnje dete, pomisli Bredli - čak i za ovakvo; ali devojčica nije oklevala i nije bilo ni traga mehaničkom ponavljanju u njenom glasu. Razumela je reči i govorila ih iz srca:
<BR>&nbsp;&nbsp;&nbsp;&nbsp;&nbsp;"Najlepša stvar koju možemo iskusiti jeste tajanstvenost. Ona je izvor sve prave umetnosti i nauke. Onaj kome je to osećanje strano, koji više ne ume da zastane da se oduševi i da iskusi divljenje, kao da je mrtav."
<BR>&nbsp;&nbsp;&nbsp;&nbsp;&nbsp;Sa time ću se složiti, pomisli Bredli. On se seti mirnih noći na Tihom okeanu, sa nebom punim zvezda i svetlucavim tragom bioluminescencije iza broda; spomenuo se prvog pogleda bačenog na uzavrele životne oblike - tuđinske poput onih sa druge planete - okupljene oko uzavrelog roga galapagoske okeanske spojnice, tamo gde su se kontinenti polako razdvajali; i nadao se da će u ne tako dalekoj budućnosti ponovo osetiti divljenje i zapanjenost, kada se ogromna oštrica prove Titanika ukaže, masivna, iz morskog bezdana.
<BR>&nbsp;&nbsp;&nbsp;&nbsp;&nbsp;Ples boja se prekide: M-skup nestade. Iako tu ničega nije stvarno bilo, nekako je osećao da je virtualni ekran holografskog projektora isključen.
<BR>&nbsp;&nbsp;&nbsp;&nbsp;&nbsp;"I tako, sada", reče Donald, "znaš više o Mandelbrotovom skupu nego što želiš." On na trenutak baci pogled na Edit, a Bredli ponovo oseti onaj titraj naklonosti prema njemu.
<BR>&nbsp;&nbsp;&nbsp;&nbsp;&nbsp;To uopšte nije bilo osećanje koje je očekivao kada je dolazio u zamak Konroj: zavist bi bila bolja reč. Bio je to čovek ogromnog bogatstva, sa divnim domom, nadarenom i privlačnom porodicom - sve su to bili sastojci koji je trebalo da jemče sreću. Pa ipak, nešto je očigledno krenulo kako ne treba; pitam se, pomisli Bredli, koliko ima otkako su poslednji put pošli zajedno u krevet. Nije isključeno da je stvar naprosto u tome - iako je to, razume se, retko kada bilo prosto...
<BR>&nbsp;&nbsp;&nbsp;&nbsp;&nbsp;Ponovo je bacio pogled na sat; mora da misle kako namerno izbegava temu - i bili su savršeno u pravu. Požuri, gospodine generalni direktore, preklinjao je nemo.
<BR>&nbsp;&nbsp;&nbsp;&nbsp;&nbsp;Kao da je to bio znak, on oseti poznato golicanje u zglavku.
<BR>&nbsp;&nbsp;&nbsp;&nbsp;&nbsp;"Izvinite", reče Bredli domaćinima. "Imam veoma važan poziv. Biće mi potreban samo minut."
<BR>&nbsp;&nbsp;&nbsp;&nbsp;&nbsp;"Naravno - ostavićemo vas samog."
<BR>&nbsp;&nbsp;&nbsp;&nbsp;&nbsp;Koliko je samo miliona puta taj obred sada sprovođen svakog dana! Stroga etikecija nalagala je da svi prisutni ponude da iziđu iz sobe kada dođe lični poziv; pristojnost je nalagala da samo onaj ko je primio poruku iziđe, sa izvinjenjem svima. Postojale su nebrojene varijacije u zavisnosti od okolnosti i narodnosti. U Japanu, kako se Kato sa ponosom žalio, formalnosti su često trajale toliko dugo da je pozivač gnevno prekidao vezu.
<BR>&nbsp;&nbsp;&nbsp;&nbsp;&nbsp;"Izvinite zbog prekida", reče Bredli kada se vratio kroz balkonska vrata. "Bilo je to u vezi sa našim poslom - nisam vam mogao saopštiti svoju odluku dok mi ovo nisu javili."
<BR>&nbsp;&nbsp;&nbsp;&nbsp;&nbsp;"Nadam se da je vest povoljna", reče Donald Krejg. "Potreban si nam."
<BR>&nbsp;&nbsp;&nbsp;&nbsp;&nbsp;"I ja bih voleo da radim sa vama - ali..."
<BR>&nbsp;&nbsp;&nbsp;&nbsp;&nbsp;"Parki je dao bolju ponudu", reče Edit sa jedva skrivenim prezirom.
<BR>&nbsp;&nbsp;&nbsp;&nbsp;&nbsp;Bredli je staloženo pogleda i odgovori bez gorčine.
<BR>&nbsp;&nbsp;&nbsp;&nbsp;&nbsp;"Ne, gospođo Krejg. Ponuda Parkinsonove grupe bila je izdašna - ali domašila je samo polovinu vaše. A ponuda koju sam upravo primio mnogo je manja od desetine onoga što vi nudite. Svejedno - ipak je razmatram vrlo ozbiljno."
<BR>&nbsp;&nbsp;&nbsp;&nbsp;&nbsp;Nastade zvonka tišina, koju prekide tek netipični Adin kikot.
<BR>&nbsp;&nbsp;&nbsp;&nbsp;&nbsp;"Mora da ste ludi", reče Edit. Donald se samo nasmeši.
<BR>&nbsp;&nbsp;&nbsp;&nbsp;&nbsp;"Možda ste u pravu. Ali stigao sam do stepena kada mi novac nije neophodan, iako ga je uvek dobro imati pri ruci." On zastade i blago se zakikota.
<BR>&nbsp;&nbsp;&nbsp;&nbsp;&nbsp;"Ne treba preterivati. Ne znam da li ste čuli za izreku jedne od najslavnijih žrtava Titanika, Dž. Dž. Astora: 'Čovek koji ima milion dolara isto je onako dobro obezbeđen kao i onaj koji je bogat.' Pa, ja sam sakupio par miliona tokom svoje karijere, a deo toga i dalje je u banci. Stvarno mi više nije potrebno; a kada bi i bilo, uvek bih mogao da siđem i zagolicam još nekog oktopoda.
<BR>&nbsp;&nbsp;&nbsp;&nbsp;&nbsp;Nisam ovo planirao - bio je to grom iz vedra neba - pre dva dana već sam se odučio da prihvatim vašu ponudu."
<BR>&nbsp;&nbsp;&nbsp;&nbsp;&nbsp;Edit je sada delovala više zbunjeno nego neprijateljski.
<BR>&nbsp;&nbsp;&nbsp;&nbsp;&nbsp;"Možete li nam reći ko je bio... gori ponuđač... od Nipon-Tarnera?"
<BR>&nbsp;&nbsp;&nbsp;&nbsp;&nbsp;Bredli zavrte glavom.
<BR>&nbsp;&nbsp;&nbsp;&nbsp;&nbsp;"Dajte mi par dana; i dalje ima nekih problema, a ja ne želim da padnem između tri stolice."
<BR>&nbsp;&nbsp;&nbsp;&nbsp;&nbsp;"Mislim da shvatam", reče Donald. "Postoji samo jedan razlog da čovek radi za sitnež. Svaki čovek duguje nešto svojoj profesiji."
<BR>&nbsp;&nbsp;&nbsp;&nbsp;&nbsp;"To zvuči kao citat."
<BR>&nbsp;&nbsp;&nbsp;&nbsp;&nbsp;"I jeste: dr Džonson."
<BR>&nbsp;&nbsp;&nbsp;&nbsp;&nbsp;"Dopada mi se; možda ću ga mnogo koristiti u sledećih nekoliko nedelja. U međuvremenu, pre nego što donesem konačnu odluku, potrebno mi je malo vremena da razmislim o mnogim stvarima.
<BR>&nbsp;&nbsp;&nbsp;&nbsp;&nbsp;Ponovo vam mnogo hvala na gostoprimstvu - da i ne pominjemo vašu ponudu. Možda ću je prihvatiti - ali ako ne, nadam se da možemo da ostanemo prijatelji."
<BR>&nbsp;&nbsp;&nbsp;&nbsp;&nbsp;Dok se dizao od zamka, potisak helikoptera nabirao je vode jezera Mandelbrot i razbijao odraze čempresa. Razmišljao je o najvećem lomu u svojoj karijeri; pre nego što donese odluku, biće potrebno da se u potpunosti opusti.
<BR>&nbsp;&nbsp;&nbsp;&nbsp;&nbsp;A tačno je znao kako će to učiniti.
</TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
