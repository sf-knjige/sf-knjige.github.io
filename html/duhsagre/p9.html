<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8. PRIVATNI PODUHVAT
<P>&nbsp;&nbsp;&nbsp;&nbsp;&nbsp;Roj Emerson se dosađivao, kao i obično - iako je to bila činjenica koju je mrzeo da prizna, čak i samome sebi. Bilo je vremena kada je lutao kroz svoju izvanredno opremljenu radionicu, sa blistavim mašinama-alatljikama i kolopletima elektronske opreme, potpuno nemoćan da odluči kojom bi sada želeo da se igra od svojih skupocenih elektronskih igračaka.
<BR>&nbsp;&nbsp;&nbsp;&nbsp;&nbsp;Ponekad bi počeo da radi na projektu koji je predložio neki od bezbrojnih 'Časopisa' u mreži, pridruživši se grupi slično opredeljenih hobista rasutih svuda po svetu. Retko im je znao imena - samo njihove često šaljive pozivne signale - a pazio je da ne obznani sopstveno. Otkako se našao na listi sto najbogatijih ljudi u Sjedinjenim Državama, otkrio je vrednost anonimnosti.
<BR>&nbsp;&nbsp;&nbsp;&nbsp;&nbsp;Međutim, posle nekoliko nedelja poslednji projekat izgubio bi čar novine, pa bi se zato otkačio od nevidljivih kolega, izmenivši pozivnu šifru tako da niko više ne može da stupi u vezu s njim. Nekoliko dana pio bi previše i traćio vreme na istraživanje ličnih poruka, čija bi sadržina zgrozila stare pionire elektronske komunikacije.
<BR>&nbsp;&nbsp;&nbsp;&nbsp;&nbsp;Povremeno - pošto se napaćeni Džoe Vikram isključio - javljao se na oglase u 'Ličnim vestima' koji su ga zanimali. Rezultati su retko bili zadovoljavajući, a nisu ništa doprinosili oporavku njegovog samopoštovanja. Novost da se Dijana upravo ponovo udala jedva da ga je iznenadila, ali ga je ostavila potištenog nekoliko dana, iako je pokušao da je postidi vulgarno skupim venčanim poklonom.
<BR>&nbsp;&nbsp;&nbsp;&nbsp;&nbsp;Stalna igra i nimalo rada načinili su od Emersona jednog vrlo turobnog Roja. A onda, preko noći, poziv Ruperta Parkinsona sa palube trkačkog trimarana na južnom delu Tihok okeana, iznenada mu je izmenio život.
<BR>&nbsp;&nbsp;&nbsp;&nbsp;&nbsp;"Koja ti je telefonska šifra?" bila je neočekivana Rupertova izjava na početku razgovora.
<BR>&nbsp;&nbsp;&nbsp;&nbsp;&nbsp;"Zašto - obično ne marim za to. Ali mogu da se prebacim na NSA 2 ukoliko je stvarno važno. Jedini problem - voli da isecka govor na prekomorskim vezama. I zato ne pričaj prebrzo i ne preteruj sa tim oksfordskim naglaskom."
<BR>&nbsp;&nbsp;&nbsp;&nbsp;&nbsp;"Kembridž, moliću - i Harvard. Hajdemo."
<BR>&nbsp;&nbsp;&nbsp;&nbsp;&nbsp;Usledila je pauza od pet sekundi, ispunjena čudnim pištanjem i cvrkutanjem. Onda se Rupert Parkinson, i dalje prepoznatljiv, iako blago izobličen, vratio na vezu.
<BR>&nbsp;&nbsp;&nbsp;&nbsp;&nbsp;"Čuješ li me? Fino. A sada, sećaš li se poslednjeg sastanka odbora i tačke o staklenim mikrosferama?"
<BR>&nbsp;&nbsp;&nbsp;&nbsp;&nbsp;"Razume se", odgovori Emerson, malo nervozno; opet se pitao da li je napravio budalu od sebe. "Nameravao si da se pozabaviš time. Da li mi je nagađanje bilo ispravno?"
<BR>&nbsp;&nbsp;&nbsp;&nbsp;&nbsp;"Po sred srede, stari moj - da se starinski izrazim. Naši advokati bili su na par skupih ručkova sa njihovim advokatima, pa smo zajednički sabrali neke stvari. Nisu nam otkrili ko im je mušterija, ali to smo sasvim lako pronašli. Britanska video mreža... nije bitno koja... mislila je da će od svega napraviti sjajnu seriju - u realnom vremenu, da bi sve kulminiralo stvarnim podizanjem. Ali izgubili su zanimanje kada su otkrili koliko bi koštalo, i ugovor je otpao."
<BR>&nbsp;&nbsp;&nbsp;&nbsp;&nbsp;"Šteta. A koliko bi koštalo?"
<BR>&nbsp;&nbsp;&nbsp;&nbsp;&nbsp;"Samo izrada dovoljno sfera da se podigne pedeset kilotona, najmanje dvadeset miliona dolara. Ali bio bi to tek početak.
<BR>&nbsp;&nbsp;&nbsp;&nbsp;&nbsp;Moraš da ih spustuš dole, valjano raspoređene. Ne možeš tek da ih istreseš na trup; čak i kada bi tamo ostale, ubrzo bi rasturile brod. A govorim samo o prednjem delu - raznesena krma je drugi problem.
<BR>&nbsp;&nbsp;&nbsp;&nbsp;&nbsp;Onda treba da ga odglaviš sa dna mora - napola je zariven u mulj. To će značiti mnogo posla sa podmorskim vozilima, a nema ih mnogo koja su u stanju da rade na četiri kilometra dubine. Ne verujem da bi mogao da obaviš posao za manje od sto miliona. Možda bi bilo i nekoliko puta više."
<BR>&nbsp;&nbsp;&nbsp;&nbsp;&nbsp;"Znači, posao je otpao. Zašto me onda zoveš?"
<BR>&nbsp;&nbsp;&nbsp;&nbsp;&nbsp;"Mislio sam da nikada nećeš pitati. Malo sam se upustio u privatne poslove; na kraju krajeva, mi, Parkinsonovi, imamo zakonito pravo na to. Pradeda je tamo dole - ili bar njegov prtljag, u kabini tri, desno."
<BR>&nbsp;&nbsp;&nbsp;&nbsp;&nbsp;"U vrednosti od sto megasoma?"
<BR>&nbsp;&nbsp;&nbsp;&nbsp;&nbsp;"Moguće - ali to nije bitno; neke stvari nemaju cenu. Jesi li ikada čuo za Andreu Belinija?"
<BR>&nbsp;&nbsp;&nbsp;&nbsp;&nbsp;"Zvuči kao igrač bezbola."
<BR>&nbsp;&nbsp;&nbsp;&nbsp;&nbsp;"Bio je najveći staklar koga je Venecija ikada stvorila. Do danas ne znamo kako je napravio neke od svojih rukotvorina - kako god bilo, još sedamdesetih godina devetnaestog veka uspeli smo da otkupimo krem kolekcije muzeja staklarstva; na svoj način to je bilo podjednako dragoceno kao elginske skulpture. Godinama su nas iz Smitsonijana molili da im ih pozajmimo, ali uvek smo odbijali - bilo je previše rizično slati tako skupocen tovar preko Atlantika. A onda, više nismo imali izgovor."
<BR>&nbsp;&nbsp;&nbsp;&nbsp;&nbsp;"Divotno - a kad si to već pomenuo, sećam se da sam video ponešto od Belinijevih radova kada sam poslednji put bio u Veneciji. Ali zar neće biti sve u parčićima?"
<BR>&nbsp;&nbsp;&nbsp;&nbsp;&nbsp;"Gotovo sigurno ne: bilo je stručno zapakovano, kao što možeš da zamisliš. Uostalom, hrpe brodskog posuđa preživele su, iako su bile u potpunosti nezaštićene. Sećaš se servisa za ručavanje Vajt Star prodatog na licitaciji kod Sotbija pre nekoliko godina?"
<BR>&nbsp;&nbsp;&nbsp;&nbsp;&nbsp;"Okej - to ću ti poverovati. Ali čini mi se krajnje ekstravagantnim dići čitav brod zbog nekoliko tacni."
<BR>&nbsp;&nbsp;&nbsp;&nbsp;&nbsp;"Razume se. Ali to je jedan od velikih razloga zašto bi Parkinsonovi trebalo da se umešaju."
<BR>&nbsp;&nbsp;&nbsp;&nbsp;&nbsp;"A ostali?"
<BR>&nbsp;&nbsp;&nbsp;&nbsp;&nbsp;"Dovoljno si dugo u ekipi da znaš kako malo publiciteta nikada nije na odmet. Čitav svet bi znao čiji je proizvod obavio podizanje."
<BR>&nbsp;&nbsp;&nbsp;&nbsp;&nbsp;I dalje nije dovoljno dobro, reče Emerson sebi. Parkinsonovi su poslovali veoma lepo - a publicitet po svaku cenu ni u kom slučaju nije bio poželjan. Za mnogo ljudi ta olupina bila je gotovo sveta; one koji su čačkali po njoj svrstavali su u pljačkaše grobova.
<BR>&nbsp;&nbsp;&nbsp;&nbsp;&nbsp;Ali znao je da ljudi često prikrivaju - čak i ne uspevaju da prepoznaju - svoje prave pobude. Otkako je stupio u odbor, upoznao je Ruperta i zavoleo ga, iako teško da bi ga nazvao bliskim prijateljem; za čoveka spolja bilo je teško da se zbliži sa Parkinsonovima.
<BR>&nbsp;&nbsp;&nbsp;&nbsp;&nbsp;Rupert je imao sopstveni nesređeni račun sa morem. Pre pet godina uzelo mu je divnu jahtu Aurora, dugačku dvadeset pet metara, kada joj je neočekivani nalet oluje otrgnuo katarku kod ostrva Scili i razbio je na surovom stenju koje je uzelo toliko žrtava kroz vekove. Čistim slučajem on nije bio na brodu; bila je to rutinska plovidba - od Kovsa do Bristola radi reglaže. Čitava posada je izgubljena - uključujući kapetana.
<BR>&nbsp;&nbsp;&nbsp;&nbsp;&nbsp;Rupert Parkinson nikada to nije u potpunosti preboleo; istovremeno je izgubio brod i, kao što je bilo dobro znano, ljubavnicu. Lik plejboja koji je sada nosio kao samoodbranu bio je samo površinski.
<BR>&nbsp;&nbsp;&nbsp;&nbsp;&nbsp;"Sve je to vrlo zanimljivo, Ruperte. Ali šta tačno imaš na umu? Svakako ne očekuješ da se i ja umešam!"
<BR>&nbsp;&nbsp;&nbsp;&nbsp;&nbsp;"I da i ne. Trenutno, sve je to - kako se ono kaže? - misaoni eksperiment. Voleo bih da se napravi studija izvodljivosti i spreman sam da je lično finansiram. A onda, ako projekat ima imalo smisla, izneću ga na odboru."
<BR>&nbsp;&nbsp;&nbsp;&nbsp;&nbsp;"Ali sto miliona! Kompanija ni u kom slučaju ne bi rizikovala toliko. Deoničari bi nas gurnuli iza rešetaka za tili čas. Da li u buvaru ili ludnicu, to ne znam."
<BR>&nbsp;&nbsp;&nbsp;&nbsp;&nbsp;"Moglo bi biti i skuplje - ali ne očekujem da Parkinsonovi ulože čitav kapital. Možda dvadeset ili trideset miliona. Imam prijatelje koji bi mogli da namaknu toliko."
<BR>&nbsp;&nbsp;&nbsp;&nbsp;&nbsp;"I dalje nije dovoljno."
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;Nastala je duga tišina, isprekidana samo slabašnim pevuckavim pištanjem sistema za dešifrovanje u realnom vremenu dok je ovaj uzalud tragao za nečim što bi dekodirao.
<BR>&nbsp;&nbsp;&nbsp;&nbsp;&nbsp;"Vrlo dobro", reče Emerson najzad. "Idem pola-pola sa tobom - bar što se tiče izveštaja o izvodljivosti. Ko ti je stručnjak? Da li ga poznajem?"
<BR>&nbsp;&nbsp;&nbsp;&nbsp;&nbsp;"Mislim da ga poznaješ. Jason Bredli."
<BR>&nbsp;&nbsp;&nbsp;&nbsp;&nbsp;"Oh - čovek sa džinovskim oktopodom."
<BR>&nbsp;&nbsp;&nbsp;&nbsp;&nbsp;"To je bila tek vašarska predstava. Ali pogledaj koliko je doprinela njegovom ugledu u javnosti."
<BR>&nbsp;&nbsp;&nbsp;&nbsp;&nbsp;"I njegovim prihodima, ubeđen sam. Jesi li se čuo sa njim? Da li je zainteresovan?"
<BR>&nbsp;&nbsp;&nbsp;&nbsp;&nbsp;"Veoma - ali, sa druge strane, to je slučaj sa svakom firmom za okeanski inženjering. Siguran sam da će neke od njih biti spremne da ulože sopstveni novac - ili bar da rade na neprofitnoj osnovi, čisto za publicitet."
<BR>&nbsp;&nbsp;&nbsp;&nbsp;&nbsp;"Okej - nastavi. Ali iskreno, mislim da je reč o traćenju novca; završićemo sa veoma skupom lektirom kada gospodin Bredli bude završio izveštaj. Ionako ne vidim šta bih sa pedeset hiljada tona, ili koliko već ima, zarđalog starog gvožđa."
<BR>&nbsp;&nbsp;&nbsp;&nbsp;&nbsp;"To prepusti meni - imam još nekoliko zamisli, ali još ne bih da pričam o njima. Ukoliko neke upale, projekat bi se isplatio - na kraju. Možda bi čak mogao da dođeš do profita."
<BR>&nbsp;&nbsp;&nbsp;&nbsp;&nbsp;Emerson je sumnjao da je to 'ti' tek onako izletelo. Rupert je funkcionisao veoma glatko, a tačno je znao šta radi. I svakako je znao da bi njegov slušalac bio u stanju da potpiše čitavu operaciju - kada bi želeo.
<BR>&nbsp;&nbsp;&nbsp;&nbsp;&nbsp;"Još samo jedna stvar", nastavi Parkinson. "Dok ne kažem OK - a to neće biti dok ne dobijem Bredlijev izveštaj - ni reč nikome. Naročito ne ser Rodžeru - misliće da smo ludi."
<BR>&nbsp;&nbsp;&nbsp;&nbsp;&nbsp;"Hoćeš da kažeš", odvrati Emerson, "da postoji i najmanja moguća sumnja u tom pogledu?"
</TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
