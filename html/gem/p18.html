<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Nula jedan i trideset časova. Major Santanđelo, zajedno sa pilotom-inženjerom koji je vodio treći brod. "Dobre vesti, Mardži. Pomolila se ugljena žica na Lošim brdima, dva kilometra uzbrdo odavde. Pored toga možemo sagorevati drvo i biomasu, a Riči, ovaj ovde, kaže da možemo napraviti i parni kazan od oplata sa jednog od brodova. Ako stigne i tvoja turbina, moći ćemo da isteramo pun kapacitet na generatoru, pedeset kilovata, a da uopšte ne načinjemo rezerve goriva."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;Santanđelo pogleda u inženjera. "Deset dana? Recimo za dve nedelje."
<BR>&nbsp;&nbsp;&nbsp;&nbsp;&nbsp;"Recimo za nedelju dana", odseče Mardži. "Šta je s alkoholom?"
<BR>&nbsp;&nbsp;&nbsp;&nbsp;&nbsp;"Pa, Morisej je odgajio neku vrstu kvasca - nešto nalik na kvasac, u svakom slučaju - i uspeva da dobije fermentaciju. Sutra bi trebalo da prvi kontigent prođe kroz solarni destilator. Verovatno ga možeš već omirisati."
<BR>&nbsp;&nbsp;&nbsp;&nbsp;&nbsp;"Sant, mogu ga okusiti. Taj alkohol mi je potreban da se dolije u gorivo za avione."
<BR>&nbsp;&nbsp;&nbsp;&nbsp;&nbsp;"Poteraću ga", obeća Santanđelo.
<BR>&nbsp;&nbsp;&nbsp;&nbsp;&nbsp;"Uradi to", naredi Mardži. Kada su izašli ona uze ručni tranzistor i pozva kolibu sa radio-vezama. "Je li prispelo nešto sa Zemlje?"
<BR>&nbsp;&nbsp;&nbsp;&nbsp;&nbsp;"Nije još, gospođo. Još su u orbiti, traže spuštanje uz minimalni utrošak energije." Ona prekide vezu. Najzad je brod za snabdevanje stigao u orbitu Gema, nije više udaljen čitave svetlosne godine. Ali ovaj mali korak što mu je preostao biće ubistven. Kapetan broda je javio da su mu zalihe goriva za manevrisanje veoma male i da čeka najpovoljniji prilaz. To može da potraje danima! Još gore. Ako su ih sa Kejpa lansirali bez obilnih rezervi, to znači da je situacija na Kejpu veoma ozbiljna. Još gora nego što su poručivale tahprenske poruke sa Zemlje, a i to je već bilo strašno.
<BR>&nbsp;&nbsp;&nbsp;&nbsp;&nbsp;Ona ponovo pogleda na sat. Nula jedan, četrdeset pet. "Pošaljite mi dr Arkašvili", doviknu ona, i lekarka uđe kao da je samo na to čekala, noseći šolju vrele crne kafe.
<BR>&nbsp;&nbsp;&nbsp;&nbsp;&nbsp;"Lekovi, Mardži. Malo više sna ti ne bi škodilo."
<BR>&nbsp;&nbsp;&nbsp;&nbsp;&nbsp;Mardž sa oduševljenjem omirisa aluminijumsku šolju i srknu malo. "Kad bi već jednom sleteli", primeti ona zabrinuto. Među ostalim lepim stvarima na spisku njenih narudžbina bila su i zrna kafe, ili semenje, ili što god je već bilo potrebno da sami uzgajaju kafu. Inače, sledećih nekoliko godina bi ostali bez nje. Naravno, Smrdouljci mora da su već počeli da gaje svoju, da bi napravili onu odvratnu stvar koju su davali u malim limenim lončićima, ali teško da će nešto od toga pokloniti. Sada više nisu davali ništa, čak ni obaveštenja preko radija; a Šljakatori se više nisu ni odazivali.
<BR>&nbsp;&nbsp;&nbsp;&nbsp;&nbsp;Dobro da je bar logor bio u normalnom zdravlju, sudeći prema izveštaju lekara. Antialergeni su se pokazali dobrom zaštitom, a u prirodnoj sredini Gema nije bilo ničega drugog da izazove bolest kod ljudi. Nešto malo glavobolje, verovatno zbog klime i prelaska na dvadesetčetvoročasni dan; nekoliko obolelih zuba, jedno slepo crevo koje je trebalo kontrolisati; jedan zahtev za vazektomijom. "Ne", usprotivi se oštro Mardži. "Ne radite nikakve vazektomije. Ni laparskopije."
<BR>&nbsp;&nbsp;&nbsp;&nbsp;&nbsp;Doktorka ju je posmatrala zbunjeno. "Spremate se na povećanje broja osoblja."
<BR>&nbsp;&nbsp;&nbsp;&nbsp;&nbsp;"Vi bi trebalo da se o tome postarate, zar ne? U svakom slučaju, dajte im pilulu, dijafragme, kondome - bilo šta što je prilagodljivo i privremeno. Ja živim sasvim lepo sa spiralom i mogu je uvek izvući ako budem želela dete."
<BR>&nbsp;&nbsp;&nbsp;&nbsp;&nbsp;"Što se može dogoditi?"
<BR>&nbsp;&nbsp;&nbsp;&nbsp;&nbsp;"Što se svima nama ženama može i te kako dogoditi, Čič. To je naredba: svako ko je u stanju da stvori potomstvo, ima da ostane sposoban za to. Kako napreduje banka beba?"
<BR>&nbsp;&nbsp;&nbsp;&nbsp;&nbsp;"Odlično. Već imam dvadeset osam ženskih jajnih ćelija u krionskom omotaču, i oko stotinu uzoraka sperme."
<BR>&nbsp;&nbsp;&nbsp;&nbsp;&nbsp;"Dobro,Čič. Mada ne i dovoljno dobro. Hoću da se da doprinos sto odsto. Ako se nekome nešto desi, neću da i njegovi geni budu izgubljeni. Ili njeni. Ne zauzimaju mnogo mesta, zar ne? Zatim bih htela, da vidimo - bar četiri uzorka od svakoga i - šta je smešno?"
<BR>&nbsp;&nbsp;&nbsp;&nbsp;&nbsp;"Ništa", odvrati doktorka, "samo su dve jajne ćelije, ispostavilo se, već oplođene. U odličnom su stanju. Duboko su zamrznute i trajaće beskonačno, ali kad god zaželite da se ponovo implantiraju, nećemo morati da se trudimo da počnu da rastu."
<BR>&nbsp;&nbsp;&nbsp;&nbsp;&nbsp;"Hm." Mardži se zamišljeno počeša. "Gotovo da sam zažalila što sam vam rekla da uzmete uzorke; mogli bismo već sada da počnemo da rađamo decu. Čiji su? Hajde, Čič, neću nikakve lekarske tajne, ja sam vaš glavnokomandujući."
<BR>&nbsp;&nbsp;&nbsp;&nbsp;&nbsp;"Jedna je od Ane Dimitrove."
<BR>&nbsp;&nbsp;&nbsp;&nbsp;&nbsp;"Nije moguće! Ko je otac?"
<BR>&nbsp;&nbsp;&nbsp;&nbsp;&nbsp;"Pitajte nju, ako vas zanima. Ja nisam."
<BR>&nbsp;&nbsp;&nbsp;&nbsp;&nbsp;Mardž začuđeno zavrte glavom. "Poslednja osoba za koju bih to pretpostavila", reče ona. "A druga? - Ej, samo časak! Nisam to valjda ja? Spirala ..."
<BR>&nbsp;&nbsp;&nbsp;&nbsp;&nbsp;"Spirala ne sprečava oplođenje, samo sprečava da se oplođena jajna ćelija ugnjezdi u zid materice i razvije."
<BR>&nbsp;&nbsp;&nbsp;&nbsp;&nbsp;Mardži se zavali u stolicu i zablenu se u doktorku. "Da zineš od čuda", reče.
<BR>
<BR>&nbsp;&nbsp;&nbsp;&nbsp;&nbsp;Ngujen Dao Tri je zakasnio deset minuta na zakazani sastanak u nula dva, nula nula, i ušao je sanjivih očiju i nervozan. "Taj tvoj dvadesetčetvoročasovni dan je veoma neugodan, Mardži", požali se on.
<BR>&nbsp;&nbsp;&nbsp;&nbsp;&nbsp;"Nisi ti jedini koji pizdiš, Gaj. Ja sam sama uzela smenu od ponoći do osam. Kada bi vreme određeno za odmor provodio spavajući umesto da se lolaš sa svakom ženom u logoru..."
<BR>&nbsp;&nbsp;&nbsp;&nbsp;&nbsp;"Kad smo već kod toga, Mardžori", reče on, "mnogo mi se više dopadalo kada smo ti i ja spavali u istoj smeni."
<BR>&nbsp;&nbsp;&nbsp;&nbsp;&nbsp;"Aha. Dobro. Možda ćemo morati da uradimo nešto po tom pitanju, Gaj, ali u ovom trenutku smo već zakasnili u inspekciju." Ona proguta poslednje ostatke kafe, sada već ohlađene ali još ukusne, i pođe ispred njega ka izlazu. Pritužbe na stranu, ovaj dan u tri smene je dobro funkcionisao. U pozitivni bilans treba staviti da je odbrambeni pojas bio dobro čuvan, obradivo zemljište je raslo gotovo dve stotine kvadratnih metara dnevno, a uspešno se odvijao i program svako-podučava-svakog koji je uspostavio Santanđelo, tako da se po nekoliko osoba specijalizovalo za istu stvar (šta ako Čiči Arkašvili umre? ili njihov jedini i trenutno jedini živi agronom?). Na negativnoj strani bilo je ono što su zapazili izviđači iz vazduha, odnosno da mnogo Krinpita luta po šumama u blizini, zatim da kafa nije bila jedini prehrambeni artikal koji je počeo da nedostaje, a ni brod za snabdevanje još nije uspeo da im javi tačno vreme sletanja.
<BR>&nbsp;&nbsp;&nbsp;&nbsp;&nbsp;Mardži je jedan sat dnevno odredila sebi za inspekciju i koristila ga je do poslednjeg minuta. Nikakva pileća govna u rukavicama. Inspekcija je bila teška i prljava; ako je svako radio svoj posao i posao nepredovao, sve je bilo u redu. Njen deda iz Bastonje nije se mnogo brinuo da mu vojnici budu obrijani, već da se bore. I Mardž je naučila veštinu komandovanja u opsadnom stanju.
<BR>&nbsp;&nbsp;&nbsp;&nbsp;&nbsp;U njemu su i bili. Niko do sada nije još napao odbrambeni pojas, čak ni neki Krinpit lutalica. Ali bili su izolovani i u neprijateljskom svetu. Na osnovu izveštaja špijunskih satelita i balončića, provaljenih šifara i ono malo što se moglo naslutiti iz retkih radio-kontakata, ali iznad svega na osnovu sadržaja Indonežaninove vrećice, Mardž je već imala prilično dobar uvid u ono što planiraju Smrdouljci. Ili što su planirali pre nekoliko nedelje. Zauzeli su logor Šljakatora, dobavili su takve količine i raznovrsne opreme i stručnog osoblja do joj je potekla voda na usta. Čak i njeno pismo Deda Mrazu (koji možda visi, a možda i ne visi u orbiti, čekajući da joj siđe niz odžak) nije bilo toliko gramzivo. Uspeli su da pokore starosedeoce, tako što su pobili sve Krinpite u svojoj blizini i mesecima obarali svaki balončić koji bi im se približio. Svoje Kopače Tunela izgleda da su pripitomili. I koristili su ih za istraživanja mineralnih bogatstava, jer izgleda da su sleteli tačno na jedan mali Kuvajt nafte i Skranton drugih fosilnih goriva. Razvili su jedan enzim, ili možda hormon - obaveštenje nije bilo sasvim jasno - koji je Krinpite potpuno izbacio iz stroja, kao što je 2,4-D svojevremeno isušio vijetnamske džungle, izazvavši njihovo truljenje. Dobili su nešto od svojih Prikradala što im je omogućilo da od blata prave građevinski materijal, onako kao što su i ta bića otvrdnjavala unutrašnje zidove svojih tunela. Oni su - Isuse, šta oni nisu uradili? Samo da ju je otac poslušao i dao joj podršku koju je tražila, s kakvim bi zadovoljstvom i veštinom i ona uradila to isto!
<BR>&nbsp;&nbsp;&nbsp;&nbsp;&nbsp;Ni ona nije mogla da se požali. Ipak, za Mardž Menindžer drugo mesto u plasmanu nije postojalo, a Smrdouljci su u tom trenutku celu planetu držali u šaci. Izuzev tih desetinu i nekoliko hektara na kojima je ležala njena kolonija, cela je bila njihova. Njihovi avioni i helikopteri krstarili su nebom kud god su hteli, tako su bar govorili špijunski sateliti. Sada su već imali tri naseobine, računajući i onu koja je nekada pripadala sada verovatno već mrtvim Šljakatorima. I izuzev retkih prilika kada se usuđivala da pošalje Kapeljišnikova u kratki izviđački let (šta bi radila ako bi se dogodio neki neobjašnjivi 'udes' njenom jedinom avionu?), bila je potpuno slepa, osim izveštaja sa satelita i od ono nekoliko preživelih balončića. Čak je i Denija Dejlhauza povukla na Zemlju. Ne samo zbog toga što se izlagao opasnosti - iako je i to bio razlog, priznavala je u sebi; nije htela da joj pogine - već zato što se električna energija za proizvodnju njegovog vodonika mogla bolje iskoristiti za reflektore, da se zaštiti logor i da žito raste. Dala ga je na tečaj agronomije, zajedno sa Morisejem i onom Bugarkom - hej, čekaj malo, reče u sebi; Dejlhauz i Dimitrova? Možda i ne. Bili su u prijateljskim odnosima, ali ne toliko prijateljskim. Ali, ko je, onda?
<BR>&nbsp;&nbsp;&nbsp;&nbsp;&nbsp;I kad je već bila na toj temi, razmišljala je, posmatrajući Gaja Trija dok je brbljao o merama predostrožnosti za slučaj neočekivanog i velikog napada Krinpita, ko je otac njenog takoreći deteta? Dejlhauz? Tri? Onaj kučkin sin Svegert, s njegovim malim lukavim trikovima? Oni su bili najverovatniji kandidati, ali koji od njih?
<BR>&nbsp;&nbsp;&nbsp;&nbsp;&nbsp;U neko drukčije vreme, jedan deo Mardž Menindžer bi sa ironičnim zanimanjem posmatrao onaj drugi deo nje koji je, zaista, proklet bio! hteo da zna. Ali sada nije više imala u sebi mesta za takvu vrstu zabave. Pomisao da bi mogla Ngujen Triju da kaže da su njih dvoje upravo u toku jednog procesa koji bi od njih mogao kasnije da napravi roditelje prođe joj kroz glavu, tek toliko da je smesta napusti. Obećavala je neke zaista smešne stvari, ali i usložnjavanja s kojima sada nije htela da se nosi. Najpre ono najvažnije. "Ima li u logoru ljudi koji umeju da gađaju iz luka?" upita ona.
<BR>&nbsp;&nbsp;&nbsp;&nbsp;&nbsp;Tri zaneme usred predloga kako da se naoružaju dva čamca. "Šta?"
<BR>&nbsp;&nbsp;&nbsp;&nbsp;&nbsp;"Ljudi koji umeju da gađaju strelama iz luka, do đavola. Moramo imati nekolicinu. Htela bih da organizujem takmičenje u okviru sportskog programa."
<BR>&nbsp;&nbsp;&nbsp;&nbsp;&nbsp;"Vrlo verovatno, Mardžori. Samo ne verujem da imamo lukove i strele."
<BR>&nbsp;&nbsp;&nbsp;&nbsp;&nbsp;"Ako znaju kako da ih upotrebe, znaće i kako da ih naprave, zar ne? Uputstva će se sigurno naći i na mikrofilmovima. Molim te, Gaje, kreni s tim. Daćemo nagrade. Kafu, cigarete, a ja prilažem i flašu viskija." Ta misao joj je pala na pamet dok je on pričao o tome kako planira da montira lake mitraljeze na čamce, jer se setila da ni zalihe municije za mitraljeze neće večito trajati; ali još nije bila spremna da tu misao saopšti bilo kome, čak ni svome zameniku.
<BR>&nbsp;&nbsp;&nbsp;&nbsp;&nbsp;Tri je izgledao zbunjen, ali ipak zastade da nalog zabeleži sebi u notes. "Pretpostavljam da će biti korisno za lov."
<BR>&nbsp;&nbsp;&nbsp;&nbsp;&nbsp;Mardži klimnu ćutke glavom. Lov, na šta? Svaka životinja koju su videli na tlu ove planete bila je tako oklopljena da im se mogla smejati u brk ako je budu gađali ručno izrađenim strelama - veoma značajno skretanje toka evolucije na ovoj planeti, u to je bila ubeđena. Nije više o tome razmišljala.
<BR>&nbsp;&nbsp;&nbsp;&nbsp;&nbsp;Dok su obilazili električnu centralu pritrča im glasnica iz kolibe za komunikacije. "Brod je počeo spuštanje, pukovniče", reče ona zadihano. "Već su izbacili retroplamen. Za nekoliko minuta trebalo bi i da ih ugledamo."
<BR>&nbsp;&nbsp;&nbsp;&nbsp;&nbsp;"Hvala bogu", reče Mardži. "Objavite to preko glasnogovornika. Gaje, nabavi dvadesetak pomoćnika i nosača za istovar. Reci majoru Arkašvili da bude spremna, za slučaj da to bude grubo sletanje."
<BR>&nbsp;&nbsp;&nbsp;&nbsp;&nbsp;Nije bilo. Međutim, nije bilo ni po planu. Glavni padobran se prekasno razmotao, letelica je sišla ljuljajući se na ostala tri; bili su odbačeni tačno na vreme i brod se spustio na raketama. Nikada nisu stigli do obale na koju su se prethodno spustili svi ostali. Promašili su je gotovo za kilometar i pali u džunglu, izvan vidnog polja.
<BR>
<BR>&nbsp;&nbsp;&nbsp;&nbsp;&nbsp;Dobro je bilo što niko nije bio povređen. Petnaest članova posade su svi stigli u logor vlastitim snagama; a dvanaest od njih bilo je i mlado i žensko: bar za toliko je Bog uslišio Mardžine molitve. Loša strana je bila ta što je sve što se u brodu nalazilo moralo biti preneto na rukama preko osam stotina metara lošeg terena, kroz džunglu i preko nekoliko krševitih uvala. Ne mari. Stigli su. I dok je Mardži proučavala inventar tovara, oseti kako joj je pao kamen sa srca. Sve je bilo tu, i najmanja sitnica koju je tražila, i još ponešto pride. Semenje i ručni alat, oružje i razni udžbenici i priručnici. Ipak, nije bilo dovoljno. Nikada neće biti dovoljno. Ali našla je sve što je očekivala.
<BR>&nbsp;&nbsp;&nbsp;&nbsp;&nbsp;Najvažnije i najhitnije je bilo da se sve prenosivo prebaci u ograđeni logorski prostor. To je značilo organizovati nosače po skupinama, i svaku obezbediti naoružanom stražom. Blizu mesta gde su sleteli nije bio primećen nijedan Krinpit, ali šuma je vrvela od njih. Tek kada je prvi odred stao da se mučno probija ka logoru, vukući sanduke hrane i kutije mikrofilmova, sklopljene bicikle i sandučiće sa rezervnim delovima za elektronske uređaje, Mardži se dovoljno opusti da pozdravi pridošlice. Sa svakim se rukovala, svačije ime izgovorila, a onda ih predala majoru Santanđelu da ih rasoredi i da im odredi smeštaj. Niski crnac, major, zaostade za ostalima. "Imam nešto za vas, pukovniče", reče on potapšavši torbu sa poštom. "Ali nasamo, ako nemate ništa protiv, gospođo."
<BR>&nbsp;&nbsp;&nbsp;&nbsp;&nbsp;"Dođite. Vandemire, je li tako?" On učtivo klimnu i uđe za njom u njenu kancelariju, gde stavi torbu sa pošiljkama na pisaći sto.
<BR>&nbsp;&nbsp;&nbsp;&nbsp;&nbsp;"Evo, to je, gospođo", reče on, otkopčavajući brave.
<BR>&nbsp;&nbsp;&nbsp;&nbsp;&nbsp;To više nije bila torba za poštu. Kada je otvorio sve kopče, gornju površinu poklopca je zarozao i otkrio mikroprocesor sa ekranom od tečnog kristala. Dodirnuo je jedno dugme i on se osvetlio, prikazujući red gusto otkucanih simbola.
<BR>&nbsp;&nbsp;&nbsp;&nbsp;&nbsp;"Evo vašeg upravljača, gospođo. U orbiti se trenutno nalazi dvanaest uništavača satelita, a ovo su vam njihove kontrole."
<BR>&nbsp;&nbsp;&nbsp;&nbsp;&nbsp;Mardži ih dotače. U donjem trbuhu pojavi joj se osećanje topline i raširi se po celom telu, izazivajući gotovo seksualno uživanje. "Vi ste sve proverili, Vandemire? Možete li mi locirati satelite Smrdouljaca?"
<BR>&nbsp;&nbsp;&nbsp;&nbsp;&nbsp;"Da, gospođo. Imamo kontrolu i okidače za četiri njihova, uključujući i njihov glavni tahprenski prijemnik. Isto i za šljakatorske; imaju dva, ali izgleda da nisu aktivni. On vešto ubaci kombinaciju u procesor i simboli promeniše boje. "Zelena svetla su naši, crvena šljakatorski, žuta pripadaju Smrdouljcima. Linije koje su ostale bele su rezervne. Ako se pojavi nešto novo u okviru dva miliona otkucaja, kontrolni sistem će ga pronaći i identifikovati, i jedna od ovih rezervnih ptičica će se priključiti na njega."
<BR>&nbsp;&nbsp;&nbsp;&nbsp;&nbsp;Toplina se u njoj sve više širila. Ovo je bila najveća i najvažnija narudžbina na Mardžinom spisku božićnih poklona, i ujedno ona za koju je najviše strepela da je neće dobiti. Sada od njene dobre volje zavisi da li će ti kučkini sinovi preživeti! "Hvala vam, majore", reče ona, "hoću da me naučite kako da rukujem ovim, i od tada će se svakih dvanaest časova nalaziti bilo kod vas bilo kod mene, do daljnjeg."
<BR>&nbsp;&nbsp;&nbsp;&nbsp;&nbsp;"Da, gospođo", reče on ravnodušno. "Imam još nešto što me je vaš otac zamolio da vam lično predam."
<BR>&nbsp;&nbsp;&nbsp;&nbsp;&nbsp;Bilo je to pismo. Ne mikrofilm. Pismo na hartiji u koverti na kome je bilo ispisano njeno ime, rukom Džefrija Menindžera. "Hvala, majore", ponovi ona. "Idite sada da se smestite i ponesite ovaj kontrolni uređaj sa sobom." Kada je krenuo, ona dodade: "Majore? Da li je situacija kod kuće veoma loša?"
<BR>&nbsp;&nbsp;&nbsp;&nbsp;&nbsp;On zastade, gledajući pravo u nju. "Veoma loša", reče. "Da, tačno bih tako rekao, pukovniče. Veoma loša."
<BR>&nbsp;&nbsp;&nbsp;&nbsp;&nbsp;Mardži ostade stojeći još neko vreme, držeći pismo u ruci. Zatim ga strpa u džep i pođe da vidi kako napreduje istovar, jer još nije bila potpuno spremna za necenzurisane vesti o tome koliko je zaista loše to 'veoma loše'.
<BR>&nbsp;&nbsp;&nbsp;&nbsp;&nbsp;Sklonivši ga nije ga mogla i zaboraviti. Dok je naredniku Svegertu jela dušu zato što je zagovarao dve nove cure umesto da pomaže kod istovara i prenosa, stalno ga je opipavala u džepu. Dok je oštro privodila kraju jednu raspravu o tome gde se zaturio sanduk sa ručnim reflektorima - "Zaboga, pukovniče, samo sam ga za trenutak stavio na zemlju, mislio sam da ga je neko drugi poneo!" - ruka joj se sama vrati na pismo. Kada su iz šatora gde je bila kantina objavili pauzu za doručak više nije mogla da se uzdrži; uze brzo svoj poslužavnik i vrati se u kancelariju, otvori pismo, čitajući ga dok je jela.
<BR>
<BR>&nbsp;&nbsp;&nbsp;&nbsp;&nbsp;Mardži, dušo,
<BR>&nbsp;&nbsp;&nbsp;&nbsp;&nbsp;Sve si dobila, sve što si zapisala. Ali više nema, tamo odakle ti je poslato. Smrdouljci su naredili da sklonimo svoje platforme za istraživanje nafte iz blizine Velikog grebena na dnu u sredini Atlantika. Bacili su nam rukavicu. Prihvatili smo je. Sada je i poslednja kap goriva za interplanetarna ubrzanja rekvirirala vojska za svoje projektile, sve dok se oni ne predomisle, a sem toga, tu je i Peru. Šljakatori su tamo nametnuli lažne 'izbore', i mi tu ne možemo ostati po strani. Prema tome, bićemo još mesecima u ratnoj pripravnosti a možda i duže.
<BR>&nbsp;&nbsp;&nbsp;&nbsp;&nbsp;Od sada si prepuštena sama sebi, dušo. Računaj najmanje na godinu dana. A može biti i duže, jer Predsedniku preti opoziv, možda i nešto gore - prošle nedelje su iz Nacionalne garde pokušali atentat sa dva tenka. Rekao sam mu šta da radi. Da objavi vojnu diktaturu. Raspusti Kongres. Samelje sve oko sebe. Ali on je političar. Misli da će isplivati. Međutim, ako i uspe, to znači da će ostatak svoga mandata provesti u nastojanju da privuče glasove nadobudnih ljubitelja prirode, te će, prema tome, morati da sreže mnoge važne programe.
<BR>&nbsp;&nbsp;&nbsp;&nbsp;&nbsp;A jedan od njih možda ćeš biti i ti, dušo.
<BR>&nbsp;&nbsp;&nbsp;&nbsp;&nbsp;Ne bih ti ovo govorio da ne verujem da ćeš se snaći. Izgleda da ćeš morati.
<BR>
<BR>&nbsp;&nbsp;&nbsp;&nbsp;&nbsp;To je bilo sve, čak je i potpis nedostajao. Mardži ostade da sedi sa pismom u rukama, i tek posle nekog vremena shvati da je zaboravila doručak.
<BR>&nbsp;&nbsp;&nbsp;&nbsp;&nbsp;Više ga nije ni želela. Ali, takođe, nije želela ni da se hrana baca. Naročito ne sada. Stoga na silu pojede sve, i tek kada je očistila i poslednju mrvicu sa tanjira shvati da se nešto u uobičajenim zvucima logora promenilo. Nešto nije bilo u redu.
<BR>
<BR>&nbsp;&nbsp;&nbsp;&nbsp;&nbsp;Dok je jeo, narednik Svegert začu dva zvuka, ne baš blizu i ne veoma glasno. Ličili su na hice iz puške. U šatoru - kantini niko ih izgleda nije čuo. Ostrugao je stoga tanjir sa konzervisanom šunkom i kajganom od jaja u prahu, uzeo velik komad hleba u ruku i mirno krenuo ka izlazu, još žvaćući.
<BR>&nbsp;&nbsp;&nbsp;&nbsp;&nbsp;Tada se začu i treći hitac.
<BR>&nbsp;&nbsp;&nbsp;&nbsp;&nbsp;Ovoga puta nije bilo greške. Neki blesavi kučkin sin igrao se njegovim nervima. Ipak, ne bi mu to mogao uzeti za zlo, jer da je i on, Svegert, ugledao Krinpita, bez sumnje bi pao u iskušenje da ga raznese puškom. Tri ispaljena hica već su značila rasipanje municije. On stoga ubrza korak i uputi se ka odbrambenom pojasu. Zaobišavši iza šatora u kome je bila kuhinja, ugleda desetak ljudi okupljenih oko ukopane mitraljeske kule, malo više uzbrdo, kako preko već utabane staze gledaju u pravcu gde je sleteo brod za snabdevanje. Ostali su se okupljali oko tog mesta i dok je on stigao već ih je bilo dvadesetak, i svi su govorili uglas.
<BR>&nbsp;&nbsp;&nbsp;&nbsp;&nbsp;Pucnji su doprli odnekud sa staze. "Ko je tamo?" upita on, zgrabivši za rame kaplara Kristijanides.
<BR>&nbsp;&nbsp;&nbsp;&nbsp;&nbsp;"Edži i još dvoje pomoćnika. Hteli su da donesu još jedan tovar, pre nego što stanu u red za klopu. Poručnik Meklin je upravo otišao u patrolu za njima."
<BR>&nbsp;&nbsp;&nbsp;&nbsp;&nbsp;"Onda se smirite i zavežite dok se ne vrate", naredi Svegert; ali tu naredbu nije ni sam hteo da posluša. Nije mu ličilo na Edžija da puca po džungli. Gomila se povećavala; pukovnik Tri pritrča, nalik na porculansku kinesku lutkicu, zatim još šestoro iz kantine, i konačno i sam pukovnik. Njih deset je govorilo istovremeno, sve dok pukovnik ne zareža: "Svi vi, razlaz! Evo Meklina, da čujemo šta on ima da kaže."
<BR>&nbsp;&nbsp;&nbsp;&nbsp;&nbsp;Ali Meklin nije imao ništa da kaže. Polako je prilazio preko utabane staze, držeći karabin na gotovs, osvrćući se i levo i desno u pravcu džungle, i kad se približio videlo se da dvojica iza njega nekoga nose, dok je poslednja žena vojnik išla unatraške, noseći karabin na isti način na koji je i Meklin nosio svoj.
<BR>&nbsp;&nbsp;&nbsp;&nbsp;&nbsp;Nosili su mrtvo telo. Bilo je ženskog pola i to je bilo sve što se o njemu moglo reći. Lice se nije moglo raspoznati. Kada su je spustili na zemlju, videlo se da nije stradalo samo lice. Jedna ruka bila je pretvorena u krvave patrljke sve do ramena, a između dojki videla se rupa od metka.
<BR>&nbsp;&nbsp;&nbsp;&nbsp;&nbsp;"Krinpit", reče Santanđelo.
<BR>&nbsp;&nbsp;&nbsp;&nbsp;&nbsp;"Krinpiti nemaju puške", promrsi pukovnik Menindžer kroz stisnute zube. "Možda su Krinpiti, ali nisu bili sami. Tri! Prokontroliši područje oko odbrambene linije. Hoću da sva oružja dobiju posadu i da na svakom položaju budu i rezerve. Santanđelo, pozovi sve ljude koji nisu na dužnosti. Sačekaj da Svegert i ja odmaknemo dve stotine metara, pa onda pođi za nama. Svegert, uzmi tri čoveka i pođi sa mnom na položaj."
<BR>&nbsp;&nbsp;&nbsp;&nbsp;&nbsp;"Da, gospođo." On se okrenu, uze od kaplara Kristijanides njenu bestrzajnu pušku na gas, takozvanu BPG, i izabra nasumice trojicu iz svoga voda, dok je pukovnik Menindžer slušala raport poručnika Meklina. Bio je odmakao tek do polovine utabane staze, kada je ugledao poginulu i dve prosute i opljačkane kutije sa opremom. Nije znao gde se nalaze drugo dvoje. Onda se vratio po pojačanje. Mardž Menindžer tu prestade da ga sluša. Predavši ga Santanđelu, ona dade znak Svegertu da pođe za njom.
<BR>&nbsp;&nbsp;&nbsp;&nbsp;&nbsp;Jedno po jedno, u razmacima od dvadeset sekundi, sagnuti su pretrčavali preko otvorenog prostora koje je bilo njihova zona vatrenog dejstva, i ponovo se okupljali ispod krošnje jednog mnogostrukog drveta. Dok je čekao na ostale, Svegert je mogao da čuje klepetanje i zavijanje nekog oklopljenog stvorenja, ali dosta daleko. Sledeći koji je prispeo takođe je čuo klepetanje, i okrenu se licem prema Svegertu, bezglasno izgovarajući usnama Krinpit? Svegert ljutito potvrdi glavom i naloži mu da ćuti. Kada je pukovnik Menindžer prešla preko zone vatrenog dejstva ona pretrča još deset metara dalje od njih, zatim se spusti na jedno koleno, oprezno se osvrćući na sve strane, pre nego što podiže ruku i dade im znak da pođu za njom.
<BR>&nbsp;&nbsp;&nbsp;&nbsp;&nbsp;Čupavo, pomisli Svegert. Sasvim je ličilo na tu kučku da baš njega izabere za ovako nešto! Imala ga je na zubu stalno, od kako joj ga je sterao. Rukom dade znak ostalima iz patrole da nastave, jedan po jedan, dvojica s jedne strane staze, a jedan sa njim i sa pukovnikom s druge, i kada su pretrčali sačeka još deset sekundi pa se zalete da bi se spustio pored pukovnika. "Tu su je napali", prošapta on, pokazujući na stazu ispred sebe, gde je pola kutije neonskih cevi ležalo izlomljeno i razbacano po tlu.
<BR>&nbsp;&nbsp;&nbsp;&nbsp;&nbsp;"I ja to vidim, naredniče! Nastavi. Neću da mi Santanđelo natrči na guzicu."
<BR>&nbsp;&nbsp;&nbsp;&nbsp;&nbsp;"Da, gospođo." Svegert se sagnu sasvim nisko, ševrdajući u trku kroz nisko žbunje i sruči se na zemlju. U daljini se još čulo čegrtanje Krinpita, ali im se nije približavalo. Patrola nastavi u žabljim skokovima kroz džunglu sve dok se pred njima ne ukaza ogromna masa broda za snabdevanje, sa utabanom čistinom unaokolo. On poče da maše da bi privukao pogled pukovnika Menindžer, a onda pokaza rukom na vrh jednog mnogostrukog drveta. Ona odobri glavom, i kada na njega opet dođe red, on pritrča najbližem od njegovih stabala, prebaci svoju BPG preko ramena i poče da se uspinje preko grupe rastinja. Nije to mnogo ličilo na penjanje uz pravo drvo; bilo je lakše. Grane povijene naniže i bez čvorova podsećale su na stepenište, a izrasline poput stalaktita koje su visile između njih bile su dobar rukohvat.
<BR>&nbsp;&nbsp;&nbsp;&nbsp;&nbsp;Jedino je smetalo to što se nije imao dobar pogled. Svegert je morao dva puta da menja položaj, pre nego što uspe da dobro osmotri raketu.
<BR>&nbsp;&nbsp;&nbsp;&nbsp;&nbsp;Video je samo donju polovinu broda, i pravo pred njom tela druga dva nosača. Bila su zverski unakažena. Krinpitima nije bilo ni traga, a zvuci koje je čuo kao da su se još više udaljili.
<BR>&nbsp;&nbsp;&nbsp;&nbsp;&nbsp;Naredniku Svegertu malo laknu. Što bi se on koga vraga brinuo zbog Krinpita? Ti gadovi su bili bučni, i nikako se nije moglo desiti da mu neki od njih priđe na dvadeset metara a da ga on ne čuje. A onda će BPG obaviti posao.
<BR>&nbsp;&nbsp;&nbsp;&nbsp;&nbsp;Naravno, razmišljao je, nisu bili sami. Možda su s njima bila dva-tri Smrdouljca. Šta mari; Smrdouljci su bili Smrdouljci; bili su nevični ratovanju, sami Ah-rapi i engleske mornarčine i još ne beše došao taj dan kada će se on brinuti da slučajno ne sretne u šumi nekoga od njih. Zabacivši kapu na potiljak, on se namesti malo udobnije. Ako se bilo šta ukaže na onoj čistini razneće mu guzicu, a u međuvremenu je mogao da uživa u prizoru Mardži Menindžer kako tiho baulja po tlu, gotovo tačno ispod njega. Nešto dalje, na drugoj strani staze, još neko se kretao, isto tako tiho; on skide BPG sa ramena da bi ga uzeo na nišan, ali kada ta prilika izroni između dva žbuna, on vide da je to jedan iz njegove patrole. Vrativši vrh cevi on je polako uperi u Mardž Menindžer, pomerajući krstić na nišanu od njene glave niz kičmu ka kukovima. Zar ne bi bilo divno, razmišljao je, da joj zabije jedan koji nikada neće zaboraviti, tačno u njenu...
<BR>&nbsp;&nbsp;&nbsp;&nbsp;&nbsp;Jedva čujni šum iza njega sledi ga u mestu.
<BR>&nbsp;&nbsp;&nbsp;&nbsp;&nbsp;Prekasno je shvatio grešku u razmišljanju. Krinpiti i ljudska bića nisu bili jedina stvorenja na Gemu. Kad je počeo da se okreće, ugledao je mršavu, izduženu spodobu, dužu od njegove vlastite visine, kako se uspinje ka njemu na bar jedno šest nogu, dok je ostalima držalo neku vrstu puške. Prokletinja je izgledala kao da nosi naočari za sunce, pomisli on iznenađeno, pokušavajući da prebaci cev puške u njenom pravcu. Nije bio dovoljno brz. Nikada nije čuo hitac koji mu je prošao kroz glavu.
<BR>&nbsp;&nbsp;&nbsp;&nbsp;&nbsp;Mardž Menindžer se prva vratila u logor. Nije sačekala da se raščisti teren oko broda; kada su saznali šta u stvari traže, četrdeset naoružanih vojnika pročešljalo je celo područje. Našli su samo tri Kopača Tunela, ali jedan od njih je bio onaj koji je ubio narednika Svegerta. Oduvek si imao sreće, kučkin sine, pomisli ona; sad više ne moraš da brineš o vojnom sudu zbog silovanja. Ona zgrabi za okovratnik jednog čoveka koji je prolazio pored nje i posla ga trčećim korakom u šator za vezu, i još pre nego što je stigla do svoje kancelarije začula je poziv preko razglasa: "Major Vandemir da se odmah javi pukovniku!"
<BR>&nbsp;&nbsp;&nbsp;&nbsp;&nbsp;Sudarili su se na vratima. Dobar momak, dotrčao je poluobučen, ali torbu je imao u ruci. "Otvori to", zareža ona. "Oni naoružavaju Prikradala protiv nas, daju im puške i naočari. Eto, to je Tinka pokušala da mi kaže. Ama, požuri, čoveče!"
<BR>&nbsp;&nbsp;&nbsp;&nbsp;&nbsp;"Da, gospođo." Čak je i stameni major Vandemir šeprtljao dok je otvarao kopče. "Spreman, gospođo", raportira on, s prstima na komandama.
<BR>&nbsp;&nbsp;&nbsp;&nbsp;&nbsp;Njenu razjarenost ublaži osećanje toplote koje joj se širilo u donjem trbuhu. Počešavši se iz sve snage, ona prasnu: "Zbriši sve!"
<BR>&nbsp;&nbsp;&nbsp;&nbsp;&nbsp;"Koga, gospođo?"
<BR>&nbsp;&nbsp;&nbsp;&nbsp;&nbsp;"Smrdouljce! Raznesi im te satelite, sve do jednog!" Posmatrala je taj složeni obred, a onda se namrštila. "Kad si već pri tome, poskidaj mi i Šljakatore."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
