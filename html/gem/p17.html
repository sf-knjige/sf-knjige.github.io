<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Šest kilometara niže na obali gde je poubijao Otrovne prikaze, Šarn-igon zastade u begu da izgrebe sebi plitku rupu ispod jedne stene. Morao je da se sakrije, jer mu je bio potreban odmor.
<BR>&nbsp;&nbsp;&nbsp;&nbsp;&nbsp;Kopanje je za Krinpite uvek bilo opasno zbog Prikaza Odozdo, ali ovde nije bilo mnogo verovatnoće da su negde u blizini. Bilo je isuviše blizu vode; oni su nerado svoje tunele izlagali opasnosti od poplave. Višestruko drvo na steni iznad njega bilo je takođe dobar znak. Ukus njegovog korenja nije im prijao.
<BR>&nbsp;&nbsp;&nbsp;&nbsp;&nbsp;Dok se smeštao u jami, Šarn-igon se za trenutak zapita šta se dogodilo sa njegovim saborcem, Otrovnom Prikazom Dulom. Nije bio zabrinut, kao što bi neko bio za svoga bližnjeg. Nije o Duli mislio na takav način. Dula je bio oružje, sredstvo, nešto bez 'bića'. Pošto su pobili Otrovne Prikaze koje je Dula nazivao 'Smrdouljcima' obojica su pobegli, i naravno, Dula je pobegao brže i dalje od njega. Šarn-igon nije to shvatio kao izdaju. Da je on bio okretniji, a Dula sporiji, on bi svakako uradio isto. Dulina korisnost kao oruđa ležala je upravo u njegovoj brzini, i u veštini da sa drugim Otrovnim Prikazama razgovara tako da počnu da oklevaju, da postanu nesigurni, što je Šarn-igonu pružalo dovoljno vremena da ih sustigne i ubije. Bilo je tako lako ubiti Otrovne Prikaze! Nekoliko zamaha oštrim kandžama, udarac nalik udarcu pesnicom, i ništa više. Ponekad su bili naoružani i Šarn-igon se naučio da poštuje neka od tih oružja. Ali ono dvoje na obali imali su tako malo, mali revolver koji je mnogo galamio ili čija su sitna zrna odskakala od njegovog oklopa, i neku stvar koja je ispuštala odvratni, prodorni miris zbog kojeg se na trenutak osetio nekako čudno i neprijatno; ali sve to mu čak nije ni usporilo pokrete dok ih je ubijao. Takve kao oni mogao je da pobije i bez svog oruđa, Otrovne Prikaze Dule.
<BR>&nbsp;&nbsp;&nbsp;&nbsp;&nbsp;On promeškolji leđni oklop da bi se još bolje smestio u jamu i umiri se, dok su mu slušni prijemnici bili usmereni ka vodi, a pipci duboko ukopani u zemlju da bi osetio vibracije ako se Prikaze Odozdo budu približile. Njih se jedino i plašio, više nego bilo kakve opasnosti sa vode ili sa obale.
<BR>&nbsp;&nbsp;&nbsp;&nbsp;&nbsp;Naravno, u normalnim okolnostima jedan odrasli, oklopljeni Krinpit mogao je da se meri sa više od desetak Prikaza Odozdo - dokle god je uspevao da se održi na površini zemlje. Ili, bar, da hvata njene zvuke. Na otvorenom polju Prikaze odozdo kao da su bile gluve, trčale su potpuno nasumice. Međutim, ovo nisu bile normalne okolnosti, Šarn-igon nije samo bio umoran i sit svega, bio je i bolestan. Osećao se razdražljivo, napeto, podbulo; svome mužjaku-ženki (ali Či-pruit je već mesecima bio mrtav, oklop mu se već sasušio) rekao bi da će zacvrčkati i iskočiti iz oklopa. Ali još nije bilo vreme za to. Moraće da sačeka još mnogo meseci; prema tome, ovo nije bila normalna napetost koja se javlja uoči menjanja oklopa.
<BR>&nbsp;&nbsp;&nbsp;&nbsp;&nbsp;Iznenada mu se sfinkter olabavi. U ogromnom mlazu povrati sve što je pojeo, meso crvi iz drveta, komadiće hitinskog oklopa pacova koji liči na raka, polusvareno voće, gljive i lišće.
<BR>&nbsp;&nbsp;&nbsp;&nbsp;&nbsp;Posle toga se osećao malaksalo, ali smireno. Pošto se malo odmorio, on poče da zatrpava svoj izbljuvak zemljom, a potom pažljivo, deo po deo, da čisti oklop. Nema sumnje da je ovo osveta Otrovnih Prikaza zato što ih je pobio na obali. Biće da mu je pozlilo od komadića njihovog mesa koji su mu se zadržali u štipaljkama. To - i ona unutrašnja, mračna bolest koja mu se javila onda kada su Otrovne Prikaze prvi put došle u njegov grad, i kada je počeo neumitni lanac događaja koji mu je uništio svu životnu radost.
<BR>&nbsp;&nbsp;&nbsp;&nbsp;&nbsp;Krinpiti ne plaču. Nemaju suzne kanaliće; nemaju ni očiju u kojima bi se ti kanalići nalazili. Ali osećaju tugu, i njihova kultura nema svojevrsnih tabua koji bi ih sprečili da tu tugu izraze na svoj način. A taj način bila je smirenost. Nepomični i ćuteći Krinpit - ili bar onoliko koliko Krinpit može da ćuti - to je Krinpit koji plače.
<BR>&nbsp;&nbsp;&nbsp;&nbsp;&nbsp;Više od jednog sata nakon što je očistio poslednje sasušene čestice strane krvi sa svog trbušnog oklopa, Šarn-igon nije ni pisnuo: povremeno grebanje kandži kad bi se očešale o oklop, duboki uzdah, ništa više.
<BR>&nbsp;&nbsp;&nbsp;&nbsp;&nbsp;I nehotice, zvuci jednog srećnijeg doba odjekivali su u njemu. Opet je slušao Či-pruit, i malu ženku - kako se ono zvala? - koju su oplodili, i koja im je rodila mladunce. Bilo je to slađano stvorenjce. Osim one gorko slatke privlačnosti porodične ženkice, kao da nije imala neku svoju ličnost, i njeni mladunci su rasli u njoj i jeli je iznutra, sve dok je nisu izjeli toliko da je umrla, a taj nakot je još dobro izglodao njen oklop iznutra i izronio u bučni, uzbudljivi svet, da se prikači na leđa svoga ženskog oca.
<BR>&nbsp;&nbsp;&nbsp;&nbsp;&nbsp;Sada je sve bilo drukčije.
<BR>&nbsp;&nbsp;&nbsp;&nbsp;&nbsp;I sve zbog prokletih Otrovnih Prikaza! Od kada se prva od njih pojavila i Či-pruit, dragi, pokojni Či-prut, bio dovoljno nepromišljen da počne da ga jede, Šarn-igonov svet je počeo da se ruši. Ne samo zbog Či-pruita; sve je, uopšte, krenulo u propast. Krinpiti koje je pobunio protiv Otrovnih Prikaza što ih Dula zove Smrdouljcima bili su strogo kažnjeni. Njegovi vlastiti sugrađani bili su napadnuti iz vazduha u znak odmazde, i mnogi su izginuli. A koliko je on uspeo da za uzvrat pobije? Svega nekolicinu. Jedva i toliko. Ono dvoje na obali, jednu šačicu koju su Dula i on uhvatili na prepad u isturenom logoru - sasvim nedovoljno! I svi Dulini planovi su se neslavno završili: ono krinpitsko selo koje je bilo najbliže Njupatorima oklevalo je i kolebalo se: obećalo da će napasti zajedno sa njima, pa povuklo obećanje; a u međuvremenu, sve što su on i Dula mogli da urade bilo je da se šunjaju unaokolo kao oni rakoliki pacovi, tražeći usamljene i zalutale da ih napadnu i ne nalazeći nikoga. Sve dok se ono dvoje nije iskrcalo iz čamca koji je tonuo...
<BR>&nbsp;&nbsp;&nbsp;&nbsp;&nbsp;Iz pravca u kome je bila voda začu se šum.
<BR>&nbsp;&nbsp;&nbsp;&nbsp;&nbsp;Šarn-igon se ukoči. Nije mogao da bude potpuno nečujan dokle god je disao, ali se trudio što je bolje mogao.
<BR>&nbsp;&nbsp;&nbsp;&nbsp;&nbsp;Pažljivo je osluškivao iz svoje plitke jazbine i čuo tihi, gotovo neprimetni i nejasni odjek sa vode. Čamac. A u njemu nešto nalik na Otrovnu Prikazu.
<BR>&nbsp;&nbsp;&nbsp;&nbsp;&nbsp;Još jedna za ubijanje? Približavala mu se. Šarn-igon snažnim pokretom izlete iz svoje zemunice i uspravi se da se brani; i tada začu svoje vlastito ime kako odjekuje preko plaže: "Šarn-igon!" A potom i one varvarske zvuke koji su označavali ime nepouzdanog saveznika ili neprijatelja s kojim je sklopio primirje: "OK-med du-LAH".
<BR>&nbsp;&nbsp;&nbsp;&nbsp;&nbsp;Cupkajući porebarke on krenu po pesku, nešto da pozdravi Dulu, a pomalo još spreman da ubije, dok je Dula vikao i molio: "Požuri! Njupatori će pretražiti svu obalu, moramo što pre da bežimo!"
<BR>
<BR>&nbsp;&nbsp;&nbsp;&nbsp;&nbsp;Kada se ukrcao i Šarn-igon, čamac je gotovo sasvim utonuo u vodu. Ali nije mogao lako da potone. Omotač mu je bio izdeljen u male plastične komore koje su sadržavale dovoljno vazduha da to spreče. Ali mogao je biti poplavljen.
<BR>&nbsp;&nbsp;&nbsp;&nbsp;&nbsp;Često su već prelazili u njemu preko Velike vode, i obojica su pri tom pljuskali i crpli vodu ispolcem, stalno motreći da se ne pojave Prikaze Odozgo, sve dok ne bi opet uspeli da se domognu obale. Maleno jedro im je bilo od pomoći ako su imali povoljan vetar; međutim, nije bilo kobilice broda. Kada bi vetar promenio pravac morali su da spuste jedro i da veslaju nogama. Trajalo je to u beskonačnost, a Šarn-igon se osećao sve gore i gore; i pri svakom zaveslaju ili pljuskanju, ređao je svoje mračne optužbe:
<BR>&nbsp;&nbsp;&nbsp;&nbsp;&nbsp;"Da nije bilo tebe, moj mužjak-žena bi još bio živ."
<BR>&nbsp;&nbsp;&nbsp;&nbsp;&nbsp;"Lud si, Šarn-igone. On je nas pokušao da ubije, nismo mi krivi što je od toga umro."
<BR>&nbsp;&nbsp;&nbsp;&nbsp;&nbsp;"I moje selo je bilo napadnuto, i jedno drugo potpuno uništeno, i ja sam se razboleo."
<BR>&nbsp;&nbsp;&nbsp;&nbsp;&nbsp;"Pričaj mi o nečem drugom, Šarn-igone. Pričaj o tome kako su tvoji Krinpiti obećali da će nam se pridružiti u napadu na Njupatore, i kako su to obećanje prekršili."
<BR>&nbsp;&nbsp;&nbsp;&nbsp;&nbsp;"Hoću da govorim o svojoj tuzi i gnevu, Ahmede Dula."
<BR>&nbsp;&nbsp;&nbsp;&nbsp;&nbsp;"Onda govori i o mome! I mi smo se žrtvovali boreći se s vama protiv zajedničkog neprijatelja."
<BR>&nbsp;&nbsp;&nbsp;&nbsp;&nbsp;"Žrtvovali."
<BR>&nbsp;&nbsp;&nbsp;&nbsp;&nbsp;"Da, žrtvovali! Pre nego što mi je radio bio uništen - a to si uradio ti, Šarn-igone, svojom trapavošću! - nisam uspevao da čujem ni glasa iz mog logora. Možda su već svi izginuli!"
<BR>&nbsp;&nbsp;&nbsp;&nbsp;&nbsp;"Koliko, Ahmede Dula?"
<BR>&nbsp;&nbsp;&nbsp;&nbsp;&nbsp;"Više od dvanaest!"
<BR>&nbsp;&nbsp;&nbsp;&nbsp;&nbsp;"Više od dvanaest vaših je poginulo. A koliko naših? Osoba - dve stotine. Ženki - četrdeset. Mladunaca na leđima i beba..."
<BR>&nbsp;&nbsp;&nbsp;&nbsp;&nbsp;Sve dok nisu sasvim prešli Veliku vodu i Šarn-igon osetio muklu tišinu svoga grada, nije u punoj meri postao svestan ogromne tragedije. Nije bilo nijednog proizvedenog zvuka! Samo odjeci, i to kakvi odjeci!
<BR>&nbsp;&nbsp;&nbsp;&nbsp;&nbsp;Nekada je kad god bi prelazili Veliku vodu, grad odjekivao užurbanim, prekrasnim tonovima. Sada više nije. Ništa više nije čuo. Nikakvo mrmljanje nedoraslih mužjaka na pristaništu, dok ljušte ulov ribe. Nikakvo pevanje jedača algi na Velikom belom putu. Nikakvo ukucavanje kočeva da bi se sagradile nove palisade na nasutim terenima na rtu. Čuo je samo odjek vlastitog glasa kako mu se slabašno vraća, i prepoznao zamagljene obrise potopljenog stenja, nekoliko nadstrešnica, jedan do dva čamca, neke polusrušene građevine, gomile praznih oklopa. Ništa više.
<BR>&nbsp;&nbsp;&nbsp;&nbsp;&nbsp;Grad je bio mrtav.
<BR>&nbsp;&nbsp;&nbsp;&nbsp;&nbsp;Otrovna prikaza, Dula, zabrinuto je brbljao nešto obraćajući se njemu, i Šarn-igon jedva razabra reči: "Još jedan napad! Sve je prazno. Smrdouljci su se sigurno vratili da dovrše što su započeli."
<BR>&nbsp;&nbsp;&nbsp;&nbsp;&nbsp;Nije mogao ni da odgovori. Obuze ga mirnoća, ogromna, žalosna tišina, tako duboko da se čak i Otrovna Prikaza začuđeno okrenu prema njemu. "Jesi li bolestan? Šta se događa?"
<BR>&nbsp;&nbsp;&nbsp;&nbsp;&nbsp;Velikim naporom Šarn-igon otkuca reči na svom trbušnom oklopu. "Pobili ste moje sugrađane i svu moju braću s istih leđa."
<BR>&nbsp;&nbsp;&nbsp;&nbsp;&nbsp;"Mi? Ne, nikako! Nisu to mogle biti Narodne Republike, nismo mi više toliko jaki. Mora da su to bili Smrdouljci."
<BR>&nbsp;&nbsp;&nbsp;&nbsp;&nbsp;"Protiv kojih ste se zakleli da ćete nas štititi!" zaurla Šarn-igon. On se podiže na zadnje noge i nadnese nad Dulu, i Otrovna Prikaza ustuknu od straha. Ali Šarn-igon ne napade, već se baci potrbuške iz čamca, uz jedno ogrmno pljus od koga zaigraše talasi. Voda je na tom mestu bila plitka. Šarn-igon uspe da stražnje noge zadrži na muljevitom dnu, dok mu je dovoljno pora za disanje ostalo iznad površine da se ne udavi. Zatim jurnu ka obali, sekući zagađenu vodu poput ogromnog klina morske pene.
<BR>&nbsp;&nbsp;&nbsp;&nbsp;&nbsp;Tragedija ga opet umiri, pri svakom koraku i pri svakom odjeku. Mrtvi! Svi mrtvi. Ulice prazne, izuzev napuštenih oklopa, već sasušenih. Radnje bez prodavaca i kupaca. Domovi opusteli. Nijednog živog mužjaka, ženke, čak ni cvruktavog mladunčeta.
<BR>&nbsp;&nbsp;&nbsp;&nbsp;&nbsp;Dula je gacao kroz vodu što je zaudarala na ploveće leševe morskih životinja, vukući za sobom čamac i zverajući oko sebe. "Kakav užas!" uzviknu on. "Sada smo braća više nego ikad, Šarn-igone."
<BR>&nbsp;&nbsp;&nbsp;&nbsp;&nbsp;"Sva moja braća su pobijena."
<BR>&nbsp;&nbsp;&nbsp;&nbsp;&nbsp;"Šta? Ah, da. Sada moramo biti kao dva brata, da bismo se osvetili! Moramo se udružiti protiv Smrdouljaca i Njupatora."
<BR>&nbsp;&nbsp;&nbsp;&nbsp;&nbsp;Šarn-igon se opet podiže, sateravši ga uza zid jedne polusrušene nastrešnice. "Sada su mi potrebni novi saveznici, Ahmede Dula", prokrklja on, obrušivši se na njega. U poslednjem trenutku Dula shvati šta se događa i pokuša da pobegne. Bilo je prekasno; hitrina mu nije pomogla kada je izvrdao sečivo kandži da bi ga punom snagom padajućeg malja pogodila ubistvena hitinska pesnica, koja mu je bukvalno-smrskala glavu.
<BR>&nbsp;&nbsp;&nbsp;&nbsp;&nbsp;Kada se uverio da je Dula mrtav, Šarn-igon se otetura dalje, tumarajući neslepo kroz sasušene ljušture koje su nekada bile njegovi prijatelji, da bi se, tiho škripeći, naslonio na zid radnje koju je nekada znao.
<BR>&nbsp;&nbsp;&nbsp;&nbsp;&nbsp;Nije ga mnogo obradovala smrt još jedne Otrovne Prikaze. Više nije čak ni žalio za izginućem svoga grada. Mučio ga je jedan neposredniji bol. Svi zglobovi su ga boleli, u telu se osećao kao smrvljen, oklop kao da mu se razdvajao po šavovima. Još nije bilo vreme. Ali više nije bilo nikakve sumnje. Potpuno sam, na otvorenom grobu koji je nekada bio njegov dom, bez ikoga da se postara o njemu dok bude ležao bespomoćan, on je počinjao da menja oklop.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
