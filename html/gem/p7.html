<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Tor. Dva Inst. Teh. prostirao se na obali reke Čarls, a zapremina mu je bila više nego dva puta veća od svih starih zgrada od cigala zajedno. U Tornju dva Instituta za Tehnologiju nije bilo učionica. Nije bilo ni kancelarija za administraciju. Sav je bio namenjen naučno-istraživačkom radu, počev od kompjuterskog uskladištenja u suterenu pa do prostora za eksperimente sa sunčevom radijacijom, čijim je uređajima u obliku činija i leptir mašni bio ukrašen krov građevine.
<BR>&nbsp;&nbsp;&nbsp;&nbsp;&nbsp;Institut za tehnologiju Univerziteta u Masačusetsu već odavno je bio uključen u kosmička istraživanja, još pre nego što je i jedno otpočelo. Ili, bar, prvo među njima bilo najavljeno. Još 1950-tih godina imao je nastavu dizajna, čiji se celokupni plan odvijao oko stvaranja proizvoda za izvoz stanovnicima treće planete zvezde Arkturusa. Činjenica da se nije znalo da postoji makar jedna planeta Arkturusa, a kamoli njeni stanovnici, nije smetala ni nastavnicima ni studentima. Tehnolozi su se već navikli da na zahtev puste svojoj mašti na volju. U tom kembridžskom društvu koje se okupljalo oko ITM, Harvarda, oko opservatorija u Ulici Vrtova i svih onih svetova iz bajke duž puta 128 bilo je dizajnera međuzvezdanih letelica znatno pre nego što je i prvi Sputnik ušao u orbitu, stručnjaka za anatomiju vanzemaljaca poprilično pre nego što je bilo dokaza da života ima ma gde van Zemlje, i specijalista za međuplanetarne komunikacije osetno pre nego što je ikoga bilo na onoj drugoj strani linije. Mardži Menindžer je tu provela šest godina na studijama, jureći sa Teh. na Harvard i natrag. Vodila je, pri tom računa da te veze i dalje održava.
<BR>&nbsp;&nbsp;&nbsp;&nbsp;&nbsp;Žena koju je htela da poseti bila je nekada predsednica MISFIT-a i bila bi neko i nešto u svetu tehnologije, čak i da nije imala titulu prodekana koledža. Na Mardžin zahtev organizovala je zajednički doručak kome je prisustvovalo i pet šefova katedri.
<BR>&nbsp;&nbsp;&nbsp;&nbsp;&nbsp;Dekan ih je sve predstavio i zatim rekao: "A sada, Mardži, gledaj da to što ćeš reći zaista vredi. Šefovi katedri nisu baš oduševljeni kada ih neko digne rano ujutro."
<BR>&nbsp;&nbsp;&nbsp;&nbsp;&nbsp;Mardži uze mrvicu svoje kajgane. "Ne zameram im, ako ovo jedu", reče ona, spustivši viljušku. "Da pređem odmah na stvar. Imam kod sebe otprilike desetak minuta holografija urođenika sa Kungovog Sina, odnosno Klonga. Nema zvuka. Samo slike." Ona se zavali unazad, dok ne dohvati trpezarijski kredenac i okrenu prekidač, i prva holografska slika pojavi se u ružičastom polumraku. "Verovatno ste već videli većinu ovih stvari", nastavi ona. "Ovo je Krinpit. Jedna od tri inteligentne, ili najverovatnije, inteligentne vrste na Klongu, i jedina koja živi u gradovima. Sada ćete videti i neke njihove zgrade. Nemaju krova. Očigledno da Krinpite ne zabrinjavaju vremenske promene. Zašto uopšte grade te zgrade niko živi ne zna, ali grade ih. Izgleda da bi se sa njima najlakše mogle uspostaviti trgovačke veze, ali Šljakatori su isprednjačili za glavu. Ipak, nema sumnje da ćemo ih sustići."
<BR>&nbsp;&nbsp;&nbsp;&nbsp;&nbsp;Šef katedre za dizajn bila je mršava mlada crnkinja, koja je svoj doručak svela na sok od pomorandže i crnu kafu, i već ga je bila završila. "Sustići, u čemu, kapetane Menindžer?" upita ona izazovno.
<BR>&nbsp;&nbsp;&nbsp;&nbsp;&nbsp;Mardži je odmeri i odustade od borbe. "Za početak, dr Ravenel, volela bih da vidim da vaši ljudi smisle koja roba bi išla na tržištu. Za sve tri vrste vanzemaljske inteligencije. Sve će one jednoga dana postati naše mušterije."
<BR>&nbsp;&nbsp;&nbsp;&nbsp;&nbsp;Ekonomista za trenutak skide pogled sa holografije okruglog čamca koji su koristili Krinpiti, da bi Mardži bacio rukavicu. "Mušterija je pojam koji podrazumeva obostranu razmenu. Šta mislite, šta bi ti, hm, Klonganci, mogli nama da prodaju, a da bude vredno da se transportuje kroz sve te svetlosne godine?"
<BR>&nbsp;&nbsp;&nbsp;&nbsp;&nbsp;Mardži razvuče usta. "Ko bi pomislio da ćete me baš to pitati?" Ona izvuče diplomatsku torbu ispod stola i otvori je, odgurnuvši prethodno u stranu tanjir sa jajima. "Do sada", reče, "ne raspolažemo proizvedenim artiklima. Ali, pogledajte ovo ." Ona pusti da oko stola kruži nekoliko komada, veličine desetak kvadratnih centimetara, jedne tanke, elastične materije. "Ovo su parčići mehura za vodonik koji pripadaju balončićima. Vidite, veoma neobična materija - hoću da kažem da drži H2 u gasovitom stanju dvadeset i četiri časa, sa manje od jedan odsto gubitaka. Toga bismo mogli da uvezemo u popriličnim količinama, pod uslovom da se ovde nađe specijalizovano tržište."
<BR>&nbsp;&nbsp;&nbsp;&nbsp;&nbsp;"Zar ne morate da ubijete balončić da biste ovo dobili?"
<BR>&nbsp;&nbsp;&nbsp;&nbsp;&nbsp;"Dobro pitanje." Mardži klimnu u pravcu ekonomiste sa lažnim smeškom na licu. "U stvari, ne moramo. Odnosno, postoje i druga, ne-razumska bića sazdana od iste materije - iako ovaj uzorak potiče, čini mi se, od jednog razumnog primerka. Dakle, šta ćemo s tržištem? Ako se dobro sećam, Nemci su upotrebljavali trbušne maramice volova kada su gradili Hindenburga."
<BR>&nbsp;&nbsp;&nbsp;&nbsp;&nbsp;"Razumem", ozbiljno se saglasi ekonomista. "Treba samo da stupimo u vezu sa fabrikom cepelina." Razleže se opšte kikotanje.
<BR>&nbsp;&nbsp;&nbsp;&nbsp;&nbsp;"Ubeđena sam", ozbiljno ustraja Mardži, "da ćete se vi moći setiti i nečeg boljeg. Ah, da, trebalo je da spomenem još nešto. Donela sam svoju čekovnu knjižicu. Postoji jedna stipendija Državne naučnoistraživačke fondacije za istraživanja i razvoj koja čeka da se neko prijavi." Hvala ti na tom daru, tatice, pomisli u sebi.
<BR>&nbsp;&nbsp;&nbsp;&nbsp;&nbsp;Ekonomista sigurno nije mogao postati šef najveće katedre sa najviše nastavnog osoblja a da prethodno nije naučio kada se treba povući. "Nisam nameravao da vas potcenjujem, kapetane Menindžer. U stvari, ovo je zaista uzbudljiv stručni izazov. Šta ste nam još doneli?"
<BR>&nbsp;&nbsp;&nbsp;&nbsp;&nbsp;"Elem, ima tu još nekoliko uzoraka koji nisu baš najpažljivije proučeni. Iskreno rečeno, ne bi trebalo da su sada ovde. Kemp Detrik ne zna da sam ih uzela."
<BR>&nbsp;&nbsp;&nbsp;&nbsp;&nbsp;Grupa se uskomeša, i dekan hitro ubaci: "Mardži, mislim da smo svi imali istu sliku pred očima kada si pomenula Kemp Detrik. Ima li u tome ičega što je u vezi sa biološkim ratom?"
<BR>&nbsp;&nbsp;&nbsp;&nbsp;&nbsp;"Nikako! Ne, verujte mi, tako nešto uopšte nikada nije dolazilo u obzir. Ja, zaista, priznajem da ponekad izlazim iz administrativnih okvira, ali šta mislite, šta bi mi oni uradili kada bih odala državnu tajnu takvog značaja?"
<BR>&nbsp;&nbsp;&nbsp;&nbsp;&nbsp;"Zašto onda Kemp Detrik?"
<BR>&nbsp;&nbsp;&nbsp;&nbsp;&nbsp;"Zato što su to vanzemaljski organizmi", objasni Mardži. "Izuzev uzorka tkiva balončića, videćete da se svaki uzorak koji sam donela nalazi u plastičnoj posudi sa dvostrukim zidovima i zavarenoj toplotom. Spoljna površina oprana je u kiselini i vakuumski sterilisana. Ali, ne, čekajte..." dodade ona, smešeći se. Svi prisutni za stolom počeli su da zagledaju vrhove prstiju, pri čemu je nastalo i upadljivo odmicanje od uzoraka tkiva koji su ležali na stolu. "Ovi uzorci od balončića sasvim su u redu. Ostali, možda, nisu baš sasvim. Zaista su pažljivo prokontrolisani. Nisu na njima otkriveni ni patogeni ni alergenti ali, naravno, ipak ćete morati da rukujete njima malo pažljivije."
<BR>&nbsp;&nbsp;&nbsp;&nbsp;&nbsp;"Baš vam hvala, kapetane", uzvrati dizajner hladno. "Odakle vam tolika sigurnost u pogledu ovih tkiva?"
<BR>&nbsp;&nbsp;&nbsp;&nbsp;&nbsp;"Pre tri dana pojela sam malo od njih", reče ona. Sada je već osećala da su joj potpuno posvetili pažnju, te nastavi: "Moram istaći da stipendija sasvim prirodno obuhvata i sve potrebne mere predostrožnosti. Ovo ovde vam je skupina biljnih uzoraka. One vrše foto-sintezu i uglavnom reaguju na infracrveni spektar. Da li to zanima agronome? Dobro. A ovi uzorci ovde trebalo bi da budu zanatski i umetnički proizvodi. Potiču od Krinpita, one vrste koja izgleda kao zgažene bubašvabe. Pretpostavlja da se te stvari 'pevaju'." To jest, ako ste Krinpit i ako ih protrljate o svoju ljušturu - proizvode neke interesantne zvuke. Ako nemate hitinsku ljušturu, možete upotrebiti kreditnu karticu."
<BR>&nbsp;&nbsp;&nbsp;&nbsp;&nbsp;Žena iz odeljenja za dizajn oprezno podiže jedan od tih uzoraka i začkilji u njega kroz providnu plasitku. "Rekli ste da želite da vam mi razvijemo nekoliko izvoznih artikala?"
<BR>&nbsp;&nbsp;&nbsp;&nbsp;&nbsp;"Upravo to." Na kraju Mardž izvuče iz torbe fotokopirani dokument u crvenom omotu na kome su upadljivo bile odštampane reči STROGO POVERLJIVO. "Kao što vidite ovo je državna tajna, ali to su samo armijske zavrzlame. Za desetak dana sve to, ili bar najveći deo, ionako će biti predato Ujedinjenim Nacijama. To je najiscrpniji izveštaj koji sam uspela da pripremim o tri glavne razumne vrste živih bića na Klongu."
<BR>&nbsp;&nbsp;&nbsp;&nbsp;&nbsp;Svih šest profesora za stolom poseže istovremeno za dokumentom, ali žena iz Dizajna bila je najbrža. "Hm", reče ona, žurno ga listajući. "Imam postdiplomca koji bi ovo prosto progutao. Mogu li da mu pokažem?"
<BR>&nbsp;&nbsp;&nbsp;&nbsp;&nbsp;"Imam još bolji predlog. Da nas dve ostavimo ovaj tekst i uzorke vašim kolegama i da odemo da porazgovaramo s njim."
<BR>&nbsp;&nbsp;&nbsp;&nbsp;&nbsp;Petnaest minuta kasnije Mardži je već uspela da se otarasi šefa katedre i sada je sedela u četiri oka sa vitkim, uzbuđujućim mladim čovekom, po imenu Volter Pinson. "Misliš li da ćeš uspeti" upita ga Mardži.
<BR>&nbsp;&nbsp;&nbsp;&nbsp;&nbsp;"Da! Hoću da kažem, hm, posao je veliki..."
<BR>&nbsp;&nbsp;&nbsp;&nbsp;&nbsp;Mardži ga uhvati za mišicu. "Ubeđena sam da možeš. I biće mi zaista drago ako mi budeš rekao kako misliš da postupiš."
<BR>&nbsp;&nbsp;&nbsp;&nbsp;&nbsp;Pinson se malo zamisli. "Pa, pre svega, moraćemo da ustanovimo koje su njihove potrebe, predloži on."
<BR>&nbsp;&nbsp;&nbsp;&nbsp;&nbsp;"Izvanredno! Sigurno će biti veoma teško. Ja sama ne bih znala odakle da počnem. Ovako, od prve, rekla bih da im je trenutno najveća briga kako da ostanu živi. Kao što ćeš uskoro i sam videti, sve što je na toj planeti provodi najveći deo vremena u pokušajima da pojede sve drugo, uključujući i druge inteligentne vrste."
<BR>&nbsp;&nbsp;&nbsp;&nbsp;&nbsp;"Kanibalizam?"
<BR>&nbsp;&nbsp;&nbsp;&nbsp;&nbsp;"Pa, mislim da to ipak ne možeš tako nazvati. U pitanju su različite vrste. A ima i mnogo drugih vrsta koje pokušavaju da pojedu one razumne."
<BR>&nbsp;&nbsp;&nbsp;&nbsp;&nbsp;"Grabljivci", prihvati Pinson, klimnuvši. "Pa, evo nam polazne tačke, upravo na tom mestu. Da vidimo. Za grabljivce koji bi ličili na balončiće, na primer, sve što bi moglo da ih zapali pomoglo bi da se zaštite razumna bića. Naravno", dodade on mršteći se, "moramo biti sigurni da će se takva sredstva upotrebljavati samo da zaštite razumna bića od nižih oblika života."
<BR>&nbsp;&nbsp;&nbsp;&nbsp;&nbsp;"Naravno!" uzviknu Mardži negodujući. "Pa nećemo im valjda dati u ruke oružje da počnu da ratuju!" Ona brzo pogleda na sat. "Imam jedan predlog, Voltere. Nisam baš mnogo doručkovala a ručak se već približio. Hajde da ti i ja nešto prezalogajimo. Ima jedno mesto gde sam povremeno zalazila dok sam ovde studirala. Prilično ubuđali stari motel, ali hrana je bila izvanredna - naravno, ako imaš vremena?"
<BR>&nbsp;&nbsp;&nbsp;&nbsp;&nbsp;"Oh, da, imam vremena", prihvati Pinson, gledajući je s divljenjem.
<BR>&nbsp;&nbsp;&nbsp;&nbsp;&nbsp;"Preko trga Harvard pa gore, ali moraćemo da uzmemo taksi. Molim te, dozvoli da ja platim. Imam putni nalog i plaćene troškove, a osim toga, to je ionako vaš novac od poreza." Dok su išli ka liftu sretoše gomilu studenata koji su hitali ka sali za predavanje. Gledajući za njima, Mardži upita: "Da li možda poznaješ studenta koji se zove Lojd Vensli? Mislim da je brucoš."
<BR>&nbsp;&nbsp;&nbsp;&nbsp;&nbsp;"Ne, ne bih rekao. Vaš prijatelj?"
<BR>&nbsp;&nbsp;&nbsp;&nbsp;&nbsp;"U stvari i nije - ili bolje rečeno, videli smo se još dok je bio mali. Poznavala sam mu porodicu. A sada, ovi, hm, aparati za samozaštitu..."
<BR>
<BR>&nbsp;&nbsp;&nbsp;&nbsp;&nbsp;Posle nekoliko prijatnih sati, Mardži uđe u taksi ispred starog motela. Ako hrana i nije bila onako dobra kao što je ona pamtila, sobe su još bile na visini. Dok su se približavali trgu Harvard odjednom je obuze jedna želja. "Pođite avenijom Masačusets", naredi ona šoferu, "hoću da skrenemo na jedno mesto." Nekoliko uglova kasnije ona mu reče da skrene u jednu bočnu ulicu i pogleda oko sebe.
<BR>&nbsp;&nbsp;&nbsp;&nbsp;&nbsp;Sve joj je bilo poznato. Eno samoposluge. Eno i Đordanovog kupatila, i tamo gore, iznad berbernice, samo što je to sada bila gvožđara, nalazio se trosobni stan na uglu ulice, gde je preživela sa Lojdom i Lojdom mlađim onih deset meseci koliko su trajale njene postdiplomske studije i brak. To je bilo razdoblje kada se najviše približila materinstvu, zamenjujući šestogodišnjem dečaku majku koja je umrla kada je imao samo tri. Tada se, takođe, najviše približila ulozi supruge - tada i nikad više. E, moj Lojde! Imao je trideset godina a ona devetnaest i bio je tako prokleto učtiv u Oficirskom klubu da ne bi nikada pomislili na šta liči kad je u krevetu. Čak ni kada bi ga prethodno isprobali jedno dva puta, što je predostrožna Mardži i uradila. Već i sam pogled naviše u prozore njihove spavaće sobe učini da Mardži zaboli vrat pri sećanju kako ju je nabijao glavom u ugao kreveta, poluugušenu jastucima, da bi mogao da se isprazni u nju onoliko brzo koliko mu je prijalo. I onoliko često koliko mu je prijalo. I kad god mu je prijalo. Od pljuvaonice ne tražite dozvolu da pljunete u nju, niti od supruge da je tucate. Pljuvaonica se neće otimati, pogotovu ako je nabijete u položaj koji vam odgovara, i neće zapomagati. Neće ni supruga, pogotovu kada je šestogodišnji sin još napola budan u drugoj sobi.
<BR>&nbsp;&nbsp;&nbsp;&nbsp;&nbsp;Ona napokon naredi vozaču da vozi dalje.
<BR>&nbsp;&nbsp;&nbsp;&nbsp;&nbsp;Lepo bi bilo da vidi Lojda mlađeg, sada kada je odrastao. Ali bolje će biti da ne pokušava. Bolje da ostane sve onako kako je i bilo. Ni jednog ni drugog Lojda nije videla još od razvoda, i ne treba izazivati sudbinu. Bilo je to prilično zastrašujuće i poživotinjujuće iskustvo za mladu devojku; imala sam sreće, pomisli Mardži, što me nije zauvek uplašilo!
<BR>&nbsp;&nbsp;&nbsp;&nbsp;&nbsp;Kada se vratila u hotel čekao ju je teleks od oca: "Čuti znati poslušati. Slušaj vesti na radiju." Ona uključi televizor, dok se pakovala, tražeći stanicu koja je emitovala samo vesti. Dobila je kao nagradu pet minuta priče o najnovijem bostonskom skandalu sa podmićenim političarima, potom iscrpan intervju sa budućim golgeterom Crvenih Dokolenica. Najzad je dobila i sažetak najvažnijeg dnevnog međunarodnog događaja:
<BR>&nbsp;&nbsp;&nbsp;&nbsp;&nbsp;"U neočekivanom istupu u Ujedninjenim nacijama danas pre podne, poljski delegat, Vladislav Pčenski, objavio je da je njegova vlada prihvatila poziv rezolucije u Bengaliju. Zemlje Izvoznice Hrane složile su se da pošalju istražnu komisiju sa najširim ovlašćenjima, kako bi ispitala navodno nehumano postupanje sa živim bićima koja naseljavaju planetu sa fantastičnim nadimkom 'Klong', odnosno, 'Kungov Sin'. U toj komisiji neće biti zastupljene velike sile kao Sjedinjene Države i Sovjetski Savez, već će je sačinjavati mirovne snage UN iz Poljske, Brazila, Kanade, Argentine i Bugarske."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
