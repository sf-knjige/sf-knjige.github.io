<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Dan nakon što se vratila u svoju kancelariju u Vašingtonu Mardž Menindžer dobila je koncept Dejlhauzovog zahteva za sredstva. U međuvremenu je već pokrenula postupak da mu se odobre.
<BR>&nbsp;&nbsp;&nbsp;&nbsp;&nbsp;Napustila je konfernciju pre završetka da bi se ubacila na hidromlaznjak NASE - što je bilo i skupo i neudobno putovanje, ali veoma brzo - i stigla u svoj stan u Hjustonu. Odatle je telefonirala Zameniku državnog podskretara za kulturu. Nije bilo kancelarijsko radno vreme, ali ga je dobila bez teškoća. Mardži je bila u veoma bliskim odnosima sa Zamenikm državnog podsekretara - bila mu je, naime, kćerka. Pošto mu je saopštila da se lepo provela na putu, smesta je prešla na stvar. "Tatice, potrebna su mi sredstva za međuzvezdani let sa ljudskom posadom."
<BR>&nbsp;&nbsp;&nbsp;&nbsp;&nbsp;Nastupila je kratka pauza. Zatim on reče: "Zašto?"
<BR>&nbsp;&nbsp;&nbsp;&nbsp;&nbsp;Mardži se počeša ispod pupka, razmišljajući o razlozima koje bi mogla da navede. Za unapređenje ljudskog saznanja? Zbog potencijalnih koristi koje bi imale Sjedinjene Države i ostale zemlje proizvođači hrane? Zato što je to obećala Deniju Dejlhauzu? Sve su to bili razlozi koje bi neko mogao smatrati važnim, a neki od njih bili su važni njoj; ali ocu je rekla samo onaj glavni, koji je prevagnuo: "Zato što će to, ako mi to ne uradimo, uraditi oni gadovi u Pakistanu."
<BR>&nbsp;&nbsp;&nbsp;&nbsp;&nbsp;"Bez ičije pomoći?" Čak i na rastojanju od tri hiljade kilometara mogla se osetiti neverica.
<BR>&nbsp;&nbsp;&nbsp;&nbsp;&nbsp;"Kinezi će im dati potrebnu gvožđuriju. I oni su s njima."
<BR>&nbsp;&nbsp;&nbsp;&nbsp;&nbsp;"Ti znaš da će to biti skupo." Ovo nije bilo pitanje; oboje su znali odgovor. Čak i slanje kapsula sa tahprenskim odašiljačima iz jednog zvezdanog sistema u drugi koštalo je nekoliko miliona dolara, a težile su tek nekoliko kilograma. Ona je imala na umu bar deset ljudi sa punom opremom: tražila je milijarde dolara.
<BR>&nbsp;&nbsp;&nbsp;&nbsp;&nbsp;"Znam", rekla je, "ali isplatiće se."
<BR>&nbsp;&nbsp;&nbsp;&nbsp;&nbsp;Otac se zakikota, diveći joj se: "Oduvek si bila skupo dete, Mardži. Kako misliš da to provučeš kroz zajednički odbor?"
<BR>&nbsp;&nbsp;&nbsp;&nbsp;&nbsp;"Uspeću. To je moja briga, tatice."
<BR>&nbsp;&nbsp;&nbsp;&nbsp;&nbsp;"Hm. Dobro, pomoći ću ti sa svoje strane. Šta hoćeš da odmah uradim?"
<BR>&nbsp;&nbsp;&nbsp;&nbsp;&nbsp;Mardži je oklevala. Bila je to javna linija, tako da je morala da pazi i bira reči. "Zamolila sam onog Pakija da mi pošalje kopiju svog potpunog izveštaja. Naravno, dok je ne dobijem biću donekle sputana."
<BR>&nbsp;&nbsp;&nbsp;&nbsp;&nbsp;"Naravno", složi se otac, "Još nešto?"
<BR>&nbsp;&nbsp;&nbsp;&nbsp;&nbsp;"Ne mogu ništa uraditi dok ne vidim potpun izveštaj."
<BR>&nbsp;&nbsp;&nbsp;&nbsp;&nbsp;"Razumem. Dobro. Šta još ima novog? Kako su ti se dopali naši hrabri bugarski saveznici?"
<BR>&nbsp;&nbsp;&nbsp;&nbsp;&nbsp;Ona se neuzdrživo nasmeja. "Reklo bi se da već znaš da su me hapsili."
<BR>&nbsp;&nbsp;&nbsp;&nbsp;&nbsp;"Čudo da ti se to ne događa češće. Imaš veoma poganu narav, mila moja. U tom pogledu nisi na moju familiju."
<BR>&nbsp;&nbsp;&nbsp;&nbsp;&nbsp;"Kazaću mami šta si mi rekao", obeća ona i obesi slušalicu. I tako, dok je stigla do Vašingtona već ju je čekala, stigavši putem strogo pov. kanala, mikrofilmovana kopija potpunog Pakistančevog izveštaja, već prevedena za nju. Pažljivo ju je pročitala, praveći beleške. A onda ga odgurnu i zavali se u stolicu.
<BR>&nbsp;&nbsp;&nbsp;&nbsp;&nbsp;Onaj gad od Pakistanca zaista je mnogo toga prećutao. U tom poverljivom izveštaju, tri puta debljem od onog koji je pročitao u Sofiji, nabrajao se čitav niz viših oblika života. Nije ni pisnuo o tome u Sofiji. I bar tri vrste koje su živele u zajednicama: jedna vrsta zglavkara, jedna vrsta koja je živela u podzemnim tunelima, toplokrvna i bez oklopa, i jedna vrsta ptica - ne, ne ptica, ispravi se. Većinom su provodili vreme u vazduhu, ali nisu imali razvijena krila. Ta bića bila su balončići, a ne ptice.
<BR>&nbsp;&nbsp;&nbsp;&nbsp;&nbsp;Tri društvene vrste! Bar jedna od njih mogla je biti dovoljno inteligentna da razvije civilizaciju.
<BR>&nbsp;&nbsp;&nbsp;&nbsp;&nbsp;To je opet podseti na Denija Dejlhauza, njegov referat o prvom susretu sa svesnim bićima na tehnološkom stupnju razvoja i na njegov koncept zahteva za sredstva. Ponovo baci pogled na poslednji red u tom konceptu i nasmeši se.
<BR>&nbsp;&nbsp;&nbsp;&nbsp;&nbsp;Mali Deni nije se ustezao da zatraži ono što je hteo. Poslednji red sadržavao je sumu od sedamnaest milijardi dolara.
<BR>&nbsp;&nbsp;&nbsp;&nbsp;&nbsp;Sedamnaest milijardi dolara, razmišljala je, bila je približno procenjena vrednost ostrva Menhetn... Bruto nacionalni dohodak bar dvadeset pet ili trideset država u svetu... dvomesečni utrošak goriva u platnom bilansu Sjedinjenih Država. Bilo je to mnogo novca.
<BR>&nbsp;&nbsp;&nbsp;&nbsp;&nbsp;Ona konačno stavi sve te hartije i svoje beleške u crvenu omotnicu na kojoj je pisalo STROGO POVERLJVO i sve to zaključa. A onda poče da dobavlja Deniju Dejlhauzu ono što je tražio.
<BR>&nbsp;&nbsp;&nbsp;&nbsp;&nbsp;Mnogo što šta se može reći o Mardži Menindžer, ali najvažnije je bilo to da je uvek znala šta hoće. Htela je mnogo, i to mnogo raznih stvari. A vlastita rešenost da se bori za njih bila je jasno i po hijerarhijskom redu obeležena u njenoj glavi. Treća ili četvrta stvar od vrha naniže mogla se verovatno dobiti. Druga je gotovo bila sigurna. Ali ona na vrhu bila je čvrsta kao čelik.
<BR>
<BR>&nbsp;&nbsp;&nbsp;&nbsp;&nbsp;Posle nedelju dana imala je pred sobom Dejlhauzov zahtev u konačnom obliku i poziv da istupi pred Zajedničkim odborom Senata i Bele kuće za kosmički razvoj. Proteklu nedelju bila je dobro iskoristila; prvo je objasnila Dejlhauzu (telefonom, i odmah zatim mu poslala svoje zabeležene primedbe) koje izmene treba da unese u svoj zahtev da bi bio što sigurniji da će ga Odbor prihvatiti, i koje dodatne podatke treba da pošalje njoj, da bi popunila poveći broj praznina u znanju koje će joj biti neophodno prilikom svedočenja.
<BR>&nbsp;&nbsp;&nbsp;&nbsp;&nbsp;Da biste prevezli kapsulu tahionskog prenosnika ili brod sa ljudskom posadom sa jedne zvezde na drugu morate ih najpre dovesti u orbitu.
<BR>&nbsp;&nbsp;&nbsp;&nbsp;&nbsp;Tahionski prevoz je sam po sebi uzor tehnološke elegancije. Kada uspete da podignete svoju kapsulu do odgovarajućeg ubrzanja, ona će početi da se pokorava tahionskim zakonima. S lakoćom će se kretati brže od svetlosti, prelazeći međuzvezdana rastojanja do ma koje tačke u galaksiji za nekoliko dana. Pri tom će koristiti iznenađujuće malu količinu energije. Tahionski paradoks je u tome što je kapsuli potrebno više energije da bi usporila nego da se kreće velikom brzinom.
<BR>&nbsp;&nbsp;&nbsp;&nbsp;&nbsp;Najteže je dovesti kapsulu u stanje ubrzanja. Za to je potrebno imati prilično veliku i glomaznu lansirnu rampu. Ona je skupa. Šta više, i teška je.
<BR>&nbsp;&nbsp;&nbsp;&nbsp;&nbsp;Dovođenje rampe u orbitu nije nimalo elegantno. Potrebna je obična, sirova snaga. Sto kilograma goriva mora sagoreti za svaki gram težine koji se lansira u tahionsko stanje. Gorivo je gorivo. Možete sagoreti naftu - recimo, tečni vodonik ili tečni kiseonik. U svakom slučaju, ogromna količina od pola miliona metričkih tona nafte moraće da sagori da bi se desetak ljudi sa minimalnom opremom uputilo na Kungovu zvezdu.
<BR>&nbsp;&nbsp;&nbsp;&nbsp;&nbsp;Pola miliona metričkih tona!
<BR>&nbsp;&nbsp;&nbsp;&nbsp;&nbsp;Nije u pitanju samo vrednost u dolarima. To su četiri supertankera puna goriva koje treba dobiti u nekoj od zemalja izvoznica energije, a te su zemlje, trenutno, opet počele da pokazuju znake zahlađenja u odnosima.
<BR>&nbsp;&nbsp;&nbsp;&nbsp;&nbsp;Zemlje izvoznice hrane prilično su loše prošle na KUCU - tri međublokovske konferencije o kvotama za uvoz i cenama. Ako se desi da Mardž ne odmakne daleko u pripremama za ekspediciju, i potrebno gorivo ne bude već dobro osigurano u jednom od distributivnih centara u Galvestonu ili Bajoni, poskupljenje goriva će povećati troškove daleko iznad procena, čak i onih koje je dao Deni Dejlhauz.
<BR>&nbsp;&nbsp;&nbsp;&nbsp;&nbsp;Kada je sve brojke stavljene na hartiju dobro zapamtila, Mardž zaključa svoj pisaći sto u kancelariji u Vašingtonu. Potom se uputi u sobu za svedočenje - br. 201 u staroj poslovnoj zgradi Rejborna, znajući da je skrojila sve što treba.
<BR>&nbsp;&nbsp;&nbsp;&nbsp;&nbsp;Nekog drugog prepreke bi možda i zaustavile. Ali Mardž nije znala za odlaganja. Njen dobro obučeni um rastavi problem na činioce, i ona se potom usredsredi na rešavanje svakog pojedinačno. Problem Zajedničkog odbora, potpuno prirodno, razložio se na četiri elementa: predsednik Odbora, vođa manjine u Senatu, glavni savetnik Odbora i senator Lenc. Imala je spremnu strategiju za svu četvoricu.
<BR>&nbsp;&nbsp;&nbsp;&nbsp;&nbsp;Vođa manjine bio je prijatelj njenog oca, tako da je mirne duše mogla da ga prepusti njemu.
<BR>&nbsp;&nbsp;&nbsp;&nbsp;&nbsp;Predsednik Odbora imao je ambicije da postane predsednik SAD. Mahaće razdragano rukom kad god uluči priliku da dobije mesto u javnim glasilima. S njim treba biti što snishodljiviji, i ne navoditi ga da zauzme stav za koji veruje da će mu koristiti u izbornoj kampanji. Pošto se zaklela i pročitala izjavu koju je bila unapred pripremila, on joj se prvi obrati s pitanjima:
<BR>&nbsp;&nbsp;&nbsp;&nbsp;&nbsp;Predsednik Odbora: Pa, gospođo, uveren sam da ovo predlažete iz najplemenitijih pobuda. Ali da li vam je poznato koliko se svi mi, ovde na Vašington Hilu, trudimo da ne povećavamo deficite u državnom budžetu?
<BR>&nbsp;&nbsp;&nbsp;&nbsp;&nbsp;Kapetan Menindžer: To mi je vrlo dobro poznato, gospodine senatore.
<BR>&nbsp;&nbsp;&nbsp;&nbsp;&nbsp;Predsednik Odbora: Pa ipak očekujete od nas da vam dodelimo sam Bog zna koliko milijardi dolara za taj projekt?
<BR>&nbsp;&nbsp;&nbsp;&nbsp;&nbsp;Dobri izgledi! Nije rekao 'taj suludi projekt', ili 'to nerazumno rasipanje'.
<BR>&nbsp;&nbsp;&nbsp;&nbsp;&nbsp;Kapetan Menindžer: Ja to ne 'očekujem', senatore, samo se nadam. Nadam se da će Odbor odobriti ovaj zahtev, jer će to, po mom mišljenju, biti ulaganje koje će se višestruko isplatiti, i to u svakoj od mnogih narednih godina.
<BR>&nbsp;&nbsp;&nbsp;&nbsp;&nbsp;Predsednik Odbora: Dobro. Da li neko od mojih uvaženih kolega želi ovom svedoku da postavi neko pitanje?
<BR>&nbsp;&nbsp;&nbsp;&nbsp;&nbsp;I želeli su, ali pitanja im nisu bila od većeg značaja. Oni glavni, poput senatora Lenca i vođe manjine u Senatu, čuvali su se za neku bolju priliku; manje značajni članovi Odbora uglavnom su se starali da njihovo mišljenje uđe u zapisnik.
<BR>&nbsp;&nbsp;&nbsp;&nbsp;&nbsp;Glavni savetnik bio je već tvrđi orah. Bio je pametan i odano se trudio da sačuva ugled svojim šefovima time što je vodio računa da Zajednički odbor ne dospe u neprilike. Mardži se iskreno nadala da će kod njega stvoriti utisak da će biti manje neprilika ako se kaže 'da', nego ako se kaže 'ne'.
<BR>&nbsp;&nbsp;&nbsp;&nbsp;&nbsp;Gospodin Đanpaolo: Pomenuli ste povraćaj ulaganja. Da li ste pri tom mislili na određenu sumu novca, ili na neka apstraktna nova saznanja i vrednosti?
<BR>&nbsp;&nbsp;&nbsp;&nbsp;&nbsp;Kapetan Menindžer: I na jedno i na drugo, gospodine Đanpaolo.
<BR>&nbsp;&nbsp;&nbsp;&nbsp;&nbsp;Gospodin Đanpaolo: Zaista, gospođice Menindžer? Na dolarske dividende?
<BR>&nbsp;&nbsp;&nbsp;&nbsp;&nbsp;Kapetan Menindžer: Imajući u vidu prethodna iskustva i ono što se zna o toj planeti - da. Sasvim sigurno.
<BR>&nbsp;&nbsp;&nbsp;&nbsp;&nbsp;Gospodin Đanpaolo: Možete li nam pružiti podatke - kakve će biti te dividende u dolarima?
<BR>&nbsp;&nbsp;&nbsp;&nbsp;&nbsp;Kapetan Menindžer: U najširem smislu, mogu, gospodine Đanpaolo. Tahprenski izveštaji pokazuju prisustvo vrednih sirovina i inteligentnih oblika života. U najgorem slučaju, može se tvrditi da je gotovo izvesno da postoje prve, i da je velika verovatnoća da postoje i oni drugi. Naravno, to su samo izveštaji instrumenta za ispitivanja.
<BR>&nbsp;&nbsp;&nbsp;&nbsp;&nbsp;Gospodin Đanpaolo: Koji se - ako sam vas dobro razumeo - mogu tumačiti na različite načine.
<BR>&nbsp;&nbsp;&nbsp;&nbsp;&nbsp;Kapetan Menindžer: Upravo tako, gospodine Đanpaolo, i zato je neophodno poslati ekspediciju s ljudskom posadom. Jedini razlog da se organizuje takva ekspedicija jeste da utvrdimo ono što ne možemo utvrditi ni na koji drugi način. Kada bismo znali šta će otkriti, ne bismo morali da je šaljemo. Ali postoji još jedan oblik isplativosti ovih ulaganja, koji je, čini mi se, još važniji. Ja ga nazivam 'Vođstvo'.
<BR>&nbsp;&nbsp;&nbsp;&nbsp;&nbsp;Gospodin Đanpaolo: 'Vođstvo?'
<BR>&nbsp;&nbsp;&nbsp;&nbsp;&nbsp;Kapetan Menindžer: Sav slobodni svet zemalja izvoznica hrane očekuje od nas tu vodeću ulogu, gospodine Đanpaolo. Ne verujem da bi iko od nas želeo da budu obmanute. Ovo je prilika koja se pruža samo jednom u životu. I ja stojim pred vama upravo zato što mi savest ne dozvoljava da budem odgovorna ako je propustimo. U krajnjoj liniji, u tome se sastoji teret koji će ovaj Odbor morati da ponese.
<BR>&nbsp;&nbsp;&nbsp;&nbsp;&nbsp;Pošto odluka nije trebalo da se donese na javnoj raspravi, Mardž je bila sigurna da će imati vremena da ubedi članove Odbora da će se najbolje 'rasteretiti' ako joj izglasaju novac.
<BR>&nbsp;&nbsp;&nbsp;&nbsp;&nbsp;Kad bi se Mardž Menindžer pitala, svedočenje bi se na ovom i završilo. Ali Đanpaolo je držao konce u rukama. Bio je isuviše mudar da dozvoli da se sve završi tonom koji je njoj išao u prilog. Zato je otupeo njenu dramatičnu oštricu izvlačeći joj čitav niz tehničkih podataka - "Da, gospodine Đanpaolo, koliko mi je poznato sila gravitacije na površini planete je 0,76 u odnosu na Zemlju, a atmosferski pritisak veći za 30 odsto. Ali nivo kiseonika u atmosferi je otprilike isti". Glasno je pročitao njene navode o 'efektu staklenika' i pitao šta, zapravo, znače nečije tvrdnje o 'neiscrpnim rezervama spoljnog gasa na hladnoj strani planete, pošto usijano jezgro ključanjem izbacuje isparljive materije". Upleo je i nju i sebe u razjašnjavanje da li su koordinate zvezde o kojoj je reč Bes-Bes Geminorum 8326 ili, možda, Bes-Bes Geminorum 8426, prema najnovijem katalogu Organizacije astronomskih opservatorija - u tekstu su se nalazile obe cifre jer je neki daktilograf pogrešio - sve dok predsednik Odbora nije počeo da se meškolji. A zatim, zadovoljan što vidi da je publika utonula u više nego polusan, zatražio je prekid zasedanja. Mardž je bila zadovoljna, jer stvari su se kretale u željenom pravcu.
<BR>&nbsp;&nbsp;&nbsp;&nbsp;&nbsp;Preostao joj je još problem senatora Lenca. U Odboru, a i u Senatu, on je imao više uticaja nego bilo ko drugi, čak i predsednik. Njega je trebalo obraditi posebno i nasamo, i Mardž je već pripremila strateški plan.
<BR>&nbsp;&nbsp;&nbsp;&nbsp;&nbsp;Kupila je kartu za let do Hjustona zaobilazno, preko Denvera. Otac ju je svojim kolima odvezao do aerodroma Dalas. Ili bolje rečeno, ne baš vlastitim. Pripadala su izvesnoj vladinoj agenciji. I ako baš hoćete da znate, pripadao joj je i sam Džefri Menindžer. Ta kola išla su uz njegov visok položaj u službi, a bila su mu neophodna i za poslove koje je obavljao za tu agenciju; dva puta dnevno, drugi službenici iste agencije kontrolisali su ih elektronskim tragačima i radio testiranjem, da ne bi neko u njih slučajno podmetnuo bombu ili prisluškivač.
<BR>&nbsp;&nbsp;&nbsp;&nbsp;&nbsp;Džef Menindžer reče svojoj kćerci: "Dobro si se držala na svedočenju."
<BR>&nbsp;&nbsp;&nbsp;&nbsp;&nbsp;"Hvala, tatice. I hvala ti za izveštaj onog Pakija."
<BR>&nbsp;&nbsp;&nbsp;&nbsp;&nbsp;"Jesi li u njemu našla ono što ti je trebalo?"
<BR>&nbsp;&nbsp;&nbsp;&nbsp;&nbsp;"Aha. Kaži neku reč za mene onom vođi manjine, hoćeš li?"
<BR>&nbsp;&nbsp;&nbsp;&nbsp;&nbsp;"To sam već uradio, zlato."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Ma, s njim je sve u redu. Ako se provučeš mimo Gasa Lenca, mislim da si sredila pitanje Odbora. Nije baš bio govorljiv na svedočenju."
<BR>&nbsp;&nbsp;&nbsp;&nbsp;&nbsp;"Znala sam da neće biti."
<BR>&nbsp;&nbsp;&nbsp;&nbsp;&nbsp;Njen otac malo sačeka, ali pošto Mardži ne nastavi, on je ništa više ne upita. "Pratimo šta radi tvoj prijatelj iz Pakistana", dodade on, malo potom. "Sada je na nekakvom sastanku u Kjušju, sa nekim prilično velikim zverkama."
<BR>&nbsp;&nbsp;&nbsp;&nbsp;&nbsp;"Kjušju? Šta ti je, do đavola, taj Kjušju?"
<BR>&nbsp;&nbsp;&nbsp;&nbsp;&nbsp;"Pa", reče njen otac, "nije da ne bih voleo da ti mogu dati potpuniji odgovor od ovog koji znam. To je jedno mesto u provinciji Sinkjang. Nismo još dobili, hm, potpune izveštaje. Ali smešteno je nedaleko od Lop Nora, a to, opet, nije mnogo udaljeno od velike oklopljene radio-antene, a Maov Naslednik je prošle godine boravio tamo jedno pet-šest puta."
<BR>&nbsp;&nbsp;&nbsp;&nbsp;&nbsp;"Zvuči kao da se spremaju za pokret."
<BR>&nbsp;&nbsp;&nbsp;&nbsp;&nbsp;"Reklo bi se. Uključio sam i tvoje procene, i najbolje tumačenje jeste da Maov Naslednik već počinje da radi ono što si ti od nas tražila da uradimo."
<BR>&nbsp;&nbsp;&nbsp;&nbsp;&nbsp;"Majku mu!"
<BR>&nbsp;&nbsp;&nbsp;&nbsp;&nbsp;"Ne brini", reče njen otac. "To sam došapnuo vođi manjine, u najvećoj tajnosti. I uveren sam da će on to reći Đanpaolu. Kao što vidiš, to je poen u tvoju korist."
<BR>&nbsp;&nbsp;&nbsp;&nbsp;&nbsp;"Htela sam da ja budem prva!"
<BR>&nbsp;&nbsp;&nbsp;&nbsp;&nbsp;"Prvi nije uvek onaj koji kupi kajmak, dušo moja. Koliko ih je otkrilo Severnu Ameriku pre nego što su je Englezi spakovali sebi u džep? Ali kaži mi barem šta je to toliko interesantno na toj planeti?"
<BR>&nbsp;&nbsp;&nbsp;&nbsp;&nbsp;Mardži pogleda kroz prozor automobila na solitere iz predgrađa Virdžinije, povezane međusobno u obliku volovskog jarma, iskošenih, crnih zidova okrenutih ka jugu, na kojima su se isticale još crnje kvadratne ploče solarnih grejača. "Sve to imaš u izveštaju Ahmeda Dule, tatice."
<BR>&nbsp;&nbsp;&nbsp;&nbsp;&nbsp;"Nisam ga čitao."
<BR>&nbsp;&nbsp;&nbsp;&nbsp;&nbsp;"Šteta. Dakle, to ti je jedna mala zvezda sa mnogo još sitnijih planeta i jednom velikom. Otprilike, koliko i Zemlja. Sila teže je nešto manja. Vazduh nešto gušći. Grdno mnogo zemlje da se uzme u posed, tatice. A život - prosto vrvi njome."
<BR>&nbsp;&nbsp;&nbsp;&nbsp;&nbsp;"I ranije smo nailazili na oblike života."
<BR>&nbsp;&nbsp;&nbsp;&nbsp;&nbsp;"Na mahovine i meduze! I one kristalne stvari koje bi mogao da nazoveš živima - ako ti je baš mnogo stalo. Ovo je nešto sasvim drugo. To su živa bića, možda isto toliko raznovrsna koliko i naša. Možda, čak može biti govora i o civilizaciji. Planeta je zanimljiva i u drugom pogledu. Ona se ne okreće oko svoje ose, mislim u odnosu na svoje primarno nebesko telo - kao što se i mesec ne okreće u odnosu na Zemlju. Tako da na njenoj osvetljenoj strani sunce nikada ne zalazi..."
<BR>&nbsp;&nbsp;&nbsp;&nbsp;&nbsp;Otac ju je slušao udobno zavaljen, češkajući se po trbuhu tik ispod pupka, dok je kćerka nastavljala da priča o planeti. Kada je zastala da udahne vazduh, on upade: "Samo časak, zlato." Zatim se sagnu da upali radio; Džef Menindžer nije rizikovao čak ni u kolima koja su redovno kontrolisana da bi se iz njih uklonili eventualni prisluškivači. Dok se razlegalo unjkanje sintetičkih gitara, on nastavi: "Još nešto treba da znaš. Zemlje izvoznice goriva dogovaraju se da podignu cene za šezdeset odsto."
<BR>&nbsp;&nbsp;&nbsp;&nbsp;&nbsp;"Isuse tata! Ubuduće više ne pijem ni kap skoča!"
<BR>&nbsp;&nbsp;&nbsp;&nbsp;&nbsp;"Ne, ovoga puta to nije britansko maslo. Začudo, sad su to Kinezi."
<BR>&nbsp;&nbsp;&nbsp;&nbsp;&nbsp;"Ali oni izvoze radnu snagu!"
<BR>&nbsp;&nbsp;&nbsp;&nbsp;&nbsp;"Oni izvoze što god hoće", ispravi je otac. "Ušli su u Blok Radne Snage samo zato što misle da će tamo imati najviše uticaja. Maov naslednik igra svoju igru i ne gleda ostale. Ovog puta došapnuo je Smrdouljcima da će Kina sama podići cene, bez obzira na to što se ostali članovi Bloka budu dogovorili. To su, opet, čvrstorukaši u Karakasu i Edinburgu jedva dočekali. Naravno, i Saudijci su bili za. Hoće da što duže koriste ono malo nafte što im je ostalo. A Indonežani i ostali mališani moraju da se slože sa velikim momcima." On za trenutak zastade, razmišljajući. "Zato će u ovom trenutku tvoj zahtev za pola miliona tona nafte teško moći da prođe."
<BR>&nbsp;&nbsp;&nbsp;&nbsp;&nbsp;"Razumem, tatice. A šta ćemo mi? Ne mislim na projekt, mislim na državu."
<BR>&nbsp;&nbsp;&nbsp;&nbsp;&nbsp;"Ono što nećemo uraditi", odgovori on mračno, "to je da podignemo cene žita. Nećemo moći. Maov Naslednik je imao keca u rukavu i podigao je samo izvozne cene goriva. Svu trgovinu unutar Bloka Radne Snage on smatra domaćom. I tako, on šljakatorima još prodaje po staroj ceni, a to znači da će imati sve što im bude potrebno za navodnjavanje i đubrenje i to za bagatelu. Ako mi podignemo cene, njima će se isplatiti da prestanu da uvoze bar tri do četiri godine. Mi bismo to možda i izdržali. Ali Sovjeti, narodi Indokine, Bugari, Brazilci i ostali Latinoamerikanci - oni ne bi mogli da se nose s tim. Privrede će im stradati. To bi moglo da rasturi Blok. Nema sumnje da je Maov Naslednik upravo tako nešto imao na umu."
<BR>&nbsp;&nbsp;&nbsp;&nbsp;&nbsp;Zaustavio se na aerodromskom parkingu za kratko zadržavanje. Pre nego što će okrenuti prekidač na radiju, on reče: "Mislim da se to neće dogoditi bar za sledeća dva meseca. Zato svoj projekat treba da pokreneš što pre možeš."
<BR>&nbsp;&nbsp;&nbsp;&nbsp;&nbsp;Mardži iskliznu iz auta u vlažni, topli, večernji vazduh predgrađa Virdžinije. Povijeni hrbati gasnih mlaznjaka spremnih za ukrcavanje virili su iznad žive ograde parkinga. Moglo se čuti kako se dva bučno zagrevaju i kako treći, nešto tiše, poleće.
<BR>&nbsp;&nbsp;&nbsp;&nbsp;&nbsp;Otac podiže njen kofer i pođe prema terminalu, dok ga je Mardž pratila u stopu. "Tatice", reče ona, "da li smem i senatoru da ispričam, hm... o tome?"
<BR>&nbsp;&nbsp;&nbsp;&nbsp;&nbsp;"Ama, ne, pobogu! On verovatno već zna, ali ti ne bi trebalo da znaš."
<BR>&nbsp;&nbsp;&nbsp;&nbsp;&nbsp;Iznenada, ona se poče smejati. "Uostalom, ja sam ionako nameravala da postupim drukčije. Hej, stani, tatice. Ne idem na taj let za Hjuston."
<BR>&nbsp;&nbsp;&nbsp;&nbsp;&nbsp;"Ne ideš?"
<BR>&nbsp;&nbsp;&nbsp;&nbsp;&nbsp;"A-a. Vraćam se drugim putem."
<BR>&nbsp;&nbsp;&nbsp;&nbsp;&nbsp;Menindžer se oprosti od svoje kćerke, poljubivši je u obraz ispred aerodromskog šaltera otpreme za Denver. Posmatrao ju je kako nestaje u tunelu za ukrcavanje u gasni mlaznjak, dok su se u njemu mešali divljenje i žaljenje. Hteo je da je pita kako namerava da postupi sa senatorom Lencom, ali to više nije bilo potrebno. Ovo je bio let kojim će putovati i senator Lenc.
<BR>&nbsp;&nbsp;&nbsp;&nbsp;&nbsp;Pošto je u pitanju bio noćni let, mlaznjak je morao da se zagreva dvadeset minuta pre nego što će uzleteti. Putnici su morali da budu na svojim mestima, a stjuardese su hitale gore-dole, deleći čepove za uši i reči utehe. Najbolji izvor toplote na svetu je turbina mlaznog aviona. Motori koji će ga potisnuti kroz vazduh i kojima će leteti sada su se okretali na unutrašnju stranu, dok su branici u obliku školjke skretali potisak da bi sasuli bezbrojne hiljade britanskih termičkih jedinica u deo za uzletanje.
<BR>&nbsp;&nbsp;&nbsp;&nbsp;&nbsp;Mardž iskoristi to vreme da očisti lice, očetka kosu i stavi novu šminku. Videla je kada se senator ukrcao. Razmišljala da li da se presvuče u nešto ženstvenije od uniforme i odlučila da ipak to ne učini. Nije ni bilo potrebno. Nije bilo ni preporučljivo: mogla je delovati sračunato, a Mardž je pažljivo sračunavala kako da izbegne da deluje sračunato.
<BR>&nbsp;&nbsp;&nbsp;&nbsp;&nbsp;Urlanje potpuno otvorenih mlaznica za zagrevanje prestade i svi zakopčaše pojaseve, spremajući se za uzletanje. Buka je sada bila slabija. Mlaznjak poskoči nekoliko puta i vinu se pod oštrim uglom.
<BR>&nbsp;&nbsp;&nbsp;&nbsp;&nbsp;Čim su se našli na visini na kojoj će dalje leteti Mardž napusti svoje odeljenje i naruči piće u salonu prve klase. Nije prošlo ni nekoliko minuta, a senator Lenc je već stajao nad njom smešeći se. "Mardži", reče on, "predosećao sam da će ovo biti prijatno putovanje, ali do ovog časa nisam znao zašto."
<BR>&nbsp;&nbsp;&nbsp;&nbsp;&nbsp;Mardži potapša rukom sedište pored sebe. "Daćete mi mojih sedamnaest milijardi?" upita.
<BR>&nbsp;&nbsp;&nbsp;&nbsp;&nbsp;Lenc poče da se smeje. "Ne gubiš vreme, a, Mardži?"
<BR>&nbsp;&nbsp;&nbsp;&nbsp;&nbsp;"Nemam vremena za gubljenje. Ako mi ne odemo, Šljakatori će otići pre nas. Otići će, u svakom slučaju. Utrkujemo se."
<BR>&nbsp;&nbsp;&nbsp;&nbsp;&nbsp;On nabra obrve i pokaza glavom u pravcu stjuardese: vižljasta, tamnoputa, kretala se u uniformi Ujedinjenih vazduhoplovnih kompanija kao da nosi sari. Kada je piće bilo posluženo, on nastavi: "Slušao sam kako si svedočila, Mardži. Dobro je zvučalo. Samo, nisam siguran da sve to zaista vredi sedamnaest milijardi dolara."
<BR>&nbsp;&nbsp;&nbsp;&nbsp;&nbsp;"U dodatku moje izjave bilo je još materijala koji možda niste pročitali. Da li ste zapazili onaj deo koji kaže da planeta ima svoje vlastito sunce?"
<BR>&nbsp;&nbsp;&nbsp;&nbsp;&nbsp;"Ne sećam se."
<BR>&nbsp;&nbsp;&nbsp;&nbsp;&nbsp;"Malo je, ali nije udaljeno. Zrači uglavnom na manjim talasnim dužinama. Svetlost nije bog zna kakva, ali toplote ima veoma mnogo. I planeta mu je uvek okrenuta jednom istom stranom, tako da je stalno na nebu."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pa, energija, senatore. Sunčeva energija! Jeftino."
<BR>&nbsp;&nbsp;&nbsp;&nbsp;&nbsp;"Ne shvatam te do kraja. Hoćeš da kažeš da je ta poluzvezdana stvar toplija od našeg Sunca?"
<BR>&nbsp;&nbsp;&nbsp;&nbsp;&nbsp;"Ne, nije ni prineti njemu. Ali je mnogo bliže planeti. A najvažnije je da se ne kreće. Koji je naš najveći problem sa sunčevom energijom? Sunce ne stoji na jednom mestu. Luta preko čitavog neba, a pola dana nema ga uopšte, zato što je noć i ono je na drugoj strani Zemljine lopte. Uzmite, na primer, ovu našu letelicu. Morala je da se zagreva gotovo pola sata da bi se gas dovoljno razredio da je podigne, jer sunce je bilo zašlo. Na onoj strani planete koja je stalno okrenuta suncu - jer ta me strana jedino zanima, Gas - sunce ne zalazi."
<BR>&nbsp;&nbsp;&nbsp;&nbsp;&nbsp;Lenc klimnu i srknu piće, očekujući da nastavi.
<BR>&nbsp;&nbsp;&nbsp;&nbsp;&nbsp;"Nema noći, nema zime. Sunce stoji u mestu i Fresnelove ploče ne moraju da se prave tako da budu pokretne. I što je gotovo isto toliko važno, nema problema sa klimom. Vi dobro znate kakvi su izgledi naših uređaja za korišćenje sunčeve energije. Ne računajući gasne mlaznjake preko dana - jer oni su tada većinom stalno iznad oblaka - gubimo čak do dvadeset procenata radnog vremena zato što oblaci zaklanjaju sunce."
<BR>&nbsp;&nbsp;&nbsp;&nbsp;&nbsp;Lenc je delovao zbunjeno. "Na onoj planeti nema oblaka?"
<BR>&nbsp;&nbsp;&nbsp;&nbsp;&nbsp;"Ima ih, naravno. Ali ne smetaju. Zračenje je gotovo isključivo toplotno, i ono se probija kroz oblake bez teškoća! Izračunajte. Vreme rada naših sunčanih generatora je, zbog noći, prepolovljeno. Zatim nekoliko procenata otpada na zoru i sumrak, jer sunce ne daje mnogo energije kada je nisko nad horizontom. Dodajte na to čak šezdeset odsto za ono pola godine dok traje zima. I još dvadeset pet procenata za oblačne dane. Kada se sve to sabere, mi treba da budemo srećni ako ugrabimo svega deset postotaka efektivnog rada generatora. Na onoj planeti mnogo jeftiniji uređaji mogli bi da budu maltene stoprocentno iskorišćeni."
<BR>&nbsp;&nbsp;&nbsp;&nbsp;&nbsp;Lenc malo razmisli. "Zvuči zanimljivo", reče on oprezno, i dade znak da se čaše ponovo napune. "Mardži? Šta ti imaš protiv Pakija?"
<BR>&nbsp;&nbsp;&nbsp;&nbsp;&nbsp;"Protiv Pakija? Ne, zaista nemam ništa."
<BR>&nbsp;&nbsp;&nbsp;&nbsp;&nbsp;"Izgleda da ti to nadmetanje sa Ahmedom mnogo leži na srcu."
<BR>&nbsp;&nbsp;&nbsp;&nbsp;&nbsp;"Ništa lično, Gas. Nisam baš luda za Pakistancima. Ali sa nekima sam se zaista lepo slagala. Čak mi je jedan Paki bio posilni dok sam predavala na Vest Pointu. Fin dečko. Odelo mu je uvek bilo ispeglano i nikada nije gnjavio kada mi nije bio potreban."
<BR>&nbsp;&nbsp;&nbsp;&nbsp;&nbsp;"Zvuči kao dobar aparat za domaćinstvo", primeti Lenc.
<BR>&nbsp;&nbsp;&nbsp;&nbsp;&nbsp;"Dobro, dobro, shvatam šta mislite." Onda zastade da razmisli. "Ali, ipak, nije tako. Nisam protiv Ahmeda zato što je Paki. Ja sam protiv Pakija zato što pripadaju drugoj strani. Šta mogu, takva sam, senatore. Navijam za svoj tim."
<BR>&nbsp;&nbsp;&nbsp;&nbsp;&nbsp;"A ko tu spada, Mardži? Blok Ishrane? Sjedninjene Države? Ili možda samo ukazom postavljene žene - oficiri Armije Sjedinjenih Država?"
<BR>&nbsp;&nbsp;&nbsp;&nbsp;&nbsp;Ona se veselo zakikota. "Sve to, tim redosledom", složi se.
<BR>&nbsp;&nbsp;&nbsp;&nbsp;&nbsp;"Mardži", reče on ozbiljno, "mi, u stvari samo ćaskamo uz čašicu. Ne bih želeo da počnem da te gnjavim."
<BR>&nbsp;&nbsp;&nbsp;&nbsp;&nbsp;"A zašto da ne, Gas? Naručite još po jednu i da pređemo na stvar!"
<BR>&nbsp;&nbsp;&nbsp;&nbsp;&nbsp;On je posluša. Dok su čekali piće, Gas reče: "Ti si slatka cura, Mardži, ali malčice isuviše krvoločna. Šteta šti si išla na Vest Point."
<BR>&nbsp;&nbsp;&nbsp;&nbsp;&nbsp;"Grešite, Gas. Šteta je što sada premalo mladih Amerikanaca ima priliku da tamo ode."
<BR>&nbsp;&nbsp;&nbsp;&nbsp;&nbsp;On zavrte glavom. "Glasao sam da se smanji broj vojnih akademija i da se skreše vojni budžet."
<BR>&nbsp;&nbsp;&nbsp;&nbsp;&nbsp;"Znam. To vam je bio najgori glas u životu."
<BR>&nbsp;&nbsp;&nbsp;&nbsp;&nbsp;"Nije. Nije bilo druge. Rat je za nas isuviše skup, Mardži. Kako to ne shvataš? Čak i Pakistan može da nas zbriše! A da i ne pominjem Kineze i Turke i Poljake i ostale iz Bloka Radne Snage. I da ne pominjem Britance, Saudijce, Venecuelance. Nemamo dovoljno novca da bismo se tukli bilo s kim, i niko drugi nema dovoljno da bi se tukao s nama. I to svi znaju. Oni nisu naši neprijatelji..."
<BR>&nbsp;&nbsp;&nbsp;&nbsp;&nbsp;"Ali jesu konkurencija, senatore", odvrati kapetan Menindžer, naglo se uspravivši u stolici i govoreći mnogo sigurnije. "U privredi, u politici i na svim drugim poljima. To je stvarnost u kojoj živimo! Blok Energije stalno diže cene. Blok Radne Snage stalno traži sve više novaca za radnike koje izvozi, a šta bismo mi bez posilnih i bez stjuardesa? I mi njima konkurišemo. E pa, Gas, kada se već nadmećem, nadmetaću se iz sve snage. Igram da pobedim! Ta planeta Kungove zvezde je nešto što bih želela da osvojim. Mislim da na toj planeti ima mnogo lepih stvari i hoću da budu naše. A mi, to je Blok Ishrane, Sjedinjene Države, država Teksas, grad Hjuston i sve ono što bi se još moglo nabrojati, uključujući i plavokose bivše profesorke sa Vest Pointa, moliću lepo, idući odozgo nadole ka sve manjim društvenim skupinama. O kojoj god skupini u društvu da govorimo ako je moja, hoću da bude prva, najbolja i najuspešnija! Mislim da se to zove rodoljublje, senatore. I sumnjam da biste udarili po tome."
<BR>&nbsp;&nbsp;&nbsp;&nbsp;&nbsp;"Hm." Lenc ju je zamišljeno posmatrao nekoliko minuta blago se ljuljajući u sedištu, onako kako se ljuljao mlaznjak gore-dole po noćnom nebu. "Dobro", reče on napokon, "videćemo." Zatim joj se nasmeši. "I šta ćemo sada u ovoj noći koju nam je sam Bog podario, Mardži? Suviše je kasno da se ozbiljno razmišlja, a suviše rano da se ide na spavanje. Hoćeš da malo gledamo zvezde?"
<BR>&nbsp;&nbsp;&nbsp;&nbsp;&nbsp;"Upravo to hoću", reče ona, iskapi piće i ustade. Potom prođoše kroz gotovo ispražnjen salon u deo za osmatranje, sasvim napred u avionu, i nasloniše se na tapaciranu ogradu. Gasni mlaznjak je lagano ponirao iznad blago zatalasanih brda Zapadne Virdžinije. Ispred njih Venera je pratila polumesec ka obzorju. Posle nekog vremena Lenc je obgrli rukom.
<BR>&nbsp;&nbsp;&nbsp;&nbsp;&nbsp;"Samo da proverim", reče, "da li si svuda od čelika."
<BR>&nbsp;&nbsp;&nbsp;&nbsp;&nbsp;Mardži se zadovoljno nasloni na njega. Lenc nije bio krupan čovek. Nije bio ni naročito zgodan, ali telo mu je bilo toplo i mišićavo, a prijala joj je i njegova ruka. Ima i gorih načina da se pridobiju glasači, pomisli, u trenutku kada je svoje lice okretala njegovom.
<BR>
<BR>&nbsp;&nbsp;&nbsp;&nbsp;&nbsp;Uspelo je. Odbor u punom sastavu prihvatio je i preporučio njen predlog Senatu, i jednog vrelog popdneva u državi Džordžiji, dva-tri meseca kasnije, Mardži su pozvali da odgovori na hitni telefonski poziv na službenoj liniji. Latnji manevri sprovodili su se u uslovima koji su što je više moguće podsećali na ratne. Bila je sva mokra od znoja, umazana bojom za kamuflažu i džordžijskom glinom, i znala je da prilično zaudara. Uz to se i njena četa upravo spremala da zauzme brdo koje je ona lično odredila i naredila napad, tako da je bila prilično besna u trenutku kada je stigla do telefona. "Kapetan Menindžer ovde", zarežala je u slušalicu, "i neka ovaj prokleti poziv zaista bude važan."
<BR>&nbsp;&nbsp;&nbsp;&nbsp;&nbsp;Očev osmeh joj odjeknu u uhu. "Ma, nemoj", reče on veselo. "Predsednik je potpisao tvoj račun pre deset minuta."
<BR>&nbsp;&nbsp;&nbsp;&nbsp;&nbsp;Mardž se stropošta u čisto izribanu stolicu prvog narednika, ne primećujući njegove besne poglede. "Isuse, tatice", reče, "to je fantastično!" Zagleda se u zid štapskog kabineta ne videći ga, računajući da li je važnije da se vrati i osvoji ono brdo sa ostalim vikend-vojnicima, ili da uzme telefon i pokrene Denija Dejlhauza. "Šta?" Odjednom je postala svesna da njen otac još govori.
<BR>&nbsp;&nbsp;&nbsp;&nbsp;&nbsp;"Rekao sam da ima još vesti, koje nisu tako dobre. Tvoj prijatelj Paki."
<BR>&nbsp;&nbsp;&nbsp;&nbsp;&nbsp;"Šta je sa njim, tatice?"
<BR>&nbsp;&nbsp;&nbsp;&nbsp;&nbsp;"Znaš onaj... uh, odmor na koji se spremao da otputuje? Pa, otputovao je prošle nedelje."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
