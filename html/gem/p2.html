<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ono što bi se moglo reći o Ani Dimitrovoj nije ni moralo glasno da se kaže, jer videlo se na prvi pogled: bila je slatka, vesela devojka, koja je umela da voli. S vremena na vreme osećala je napetost i bolove u glavi, što je tipično za one kojima je zbog operacije bilo prosečeno takozvano žuljevito tkivo u mozgu, i tada je bivala smušena, razdražljiva, na mahove prosto bolesna od bolova. Ali je to podnosila sama, bez ičije pomoći, kad god je mogla.
<BR>&nbsp;&nbsp;&nbsp;&nbsp;&nbsp;Ustala je rano i tiho se iskrala u kuhinju da napravi pravi čaj. Ahmed nije priznavao ono đubre u prahu! Kada mu ga je donela u sobu podigao je one duge dirljive trepavice i nasmešio joj se, dok su mu se kapci nabirali oko tamnosmeđih očiju. "Zaista si isuviše dobra prema meni, Nana", reče na urdu jeziku. Ona spusti šolju pored njega i naže se da svojim obrazom dodirne njegove. Ahmed nije naročito cenio ljubljenje, izuzev u prilikama koje - iako pune uživanja - nisu ulazile u njene trenutne namere.
<BR>&nbsp;&nbsp;&nbsp;&nbsp;&nbsp;"Hajde da se brzo obučemo", predloži ona. "Hoću da ti pokažem svoje dobro čudovište."
<BR>&nbsp;&nbsp;&nbsp;&nbsp;&nbsp;"Čudovište?"
<BR>&nbsp;&nbsp;&nbsp;&nbsp;&nbsp;"Videćeš." Ona mu se izmigolji između ruku i ode pod tuš, puštajući da joj topla voda dugo bije po slepoočnicama. Kaciga za komunikaciju često je izazivala glavobolje i ona je htela da ih danas izbegne.
<BR>&nbsp;&nbsp;&nbsp;&nbsp;&nbsp;Kasnije, dok je sušila svoju dugu kosu, smeđu kosu, Ahmed tiho uđe i pređe prstima preko uzanog ožiljka na njenoj lobanji. "Mila moja Nana", reče on, "zar toliko mučenja da bi naučila urdu; ja sam ga naučio sam od sebe."
<BR>&nbsp;&nbsp;&nbsp;&nbsp;&nbsp;Ona se za trenutak priljubi leđima uz njega, a zatim se obmota peškirom i blago ga prekori. "Ako hoćemo da idemo i vidimo moje čudovište u zoru, onda nemamo vremena za te stvari. Sem toga, dala sam da mi otvore mozak ne zato da bih učila jezik, već zato da bih bolje prevodila."
<BR>&nbsp;&nbsp;&nbsp;&nbsp;&nbsp;"Ne bi to morala da učiniš u Pakistanu", reče on, ali je ona znala da samo pokušava da bude ljubazan.
<BR>&nbsp;&nbsp;&nbsp;&nbsp;&nbsp;Pred vratima kupatila, osluškujući kako huče i gunđa u trenutku kada ga je prvi put pogodio mlaz hladne vode, Nana stade ozbiljno da razmišlja o Ahmedu. Bila je, po prirodi, praktična. Savršeno je bila voljna da žrtvuje materijalne dobrobiti radi nekog principa ili osećanja, ali je, isto tako, htela da bude načisto s tim, šta stavlja na kocku i zašto. U ovoj ljubavnoj igri s Ahmedom ulozi su bili zaista visoki. Bugarska je, kao i Sovjetski savez, pripadala onim državama izvoznicama hrane koje su bile u zaista prijateljskim odnosima sa Blokom Radne Snage; ali pravila međunarodne politike bila su neumoljiva. Moći će da se viđaju samo retko i uz teškoće, ukoliko se jedno od njih ne odrekne svog državljanstva. Znala je, sasvim dobro, da taj neko neće biti Ahmed.
<BR>&nbsp;&nbsp;&nbsp;&nbsp;&nbsp;Do koje granice je spremna da se upusti sa ovim dragim Pakistancem? Da li bi bila u stanju da deli život s njim u prenaseljenim, sporim gradovima Bloka Radne Snage? Posetila ih je. Bili su dosta prijatni. Ali živeti gotovo isključivo na žitaricama, nemati nikakve aparate za domaćinstvo, opštiti sa tim ljudima toliko uvučenim u sebe - da li je to zaista želela? Bili su vrlo ljubazni prema posetiocu, prijatni i pomalo neobični kad treba s njima da provedete dan ili mesec dana... ali, ceo život?
<BR>&nbsp;&nbsp;&nbsp;&nbsp;&nbsp;Brzo se obukla, ne donevši nikakvu odluku; jedna polovina njenog mozga mislila je na ono što je tog časa radila, dok se druga posvetila ponavljanju materijala koji je zapamtila za taj dan rada na konferneciji; i tako ništa nije preostalo za Ahmeda. Raspremila je postelju dok se on oblačio, sklonila oprane tanjire i čaše, i gotovo ga izvukla za ruku kroz ulazna vrata.
<BR>&nbsp;&nbsp;&nbsp;&nbsp;&nbsp;Nebo je bilo svetloružičasto, ali sunce se tek pomaljalo; stići će, ako požure. Ne čekajući na mali rasklimatani lift, povela ga je niz stepenice, potom u dvorište, žurnim korakom izvan univerzitetskog kruga, sve do raskrsnice dva bulevara. Tu se zaustavila i okrenula se ka njemu: "Vidiš li?"
<BR>&nbsp;&nbsp;&nbsp;&nbsp;&nbsp;Ahmed začkilji ka izlazećem suncu. "Vidim katedralu", progunđa.
<BR>&nbsp;&nbsp;&nbsp;&nbsp;&nbsp;"Da, tako je. A čudovište?"
<BR>&nbsp;&nbsp;&nbsp;&nbsp;&nbsp;"Čudovište? Je li u katedrali?"
<BR>&nbsp;&nbsp;&nbsp;&nbsp;&nbsp;"Čudovište je sama katedrala."
<BR>&nbsp;&nbsp;&nbsp;&nbsp;&nbsp;"Sveti Stefan - čudovište?... Ah! Da, kao da vidim... ona dva prozora tamo gore, to su oči? A ovi poređani ispod njih, to su mu zubi."
<BR>&nbsp;&nbsp;&nbsp;&nbsp;&nbsp;"Vidiš li kako nam se smeši? A ono su mu uši i nos."
<BR>&nbsp;&nbsp;&nbsp;&nbsp;&nbsp;Ahmed više nije gledao katedralu već nju. "Ti si veoma čudna devojka. Pitam se kakva bi bila Pakistanka."
<BR>&nbsp;&nbsp;&nbsp;&nbsp;&nbsp;Nana zaustavi dah. "Ne! To je već previše. Molim te, nemoj mi govoriti o tome." Uze ga za ruku. "Molim te, hajde da se prošetamo."
<BR>&nbsp;&nbsp;&nbsp;&nbsp;&nbsp;"Još nisam doručkovao, Ana."
<BR>&nbsp;&nbsp;&nbsp;&nbsp;&nbsp;"Biće vremena i za to." Ona ga povede kroz jedan mali park ka univerzitetu, a potom niz jedan veći. Odjednom, ona se nasmeja. "Jesi mi oprostio što sam te onako loše prevela na bugarski?"
<BR>&nbsp;&nbsp;&nbsp;&nbsp;&nbsp;"Ne bih znao da je loše, da mi to nisi rekla."
<BR>&nbsp;&nbsp;&nbsp;&nbsp;&nbsp;"Bilo je sasvim loše, Ahmede. Zagledala sam se u tebe dok si govorio o Kungovoj zvezdi i sasvim zaboravila da prevodim."
<BR>&nbsp;&nbsp;&nbsp;&nbsp;&nbsp;On je radoznalo pogleda. "Znaš li", reče on, "da se sam Maov Naslednik zanima za tu planetu. On je lično izabrao ime za taj poluzvezdani objekat. Bio je prisutan u opservatoriji u trenutku kada je otkriven. Mislim..."
<BR>&nbsp;&nbsp;&nbsp;&nbsp;&nbsp;"Šta misliš, Ahmede?"
<BR>&nbsp;&nbsp;&nbsp;&nbsp;&nbsp;"Mislim da će se uskoro desiti veoma uzbudljive stvari", reče on zagonetno. Smejući se, ona mu uze šaku i dodirnu njome svoj obraz.
<BR>&nbsp;&nbsp;&nbsp;&nbsp;&nbsp;"Ana", reče on i zaustavi se nasred bulevara. "Saslušaj me. Nije to tako nemoguće, znaš. Čak i kada bih morao da otputujem na neko vreme, ne bi ni posle toga bilo tako nemoguće, to za tebe i mene."
<BR>&nbsp;&nbsp;&nbsp;&nbsp;&nbsp;"Molim te, dragi Ahmede..."
<BR>&nbsp;&nbsp;&nbsp;&nbsp;&nbsp;"Ne, nije nemoguće! Znam", reče on gorko, uopšte ne opažajući da stoji nasred kolovoza, "znam da je Pakistan siromašna zemlja. Mi nemamo hrane za izvoz, kao vi i Amerikanci, i nemamo naftu, kao bliskoistočne zemlje i Englezi. Zato smo se pridružili onim zemljama koje su preostale."
<BR>&nbsp;&nbsp;&nbsp;&nbsp;&nbsp;"Veoma poštujem Pakistan."
<BR>&nbsp;&nbsp;&nbsp;&nbsp;&nbsp;"Bila si još dete kad si ga posetila", odvrati on oštro. "Ali svejedno, znaj da nije nemoguće da budemo srećni, čak i u Bloku Radne Snage."
<BR>&nbsp;&nbsp;&nbsp;&nbsp;&nbsp;Naiđe trolejbus, troja kola, dugačka i gotovo nečujna na točkovima s gumom. Nana ga ukloni s puta, zadovoljna što joj se pruža prilika da promeni temu.
<BR>&nbsp;&nbsp;&nbsp;&nbsp;&nbsp;Glavni problem na tim međunarodnim konferencijama, mislila je, sastoji se u tome što susrećeš političke protivnike, pri čemu oni, ponekad, uopšte ne izgledaju kao protivnici. Nije trebalo da se upusti s nekim iz drugog tabora. U svakom slučaju, nije joj bilo potrebno da prolazi kroz sve te neprilike i patnje. Znala je šta je ulog u igri. Kao prevodilac koji je potpuno vladao sa četiri jezika i šest narečja proputovala je ceo svet - naravno, uglavnom Blok Ishrane - ali to je još podrazumevalo Moskvu i Kanzas Siti, Rio de Žaneiro i Otavu. Susretala je i one koji su se odmetnuli iz svog bloka. Jednu Velšanku u Sidneju, dve-tri Japanke koje su predavale na univerzitetu, njene prve susetke su, u Sofiji. Sve su se očajnički trudile da se uklope u novu sredinu, ali uvek su se razlikovale.
<BR>&nbsp;&nbsp;&nbsp;&nbsp;&nbsp;Ali i jutro i Ahmed bili su isuviše lepi za tako crne misli. Onaj deo njenog mozga koji je sanjario i brinuo prešao je iz brige u sanjarenje; onaj drugi deo, koji opaža i prevodi, pratio je već izvesno vreme događaje koji su se odvijali s druge strane bulevara, i sada joj oni zaokupiše punu pažnju.
<BR>&nbsp;&nbsp;&nbsp;&nbsp;&nbsp;"Pogledaj", reče ona, ugrabivši izgovor da Ahmedu skrene misli, usredsređene na jednu stvar, "šta se dešava tamo preko?" Bilo je to Šetalište oslobođenja. Plavuša koju je videla na jednom prijemu nešto se raspravljala sa dva milicajca. Jedan ju je držao za ruku. Drugi se igrao palicom za paralisanje neposlušnih i oštro razgovarao sa jednim čovekom, po izgledu nekim od mlađih profesora, takođe sa konferencije.
<BR>&nbsp;&nbsp;&nbsp;&nbsp;&nbsp;"Amerikanci u Bugari", primeti Ahmed nezainteresovano. "Neka Njupatori sami rešavaju svoje probleme."
<BR>&nbsp;&nbsp;&nbsp;&nbsp;&nbsp;"Nikako", pobuni se Nana. "Da vidim mogu li da pomognem."
<BR>&nbsp;&nbsp;&nbsp;&nbsp;&nbsp;Ali sve što je Nana Dimitrova uspela bilo je da na kraju i sama bude uhapšena.
<BR>&nbsp;&nbsp;&nbsp;&nbsp;&nbsp;Kriva je bila Amerikanka. Čak je i Amerikanka morala znati da ne treba da zbija prljave šovinističke viceve na račun Crvene armije, naročito ako je mogu čuti policajci naroda kojem u ljubavi prema Rusima nije bilo premca. Pa, čak ni da to nije znala nije baš morala da insistira na svome pravu prema međunarodnom sporazumu, tražeći da američki ambasador bude obavešten o incidentu. Sve do tog trenutka dva milicajca su samo čekala zgodnu priliku da stvar završe opominjanjem prestupnika i da se udalje. Ali sada je to već postao međunarodni politički problem.
<BR>&nbsp;&nbsp;&nbsp;&nbsp;&nbsp;Jedino dobro u svemu tome bilo je što se Ahmed nije upleo. Nana mu je rekla da ode. Otišao je drage volje, čak se pomalo i zabavljao. Ostale, dvoje Amerikanaca i Nanu, odveli su u Palatu pravde Narodnog suda. Pošto je bila nedelja ujutro, morali su da presede sate i sate na golim drvenim klupama, čekajući da se nađe sudija.
<BR>&nbsp;&nbsp;&nbsp;&nbsp;&nbsp;Niko im nije prišao. Niko ne bi ni prstom mrdnuo - Nana je bila uverena u to - da su prihvatili poziv koji su im upućivala otvorena vrata i da su se tiho iskrali napolje. Ali nije htela da to sama učini. Amerikanci, pak, nisu hteli da iskoriste priliku. Žena zato što je, izgleda, mislila da je u pitanju neki princip; muškarac, očigledno, zato što je u pitanju bila žena. Dobacivala im je mrzovoljne poglede, naročito toj izbeljenoj plavuši sa bar pet kilograma suvišnog sala, čak i kada je u pitanju bio Blok Ishrane. Ne možeš birati saveznike, mislila je. Muškarac je bio izgleda sasvim u redu, premda ne baš mnogo izbirljiv u pogledu partnera s kojim je terao kera. Ali kako je vreme prolazilo i pošto su im milicajci u međuvremenu doneli kifle i jak čaj, zajednička nevolja ih je zbližila. Na kraju su sasvim veselo čavrljali, sve dok se najzad nije pojavio Narodni sudija, nabusito odbivši da sasluša priče o međunarodnim sporazumima i ambasadorima i poučivši ih da ubuduće koriste zdrav razum kojim ih je Bog obdario i pristojno ponašanje kome su ih njihove majke bez sumnje podučile; napokon ih pusti da odu.
<BR>&nbsp;&nbsp;&nbsp;&nbsp;&nbsp;Do tada su već propustili jutarnje zasedanje konferencije, koje je počinjalo u devet časova. I - što je bilo gotovo isto toliko loše po njih - propustili su i ručak, organizovan samo za učesnike. Pošto je bila nedelja, i proleće, sve restorane u Sofiji zakupili su razni svatovi, tako da su ostali bez ručka.
<BR>&nbsp;&nbsp;&nbsp;&nbsp;&nbsp;Tada su se prvi put sreli; sledeći put, to će biti mnogo kasnije i veoma, veoma daleko odatle.
<BR>&nbsp;&nbsp;&nbsp;&nbsp;&nbsp;Deni Dejlhauz je kasnije saznao da je jedan od kolega pročitao na konferenciji njegov referat umesto njega. Tako se ipak ispostavilo da njegovo odsustvovanje sa prepodnevne sednice nije bilo pogubno; naprotiv, izgledalo je da će mu biti od ogromne koristi. Mardži je bila dovoljno bistra da shvati da je ispala glupača, i dovoljno samopouzdana da to i prizna. Ako i nije mnogo ozbiljno mislila dok je, šetajući bulevarom, pričala o dotacijama, puna vina, marihuane i ružičastih misli, sada se sa kajanjem prisećala šta je sve tada obećala.
<BR>&nbsp;&nbsp;&nbsp;&nbsp;&nbsp;Svo vreme, dok se vraćao sa konferencije u gasnom mlaznjaku, Dejlhauz je proveo sa beležnicom u krilu, pišući koncept svoga zahteva za dodelu sredstava, dok konačno nije morao da se povuče na svoje ležište u avionu. Zora ih je zatekla između belog i smeđeg Labradora, pošto je avion sporije putovao po hladnom noćnom vazduhu. Dejlhauz je doručkovao sam; društvo mu je pravila samo sanjiva stjuardesa kompanije TWA, koja mu je napravila kajganu i sipala kafu; posmatrao je oblake dok se avion ljuljao i poskakivao ulazeći i izlazeći iz njih, i pitao se kakva će biti planeta Kungove zvezde.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
