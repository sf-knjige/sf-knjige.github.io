<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Kad god nije spavao, što se retko dešavalo, Dula je tek shvatao šta se događalo oko njega. U početku ponavljalo se vak, vak, za koje nije znao šta je, i jedna osoba koja mu je odnekud izgledala poznata uvlačila ga je u ono što je proizvodilo taj zvuk. Zatim, bol. Jak bol. Potom duga razdoblja kada su ljudi govorili oko njega ili njemu. On nije osećao želju da odgovori. U vreme tih kratkih svesnih razdoblja polako je otkrio da više ne oseća bolove. Lečenje kome su ga podvrgli Smrdouljci bilo je veoma neprijatno, ali izgleda da je uspelo. Najzad bio je živ. Opet je imao dovoljno tečnosti. Otoci su splasnuli. Nije više bio slep. Bio je samo veoma malaksao.
<BR>&nbsp;&nbsp;&nbsp;&nbsp;&nbsp;Kada se probudio i shvatio da je ne samo budan već i u stanju da neko vreme drži oči otvorene, Feng Hua-ce stajao je pored njegovog ležaja. Kinez je delovao nekako veoma izduženo, mislio je Dula prezrivo, i izgledao je gore nego što se Dula osećao.
<BR>&nbsp;&nbsp;&nbsp;&nbsp;&nbsp;"Je li ti bolje?", tužno upita Feng.
<BR>&nbsp;&nbsp;&nbsp;&nbsp;&nbsp;Dula razmisli. "Da. Mislim da jeste. Šta se dogodilo?"
<BR>&nbsp;&nbsp;&nbsp;&nbsp;&nbsp;"Drago mi je što se bolje osećaš. Dugonosi su te doneli sa onog mesta gde žive tvoji prijatelji - bube. Rekli su da ćeš ostati živ, ali im nisam verovao. Dugo je trajalo. Hoćeš li da jedeš?"
<BR>&nbsp;&nbsp;&nbsp;&nbsp;&nbsp;"Da - ne," ispravi se Dula. "Hoću ali kasnije. Najpre hoću u WC."
<BR>&nbsp;&nbsp;&nbsp;&nbsp;&nbsp;"Da ti pomognem?"
<BR>&nbsp;&nbsp;&nbsp;&nbsp;&nbsp;"Ne. Mogu i sam."
<BR>&nbsp;&nbsp;&nbsp;&nbsp;&nbsp;"I to mi je drago", reče Feng, koji je igrao ulogu posilnog sve vreme dok se Ahmed Dula oporavljao, i pre toga svim ostalima, tako da se više nije ni sećao kada je počelo. Pakistanac se s mukom podiže sa naduvenog dušeka i polako krenu ka otvorenom jarku koji je služio kao nužnik.
<BR>&nbsp;&nbsp;&nbsp;&nbsp;&nbsp;Sa neodobravanjem je posmatrao logor oko sebe. Izvor jednog od zvukova koje je sve vreme slušao sada mu se ukaza pred očima; bio je to točak za vodu, sa svojim pljuskanjem i grebanjem. Znači da bar imaju energiju. Ali gde su obećani reflektori, žitarice koje niču, udobnost? Gde su svi oni ljudi?
<BR>&nbsp;&nbsp;&nbsp;&nbsp;&nbsp;Feng ga je pratio i sada je stajao kraj njega, tužno posmatrajući kako Dula prazni bešiku. "Zašto tu stojiš?", odbrecnu se Dula, vezujući s teškom mukom svitnjak na gaćama od pidžame. "Šta se dogodilo? Zašto je tako malo urađeno?"
<BR>&nbsp;&nbsp;&nbsp;&nbsp;&nbsp;Vođa ekspedicije raširi ruke. "Šta da ti kažem? Bilo nas je desetoro. Jedan je poginuo pored tebe, u onoj pustolovini koju si smatrao tako neophodnom. Drugi je umro ovde. Dvojica su se toliko razbolela da smo ih morali vratiti na Zemlju - uz pomoć Smrdouljaca. Niko od nas nije bio dovoljno zdrav da upravlja kapsulom za povratak. Italijan spava a žene skupljaju gorivo."
<BR>&nbsp;&nbsp;&nbsp;&nbsp;&nbsp;"Skupljaju gorivo? Zar smo opet postali seljaci, Feng?"
<BR>&nbsp;&nbsp;&nbsp;&nbsp;&nbsp;Vođa ekspedicije uzdahnu. "Učinio sam sve što sam mogao", reče on; tu rečenicu je već dugo vremena neprestano ponavljao samome sebi. "Dolazi nam pomoć. Maov Naslednik je lično naredio da dva velika broda sa materijalom i ljudima uskoro..."
<BR>&nbsp;&nbsp;&nbsp;&nbsp;&nbsp;"Uskoro? A do tada, šta do tada? Zar ništa nećemo uraditi?"
<BR>&nbsp;&nbsp;&nbsp;&nbsp;&nbsp;"Vrati se u postelju", malaksalo odvrati Feng. "Zamaraš me Dula. Jedi ako hoćeš. Ima hrane. Njupatori su nam dali, inače ne bismo ni to imali."
<BR>&nbsp;&nbsp;&nbsp;&nbsp;&nbsp;"I sada smo prosjaci", prezrivo primeti Dula, zanevši se za trenutak i pridržavši se za Fengovo rame. "I zbog toga sam studirao i prešao sve ove godine! Zbog toga sam umalo poginuo! Kako ćemo glupo izgledati kada se osramoćeni vratimo na Zemlju!"
<BR>&nbsp;&nbsp;&nbsp;&nbsp;&nbsp;Feng tužno zaklima glavom. Potom skide Pakistančevu ruku sa sebe i koraknu tako da je stajao uz vetar - taj čovek je zaudarao od prljavštine. Nije mu trebalo da to sluša. Znao je i sam. Prihvatio je milostinju u hrani od Njupatora, jer bi inače svi poumirali od gladi; milostinju Smrdouljaca da se spase Dula i da se bolesni članovi ekspedicije vrate na Zemlju - a oni bez sumnje, u ovom trenutku upravo govore svojim pretpostavljenima kako je Feng Hua-ce loše upravljao ekspedicijom koja mu beše poverena. I već se u Kjušju podižu plakati sa ogromnim slovima koji govore o tome. Veoma će oštro kritikovati njegov rad. A kada se vrate na Zemlju - ako se vrate - najbolje čemu se mogao nadati jeste da opet postane bosonogi biohemičar na obali Žute Reke.
<BR>&nbsp;&nbsp;&nbsp;&nbsp;&nbsp;Naravno, ukoliko budu toliko milosrdni da ga nekako poštede dok ne stignu dva velika broda.
<BR>&nbsp;&nbsp;&nbsp;&nbsp;&nbsp;A tada! Žudno je proučavao tahprenske poruke i slike. Drugi brod neće doneti deset ili petnaest, već veličanstveni broj od trideset četiri nova čoveka. Agronoma! Nekoga ko će preuzeti Fengove jadne početne radove, pečurke koje je posejao, pšenične klice koje je s ljubavlju uzgajao da niknu - najotpornije će preživeti, a najotporniji njihovi potomci će bujati. Biće još dva nova prevodioca, oboje s operisanim mozgovima, a jedan od njih, uz to, još i stručnjak za uzgajanje riba i morskih plodova na priobalnom stenju. Velika Voda će im u budućnosti dati i hranu koju će moći da jedu. Doktor - ne, ispravi se Feng, hirurg specijalista, čuven u svetu po svom lečenju traumatoloških povreda. Istina, bio je, sudeći prema fotografiji, visok bar dva metra i crn kao kosa u dečaka. No, ipak. Tri pridošlice imaće diplomu intenzivnog kursa imunologije, a jedan od njih, koji je nekada bio oficir Crvene Garde, takođe je imao i trogodišnje iskustvo vodiča u pustinji Gobi, a potom, u Himalajima.
<BR>&nbsp;&nbsp;&nbsp;&nbsp;&nbsp;A tek ono blago što će doneti onaj drugi brod! Fotovoltni generatori, sposobni da proizvedu 230-voltnu naizmeničnu struju u zaista velikim količinama. Plastike do mile volje. Oruđe istraživača i pionira - sekire i mačete, i nekoliko pušaka za prikupljanje bioloških uzoraka, kao i za 'divljač'. Čamci na naduvavanje. Bicikli sa magnezijumskim ramom. Kompjuter sa dvostrukom redundancom i sa ne manje od šest terminala za daljinsko uključivanje. Radio - oprema. Laserska oprema. Hrana. Još hrane; hrane za sve njih, i za mnogo meseci...
<BR>&nbsp;&nbsp;&nbsp;&nbsp;&nbsp;Izgledalo je kao san!
<BR>&nbsp;&nbsp;&nbsp;&nbsp;&nbsp;Ali ono što nije bio san bila je činjenica, Feng je to dobro znao, među ta trideset i četiri čoveka biće i jedan koji će mu prići i spokojno reći: "Feng Hua-ce? Naredio mi je Maov Naslednik da primim vaš izveštaj o tome zašto vaše staranje o ovom projektu nije zadovoljilo očekivanja." I onda će nastati preznojavanje. Neće se prihvatiti izvinjenja. Tog čoveka neće zanimati pečurke koje neće da rastu, niti primerci koje je Feng teškom mukom održao u životu. Zanimaće ga samo zbog čega su trojica umrla, dvojica bila poslata kući, i zbog čega je njih desetoro uradilo tako malo.
<BR>&nbsp;&nbsp;&nbsp;&nbsp;&nbsp;Sve to je Feng Hua-ceu bilo u glavi, ali sve što je izgovorio bilo je : "Vrati se na spavanje, Dula, izveo si me iz takta."
<BR>
<BR>&nbsp;&nbsp;&nbsp;&nbsp;&nbsp;Dula se nije vratio na spavanje.
<BR>&nbsp;&nbsp;&nbsp;&nbsp;&nbsp;Bes mu je davao snagu i on probudi Italijana. "Oh, pa ti si oživeo?" Spadeti zevnu i protrlja plavičastocrne čekinje na neobrijanoj bradi. "Mislili smo da ćeš umreti", dodade on veselo. "Zamalo da se opkladimo u dnevno sledovanje. Bio bih veoma ljut da sam izgubio."
<BR>&nbsp;&nbsp;&nbsp;&nbsp;&nbsp;"Razgovarao sam sa onom šeprtljom, Fengom!"
<BR>&nbsp;&nbsp;&nbsp;&nbsp;&nbsp;"Nije to sve Uacijeva greška, Dula. Bili smo prvi. Napravili smo greške koje su se morale napraviti, tako da će drugi sada moći da uče."
<BR>&nbsp;&nbsp;&nbsp;&nbsp;&nbsp;"Nisam želeo da budem učitelj Njupatorima i Smrdouljcima! Nisam čak želeo ni da dođu. Ovo je mogla da bude naša planeta, da je izgradimo onako kako želimo!"
<BR>&nbsp;&nbsp;&nbsp;&nbsp;&nbsp;"Tako je", prihvati Spadeti, "i ja sam nešto slično pomišljao. Ali chi sa, šta možeš? Svojevremeno je svaki naš korak izgledao razložno. Čak i tvoj, kada si hteo da se sprijateljiš sa urođenicima..."
<BR>&nbsp;&nbsp;&nbsp;&nbsp;&nbsp;"Te zveri! S njima se ne može biti prijatelj."
<BR>&nbsp;&nbsp;&nbsp;&nbsp;&nbsp;"Oh, to nije istina, Dula. Naši suparnici su uspeli. Njupatorima balončići uveliko prenose kamere i foto-aparate po čitavoj planeti - ili, bar tako oni obećavaju preko tahprena. Smrdouljci uče svoje krtice i zemaljske crve kako da buše ispod našeg logora i da prisluškuju šta razgovaramo. Možda nas baš sada prisluškuju."
<BR>&nbsp;&nbsp;&nbsp;&nbsp;&nbsp;"Koješta! Baš si glup!"
<BR>&nbsp;&nbsp;&nbsp;&nbsp;&nbsp;"Možda sam glup, ali to o čemu govorim ipak nije koješta", nasmeši se Italijan, nimalo uvređen. "Možda sam to rekao tako da liči na vic, ali ne bih se zakleo da sam se samo šalio. A šta smo mi uradili? Biću još precizniji, Dula. Šta si ti sam uradio izuzev što je zbog tebe ubijen jedan čovek kada ste pošli u posetu našim frutti-del-mare prijateljima? Nismo uspeli. Prosto i jasno." On zevnu i počeša se. "A, sada, Dula, per favore, dozvoli da se polako sam razbudim. Ova stvarnost oko mene ne usrećuje me do te mere da budem spreman da tako grubo napustim svoje snove."
<BR>&nbsp;&nbsp;&nbsp;&nbsp;&nbsp;"Popij svoje vino i sanjaj ih", hladno odvrati Dula.
<BR>&nbsp;&nbsp;&nbsp;&nbsp;&nbsp;"Oh, Dula! Nije ti to loša ideja. Samo kada bi čovek imao pravo vino umesto ovih splačina."
<BR>&nbsp;&nbsp;&nbsp;&nbsp;&nbsp;"Svinjo", procedi Dula, ali dovoljno tiho da bi Spadeti mogao da se napravi da ga nije čuo. Zatim se vrati do svog ležaja i spusti svom težinom na njegovu ivicu, ne obraćajući pažnju na Spadetijeve tihe kletve dok je kušao sok od plodova džungle koji je sam napravio. Možda će ga i ubiti. Zašto da ne? Miris te tekućine odvrati Dulu od želje da nešto pojede, iako je znao da bi trebalo; prema vlastitoj proceni izgubio je bar deset kilograma od kako su se spustili na Kungovog Sina, i nije više imao mnogo za gubljenje. Sedeo je teško dišući, sisajući kroz slamku iz flaše mlaku vodu iz destilatora. Posle nekog vremena opazi da se pod njegovim ležajem nalazi neka plastična kesa. On je izvuče na ležaj i prekri ga čitavim nanosom tankih belih mikro-snimaka.
<BR>&nbsp;&nbsp;&nbsp;&nbsp;&nbsp;"Vidim da si našao svoja ljubavna pisma", doviknu mu Italijan s druge strane šatora. "Na žalost, ne umem da čitam tvoj jezik. Ali ona je baš zgodna devojka."
<BR>&nbsp;&nbsp;&nbsp;&nbsp;&nbsp;Dula ga ne udostoji odgovora. Pokupivši pisma, on ih odnese do kolibe sa radio-uređajima, gde se nalazio jedini projektor koji je još radio. Spadeti je bio u pravu; gotovo sve poruke bile su od male Bugarke, i sve su uglavnom bile o istom. Nedostajao joj je. Misli na njega. Usamljena je i teši se sećanjem na dane koje su proveli zajedno u Sofiji.
<BR>&nbsp;&nbsp;&nbsp;&nbsp;&nbsp;Na fotografijama se videla Ana u Parizu, Ana u Londonu, Ana u Kairu, Ana u Njujorku. Izgleda da joj ipak nije bilo dosadno bez njega.
<BR>&nbsp;&nbsp;&nbsp;&nbsp;&nbsp;Bogate zemlje! Zar u suštini nisu sve bile iste, bez obzira na to da li im je bogatstvo ležalo u gorivu ili u hrani? Bogatstvo je bilo bogatstvo! Od debelih Bugara delila ga je veća razlika nego od - čak i od Krinpita, pomisli, a onda smesta shvati da je bio nepravedan. Nana nije bila takva. Ona je imala tu prednost da je veliki deo svog detinjstva provela u Hajderabadu.
<BR>&nbsp;&nbsp;&nbsp;&nbsp;&nbsp;Daleko od smrada Italijanskog veštačkog vina, Dula oseti glad. On pronađe neki zdrobljeni kukuruz i pojede ga dok je na brzinu pregledao Anina pisma, a zatim, sporije, sinoptike sa Zemlje. U njegovom odsustvu dogodile su se mnoge stvari. Njupatori su dobili pojačanje sa Zemlje - zvalo se mirovno izaslanstvo Ujedinjenih Nacija, ali to je moglo da prevari samo one najnaivnije. Smrdouljci su postavili satelitsku astronomsku opservatoriju i sada su pratili promene u Kungovoj radijaciji. Sa satelitom je, međutim, bilo nekih problema i rezultati nisu bili sasvim jasni. I pored toga Dula je proučavao njihove izveštaje sa divljenjem i zavišću. To je trebalo da bude njegov projekt! Za to se školovao, sve ove godine nakon diplomiranja. Kako se samo ova ekspedicija pokazala uzaludnom! On gadljivo baci pogled na rupe koje su zijale na šatoru, na instrumente koji su rđali rasuti unaokolo jer ih niko nije upotrebljavao. A bilo je toliko mnogo posla. Toliko mnogo da nije znao odakle da počne i zato nije mogao da uradi ništa.
<BR>&nbsp;&nbsp;&nbsp;&nbsp;&nbsp;Napolju se odjednom začu koškanje, i Dula mršteći se podiže pogled. Feng i Italijan su se svađali, a u daljini se čulo kreštanje jata balončića. Da je Maov Naslednik bio šire ruke i da Feng nije bio tolika budala mogli su imati helikopter, kao Smrdouljci, ili bar pameti da se dosete da naprave balone, kao Njupatori, i on bi tada dobio priliku da leti sa jatom. Ta prilika je bila izgubljena. Čak su i Krinpiti, sa kojima je on lično, Ahmed Dula, odlučio da stupi u kontakt, bili sada za njega veći stranci nego ikada. To je nepravda! On se izložio opasnosti. Dobro je pamtio kako se osećao dok je bespomoćno ležao između neobičnih, skakutavih grdosija nalik na rakove. Da nisu najpre počeli da jedu onog drugog čoveka, znao je da bi on završio u nečijem stomaku. I sve to zabadava. Feng je dozvolio da Smrdouljci ukradu i onog jedinog Krinpita s kojim je imao prilike da progovori i koga je hteo da zadrži kao uzorak.
<BR>&nbsp;&nbsp;&nbsp;&nbsp;&nbsp;Spolja iznenada dopreše drukčiji zvuci - siktavi, oštri, nateravši Dulu da ustane i proviri iz šatora. On ugleda plamenove kako se dižu ka nebu i Fenga kako se rve sa Italijanom, dok je jedna žena sa Jamajke ljutito psovala obojicu: "Šta se to dešava?" doviknu Dula.
<BR>&nbsp;&nbsp;&nbsp;&nbsp;&nbsp;Italijan odgurnu Fenga i okrenu se Duli sa pokajničkim izrazom lica. "Uaci je hteo da pozdravi naše prijatelje", reče on, čkiljeći naviše. Rakete su se već podigle u kestenjastomrku pomrčinu i počinjale da eksplodiraju, praćene nizom malih praskova svuda unaokolo; balončići su se zapalili od praštavih varnica. "Pomogao sam mu da nišani, ali možda - možda nisam dobro ciljao", objasni on.
<BR>&nbsp;&nbsp;&nbsp;&nbsp;&nbsp;"Glupane!" zaurla Dula, gotovo poskakujući od besa. "Vidiš li šta si uradio?"
<BR>&nbsp;&nbsp;&nbsp;&nbsp;&nbsp;"Spalio sam nekoliko gasnih mehurova, pa šta?" progunđa Spadeti.
<BR>&nbsp;&nbsp;&nbsp;&nbsp;&nbsp;"Nisu to gasni mehurovi! Izbriši to vino iz očiju i pogledaj ponovo, eno, tamo! Je li ono gasni mehur? Zar ne vidiš da je ono čovek što visi tamo, i pita se zašto smo pokušali da ga ubijemo, žureći da se što pre vrati u svoju bazu Njupatorima i Smrdouljcima i da im referiše da su Narodne Republike objavile rat? Još jedna greška! I to takvu kakvu možda nećemo preživeti."
<BR>&nbsp;&nbsp;&nbsp;&nbsp;&nbsp;"Smiri se, Dula", dahtao je Feng. "Sad više ne mari ako se Njupatori ili Smrdouljci naljute na nas. Pomoć nam stiže."
<BR>&nbsp;&nbsp;&nbsp;&nbsp;&nbsp;"Ti si isto tako velika budala kao i on! Ispaljuješ vatromet kao neka seljačka brigada, proslavljajući što je premašila plan proizvodnje kupusa!"
<BR>&nbsp;&nbsp;&nbsp;&nbsp;&nbsp;"Voleo bih", progunđa Feng, "da te nisu spasli, Dula. Ovde je bilo manje svađe dok si ti bio sa Krinpitima."
<BR>&nbsp;&nbsp;&nbsp;&nbsp;&nbsp;"A ja bih voleo", odvrati Dula, "da je Krinpit koji je hteo da me ubije sada naš vođa ekspedicije umesto tebe. Bio je manje ružan od tebe, i manja budala."
<BR>&nbsp;&nbsp;&nbsp;&nbsp;&nbsp;Taj Krinpit je sada bio kilometrima daleko, i u ovom trenutku gotovo isto toliko besan koliko i Dula. Bio je doveden do ivice ludila razdražujućim pokušajima Otrovnih Prikaza iz logora Bloka Energije da razgovaraju s njim, neprestanom izgladnelošću i, iznad svega, stalnom, zaslepljujućom galamom logora.
<BR>&nbsp;&nbsp;&nbsp;&nbsp;&nbsp;U bučnom, svetlom svetu Krinpita nikada nije bilo potpuno tiho. Ali jačina zvuka se uvek mogla podneti: šezdeset do sedamdeset decibela, izuzev kad je grmelo zbog oluje. Skoro se nikada nije dešavalo da pređe sedamdeset pet.
<BR>&nbsp;&nbsp;&nbsp;&nbsp;&nbsp;Za Šarn-igona je logor Bloka Energije bio pravo mučilište. Ponekad je bio tih i zamagljen, ponekad zaslepljujuće glasan. Krinpiti nisu kažnjavali svoje slušne nerve motorima sa unutrašnjim sagorevanjem, jer ih nisu ni imali. Smrdouljci su ih, međutim, imali na desetine. Šarn-igon nije imao pojma kako rade i čemu služe, ali je svakog mogao da prepozna kada je radio: snažno kloparanje bušilice, gumom prigušeno urlanje helikoptera, klepetanje i zavijanje električnih testera, ujednačeno huktanje pumpe za vodu. U logor je stigao već gotovo oslepljen, jer je helikopterov turbo mlazni motor odmah pored njega isto onako štetno delovao na njegovo čulo sluha kao što bi čovekovo oko stradalo kada bi netremice gledalo u nezaklonjeno sunce; priviđalo mu se još danima, i još mu je izluđujuće iskrivljavalo sve opažaje. Strpali su ga u čelične rešetke čim je stigao. I ma koliko da je glodao i testerisao, rešetke nisu popuštale. Čim bi neku od njih uspeo da zagrebe, zamenili bi je. Otrovne Prikaze su ga izluđivale, dovikujući za njim njegovo ime poput odjeka i oponašajući sve njegove zvuke, što je delovalo i jezivo i zastrašujuće. Šarn-igon nije znao da postoji magnetofonsko snimanje, i kad je čuo snimak vlastitog glasa to ga je isto toliko potreslo kao što bi čoveka omelo kad bi iznenada sreo svoj vlastiti lik. Razumeo je da Otrovne Prikaze žele da razgovaraju s njim i razumeo je nešto malo od onoga što su pokušavale da mu kažu. Ali retko im je odgovarao. Njima nije imao ništa da saopšti.
<BR>&nbsp;&nbsp;&nbsp;&nbsp;&nbsp;Umalo nije umro od gladi. Jedva se održavao u životu sa ono malo hrane koju je hteo da jede, i koju su oni stavljali pred njega - uglavnom biljke, koje je mahom prezirao, isto onako kao što bi čovek prezirao čičak i travu. A glad mu je bila ludački podsticana jer je u blizini mogao da namiriše ukusne Prikaze Odozdo, u kavezu pored sebe, i povremeno čak i jednu Prikazu Odozgo. Ali Otrovne Prikaze mu nikada nisu davale da ih jede. I neprestano su se čuli zaglušujuća buka i urlanje, smenjujući se sa isto tako neprijatnom tišinom kada je logor išao na počinak i kada su mu društvo pravili slabašni odjeci šatora i mekih uspravnih tela. Ljudsko biće, ako se hrani hlebom i vodom u izolovanoj ćeliji i uz zaslepljujuću svetlost koja mu smeta da zaspi, poludeće. Ni Šarn-igon nije bio daleko od toga.
<BR>&nbsp;&nbsp;&nbsp;&nbsp;&nbsp;Ipak se borio da održi zdrav razum jer imao je cilj pred sobom. Otrovne Prikaze su mu ubile Či-pruita.
<BR>&nbsp;&nbsp;&nbsp;&nbsp;&nbsp;Nije blagovremeno naučio da ih raspoznaje da bi znao koji je od njih krivac, ali taj problem se lako dao rešiti: svi su oni bili krivi. Čak i u nastupima ludila bilo mu je jasno da ima pravo da ih, da bi iskupili svoj greh, poubija u velikom broju; jedino mu još nije postalo jasno kako da to izvede. Hitinske kandže i testerasti mač na oklopu bili su mu se otrli do krvi, a rešetke su se još držale.
<BR>&nbsp;&nbsp;&nbsp;&nbsp;&nbsp;Kada bi sve utihnulo popričao bi sa Prikazom Odozgo, čežnjivo se naslanjajući svom težinom na šipke kaveza. "Voleo bih da te pojedem", reče on. Da nije bilo tih rešetki, Prikaza Odozgo bila bi mu lak plen. Izgubila je najveći deo svoga gasa i puzala je po podu kaveza koji je ličio na njegov. Od pesme joj je preostao samo tužni šapat.
<BR>&nbsp;&nbsp;&nbsp;&nbsp;&nbsp;"Ne možeš da me dohvatiš", objasni mu ona, "sem ako ne počneš da menjaš oklop. A onda ću ja pojesti tebe." Svaki je govorio svojim jezikom, ali sve rase na Klongu su, tokom hiljada i hiljada naraštaja, naučile pomalo jezike onih drugih. Živeći pored Prikaza Odozgo bili ste stalno izloženi njihovom pevanju, i čak i Prikaze Odozdo mogle su se čuti kako brbljaju i zvižde u svojim tunelima. "Pojeo sam nekoliko vas, tvrdokožaca", slabašnim glasom šištala je Prikaza Odozdo. "Naročito volim mladunce na vašim leđima i vas kada prvi put menjate oklop."
<BR>&nbsp;&nbsp;&nbsp;&nbsp;&nbsp;Stvorenje se hvalisalo, ali Šarn-igonu se to nije činilo neverovatnim. Balončići su se uglavnom hranili sićušnim produktima materija raspadnutih u vazduhu, ali da bi im mladunci bili zdravi povremeno su im bili potrebni i jači izvori belančevina. Kada bi počela sezona parenja, ženke su se spuštale na zemlju poput skakavaca, čisteći sve pred sobom. Odrasli Krinpit u oklopu bio je isuviše opasan, ali kada je menjao oklop predstavljao je dobar ulov. Ali najbolji plen, za Krinpite kao i za balončiće, bile su Prikaze Odozdo kada bi ih uhvatili u jednom od njihovih lopovskih izleta na površinu zemlje. Od same pomisli na njih, Šarn-igonu pođe voda na usta.
<BR>&nbsp;&nbsp;&nbsp;&nbsp;&nbsp;"Tvrda ljusko", prošapta Prikaza Odozgo, "umirem. Posle me možeš pojesti ako hoćeš."
<BR>&nbsp;&nbsp;&nbsp;&nbsp;&nbsp;Šarn-igon je pošteno morao da prizna: "Možda ćeš ti mene pojesti prvi." Ali tada primeti nešto neobično. Prikaze Odozgo nije više bilo u njenom kavezu. Polako se vukla po podu. "Kako si pobegao?" zapita.
<BR>&nbsp;&nbsp;&nbsp;&nbsp;&nbsp;"Možda zato što sam tako blizu smrti", malaksalo zapeva Prikaza Odozgo. "Ubice su mi probušile balon da ispuste život iz mene, a onda su zatvorile rupu nečim što je bilo lepljivo i što je zaudaralo. Ali sada se odlepilo, i gotovo sav život mi je iscurio, i tako sam uspeo da se provučem između rešetki."
<BR>&nbsp;&nbsp;&nbsp;&nbsp;&nbsp;"Kamo sreće da i ja mogu da se provučem između rešetki."
<BR>&nbsp;&nbsp;&nbsp;&nbsp;&nbsp;"Zašto ne otvoriš kavez? Postoji neka tvrda stvar. Ubice, kada hoće, gurnu jednu tvrdu stvar na određeno mesto na kavezu, i on se otvori."
<BR>&nbsp;&nbsp;&nbsp;&nbsp;&nbsp;"O kojoj to tvrdoj stvari govoriš? Svoj oklop sam istro do krvi."
<BR>&nbsp;&nbsp;&nbsp;&nbsp;&nbsp;"Ah, ne", uzdahnu balončić, "ne kao što je tvoj oklop. Čekaj, pokazaću ti, jedna takva stvar je pored vrata."
<BR>&nbsp;&nbsp;&nbsp;&nbsp;&nbsp;Šarn-igonova predstava o ključevima i bravama bila je potpuno drukčija od čovekove, ali i Krinpiti su umeli da privremeno pričvršćuju dve stvari zajedno. Cvrkutao je i grebao oko sebe, sav u groznici od nestrpljenja, dok se gasni mehur na umoru polako povukao ka njemu, držeći u svojim zasečenim ustima nešto svetlo i tvrdo.
<BR>&nbsp;&nbsp;&nbsp;&nbsp;&nbsp;"Možeš li tu stvar ugurati tamo gde treba na mom kavezu?" poče da mu se ulaguje Šarn-igon.
<BR>&nbsp;&nbsp;&nbsp;&nbsp;&nbsp;Prikaza Odozgo je neko vreme tiho pevušila sebi u bradu. "Ti ćeš me pojesti", zaključi najzad.
<BR>&nbsp;&nbsp;&nbsp;&nbsp;&nbsp;"Hoću. Ali ionako tek što nisi umro", odvrati Šarn-igon, dodavši lukavo, "sada već pevaš jako rđavo."
<BR>&nbsp;&nbsp;&nbsp;&nbsp;&nbsp;Balončić tužno pisnu, ni ne pokušavši da formira reči. Primedba je bila sasvim umesna.
<BR>&nbsp;&nbsp;&nbsp;&nbsp;&nbsp;"Ako tu tvrdu stvar uguraš tamo gde treba na mom kavezu", stade se pogađati Šarn-igon, "kada se oslobodim pobiću nekoliko Otrovnih Prikaza da te osvetim." Zatim iskreno dodade: "Ja u svakom slučaju nameravam da to učinim, zato što su mu ubili mužjaka-ženu."
<BR>&nbsp;&nbsp;&nbsp;&nbsp;&nbsp;"Koliko?" sumnjičavo prošapta balončić.
<BR>&nbsp;&nbsp;&nbsp;&nbsp;&nbsp;"Koliko god budem mogao", odvrati Šarn-igon. "Bar jednoga. Ne, dvojicu. Dvojicu za tebe, a za mene onoliko koliko budem mogao."
<BR>&nbsp;&nbsp;&nbsp;&nbsp;&nbsp;"Trojicu za mene. Onu trojicu koji zalaze ovamo i muče me."
<BR>&nbsp;&nbsp;&nbsp;&nbsp;&nbsp;"Dobro. Trojicu", viknu Šarn-igon. "Sve što hoćeš! Ali požuri, ako uopšte nameravaš to da uradiš, jer Otrovne Prikaze upravo dolaze!"
<BR>
<BR>&nbsp;&nbsp;&nbsp;&nbsp;&nbsp;Satima kasnije, i gotovo na ivici potpune iscrpljenosti, Šarn-igon se utetura u jedno naselje Krinpita. Nije bilo njegovo. Gledao mu je zvuke na horizontu već odavno, ali bio je isuviše slab i loman, tako da mu je trebalo mnogo duže da prepuzi tu razdaljinu nego i najmanjem mladuncu na leđima. "Šarn-igon, Šarn-igon, Šarn-igon", govorio je dok je prilazio jednom nepoznatom Krinpitu. "Ja nisam odavde. Šarn-igon, Šarn-igon."
<BR>&nbsp;&nbsp;&nbsp;&nbsp;&nbsp;Jedna trudna ženka cupkajući prođe pored njega. Polako se kretala jer je bila blizu porođaja, ali ne obrati ni najmanju pažnju na njega.
<BR>&nbsp;&nbsp;&nbsp;&nbsp;&nbsp;Šarn-igona to ne iznenadi. Tako nešto je i očekivao. Zaista, svaki posrćući korak kroz ovo strano selo teže mu je padao od prethodnog, iako mu je uživljavanje u druge bila profesionalna kvalifikacija. "Šarn-igon", hrabro pozva on, "hteo bih da razgovaram sa nekim od vas iako nisam odavde."
<BR>&nbsp;&nbsp;&nbsp;&nbsp;&nbsp;Naravno, niko mu ne odgovori. Neće biti lako da se uspostavi kontakt. Svako selo bilo je kulturno i geografski izolovano od ostalih. Nisu se tukli, ali nisu ni opštili međusobno. Ako bi jedno društvo Krinpita iz jednog naselja slučajno srelo grupu ili pojednica iz drugog, ponašali su se kao da ne postoje. Jedan Krinpit bio je u stanju da odgurne drugog, poreklom iz drugog sela, ako bi mu smetao da prođe. Moglo se čak desiti i da dva Krinpita iz različitih mesta uhvate po jedan kraj višestrukog stabla koje im je palo na put. Obojica bi ga podigla i uklonila. Ali nijedan ne bi progovorio ni reč sa onim drugim.
<BR>&nbsp;&nbsp;&nbsp;&nbsp;&nbsp;Genetski gledano, sela nisu bila izolovana. Mladunci bi popadali sa leđa svog mužjaka-oca u trenutku kada bi sazreli za to, ma gde se zatekli. Ako bi se u tom trenutku našli u blizini nekog stranog sela - i ako su imali sreće da uđu u njega pre nego što će ih pojesti prikaza Odozdo ili bilo koji drugi razbojnik - tamo bi ih prihvatili kao da su njihovi. Ali odrasle nikada.
<BR>&nbsp;&nbsp;&nbsp;&nbsp;&nbsp;S druge strane, odrasli se nikada nisu našli u Šarn-igonovoj situaciji, bar nikada do sada.
<BR>&nbsp;&nbsp;&nbsp;&nbsp;&nbsp;"Šarn-igon, Šarn-igon", neprestano je dovikivao, i najzad jedan mužjak-majka dopuzi do njega. Nije mu se obratio neposredno, ali se, bar, nije ni povukao. Dok se kretao, tiho je izgovarao svoje ime: Čar-p fleng.
<BR>&nbsp;&nbsp;&nbsp;&nbsp;&nbsp;"Jesi li imao dobre Susrete-u-krugu, strani brate?" učtivo ga zapita Šarn-igon.
<BR>&nbsp;&nbsp;&nbsp;&nbsp;&nbsp;Nije bilo odgovora, sem što se zvuci strančevog imena pojačaše i postadoše sigurniji.
<BR>&nbsp;&nbsp;&nbsp;&nbsp;&nbsp;"Nisam odavde", priznade Šarn-igon. "Veoma mi je neprijatno što sam ovde, i svestan sam da i vama mora biti neprijatno. Ali moraću ipak da ti se obratim."
<BR>&nbsp;&nbsp;&nbsp;&nbsp;&nbsp;Uzbuđeni Krinpit je neko vreme grebao oko sebe i bubnjao svoje ime, dok najzad nije uspeo da ga izgovori. "Zašto si ovde Šarn-igone?"
<BR>&nbsp;&nbsp;&nbsp;&nbsp;&nbsp;On pade na kolena prednjih nogu. "Dajte mi da jedem", zamoli on. Balončić je bio tako istanjen i slab da je predstavljao tek polovinu obroka, a Šarn-igon je, naravno, pazio da slučajno ne pojede nešto od Otrovnih Prikaza. Nije bio siguran da li mu je uspelo da poubija svu trojicu, ali bar dvojica su bila sigurno mrtva, a onom trećem biće potrebno mnogo vremena da se oporavi. To je izravnalo račun za balončića.
<BR>&nbsp;&nbsp;&nbsp;&nbsp;&nbsp;Ali ne i za Či-pruit.
<BR>&nbsp;&nbsp;&nbsp;&nbsp;&nbsp;Da Šarn-igon nije umeo da se uživi na profesionalni način nikada ne bi razbio barijere između dva sela pa, i pored svega, trebalo mu je mnogo vremena i ubeđivanja; na kraju mu je Čar-p fleng ipak pomogao da se dovuče do njegovog ograđenog boravišta i da zadovolji svoje potrebe.
<BR>&nbsp;&nbsp;&nbsp;&nbsp;&nbsp;Šarn-igon proždra rakolikog pacova koga su mu doneli, dok je s druge strane zida Čar-p fleng nešto žustro raspravljao sa ostalim stanovnicima sela. Zatim svi uđoše i poređaše se ukrug oko Šarn-igona, osluškujući ga kako jede. Pravio se da ne primećuje njihovo učtivo, ali radoznalo grebuckanje, sve dok nije progutao i poslednju mrvicu. A onda odgurnu razmrskani oklop u stranu i progovori.
<BR>&nbsp;&nbsp;&nbsp;&nbsp;&nbsp;"Otrovne Prikaze su ubile mog mužjaka-ženu i nisu ga pojele."
<BR>&nbsp;&nbsp;&nbsp;&nbsp;&nbsp;Treperavi zvuci negodovanja.
<BR>&nbsp;&nbsp;&nbsp;&nbsp;&nbsp;"Mene su zarobili i držali me na jednom mestu bez vrata. Poskidali su mi mladunce s leđa i odneli ih. Mislim da ih nisu pojeli, ali ih nikada više nisam čuo."
<BR>&nbsp;&nbsp;&nbsp;&nbsp;&nbsp;Jasniji zvuci negodovanja, pomešanog sa saosećanjem i gnevom.
<BR>&nbsp;&nbsp;&nbsp;&nbsp;&nbsp;"Pored toga, zarobili su i Prikaze Odozgo i Prikaze Odozdo i još mnogo manjih živih bića, a nisu pojeli nijedno. Zato sam ubio tri Otrovne Prikaze. Nameravam da ih pobijem još više. Jeste li vi podržavaoci Otrovnih Prikaza?"
<BR>&nbsp;&nbsp;&nbsp;&nbsp;&nbsp;Mužjak-majka stade da šuška i progovori prezrivo. "Nismo ovih! Njihovi podržavaoci su Prikaze Odozdo."
<BR>&nbsp;&nbsp;&nbsp;&nbsp;&nbsp;"Otrovne Prikaze su vešte u ubijanju", dodade drugi. "Obratile su nam se na našem jeziku i kazale nam da se čuvamo, jer će nas inače pobiti."
<BR>&nbsp;&nbsp;&nbsp;&nbsp;&nbsp;"Čuvate - od čega? Šta su vam rekli da treba da uradite?"
<BR>&nbsp;&nbsp;&nbsp;&nbsp;&nbsp;"Samo da pazimo da nekoga od njih ne ozledimo, jer će tada pobiti celo naše selo."
<BR>&nbsp;&nbsp;&nbsp;&nbsp;&nbsp;"Otrovne Prikaze ne govore istinu", reče Šarn-igon. "Čujte! Kažu da su došle s jednog drukčijeg sveta, nalik na zvezde na nebu. Kakve su to zvezde?"
<BR>&nbsp;&nbsp;&nbsp;&nbsp;&nbsp;"Kažu da su kao vrelina s neba", promuca neko.
<BR>&nbsp;&nbsp;&nbsp;&nbsp;&nbsp;"Osetio sam tu vrelinu s neba. Ali nikad nisam osetio vrelinu tih drugih zvezda. Ne čujem ništa od njih. Ma koliko glasno vikao, ne čujem odjek ni sa jedne od njih."
<BR>&nbsp;&nbsp;&nbsp;&nbsp;&nbsp;"I mi smo o tome govorili", polako progovori Čar-p fleng. "Strah nas je Otrovnih Prikaza. Pobiće nas, a neće nas pojesti."
<BR>&nbsp;&nbsp;&nbsp;&nbsp;&nbsp;"To je istina", složi se Šarn-igon, zastavši za trenutak. Potom nastavi: "Osim ako ih mi prvi ne poubijamo. Osim ako se sva naša sela ne udruže i obore se na njih i pobiju ih, i ne pojedu."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
