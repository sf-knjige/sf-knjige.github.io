<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Posle četiri dana moljakanja Ana je najzad dobila dozvolu da preko radio veze pozove logor Bloka Radne Snage. Kada joj je tehničar za komunikacije dao znak počni, ona se nagnu napred i na urdu jeziku progovori u mikrofon. "Zove Ana Dimitrova, iz logora Bloka Zemalja Izvoznica Hrane. Želim, molim vas, da govorim sa Ahmedom Dulom."
<BR>&nbsp;&nbsp;&nbsp;&nbsp;&nbsp;Tehničar isključi mikrofon i reče: "Sada čekajte. Povratna poruka obično stiže tek kroz deset minuta."
<BR>&nbsp;&nbsp;&nbsp;&nbsp;&nbsp;"Poruka? Zar ne mogu govoriti neposredno sa doktorom Dulom?"
<BR>&nbsp;&nbsp;&nbsp;&nbsp;&nbsp;"Ne kod Šljakatora, dušo. Mi pošaljemo poruku, oni pošalju odgovor. Ako su raspoloženi."
<BR>&nbsp;&nbsp;&nbsp;&nbsp;&nbsp;"Kako je to čudno. Dobro, hvala vam. Sačekaću napolju." Izlazeći ona dodade: "Molim vas, pozovite me kad stigne odgovor."
<BR>&nbsp;&nbsp;&nbsp;&nbsp;&nbsp;"Budi sigurna, dušo."
<BR>&nbsp;&nbsp;&nbsp;&nbsp;&nbsp;Baš glupo, razmišljala je ljutito, sedeći prekrštenih nogu u toplom sjaju Kunga, koji je podsećao na električnu grejalicu obešenu iznad glave. Dobro, najzad - deset minuta. Ona bi čekala i duže od deset minuta da čuje Ahmedov glas. Njegove nevolje izgleda da više nisu tako teške kao što se ona nekada bojala. Pričalo se po logoru da su Narodne Republike, kroz nezamislive i nadljudske napore, ipak uspele da ponovo uspostave veze sa svojom ekspedicijom na Gemu. Spustio se i vasionski brod. Naravno, veoma mali, ali bar više nisu bili bespomoćni i u zavisnosti od dobre volje drugih kolonija da bi preživeli. Dulu je to, mora biti, strahovito ljutilo!
<BR>&nbsp;&nbsp;&nbsp;&nbsp;&nbsp;Logor je oko nje bio sav užurban i u poslu. Na padinama iznad njih već je bio raskrčen i zasađen gotovo ceo hektar zemljišta, i već su bile pobodene bandere za svetla koja će učiniti da semenje izraste. Sledeće na redu je snabdevanje strujom, a i na tome se već radilo. Blok Ishrane je najzad dobio svoju vlastitu solarnu električnu centralu i ona se upravo montirala, a u međuvremenu je jedna parna centrala na nuklearno gorivo već radila - mala, skupa, ali pouzdana.
<BR>&nbsp;&nbsp;&nbsp;&nbsp;&nbsp;Ana je bila najbolja od tri logorska prevodioca i, posle nestanka Herijete Santori, jedina koja je izgleda bila u stanju da rekonstruiše finije strukture jezika koji tek delimično razume. Jezik Krinpita je jedva znala, i nije bilo izgleda da će ga često upotrebljavati. Zbog Kopača Tunela provela je mnogo vremena sa onim Džemsom Morisejem, koji ih je izgleda shvatio kao najvažniji lični cilj u životu; ali nije imala mnogo koristi. Mikrofoni, koje je tako vešto i oprezno uvlačio u tunele, tek ponekad bi uhvatili odlomak skučenih, cvrkutavih, poluprigušenih glasova; Kopači Tunela su ih očigledno smesta primećivali i izbegavali - ukoliko ih nisu krali. Više nego jedanput Morisej je, izvlačeći žicu, otkrivao da su mikrofoni na njenom kraju vešto izvađeni iz kontakta.
<BR>&nbsp;&nbsp;&nbsp;&nbsp;&nbsp;Ali jezik balončića govorila je tečno. Marljivo je radila u saradnji sa profesorom Dejlhauzom - da sada samo pomoću radija; zanimljivi, ali i zastrašujući izgledi da se jednoga dana vine zajedno s njim u nebo ispod mreže pune vodonikovih balona bili su odloženi za neko neodređeno vreme u budućnosti. A onda je ruski pilot, Kapeljišnikov, uzleteo sa posilnim pukovnika Menindžerove i mnogo vodonikovih balona na neki glupi, tajni zadatak i njoj je bilo naređeno da do daljnjeg ne prilazi radio-uređajima. Umesto toga bio joj je dodeljen pisarski posao u maloj bolnici, gde u stvari nije bilo bog zna šta da se piše, jer još nije bilo pravih pacijenata.
<BR>&nbsp;&nbsp;&nbsp;&nbsp;&nbsp;Ipak. Uprkos svemu. Bez obzira na razna sitna osujećenja i sekiracije, zar nije najzad bila na Gemu, svega nekoliko desetina kilometara daleko od Ahmeda? Da se i ne pominje vrtoglavo uzbuđenje što je uopšte i stigla na Gem. Druga planeta! Kruži oko druge zvezde!
<BR>&nbsp;&nbsp;&nbsp;&nbsp;&nbsp;Toliko daleko od kuće da se čak ni Sunce nije moglo videti na zarudelom nebu Gema! Još se nije usuđivala da izađe u džunglu (iako drugi jesu, i vraćali se živi i zdravi i veoma uzbuđeni svim onim neobičnim stvarima što su ih videli). Još nije ni zaplivala u tom velikom jezeru, ili moru, tako primamljivo blizu; nije se setila da ponese kupaći kostim, nije još imala vremena da sašije sebi jedan, a sigurno da se neće pridružiti onima koji su se ludirali po plaži kao od majke rođeni. Upravo ovog časa mogla je da vidi jednu skupinu takvih gde se bućkaju i dovikuju. Trebalo je da rade na montiranju hidroplana na obali, ali misli su im, mogla je da se zakune, bile daleko manje na prevozu a više na životinjskom uživanju na obali.
<BR>&nbsp;&nbsp;&nbsp;&nbsp;&nbsp;Ne, pomisli ona, potaknuta osećanjem pravde, nije bila u pravu: zašto to ne bi činili? Ane se nije ticalo da li će drugi ljudi imati drukčije moralne nazore od njenih, dokle god ne pokušaju da ih njoj nametnu. A brčkanje bi joj, u stvari, veoma prijalo na ovoj zagušljivoj sparini...
<BR>&nbsp;&nbsp;&nbsp;&nbsp;&nbsp;"Dimitrova!" Ona skoči i utrča u šator po odgovor, ali on je samo glasio:
<BR>&nbsp;&nbsp;&nbsp;&nbsp;&nbsp;"S Ahmedom Dulom ne možete trenutno razgovarati. Poruka će mu biti preneta."
<BR>&nbsp;&nbsp;&nbsp;&nbsp;&nbsp;Na engleskom. I povrh svega, na engleskom sa veoma rđavim naglaskom. Koga god da je Maov Naslednik poslao, to nisu bili dobri prevodioci. Ona se zahvali radio-tehničaru, krijući razočaranje, i krenu u šetnju do ivice logora. Nije bila na dužnosti, još nije bilo vreme ručku, bilo je prerano da se ide na spavanje; šta može da radi, s obzirom na to da joj je ono što je najviše želela da uradi bilo uskraćeno?
<BR>&nbsp;&nbsp;&nbsp;&nbsp;&nbsp;Zaista, bilo je isuviše obeshrabrujuće! Gde bi mogao da bude?
<BR>&nbsp;&nbsp;&nbsp;&nbsp;&nbsp;Naljuti je otkriće da joj upravo počinje još jedna glavobolja. Da čovek pobesni! Iz nepoznatih razloga nije ih imala mnogo tokom prvih nekoliko dana boravka na Gemu - možda zato što je sve bilo tako uzbuđujuće da nije imala vremena da misli na glavobolje. Sada joj baš nije bila potrebna. Ana je po prirodi bila vredna, i pade joj na pamet da joj dokolica neće pomoći da predupredi glavobolju već da će je, naprotiv, pogoršati. Šta da radi? Kada bi samo imala odgovarajući kostim, kako bi bilo prijatno pomagati graditeljima čamaca na obali. Ili da se ispne po strmini i pomogne u sejanju - ali ne, sada su još samo orali, a ona nije umela da upravlja traktorom. Električna centrala. Ništa nije znala ni o tome, naravno, ali je imala snažne ruke i spremnost da uposli malo mišiće, zašto da ne?
<BR>&nbsp;&nbsp;&nbsp;&nbsp;&nbsp;Na žalost, kada se približila otkrila je da je jedan od nezauzetih koji je već radio na tom poslu bio narednik Svegert.
<BR>&nbsp;&nbsp;&nbsp;&nbsp;&nbsp;Ona promeni pravac i žurno se udalji odatle.
<BR>&nbsp;&nbsp;&nbsp;&nbsp;&nbsp;Izbegavala je Svegerta još od one noći kada se bila vratila sa pukovnikovim posilnim i zatekla ih na gomili, nasred otvorenog polja, tako da su ih svi mogli videti! Naravno, niko ih drugi nije video. Nana se smesta okrenula u stranu, preznojivši se od stida, i videla da nema nikoga drugog, inače bi ceo logor već pričao o tome. Tinka će ćutati, Svegert se možda neće usuditi da lane, a pukovnik - pa, dobro, Ana nije ni uobražavala da razume pukovnika. Nije mogla da izbegava i pukovnika Merdž Menindžer, a ta žena nije rekla ni reči o onom događaju: u stvari, nije ničim pokazala da se bilo šta dogodilo. Ta Amerikanka izbeljene kose, koja se sparuje sa čovekom kome možda ne zna ni ime! Ne, ni ovo nije bilo pošteno; poznavali su se. Ali sigurno se nisu družili. Oh, naravno, ona bi to odmah pripisala afrodizjačkom delovanju one - one magle, nazva je ona u sebi, koju je izbacivao ranjeni balončić. Do sada se već sve o tome znalo. Ipak, toliko užasavajuće razvratno! Da ne kažemo - kako se ono kaže - 'prijemčivo'.
<BR>&nbsp;&nbsp;&nbsp;&nbsp;&nbsp;Ana se obrela pored stražarskog mesta ispred ograde, i odjednom joj postade jasno šta je u stvari želela da uradi. "Idem u šetnju", reče ona kaplaru na dužnosti, koji samo sleže ramenima, nezainteresovano je posmatrajući kako se provlači između dve bodljikave žice.
<BR>
<BR>&nbsp;&nbsp;&nbsp;&nbsp;&nbsp;Kad već ne može da vidi Ahmeda, može bar da vidi Gem. Probijala se kroz ružičasto rastinje zejtinjavog odsjaja, koje je treperilo svojim zelenkastoplavim sjajem, i zastala da oslušne. Tanki, uznemireni glasići čuli su se u žbunju; biljke su šuštale na vetru. Nije bilo živih bića koja bi joj mogla nauditi, u to je bila sigurna. Nije bilo ni mnogo životinja, zbog blizine logora. Neke su pobegle od straha, a neke su bile otrovane; na mestima gde su ljudi zaduženi da toga dana izbacuju đubre, doneli taj dnevni deo otpadaka i zakopali ga u šumi, paprat je bila sasušena a tlo obraslo kiselom travom potpuno ogolelo. Biohemijski sastojci sa Zemlje bili su isto toliko ubitačni za one sa Gema kao i ovi za njih, ali stanovnici Gema nisu imali svoj Kemp Detrik da im pravi pomade i injekcije kojima će se zaštititi od te truleži.
<BR>&nbsp;&nbsp;&nbsp;&nbsp;&nbsp;Ali ono što je preostalo bilo je tako očaravajuće i tako čudesno! Šume biljaka nalik na paprat, ali sa voćem i drvenastim stabljikama zeljaste biljke, veoma nalik na bambus; njihova šuplja stabla bila bi odlična za gradnju, i Anina štedljiva duša reče joj da obavesti pukovnika da više ne traći dragoceno gvožđe na motke za šatore. Puzavice nalik na vinovu lozu, sa tvrdim semenjem, bez sumjne namenjenim da se širi putem izlučevina malih životinja (ako su neke uopšte preživele u ovom delu šume). I divovsko drveće nalik na mangrov, zvano 'višestruko drveće' zato što se po desetak i više stabala preplitalo i spajalo u krošnjama, koje su joj pravile pravi baldahin nad glavom dok je hodala ispod njih.
<BR>&nbsp;&nbsp;&nbsp;&nbsp;&nbsp;Ona se zaustavi i pogleda unaokolo. Nije se moglo dogoditi da se izgubi, uveri se sa olakšanjem, dokle god bude držala na oku crvenu, svetlucavu vodu sa svoje leve strane. Mogla je u svako doba prosto da se spusti do nje i da se vrati duž obale.
<BR>&nbsp;&nbsp;&nbsp;&nbsp;&nbsp;A nije se moglo dogoditi ni da se umori, jer je s lakoćom prelazila preko oborenih stabala i stenja. Vreme je bilo odlično za šetnju po prirodi, pomisli ona, provlačeći se između stabala višestrukog drveća koja su se iskrila zelenkastoplavim perlama, nalik na sivce, samo kada je glava ne bi toliko bolela.
<BR>&nbsp;&nbsp;&nbsp;&nbsp;&nbsp;Ispred sebe ona ugleda grudve sivoružičaste gljive, koja nije svetlela. Izgledala je sasvim kao mozak, pomisli ona. U stvari, kao njen vlastiti. Pošto se prosecanje žuljevitog tela obavljalo pod lokalnom anestezijom, ona je svojevremeno mogla da vidi sve što se događalo, nešto u ogledalu više svoje glave, nešto na ekranu od tečnog kristala. Tako joj je upravo izgledao i njen mozak, tada. Sasvim tuđ i bez osećaja. Čak i kada ga je povijena oštrica raspolutila jednim glatkim pokretom, teško je bilo povezati taj prizor sa istrajnim, tupim pritiskom koji je bio sve što je osećala... Kasnije, dok su ponovo spajali neke neophodne nerve, odjednom je osetila stvarnost svega toga. Pozlilo bi joj da nije bilo majčinskog prebacivanja hirurga: "Ama, ne, koješta! Nećeš mi valjda povratiti." I Nana nije...
<BR>&nbsp;&nbsp;&nbsp;&nbsp;&nbsp;"Kakva je ovo buka?"
<BR>&nbsp;&nbsp;&nbsp;&nbsp;&nbsp;Kao da su negde daleko štapovi lupali po šupljim panjevima, i kao da neko jeca i zavija. Te zvuke je čula već ranije, na trakama u Kemp Detriku. Tako je, ljuskari! Možda ne ona društvena vrsta. Možda oni divlji i opasni o kojima su kružile glasine...
<BR>&nbsp;&nbsp;&nbsp;&nbsp;&nbsp;Iza nje se začu strogi ljudski glas. "Ana, zar nije nepromišljeno da budeš ovde sasvim sama?"
<BR>&nbsp;&nbsp;&nbsp;&nbsp;&nbsp;Govorio je urdu! S onim ozbiljnim saosećanjem koje je tako često slušala! Još pre nego što se okrenula znala je da je to Ahmed.
<BR>&nbsp;&nbsp;&nbsp;&nbsp;&nbsp;Posle jednog sata i kilometar daleko odatle, ležala mu je u naručju, ne usuđujući se da se pomeri da ga ne bi probudila. Glasovi Krinpita su se stalno čuli, nekada blizu, nekada kako se udaljavaju; ona se nasmeši pri pomisli da je taj stvor sigurno bio u blizini, dok su njih dvoje vodili ljubav. Ne mari. Ovo nije bilo nešto čega se treba stideti, što bi ona inače javno činila. Nimalo nije bila nalik na onu izbeljenu Amerikanku, zato što ... naravno, zato što je bila s Ahmedom.
<BR>&nbsp;&nbsp;&nbsp;&nbsp;&nbsp;On poče da se trza u snu, hrknu duboko i probudi se. "Oh, Ana! Znači, nisam ovo sanjao!"
<BR>&nbsp;&nbsp;&nbsp;&nbsp;&nbsp;"Nisi, Ahmede." Ona malo poćuta, a onda reče nešto tiše: "Ali ja sam ovo sanjala, mnogo puta... Ne! Nemoj opet, ne odmah sada, molim te dragi Ahmede - ili, da, kad god zaželiš; ali pusti me da te prvo pogledam." Ona zavrte glavom i prekore ga: "Tako si mršav! Jesi li bio bolestan?"
<BR>&nbsp;&nbsp;&nbsp;&nbsp;&nbsp;Crne oči nalik na bisere izgubiše svoj sjaj. "Bolestan? Jesam, ponekad. Ponekad sam i gladovao."
<BR>&nbsp;&nbsp;&nbsp;&nbsp;&nbsp;"Gladovao! Užasno! Ali... ali..."
<BR>&nbsp;&nbsp;&nbsp;&nbsp;&nbsp;"Zašto sam gladovao? Na to je lako odgovoriti. Zato što su tvoji ljudi oborili naš transport."
<BR>&nbsp;&nbsp;&nbsp;&nbsp;&nbsp;"To je nemoguće!"
<BR>&nbsp;&nbsp;&nbsp;&nbsp;&nbsp;"Nije nemoguće", suprotstavi se on, "zato što se i dogodilo. Hrana za mnogo dana, naučni instrumenti, dva broda i... i trideset i četiri ljudska bića, Ana."
<BR>&nbsp;&nbsp;&nbsp;&nbsp;&nbsp;"Mora ipak da je bio udes."
<BR>&nbsp;&nbsp;&nbsp;&nbsp;&nbsp;"Baš si naivna." On besno ustade, skupljajući svoju razbacanu odeću. "Ne krivim tebe, Ana. Ali taj zločin je nepobitan, i za njega moram nekoga okriviti." On nestade iza mnogostrukog stabla i posle nekoliko trenutaka ona začu kako mu mokraća pljuska po deblu.
<BR>&nbsp;&nbsp;&nbsp;&nbsp;&nbsp;I još jedan zvuk: čegrtanje i zavijanje Krinpita, koje se približava. Da je samo mogla da provede malo više vremena uz trake u Detriku! Ali, i ovako je uspela da odredi zvučni signal koji je stalno ponavljao ŠŠŠarrrn - a onda dva hitra tona: aj-gon.
<BR>&nbsp;&nbsp;&nbsp;&nbsp;&nbsp;Jedva čujnim glasom, ona pozva: "Ahmede?"
<BR>&nbsp;&nbsp;&nbsp;&nbsp;&nbsp;Začu se njegov smeh. "Ah, Ana, da te nije uplašio moj prijatelj? Neće nam učiniti ništa nažao. Mi mu nismo dobri za jelo."
<BR>&nbsp;&nbsp;&nbsp;&nbsp;&nbsp;"Nisam znala da imaš takve prijatelje."
<BR>&nbsp;&nbsp;&nbsp;&nbsp;&nbsp;"Pa, možda i nemam. Ne. Mi nismo prijatelji. Ali pošto sam ja neprijatelj njegovih neprijatelja, bar smo saveznici. Dođi, Šarn-igone", pozva on, kao domaćin koji šeta kuče, i vrati se iza stabla tako da ga je mogla videti.
<BR>&nbsp;&nbsp;&nbsp;&nbsp;&nbsp;Iza njega, cupkajući porebarke, pojavi se ogromno stvorenje nalik na ružan san, kloparajući i zavijajući. Ana još nikada nije bila u blizini jednog odraslog, živog Krinpita, i tek sada postade svesna koliko su veliki i koliko im je zvuk glasan. Nije imao klješta kao rak. Imao je dva para udova sa jednim zglobom na sredini koji su mahali iznad njega, dva para koja su se povijala u kandže nalik na mačje, i dva para koja su se završavala zadebljanjima oklopa nalik na pesnice.
<BR>&nbsp;&nbsp;&nbsp;&nbsp;&nbsp;Stvorenje zastade i izgledalo je da posmatra Nanu, premda, koliko je ona mogla da vidi, nije imao oči. Među ostalim zvucima, prepoznade i reči na urdu! Slog po slog, taj stvor otškripa i izmumla rečenicu:
<BR>&nbsp;&nbsp;&nbsp;&nbsp;&nbsp;"Treba li ovo ubiti?"
<BR>&nbsp;&nbsp;&nbsp;&nbsp;&nbsp;"Ne, ne!" žurno reče Ahmed. "Ona je..." Oklevao je za trenutak, a onda stade da izgovara glasove krinpitskog jezika. Možda zbog lošeg izgovora, tek Nana nije razumela ni reč. "Kazao sam mu da si ti moja mužjak-žena", objasni on.
<BR>&nbsp;&nbsp;&nbsp;&nbsp;&nbsp;"Mužjak-žena?"
<BR>&nbsp;&nbsp;&nbsp;&nbsp;&nbsp;"Oni imaju veoma bogat seksualni život", reče on.
<BR>&nbsp;&nbsp;&nbsp;&nbsp;&nbsp;"Molim te, Ahmede. Nisam raspoložena za šale i ćaskanja. Krinpit je rekao ubiti i šta to treba da znači?"
<BR>&nbsp;&nbsp;&nbsp;&nbsp;&nbsp;"Naivna si, Ana", opet reče on, zamišljeno je posmatrajući. Onda slegnu ramenima. Nije odgovorio, već samo razmotao crvenkastosmeđi veliki list kojim je bio uvijen jedan predmet koji je nosio sa sobom. Ukaza se pljosnata metalna oštrica, proširena pri vrhu, ivice poput brijača. Balčak je bio veličine koja je odgovarala ljudskoj ruci, a sve je bilo dugačko pola metra.
<BR>&nbsp;&nbsp;&nbsp;&nbsp;&nbsp;"Ahmede! Je li to mač?"
<BR>&nbsp;&nbsp;&nbsp;&nbsp;&nbsp;"Mačeta. No, ti si u pravu, sada je i mač."
<BR>&nbsp;&nbsp;&nbsp;&nbsp;&nbsp;"Ahmede", reče ona, dok joj je srce tuklo mnogo jače od bubnjanja u glavi, "pre nekoliko dana tri osobe iz logora Bloka Ishrane su pobijene. Mislila sam da je bio nesrećni slučaj, ali sada sumnjam. Smem li te pitati da li znaš nešto o tome?"
<BR>&nbsp;&nbsp;&nbsp;&nbsp;&nbsp;"Pitaj šta god hoćeš, ženo."
<BR>&nbsp;&nbsp;&nbsp;&nbsp;&nbsp;"Reci mi!"
<BR>&nbsp;&nbsp;&nbsp;&nbsp;&nbsp;On zabode mačetu u glinovito tlo. "Dobro, ako baš hoćeš da znaš, kazažu ti. Ne, ja nisam ubio te Njupatore. Poznato mi je da su pobijeni, nije mi žao, i nadam se da će još mnogi poginuti. Ako bude potrebno da i ja pobijem nekolicinu, neću ustuknuti."
<BR>&nbsp;&nbsp;&nbsp;&nbsp;&nbsp;"Ali... ali.. ali, Ahmede", stade ona da muca, "moj dragi, nežni Ahmede, to je ubistvo! Još gore od ubistva, to je rat! Pretpostavimo da Blok Ishrane izvrši odmazdu? Pretpostavimo da naše domovine to ne shvate kao neki daleki sukob, već i same počnu da se svete jedna drugoj? Pretpostavimo..."
<BR>&nbsp;&nbsp;&nbsp;&nbsp;&nbsp;"Jesi li završila sa svojim pretpostavkama!" izdra se on. "Šta mogu preduzeti kao odmazdu? Bombardovati Pakistan? Neka! Neka unište Hajderabad i Multan, neka bombarduju Karači, neka zbrišu sve gradove i sagore čitavu morsku obalu. Bila si tamo, Ana; reci koliki deo Pakistana se može uništiti? Koje su to bombe koje mogu da sruše planine? Narod će preživeti. Pijavice koje se gomilaju po gradovima da prose, državni paraziti - da, intelektualci, te gorde krvopije kao što smo ti i ja - baš me briga ako svi izginu! Narod u dolinama će preživeti!"
<BR>&nbsp;&nbsp;&nbsp;&nbsp;&nbsp;Ćutala je, uplašena, tražeći reči kojima bi mogla da ga omekša, ali ne nađe nijednu. "Ah", reče on napokon s gađenjem, "ima li to nekog smisla? Nemoj se ljutiti na mene."
<BR>&nbsp;&nbsp;&nbsp;&nbsp;&nbsp;"Ljutiti? Ne, osećam se sasvim drukčije", odvrati ona žalosno.
<BR>&nbsp;&nbsp;&nbsp;&nbsp;&nbsp;"Pa, šta je to onda? Mržnja? Strah? Ana, šta mi možemo? Da ih pustimo da nas izgladne do smrti? Imamo samo jedan mali brod da se spasemo, a šta imaju Njupatori i Smrdouljci? Flote! A ako se borba proširi..." On za časak ućuta, a onda opet prasnu: "Neka! Neka se svi bogataši poubijaju, šta se to nas tiče? Zapamti, od deset ljudskih bića na Zemlji, šest smo mi! Ako na Zemlji bude rata - ako samo milion ljudi preživi, šest stotina hiljada od njih biće građani Narodnih Republika. A ovde..."
<BR>&nbsp;&nbsp;&nbsp;&nbsp;&nbsp;Ona zavrte glavom, gutajući suze. "A ovde? Takođe šezdeset odsto?"
<BR>&nbsp;&nbsp;&nbsp;&nbsp;&nbsp;"Ne. Više. Na Kungovom Sinu, ako neko preživi - biće to sto odsto."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
