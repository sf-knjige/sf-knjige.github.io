<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Čak i u povoljnim uslovima koji su vladali na Gemu - gušći vazduh, sila teže manja nego na Zemlji - postojala je određena jednačina tereta i sile potrebne za njegovo podizanje. Deni Dejlhauz mogao je da nosi šta god je hteo, dodajući po volji određeni broj balona. Ali Čarli nije imao te mogućnosti. Mogao je da nosi ono što je mogao da nosi, i tu je bio kraj. Nošenje bilo kojeg od Dejlhauzovih poklona značilo je žrtvovati jedan deo balasta, a time i pokretljivost. Nositi ih sve, bilo je nemoguće. Kada ga je Dejlhauz izgrdio zato što je svoj samostrel ustupio jednom od drugara iz jata - i to u vreme kada je ha'eje'ija bilo na sve strane! - Čarli je otpevao umirujućim tonom: "Ali moram zadržati ono-što-govori-u-vazduh! Ne mogu nositi oba, ne mogu nositi oba."
<BR>&nbsp;&nbsp;&nbsp;&nbsp;&nbsp;"A ako te ubije ha'eje'i, šta će ti vredeti što imaš radio?" Čarli izgleda da nije razumeo pitanje. On i ostalo jato pevali su neku vrstu rapsodije o onom-što-govori-u-vazduhu i kako im je obogatilo hor, tako da Dejlhauz odustade. To što je Čarli sada imao radio, nije uvek bilo dobro. Značilo je da Dejlhauz sada može da održava vezu sa jatom i sa zemlje, pod uslovom da mu balončići budu na vidiku, ili bar u blizini, i ta činjenica nije izmakla majoru Santanđelu, novom komandantu logora. Nije više bilo tako lako pobeći u visine. Istovremeno, postajalo je sve neprijatnije ostajati u logoru. Santanđelo je odmah uspostavio svoju komandu. Dokazao je to poslavši Herijetu i Aleksa Vudringa da pokušaju da uspostave veze sa jednim udaljenim plemenom Kopača Tunela, za koje su se nadali da ih još nisu iskvarili susreti sa Smrdouljcima. A logor je bio podvrgnut sve stožijoj vojničkoj disciplini.
<BR>&nbsp;&nbsp;&nbsp;&nbsp;&nbsp;Dejlhauz se umeša u pevanje jata. "Moram da se vratim. Četiri nova jata mog naroda nam se pridružuju i hoću da prisustvujem njihovom dolasku."
<BR>&nbsp;&nbsp;&nbsp;&nbsp;&nbsp;"Poći ćemo s tobom, poći ćemo s tobom..."
<BR>&nbsp;&nbsp;&nbsp;&nbsp;&nbsp;"Ne, nećete", usprotivi se on. Isuviše je mnogo ha'eje'ija blizu logora." To je bila istina, i još jedna od posledica 'poklona' koje im je dao. Kada su Smrdouljci otkrili da Santanđelove 'naučne instrumente' u stvari upotrebljavaju balončići da bi registrovali sve što se događa u njihovom logoru, počeli su da pucaju u svaki balončić koji bi im prišao na kilometar razdaljine. Tako su se balončići u tom kraju proredili, a grabljivci ogladneli. "Leti preko Mokrih Dolina", naredi on. "Saznaj da li su naši ljudi tamo još dobro."
<BR>&nbsp;&nbsp;&nbsp;&nbsp;&nbsp;"Nema potrebe", otpeva Čarli. "Vidiš li krila tvog prijatelja Ha'ija koji se upravo vraća odande!" I zaista, tamo pozadi iza linije obale, video se Kapijev mali dvokrilac kako se vraća iz posete izviđačkom logoru, praveći krug da bi se prizemio.
<BR>&nbsp;&nbsp;&nbsp;&nbsp;&nbsp;"Zbogom, onda", otpeva Dejlhauz i poče vešto da ispušta vodonik, sve dok se ne spusti na nivo vetrova koji su duvali ka kopnu i koji ga odnesoše u logor.
<BR>&nbsp;&nbsp;&nbsp;&nbsp;&nbsp;Već je sasvim dobro savladao veštinu letenja balonom, i sada se smešio dok se polako spuštao iznad komandantovog omiljenog projekta, utvrđenja od blata podignutog na obali, da bi se pri prvom jačem udaru vetra spustio na tle. On prikupi izduvane balone, prebaci mlitavu mrežu preko ramena i u sasvim dobrom raspoloženju uputi se u šupu za snabdevanje vodonikom.
<BR>&nbsp;&nbsp;&nbsp;&nbsp;&nbsp;Ali tu mu se dobro raspoloženje splasnu. Pola logora se okupilo oko Kapeljišnikova i Santanđela, malo dalje uzbrdo, dok su se Džim Morisej i još nekolicina drugih vraćali u njegovom pravcu, smrknutih lica. Dejlhauz uhvati Moriseja za mišicu, dok je ovaj prolazio pored njega: "Šta je bilo?" zapita ga on.
<BR>&nbsp;&nbsp;&nbsp;&nbsp;&nbsp;Morisej zastade. "Nesreća, Deni. Nešto se dogodilo u našem izviđačkom logoru. Herijeta, Vudring, Dugačenko - svi su nestali. Kapi kaže da je logor prosto raznet u komadiće, i da su oni nestali."
<BR>&nbsp;&nbsp;&nbsp;&nbsp;&nbsp;"I Herijeta?"
<BR>&nbsp;&nbsp;&nbsp;&nbsp;&nbsp;"Svi, do đavola! I na sve strane se vide tragovi krvi i krinpitskih šapa. Pusti mi ruku, moram sići do tvrđave Santanđelo - za slučaj da napadnu s mora, pretpostavljam. U svakom slučaju, bolje bi bilo da se popneš i vidiš kakva su tvoja naređenja."
<BR>&nbsp;&nbsp;&nbsp;&nbsp;&nbsp;Naređenja! Šta će drugo aktivni oficir nego da energično reaguje i stane da izdaje naređenja na sve strane! Dejlhauz ih pusti da prođu i buntovno se stade penjati do skupine oko Santanđela i pilota. Neko je upravo govorio "... Nisam znao da u Mokrim Dolinama ima Krinpita."
<BR>&nbsp;&nbsp;&nbsp;&nbsp;&nbsp;"Da si na Beverli Hilsu ne bi znao da u Kaliforniji ima zvečarki, a one bi ti odgrizle guzicu ako bi odlutao iza holivudskih brda. "Dosta priče", zaključi major. "Oni koji su već dobili svoj borbeni raspored za slučaj odbrane, na svoja mesta. Tokom sledećih dvadeset časova stići će nam još četiri broda. A sada je pravi trenutak za svakoga ko hoće da nas zatekne nespremne, i zato nećemo dozvoliti da budemo zatečeni. Mrdaj!"
<BR>&nbsp;&nbsp;&nbsp;&nbsp;&nbsp;Dejlhauz još nije imao svoj borbeni raspored, a nije mu ni bilo mnogo stalo da ga dobije. Hitro se stoga udalji zajedno sa ostalima kada se skupina počela razilaziti, obilazeći po spoljnoj ivici logora da bi stigao do kolibe za komunikaciju.
<BR>&nbsp;&nbsp;&nbsp;&nbsp;&nbsp;U njoj je dežurna ekipa vezista pažljivo pratila stalno kretanje određenih simbola preko zeleno ocrtanog koordinatnog sistema: četiri broda za snabdevanje već su bila u orbiti Gema, vršeći poslednje ispravke kursa pre nego što će se spustiti. Dejlhauz je očekivao da će se Kapeljišnikov pojaviti, i tako je i bilo, svega nekoliko trenutaka posle Dejlhauzovog ulaska. "Ah, Deni", reče on očajno, "baš imaš njuha da nađeš dobro mesto gde da zbrišeš. Čekaj malo, da vidim da li je ono prkno od kontrolora letenja slučajno ipak dovelo brodove u pravu orbitu." On začkilji prema ekranu, progunđa nešto posadi na dužnosti, slegnu ramenima i vrati se Dejlhauzu. "Na kursu je", obavesti ga. "Sada, pitanje glasi da li kurs dobar? Naći ćemo. Sirota Gaša!"
<BR>&nbsp;&nbsp;&nbsp;&nbsp;&nbsp;"Jesi li siguran da je poginula?"
<BR>&nbsp;&nbsp;&nbsp;&nbsp;&nbsp;"Nisam video corpus delicti, to ne. Ali, Deni, bilo toliko krvi, najmanje dve litre."
<BR>&nbsp;&nbsp;&nbsp;&nbsp;&nbsp;"Nisi video leševe?"
<BR>&nbsp;&nbsp;&nbsp;&nbsp;&nbsp;"Ne, Deni. Nisam. Video krv. Video šatore razderane kao tanka venecijanska čipka, odeću svuda, hranu, smrvljen radio, na sve strane tragovi sa ogrebotinama od kandži onih buba. Nema tela. Onda ja malo viknuo, oslušnuo, prodžarao po žbunju. Onda se vratio kući. Sirota Gaša, da i ne pominjem siroti Aleksej i siroti Gregor."
<BR>&nbsp;&nbsp;&nbsp;&nbsp;&nbsp;Deni začuđeno zavrte glavom. "Krinpiti su prokleto bučne zverke. Ne vidim kako su mogli neopaženo napasti logor; a ako nisu, onda su ljudi bili u stanju da se brane. Santanđelo im je naredio da nose puške."
<BR>&nbsp;&nbsp;&nbsp;&nbsp;&nbsp;Kapeljišnikov sleže ramenima. "Ako hoćeš ja tebe odvedem avionom tamo i ti sam proučiš zločin na licu mesta. A sad, izvini. Prvi brod tek što nije izašao iz orbite i ja moram povedem računa da kontrolor održi moj visoki standard tačnosti."
<BR>
<BR>&nbsp;&nbsp;&nbsp;&nbsp;&nbsp;Polovinu osoblja iz prvog broda sačinjavao je odred aktivne vojske. Ta činjenica bi Dejlhauzu nekada bila izuzetno neprijatna, ali u sadašnjim okolnostima izgledala mu je drukčije. Dok su još bili u orbiti, vijetnamski pukovnik koji je njima komandovao dobio je sva uputstva preko radija, i istog časa kada su se iskrcali pred svemirskim brodom se formirao vod koji je odmah izvukao oružje i trčećim korakom otišao kao pojačanje stražarima oko logora. Drugi brod je takođe uglavnom bio vojnog karaktera, ali među posadom se pojavilo lice koje je Dejlhauz prepoznao. Trebalo mu je malo vremena da se priseti, ali onda mu je sve postalo jasno: devojka iz Bugarske koja je posredovala za njega i Mardž Menindžer u Sofiji. On je pozva po imenu i mahnu joj rukom; najpre se trgla a zaim nasmešila; dosta privlačna, pomisli on, i otpozdravila mu. Za sada, samo toliko. U međuvremenu je novi pukovnik obavio konsultacije sa majorom Santanđelom i zatim logor je bio stavljen u pokret. Vijetnamac - zvao se Tri - naredi da ga Kapeljišnikov poveze avionom i obojica provedoše u vazduhu više od dva sata, kružeći oko logora u sve širem krugu, najpre veoma visoko, a potom gotovo dodirujući vrhove drveća. Svi šatori su se morali spustiti. Kada je aterirala treća raketa šatori su već bili ponovo podignuti, ali sada poređani po šest u nizu, u četiri paralelna niza sa ulicom u sredini. Na sva četiri ugla logorskog terena bile su iskopane rupe, a iz trećeg broda pojaviše se mašinske puške i bacači plamena da budu smešteni u njih, dok je nekoliko običnih ne-specijalista bez vojnih činova koji nisu bili određeni za istovar, uređenje terena oko šatora i kopanje rupa, krenulo da zabija metalne kočeve u zemlju, deset metara ispod spoljne ivice logora. U tovaru trećeg broda nalazila su se dva ogromna kalema bodljikave žice, i u vreme kada je poslednji brod počeo da se spušta ona je već bila zategnuta preko kočeva.
<BR>
<BR>&nbsp;&nbsp;&nbsp;&nbsp;&nbsp;Nebo planete Gem se odjednom gotovo izbistri u trenutku kada se četvrti brod pojavio na vidiku, visoko iznad obzorja okeana-jezera. Najpre se pojavila široka mrlja svetlosti, nalik na meteor, kada su ablativni štitnici na ulazu u atmosferu stali natapati najgori deo suvišne energije i odbacivati je u vidu usijanih čestica. Zatim se ukaza i sam brod, tako da se golim okom moglo videti kako za trenutak slobodno pada. Brzo ispaljenim plavičastobelim mlazom napravi se mala korekcija kursa. Zatim se oslobodi aktivirajući padobran, koji povuče za sobom još tri glavna padobrana. Brod kao da je napomično lebdeo u ružičastom vazduhu; ali polako, polako se povećavao sve dok se gotovo nije nadneo nad njih, stigavši na visinu od dve stotine metara. Tada su padobrani odbačeni i brod se na svojim zaslepljujućim, zaglušujućim raketama spusti na obalu.
<BR>&nbsp;&nbsp;&nbsp;&nbsp;&nbsp;Dejlhauz je do tada video, prema svom računu, pet takvih spuštanja, ne ubrajajući ono u kome je sam učestvovao. Sva su bila čudesna. I svako je bilo drukčije. I brodovi su se razlikovali. Od četiri novodošavših samo je jedan imao izduženi, srebrnasti oblik njegovog broda. Druga tri bila su zdepaste dvostruke kupe, visoke deset metara od zaobljenog vrha do zaobljenog dna kada su čučale na izvučenim nogama za stajanje na zemlji; u najširem svom delu imale su gotovo dvadeset metara u prečniku.
<BR>&nbsp;&nbsp;&nbsp;&nbsp;&nbsp;Prva je iz broda izašla Mardž Menindžer.
<BR>&nbsp;&nbsp;&nbsp;&nbsp;&nbsp;Nije se iznenadio. Čudo je bilo što nije već ranije došla. Dejlhauz shvati da ju je nesvesno očekivao prilikom svakog spuštanja. Bila je umorna, raščupana i izmrcvarena, i očigledno je čitave nedelje, koliko je trajalo putovanje, spavala u svojoj maslinastoj terenskoj uniformi. Ali Dejlhauzu se učini divnom. Članice ekspedicije Bloka Ishrane nisu bile odabrane po privlačnosti. Izuzev retkih neobaveznih ukrštanja nogu sa nekom do koje mu nije mnogo stalo - ponekad namerno izazivajući kod sebe potrebu tako što je golicao neki balončić sve dok ga ne bi poprskao svojim sokom radosti, ali ponekad nateran isključivo dosadom - Dejlhauz seksualni život bio je oskudan, dosadan i pun ravnodušnosti. Mardži ga je sada podsetila na bolja vremena.
<BR>&nbsp;&nbsp;&nbsp;&nbsp;&nbsp;Mardži se takođe, još malo popela lestvicama uspeha od kako ju je poslednji put video u Sofiji; znaci na njenom okovratniku nisu više bili kapetanske pruge već pukovnički orlovi, i dok se pomerala u stranu da pusti ostale ljude iz trupe da se iskrcaju, pukovnik Tri i major Santanđelo već su otpočeli svoj raport. Pažljivo ih je slušala, dok je očima proučavala logor, odbrambeni pojas i tok iskrcavanja. Zatim im se obratila kratkim, brzim rečenicama. Dejlhauz nije bio dovoljno blizu da čuje šta govori, ali bez sumnje izricala je naredbe. Tri se usprotivi nečemu što je rekla. Mardži mu dobroćudno prebaci ruku preko ramena dok je odgovarala, a onda ga potapša po turu dok je, namrgođen, odlazio da izvrši zadatak. Ona i Santanđelo se uputiše ka glavnom štabu, razgovarajući; i Dejlhauz poče da menja mišljenje o tome šta može očekivati od njihovog ponovnog susreta.
<BR>&nbsp;&nbsp;&nbsp;&nbsp;&nbsp;Ali dok su prilazili mestu na kome je stajao ona ga ugleda i raširi ruke. "Hej, Den! Baš je divno što te vidim!" Zatim ga oduševljeno poljubi. "Pa, da znaš, baš dobro izgledaš. Ili, bar onoliko dobro koliko se može na ovom svetlu."
<BR>&nbsp;&nbsp;&nbsp;&nbsp;&nbsp;"I ti", reče on. "Čestitam."
<BR>&nbsp;&nbsp;&nbsp;&nbsp;&nbsp;"Na čemu, na mom dolasku ovamo? Ah, ti misliš na orlove. Pa vidiš, morali su da mi ih daju da bi neko držao na uzdi Gaja Trija. Dimitrova bi trebalo da bude tu negde, jesi li je video? Kad bi još uspeli da dovedemo i Pakija u posetu, mogli bismo svi lepo da se provedemo ćaskajući o lepim starim danima u baugarskoj ćuzi."
<BR>&nbsp;&nbsp;&nbsp;&nbsp;&nbsp;"Pukovniče Menindžer..."
<BR>&nbsp;&nbsp;&nbsp;&nbsp;&nbsp;"Dobro, dobro, majore, dolazim. Nemoj se izgubiti, Dene. Treba da nadoknadimo izgubljeno vreme."
<BR>&nbsp;&nbsp;&nbsp;&nbsp;&nbsp;On ostade da gleda za njom. Nekada, davno, na koledžu u Rodeziji, pre nego što se ispisao jer je postalo jasno da niko više neće morati da vodi ratove, pukovnici su izgledali potpuno drukčije. Ne samo što je ona bila žensko. I lepa; i mlada. Pukovnici su nekako izgledali kao da ih more veće brige nego Mardži Menindžer - naročito oni pukovnici koji su upravo ulazili u situaciju u kojoj dugme za uzbunu tek što je bilo pritisnuto.
<BR>&nbsp;&nbsp;&nbsp;&nbsp;&nbsp;Promukli čovek u uniformi narednika nešto mu je govorio. "Vi ste doktor Dejlhauz? Stigla je pošta za vas; u biblioteci je."
<BR>&nbsp;&nbsp;&nbsp;&nbsp;&nbsp;"Ah, tako. Hvala." Dejlhauz zapazi da je izraz na narednikovom licu pokazivao da je iznenađen i da ga sve to pomalo i zabavlja, ali on shvati obe narednikove reakcije. "Fina devojčica, naš pukovnik", reče on blagonaklono. Nije, međutim sačekao odgovor.
<BR>&nbsp;&nbsp;&nbsp;&nbsp;&nbsp;Većina 'pošte' bila je sa Državnog u Mičigenu i od AA-a, ali jedno pismo ga iznenadi. Bilo je od Poli! Tako davno, tako daleko - Dejlhauz je gotovo zaboravio da je nekad bio oženjen. Nije se mogao setiti nijednog razloga zbog koga bi mu ona pisala. Gotovo svi iz prethodne dve smene takođe su dobili poštu, i redovi ispred projektora bili su obeshrabrujući. Dejlhauz stavi svoje mikrofilmove u džep i uputi se u Kapeljišnikovljevom tajnom stovarištu raznih divota, u šupi za vodonik. Pilot je već odavno prisvojio sve one stvari koje je smatrao neophodnim za udoban život na Gemu, a među njima se nalazio i projektor za mikrofilmove. Dejlhauz radoznalo ubaci pismo svoje bivše žene i namesti ga kako treba.
<BR>&nbsp;&nbsp;&nbsp;&nbsp;&nbsp;Dragi Denijele,
<BR>&nbsp;&nbsp;&nbsp;&nbsp;&nbsp;Ne znam da li ti je poznato da je deda Medvej prošlog leta umro. Na otvaranju testamenta ispostavilo se da je nama ostavio svoju kuću u Velikom zalivu. Pretpostavljam da nije stigao da promeni testament posle našeg razvoda.
<BR>&nbsp;&nbsp;&nbsp;&nbsp;&nbsp;Ne vredi bogzna šta, ali, naravno, nešto ipak vredi - advkat kaže da je procenjena na 43.500 dolara. Malo sam zbunjena. Imam odnekud jako predosećanje da ćeš se odreći svog dela. Dakle, ako to zaista želiš, molim te da potpišeš dokument kojim prenosiš vlasništvo na mene i da ga overiš - ima li tamo nekog ovlašćenog javnog beležnika? U protivnom, javi mi šta bi želeo da uradiš.
<BR>&nbsp;&nbsp;&nbsp;&nbsp;&nbsp;Svi smo dobro, Denijele, uprkos svemu. U Detroitu je prošle nedelje opet nestalo struje, i gužve i pljačke su bile veoma gadne, a i novi porezi da se stabilizuje situacija će nam teško pasti. Da ne pominjem dane bez grejanja i obustave dnevne TV i zastrašujuće vesti o međunarodnoj politici. Ljudi većinom misle da je to zbog onoga što se događa tamo gore gde si ti - ali nisi ti kriv za to, zar ne? Uvek mi je drago kada se setim tebe, Denijele, i nadam se da je i tebi.
<BR>&nbsp;&nbsp;&nbsp;&nbsp;&nbsp;Polina
<BR>
<BR>&nbsp;&nbsp;&nbsp;&nbsp;&nbsp;Sedeći na ivici Kapeljišnikovljevog ležaja Dejlhauz zamišljeno spusti projektor. Kuća u Velikom zalivu. U stvari, to je bio samo bungalov, najmanje pedeset godina star i tek ovlaš modernizovan. Ali on i Pola su u njemu proveli svoj medeni mesec, jednog zavejanog januara, dok je vetar sa jezera Mičigen danonoćno šibao preko litica. Naravno da će joj dati kuću. Neko u logoru će verovatno moći da dovoljno zvanično overi njegovu izjavu da se odriče poseda, da bi je priznao neki kobajagi sud u provinciji Bogu iza leđa.
<BR>&nbsp;&nbsp;&nbsp;&nbsp;&nbsp;On se ispruži na posetlji, razmišljajući o svojoj bivšoj ženi i njenom pismu. Vesti sa Zemlje nisu izgledale veoma zanimljive, niti, pak, bitne, i Dejlhauz je provodio mnogo više vremena misleći na balončiće i teškoće života na Gemu nego na kratke notice u logorskim novinama. Ali Poli je učinila da sve dobije ozbiljan prizvuk. Gužve na ulicama, pljačke, prekidi struje, dani bez grejanja! On odluči da porazgovara sa nekim od pridošlica, čim prestanu da se muvaju unaokolo i usele se. S onom bugarskom devojkom, na primer. Ona bi mogla da mu popuni praznine u obaveštenjima o tome šta se zaista događa kod kuće, a osim toga, bila je veoma prijatna osoba. Sanjivo je leškario pokušavajući da se odluči da li da to odmah učini ili da još malo uživa u samoći i da razmisli o nekim svojim stvarima.
<BR>&nbsp;&nbsp;&nbsp;&nbsp;&nbsp;Međutim, drugi odlučiše umesto njega. "Zdravo, dr Dejlhauz", začu se glas Ane Dimitrove. "Gospodin Kapeljišnikov je rekao da ćete biti ovde. Ali priznajem nisam bila sigurna da govori ozbiljno."
<BR>&nbsp;&nbsp;&nbsp;&nbsp;&nbsp;Dejlhauz otvori oči i sede, dok su Kapi i devojka, saginjući se, ulazili u šupu. Izraz na pilotovom licu jasno je govorio da se nadao, bez obzira šta je rekao devojci, da neće nikoga zateći. Ali on se brzo povrati od iznenađenja i reče: "Ah, Anjuška, moraš se navići da mi veruješ. Evo jedne stare prijateljice koja želi da te vidi, Deni." Dejlhauz prihvati zvanični stisak ruke koji mu ona ponudi, primetivši istovremeno da ima lep osmeh. U stvari, da nije odlučila da nosi kosu strogo začešljanu unazad i da se ne šminka, bila bi sasvim privlačna. "Nadao sam se da ću imati prilike da razgovaram sa vama, gospođice Dimitrova."
<BR>&nbsp;&nbsp;&nbsp;&nbsp;&nbsp;"Zaboga, zovi me Ana, molim te. Oni koji su delili istu zatvorsku ćeliju ne treba da budu zvanični jedni s drugima."
<BR>&nbsp;&nbsp;&nbsp;&nbsp;&nbsp;"S druge, pak, strane", primeti pilot, "ne smemo namećemo se dragom Deniju, koji je bez sumnje gladan i mora ode u kantinu odmah da ne izostane sa izvanrednog obroka od splačina."
<BR>&nbsp;&nbsp;&nbsp;&nbsp;&nbsp;"Dobro to izvodiš, Kapi", priznade Dejlhauz. "Ne, nisam gladan. Kako je na Zemlji, Ana? Upravo sam slušao neke ružne priče."
<BR>&nbsp;&nbsp;&nbsp;&nbsp;&nbsp;Ana se smrknu. "Ako priče koje si čuo govore o nasilju i razaranju, jeste, tako stoje stvari. Baš uoči našeg odlaska na televizijskim vestima govorilo se o uvođenju ratnog stanja u Los Anđelesu i u još nekim gradovima u Evropi. I o potapanju nekog australijskog ratnog broda blizu obale Perua."
<BR>&nbsp;&nbsp;&nbsp;&nbsp;&nbsp;"Blagi Bože!"
<BR>&nbsp;&nbsp;&nbsp;&nbsp;&nbsp;"Oh, ima još mnogo više, doktore Dejlhauz - Deni. Doneli smo sve skorašnje novine, kao i video-kasete televizijskih programa - koliko sam shvatila, i prilično veliku biblioteku. Mislim da ima više od dvadeset hiljada knjiga na mikrofilmovima, po izričitom naređenju pukovnika Menindžerove."
<BR>&nbsp;&nbsp;&nbsp;&nbsp;&nbsp;"Dvadeset hiljada knjiga?" Dejlhauz zavrte glavom. "Znaš, nikada ne bih pomislio da je tako strastan čitalac."
<BR>&nbsp;&nbsp;&nbsp;&nbsp;&nbsp;Ana se nasmeši i sede na pod ispred njega, ukrštenih nogu. "Molim vas, hajde da se opustimo. I ja se ponekad divim pukovniku Menindžer." Zastavši za trenutak ona nastavi. "Naravno, ne može se čovek uvek na nju osloniti. Obećala mi je da ću dobiti slobodno vreme da se posavetujem sa predstavnicima svoje vlade pre nego što dođem ovamo. To se nije ostvarilo. Niko od nas nije smeo da napušta logor, sve dok nas nisu avionima preneli do mesta za lansiranje. Možda zato što ona nije htela da rizikuje i izlaže nas nesigurnim uslovima u kojima bismo se našli."
<BR>&nbsp;&nbsp;&nbsp;&nbsp;&nbsp;"Zar je tolko loše?"
<BR>&nbsp;&nbsp;&nbsp;&nbsp;&nbsp;"Gore", zareža Kapeljišnikov. "Vidiš, Deni? Treba da smo zahvalni što se nalazimo ovde u bezbednom tropskom raju na planeti kao što je Gem, gde samo povremeno neku usamljenu skupinu satru divovske bubašvabe."
<BR>&nbsp;&nbsp;&nbsp;&nbsp;&nbsp;"Tu je još jedna stvar" reče Deni. "Mardž Menindžer mi baš ne deluje naročito zabrinuto posle jučerašnje katastrofe."
<BR>&nbsp;&nbsp;&nbsp;&nbsp;&nbsp;"Nema potrebe, dragi Deni. Ja i vijetnamski pukovnik pretresli svaki centimetar na deset kilometara u svim pravcima, upotrebili magnetometar, I-R skenere i vlastito pilotovo oko sokolovo. Uveravam te da u blizini nema metalne stvari veće od košare za hleb i samo tri, najviše šest stvorova većih od pacova kao rak. Zato mirno spavaš noćas, Deni. U vlastitom krevetu", dodade on značajno - i nije morao da doda 'uskoro'.
<BR>&nbsp;&nbsp;&nbsp;&nbsp;&nbsp;Ana je, međutim bila brža od njega. "Dobar savet, Kapi", reče ona, ustajući. "Mislim da ću ga i ja poslušati."
<BR>&nbsp;&nbsp;&nbsp;&nbsp;&nbsp;"Ja tebe ispratim", promumla Kapeljišnikov. "Ne, molim ne uznemiravaj sebe, Deni, vidim ti sasvim umoran."
<BR>&nbsp;&nbsp;&nbsp;&nbsp;&nbsp;Ana uzdahnu. "Gaspodine Kapeljišnikov", poče ga grditi, "ne samo da sam umorna i potpuno zbunjena od svih tih novih doživljaja, već i vas jedva da sam upoznala. Iskreno se nadam da ćemo biti prijatelji. Ali, molim vas, nemojte mi to otežavati ponašajući se kao kozak sa seljančicom."
<BR>&nbsp;&nbsp;&nbsp;&nbsp;&nbsp;Kapi je najpre izgledao posramljen, potom besan, ali se najzad nasmeja. "Anjuška, ti fina slovenska devojka. Da, bićemo odmah prijatelji. Kasnije, možda i više - ali", dodade on žurno, "samo pošteni sovjetski način, bez prevremenog pipkanja, u redu? Sada svi troje odšetamo kroz prijatni polumrak Gema do tvog šatora."
<BR>&nbsp;&nbsp;&nbsp;&nbsp;&nbsp;Ana se glasno nasmeja i pljesnu ga po ramenu. "Ruski medvede! Hajdemo." Ona prva krenu napolje i zastade malo, posmatrajući oko sebe logor koji je počinjao da se smiruje. Reflektori koji su zvanično obeležavali 'dan' bili su pogašeni, ali Kung je bio jasan i rumeneo se na nebu iznad njih. "Ne znam kako ću se navići na svet gde se nikada ne smrkava", požali se ona.
<BR>&nbsp;&nbsp;&nbsp;&nbsp;&nbsp;"Veliki nedostatak za izvesne stvari, da", služi se Kapeljišnikov. Svi zajedno popeše se preko strmine i pođoše duž njene ivice ka onom delu logora gde su bili ženski šatori. Na samoj ivici, oivičen okruglim kamenjem umesto travnjaka stajao je šator, veći od ostalih. Pred njim je već stajala uglačana kamena ploča sa otisnutim Puk. M. Menindžer, Komandant.
<BR>&nbsp;&nbsp;&nbsp;&nbsp;&nbsp;"Mardži se dobro smestila", primeti Dejlhauz.
<BR>&nbsp;&nbsp;&nbsp;&nbsp;&nbsp;"To je privilegija čina", potvrdi Kapeljišnikov, ali pogled mu je bio upravljen na obalu i na četiri nova broda, jedan visok i izdužen, tri zdepasta, kako stoje na čeličnim nogama na zemlji.
<BR>&nbsp;&nbsp;&nbsp;&nbsp;&nbsp;"Neobično, zar ne?" reče Dejlhauz. "Ta tri se sasvim razlikuju od ostalih."
<BR>&nbsp;&nbsp;&nbsp;&nbsp;&nbsp;Kapi mu dobaci značajan pogled. "Zaista dobro zapažaš, Deni." Govorio je nekim čudnim tonom.
<BR>&nbsp;&nbsp;&nbsp;&nbsp;&nbsp;"Dobro, Kapi. U čemu je tajna?"
<BR>&nbsp;&nbsp;&nbsp;&nbsp;&nbsp;"Tajna? Ja obično mali pilot, meni ne govore tajne. Ali imam oči i umem pravim pretpostavke."
<BR>&nbsp;&nbsp;&nbsp;&nbsp;&nbsp;"Daj, Kapi, pre ili posle ionako ćeš nam reći svoju pretpostavku. Uradi to odmah."
<BR>&nbsp;&nbsp;&nbsp;&nbsp;&nbsp;"Dve pretpostavke", ispravi ga pilot. "Prvo, obrati pažnju na oblik ova tri nova vasionska broda. Zamisli, presečene na pola, i dobiješ po dve male kupole od svakog. Sada zamisli svih šest kupa postavljene na svoje baze u krug oko ograde logora u ove dugačke, uzane izduvne cevi koje potpuno nepotrebne za navigaciju u kosmosu uklonjene. Šta dobijemo?"
<BR>&nbsp;&nbsp;&nbsp;&nbsp;&nbsp;"Naopačke okrenute kupe sa dugačkim uzanim otvorima", nagađao je Dejlhauz.
<BR>&nbsp;&nbsp;&nbsp;&nbsp;&nbsp;"Tačno. Samo, kada instalirane na liniju odbrane imamo drugo ime za njih. Zovemo njih ležišta za mitraljeze." On uzdahnu. "Mislim da ovo nije slučajno, već da je najveći uspeh tehnološkog dizajna u prikrivene svrhe."
<BR>&nbsp;&nbsp;&nbsp;&nbsp;&nbsp;"Ali u to se jedva može poverovati", usprotivi se Ana. "Ovo je, ipak, ekspedicija za miroljubivo istraživanje, a ne osvajačka vojska!"
<BR>&nbsp;&nbsp;&nbsp;&nbsp;&nbsp;"Da, i to tačno. Čista slučajnost da toliko mnogo članova ekspedicije za miroljubiva istraživanja istovremeno i vojnici."
<BR>&nbsp;&nbsp;&nbsp;&nbsp;&nbsp;Dejlhauz i devojka zanemeše, proučavajući svemirski brod. "Volela bih da nisi u pravu", najzad progovori Ana, "Ali, možda..."
<BR>&nbsp;&nbsp;&nbsp;&nbsp;&nbsp;"Čekaj malo", prekinu ga Dejlhauz. "Ova tri broda. Nemaju fazu za povratak! Zato su tako kratki!"
<BR>&nbsp;&nbsp;&nbsp;&nbsp;&nbsp;Kapeljišnikov klimnu. "I to moja druga pretpostavka", dodade on sumorno. "Samo, to nije u stvari ni pretpostavka. Biblioteka dvadeset hiljada knjiga nije samo da se neko zabavlja preko vikenda. Svemirski brodovi koji rastave se da naprave vojno utvrđenje nisu za turistička putovanja. Brodovi bez kapsule nisu slučajnost. Zbir jasan. Za mnoge od nas nije predviđen povratak na dobru staru planetu Zemlju."
<BR>&nbsp;&nbsp;&nbsp;&nbsp;&nbsp;Povratak na nebo Gema sledećeg dana bio je pobeda za Dejlhauza, samo što nije znao koliko će još takvih pobeda imati. Dan je u početku veoma malo obećavao. Čim su se zapalila 'jutarnja' svetla otkrio je na klupi svog šatora mali kasetofon-podsetnik sa snimljenom porukom da se od 08.00 tog standardnog dana ima smatrati regrutovanim i to u činu kapetana. Idući na doručak, on prođe pored jednog posilnog koji je nosio dva prekrivena poslužavnika u Mardžin šator. Posilni! Čak ni pokojna Herijeta Santori nije toliko preterivala. Vraćajući se s doručka i prolazeći pored šatora, on ugleda vijetnamskog pukovnika gde izlazi.
<BR>&nbsp;&nbsp;&nbsp;&nbsp;&nbsp;Nije ga, najzad, bilo briga koga će Mardž Menindžer držati u svom krevetu, a i sva ta vojna maskarada nija imala nikakve veze sa razlozima koji su njega doveli na Gem. Ali Dejlhauz ipak nije toga dana uživao u letenju kao obično.
<BR>&nbsp;&nbsp;&nbsp;&nbsp;&nbsp;Pre svega, nije bilo Čarlija i njegovog jata - delimično i zato što je major Santanđelo uporno naređivao da nadleću druge delove planete i donose špijunske izveštaje. Ali uglavnom zato što sam Dejlhauz nije više voleo da se tu bave, pored tolikih ha'eje'ija koji su čekali u oblacima da ih rastrgnu. Na kraju je insistriao da se drže na rastojanju od dva kilometra od logora Smrdouljaca; to je možda bilo dovoljno da budu bezbedni. U međuvremenu, Dejlhauz je imao iz sebe svoj laki karabin, i nadao se da će skinuti bar dva ha'eje'ija pre nego što Čarlija vetar nanese natrag. U logoru se već nalazio jedan balončić i svojstvu neke vrste domaće životinjice i bolesnika, koji je čekao da mu se gasni mehur koji je provalio ha'eje'ije zaceli dovoljno da bi mogao da poleti. Dejlhauz nije želeo da mu se Čarli pridruži.
<BR>&nbsp;&nbsp;&nbsp;&nbsp;&nbsp;Nastojeći da deluje izazivački, on pusti da ga vetar odnese ispod jednog niskog vlažnog kumulusa. Vazdušne ajkule upravo su takva mesta birala za svoja skrovišta. Međutim, ako je u oblaku i bilo neke, tog časa nije bila gladna.
<BR>&nbsp;&nbsp;&nbsp;&nbsp;&nbsp;On ispusti malo gasa i udalji se od oblaka koso naniže u trenutku kada je topla struja odozdo počela da ga usisava u njega: ako zaista ima ha'eje'ija on želi da ih susretne u čistom vazduhu, a ne tamo gde ga mogu iznenaditi pre nego što opali. Povratna struja nadnese ga nad logor i on stade da razgleda njegovu šaroliku užurbanost. Dvadesetak ljudi je još istovarivalo brodove. Ostali su krčili nisko gusto žbunje da bi proširili teren za logor, a tamo iznad logora, maleni traktor orao je brazde. To je bilo novo! Traktor mora da je izvađen iz jednog od brodova, a brazde su izgledale tačno kao da neko namerava da se bavi zemljoradnjom.
<BR>&nbsp;&nbsp;&nbsp;&nbsp;&nbsp;To je bilo sasvim razumno, i u svakom slučaju dobrodošlo - i te kako su bili željni svežeg povrća, i ako već Smrdouljci mogu da ga gaje, sigurno će moći i Njupatori. Nešto je ipak mučilo Dejlhauza. Nije mogao tačno da kaže šta; da li je to bilo zato što se vojnici bave zemljoradnjom? Prinudni rad?
<BR>&nbsp;&nbsp;&nbsp;&nbsp;&nbsp;On odbaci ovu pomisao; bila je zaista isuviše podmukla.
<BR>&nbsp;&nbsp;&nbsp;&nbsp;&nbsp;Malo potom, on izbaci malo balasta, i voda pljusnu na tek uzoranu zemlju kao da izlazi iz dečije igračke u obliku tuša. Ono što mu je neprestano golicalo pamćenje počelo je najzad da ga uznemirava. Iz nekih razloga podsećalo ga je na profesora antropologije iz prvih dana studija, blagog i nenamteljivog čoveka, veoma sličnog Aleksu Vudringu...
<BR>&nbsp;&nbsp;&nbsp;&nbsp;&nbsp;Nalik Aleksu Vudringu, koji je sada bio mrtav. Zajedno sa Gašom i bugarskim kaplarom, koga zapravo nije stigao ni da upozna.
<BR>&nbsp;&nbsp;&nbsp;&nbsp;&nbsp;Padale su mu na pamet samo tužne misli. Rezerve vodonika počele su da se iscrpljuju, a i ha'eje'i su očevidno već naučili da razlikuju balončić od čoveka koji se ljulja obešen na balone skupljene u mrežu. Danas se neće dati prevariti. On se nerado odljulja preko plaže, ispusti gas i pade na sitan šljunak.
<BR>&nbsp;&nbsp;&nbsp;&nbsp;&nbsp;Dok je skupljao i pakovao izduvane balone priđe mu Mardži Menindžer, zajedno sa ženom narednikom koja je bila njen posilni. "Lepo si leteo, Deni", reče ona. "Izgleda zabavno. Hoćeš li i mene jednom povesti gore?"
<BR>&nbsp;&nbsp;&nbsp;&nbsp;&nbsp;Neko vreme je ćutke gledao u nju. Zaista je izgledala veoma ljupko, čak i u kestenjastom polusvetlu Kunga, na kome su joj usne delovale veoma tamno a zlatni sjaj u kosi se nije video. Radna uniforma joj je bila nova i ispeglana, sa ivicama 'kao nož', a kratka kosa joj je baš lepo lepršala na glavi dok se kretala. "Kad god kažeš, Mardži. Ili možda treba da kažem pukovniče?"
<BR>&nbsp;&nbsp;&nbsp;&nbsp;&nbsp;"Ona se nasmeja. "Svi vi novopečeni oficiri ste isti, veoma vodite računa o činovima. Sada nismo na dužnosti, Deni; dakle, zovi me Mardž. Naučućeš."
<BR>&nbsp;&nbsp;&nbsp;&nbsp;&nbsp;"Nisam siguran da želim da naučim da budem vojnik."
<BR>&nbsp;&nbsp;&nbsp;&nbsp;&nbsp;"Oh, to ćeš sigurno postići", obeća mu ona. "Tinka, zauzmi položaj. Hajdemo u šetnju, hoćeš li?"
<BR>&nbsp;&nbsp;&nbsp;&nbsp;&nbsp;Žena narednik ih ostavi i uputi se u laganom trku ka ogradi od bodljikave žice. Vojnici u rovu na uglu logora podigoše malo žicu, tako da su njih troje mogli da se provuku ispod nje; narednik na straži ovlaš salutira pred Mardži i ona mu prijateljski klimnu. "Kada bi neko pošao da se kupa u ovoj vodi", upita ona, "da li bi tu ženu nešto progutalo?"
<BR>&nbsp;&nbsp;&nbsp;&nbsp;&nbsp;"Ne, koliko znam. Mi to stalno radimo."
<BR>&nbsp;&nbsp;&nbsp;&nbsp;&nbsp;"Deluje veoma primamljivo. Hoćeš li sa mnom?"
<BR>&nbsp;&nbsp;&nbsp;&nbsp;&nbsp;Dejlhauz zavrte glavom, ne odričući, već čudeći se. "Mardži, zaista si cura i po. Mislio sam da pukovnici stalno moraju biti zauzeti, naročito ako misle da je njihovoj vojsci danonoćno potrebna naoružana straža i ograda od bodljikave žice."
<BR>&nbsp;&nbsp;&nbsp;&nbsp;&nbsp;"Dragi Deni", odvrati ona srdačno, "ja sam tek odskora pukovnik, ali sam dovoljno dugo predavala teoriju toga poziva pred dve hiljade plebejaca u Pointu. Mislim da sam prilično dobro ukapirala osnovne principe. Pukovnik ne mora mnogo da radi; on samo treba da vodi računa da svi ostali sve urade. Od jutros sam već obavila četiri sata tvrdoga posla."
<BR>&nbsp;&nbsp;&nbsp;&nbsp;&nbsp;"Da, video sam pukovnika Trija kako izlazi iz tvog šatora."
<BR>&nbsp;&nbsp;&nbsp;&nbsp;&nbsp;Ona ga zamišljeno pogleda. Nije prokomentarisala, već samo nastavi: "A što se tiče tvoje druge primedbe, stražari oko samog logora su od ovog časa na raspolaganju za druge dužnosti; ali zato ima patrola u šumi i svakoga sata se leti u izviđanje, a osim toga, Tinka je obučeni stručnjak za rukovanje svim vrstama ručnog oružja. Mislim da možeš biti miran."
<BR>&nbsp;&nbsp;&nbsp;&nbsp;&nbsp;"Nisam se brinuo o svojoj ličnoj bezbednosti."
<BR>&nbsp;&nbsp;&nbsp;&nbsp;&nbsp;"Ne, nisi. Brinuo si se o trupama pod mojom komandom, i u njihovo ime, zahvaljujem ti na brizi." Ona razvuče usta i potapša ga po ruci. "Sačekaj malo." Zatim nekako iskopa tabakeru iz džepa, sagnu se iza njegovih leđa da izbegne vetar i vešto pripali. Duboko uvuče i zadrža dim, pruživši mu cigaretu. Izbacivši dim iz pluća, ona pozva narednika. "Tinka!"
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;"Kada budeš čistila za nas sledeću porciju droge, sačuvaj semenje. Da vidimo da li možemo ovde da gajimo te male pederčiće."
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;Deni duboko uvuče dim marihuane i stade da se opušta. U društvu Mardži Menindžer nikada nije bilo dosadno. Dok je polako izduvavao dim posmatrao ju je s izvesnim divljenjem. Za tren oka se prilagodila vrućini, neprijatno maloj sili teže, teškom vazduhu koji im je nedeljama pravio probleme. Zaista je bila cura i po.
<BR>&nbsp;&nbsp;&nbsp;&nbsp;&nbsp;Kada su završili dodavanje pikavca bili su već izmakli iz vidokruga straže kod ograde, i našli se na jednom proširenju prirodne plaže, ispod jedne okomite, gole stene. Mardži stade i pogleda unaokolo. "Nimalo gore od bilo kog drugog mesta", reče ona. "Tinka, zauzmi položaj."
<BR>&nbsp;&nbsp;&nbsp;&nbsp;&nbsp;"Da, gospođo." Narednik se vešto i energično uzvera preko padine do vrha stene i Mardži odbaci svoju radnu uniformu. Ispod nje nije nosila ništa. "Ako hoćeš sa mnom, dođi. Ako nećeš, ostani i pomozi Tinki da drži stražu." I ona pljusnu u vodu.
<BR>&nbsp;&nbsp;&nbsp;&nbsp;&nbsp;Droga, društvo, ili ma šta drugo, tek Dejlhauz se osećao mnogo bolje nego niz dana pre toga. Glasno se stade smejati, a potom zbaci sa sebe odelo i pridruži joj se.
<BR>&nbsp;&nbsp;&nbsp;&nbsp;&nbsp;Desetak minuta kasnije oboje su bili opet na obali, ležeći, ne baš mnogo udobno na svojoj odeći, čekajući da se osuše. "Jao", uzviknu odjednom Mardži, "ako ikada dobijem nekoliko ljudi za kažnjavanje, postaraću se da povade kamenje iz ovog peska."
<BR>&nbsp;&nbsp;&nbsp;&nbsp;&nbsp;"Navići ćeš se."
<BR>&nbsp;&nbsp;&nbsp;&nbsp;&nbsp;"Samo ako budem morala, Deni. Spremam se da od ovoga napravim prijatan logor ako budem mogla - lep posao. Na primer, znaš li šta ćemo večeras imati?"
<BR>&nbsp;&nbsp;&nbsp;&nbsp;&nbsp;On okrenu glavu da je pogleda: "Šta?"
<BR>&nbsp;&nbsp;&nbsp;&nbsp;&nbsp;"Prvu zvaničnu igranku Logora Bloka Ishrane na Gemu."
<BR>&nbsp;&nbsp;&nbsp;&nbsp;&nbsp;"Igranku?"
<BR>&nbsp;&nbsp;&nbsp;&nbsp;&nbsp;Ona se nasmeši. "Je li ti jasno? Ovi ćurani koji su ovde upravljali pre mene nisu ni pomislili na tako nešto. A prosto je kao pasulj: raširiš nekoliko ravnih ploča po zamlji, staviš traku u automat i gotovo. Provod subotom uveče. Najbolja stvar na svetu da se održi borbeni duh."
<BR>&nbsp;&nbsp;&nbsp;&nbsp;&nbsp;"Ti mora da si najbolji pukovnik armije Sjedinjenih Država - kad treba da se zeza", zaključi Dejlhauz.
<BR>&nbsp;&nbsp;&nbsp;&nbsp;&nbsp;"I kada treba raditi sve drugo što pukovnik radi, Deni. To uvek imaj na umu."
<BR>&nbsp;&nbsp;&nbsp;&nbsp;&nbsp;"Hoću, Mardži. I zaista ti verujem. Samo, malo mi je teško da pamtim pod, ah, trenutnim okolnostima."
<BR>&nbsp;&nbsp;&nbsp;&nbsp;&nbsp;"Dobro, obući ću se, ako ti to pomaže da se koncentrišeš. Nije ovo samo igra i šala. Htela sam da porazgovaramo."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O čemu god ti misliš da treba. Kako ti izgleda sve ovo? Šta se ne radi, a trebalo bi. Šta si saznao boraveći ovde, a ja još nisam otkrila."
<BR>&nbsp;&nbsp;&nbsp;&nbsp;&nbsp;On se podupre laktom da bi je bolje video. Ona mu vedro uzvrati pogled, češući se po golom trbuhu tačno iznad stidnih dlaka. "Pa", reče on, "pretpostavljam da si videla sve izveštaje o susretima sa razumnim bićima."
<BR>&nbsp;&nbsp;&nbsp;&nbsp;&nbsp;"Naučila ih napamet, Deni. Čak sam i videla neka od tih razumnih bića u Detriku, ali nisu bila u dobrom stanju. Naročito Prikradalo."
<BR>&nbsp;&nbsp;&nbsp;&nbsp;&nbsp;"Kopač Tunela? S njim nismo imali mnogo sreće."
<BR>&nbsp;&nbsp;&nbsp;&nbsp;&nbsp;"Nikakve, rekla bih."
<BR>&nbsp;&nbsp;&nbsp;&nbsp;&nbsp;"Pa... dobro. Istina je. Ali uhvatili smo oko deset primeraka, dva živa. I Morisej je napisao potpun izveštaj o njima, samo ga još nije poslao. Kaže da su oni zemljoradnici - odozdo, ispod zemlje, što je veoma zanimljiva ideja. Sade nekakvo krtolasto korenje po tavanicma svojih tunela. On se spremao da razgovara sa onim stručnjakom koga ste vi navodno doveli - ne znam joj ime."
<BR>&nbsp;&nbsp;&nbsp;&nbsp;&nbsp;"Sondra Lekler? Nije došla, Deni. Dala sam da je izbrišu sa spiska."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Iz političkih razloga. Ona je Kanađanka." Gledala ga je značajno. "Da li ti to nešto kaže?"
<BR>&nbsp;&nbsp;&nbsp;&nbsp;&nbsp;"Ni najmanje."
<BR>&nbsp;&nbsp;&nbsp;&nbsp;&nbsp;"I mislila sam. Kanada je u Ujedinjenim Nacijama glasala u prilog odluke Perua da proširi svoje teritorijalne vode za hiljadu kilometara. To znači da su se direktno slizali sa Šljakatorima. I svi znaju da je Kanada u toplom prijateljstvu sa Smrdouljcima, zbog njenog prokletog smolastog peska kod Atabaske. Ovoga časa, Deni, ona je politički nepouzdana. U ovom transportu bila su predviđena četiri kanadska državljanina, i ja sam im smesta izbrisala imena."
<BR>&nbsp;&nbsp;&nbsp;&nbsp;&nbsp;"Zvuči prilično paranoidno", primeti on.
<BR>&nbsp;&nbsp;&nbsp;&nbsp;&nbsp;"Ne, samo realistički. Nemam vremena da ti objašnjavam životne činjenice, Deni. Šta još? Ne mislim više na Kopače Tunela."
<BR>&nbsp;&nbsp;&nbsp;&nbsp;&nbsp;Pokušavao je da pronikne u nju pogledom. Ležala je na leđima, s rukama pod glavom, ne prezajući od svoje golotinje dok je žmirila prema usijanom, crvenom Kungu. Iako je bila debeljuškasta, struk joj se prekrasno usecao u oblinu kukova, a dojke su joj bile okrugle i elastične čak i kada je ležala na leđima. Ali ispod te plave kose bio je mozak koji Dejlhauz nije mogao da razume.
<BR>&nbsp;&nbsp;&nbsp;&nbsp;&nbsp;On se spusti u ležeći položaj i reče: "Tu su i balončići. O njima znam najviše. Naše jato je odletelo ka toplom polu, ali ima još jedno, malo dalje, iznad vode. U osnovi, oni se drže jedne teritorije, ali..."
<BR>&nbsp;&nbsp;&nbsp;&nbsp;&nbsp;"Bio si u logoru Smrdouljaca pre kratkog vremena, zar ne?"
<BR>&nbsp;&nbsp;&nbsp;&nbsp;&nbsp;"Aha. Dok smo se još posećivali. Je li o tome želiš da ti pričam?"
<BR>&nbsp;&nbsp;&nbsp;&nbsp;&nbsp;"Između ostalog."
<BR>&nbsp;&nbsp;&nbsp;&nbsp;&nbsp;"Dobro. Imaju đavolski mnogo stvari koje mi nemamo, Mardži." On joj opisa mašinu koja je izlivala blokove za izgradnju, plazma generator, farmu, klima-uređaje. Led.
<BR>&nbsp;&nbsp;&nbsp;&nbsp;&nbsp;"Baš lepo zvuči", izjavi ona. "I mi ćemo sve to imati, Deni, to ti obećavama. Jesi li video avion i četiri jedrilice?"
<BR>&nbsp;&nbsp;&nbsp;&nbsp;&nbsp;"Nisam. Imali su pistu - Kapi je o tome govorio; izgledalo je besmisleno ako imaju samo helikopter. U to vreme nisu imali avion."
<BR>&nbsp;&nbsp;&nbsp;&nbsp;&nbsp;"Sada ga imaju. Znala sam da će prokrijumčariti pojačanje koje nećete uhvatiti. Jesi li znao za bazu sa druge strane planete?"
<BR>&nbsp;&nbsp;&nbsp;&nbsp;&nbsp;"S druge strane? Misliš na mračnu polovinu Gema? Zar bi iko tamo tražio nekog đavola?"
<BR>&nbsp;&nbsp;&nbsp;&nbsp;&nbsp;"Tek treba da otkrijem šta traže. Ali imaju je. Šta misliš, zašto sam se zadržala u orbiti i još četiri puta obišla planetu pre nego što smo se spustili? Debelo sam se potrudila da napravim foto-mape i da radarom pretražim sve što sam mogla; znam za svaki satelit oko Gema, znam za svaku tačkicu na površini koja troši energiju, i nimalo mi se ne dopada to što znam. Baza na drugoj strani je bila pravi šok. Jesi li video neku decu u logoru Smrdouljaca?"
<BR>&nbsp;&nbsp;&nbsp;&nbsp;&nbsp;"Decu! Do đavola, ne! Zašto bi..."
<BR>&nbsp;&nbsp;&nbsp;&nbsp;&nbsp;"Mislim da preseljavaju cele porodice, Deni, što znači da imaju na umu više od običnog istraživanja."
<BR>&nbsp;&nbsp;&nbsp;&nbsp;&nbsp;"Kako možeš iz kosmosa znati da li imaju decu?"
<BR>&nbsp;&nbsp;&nbsp;&nbsp;&nbsp;"Nikako, Deni. Nisam rekla da je izviđanje iz orbite bilo jedini način kojim sam saznala šta se događa kod Smrdouljaca. Još nešto. Još dve stvari. Imaju li igrališta za bezbol?"
<BR>&nbsp;&nbsp;&nbsp;&nbsp;&nbsp;"Bezbol?" Sada je već sedeo, gledajući je razrogačeno. "Šta će im, do đavola, igrališta za bezbol? Kriket, možda, i bez sumnje fudbal, ali..."
<BR>&nbsp;&nbsp;&nbsp;&nbsp;&nbsp;"Prekinimo", reče ona ne objašnjavajući mu zašto. "Poslednje pitanje. Da nisi možda naleteo na momka koji se zove Tamil?"
<BR>&nbsp;&nbsp;&nbsp;&nbsp;&nbsp;"Ne verujem." Dejlhauz je napregnuto razmišljao. "Čekaj malo. Mali tip sa obrijanom glavom? Igra šah?"
<BR>&nbsp;&nbsp;&nbsp;&nbsp;&nbsp;"Ne znam. On je Indonežanin."
<BR>&nbsp;&nbsp;&nbsp;&nbsp;&nbsp;"Nisam siguran, ali mislim da je bio jedan petrohemičar koji se tako zvao. Nisam razgovarao s njim. Mislim da nije znao engleski."
<BR>&nbsp;&nbsp;&nbsp;&nbsp;&nbsp;"Šteta." Mardži je neko vreme razmišljala, a onda sede i zakloni oči rukom da bolje vide. "Jesu li ono tvoji balončići?"
<BR>
<BR>&nbsp;&nbsp;&nbsp;&nbsp;&nbsp;Kada se Dejlhauz okrenuo da pogleda, Mardži je već ustala i krenula nekoliko koraka ka obali; istog časa on zaboravi da pogleda u nebo, jer je gledao u nju. Slikar Hogart je jednom rekao da je najlepša kriva linija u prirodi linija ženskih leđa, a Mardžina silueta na crvenoj pozadini neba imala je prekrasne ženstvene oblike. Polušaljilo, Dejlhauz shvati po izvesnom komešanju u preponama da je počeo da pokazuje zanimanje. Ali samo počeo. Podsticalo ga je sećanje na onaj njen prekrasni brežuljak; odbijale su ga stvari koje je govorila. Uskoro će morati da se preispita i vidi šta u stvari oseća prema Mardži Menindžer.
<BR>&nbsp;&nbsp;&nbsp;&nbsp;&nbsp;Zatim mu pogled kliznu mimo nje, i on zaboravi ono komešanje. "Eno ha'eje'ija, reče besno.
<BR>&nbsp;&nbsp;&nbsp;&nbsp;&nbsp;"Kakvih ejija?"
<BR>&nbsp;&nbsp;&nbsp;&nbsp;&nbsp;"Oni su grabljivci. Ne pripadaju našem jatu; pustili su da ih nanese vetar ovamo, najverovatnije zbog svetla. Ovi oblaci su prepuni ha'eje'ija!" Jato balončića bilo je već toliko blizu da su ga mogli čuti kako glasno peva, svega nekoliko stotina metara daleko. A daleko iza i iznad njih, tri manje i vitkije spodobe munjevito su se obrušavale ka njima.
<BR>&nbsp;&nbsp;&nbsp;&nbsp;&nbsp;"Ono su te, kako-se-ono-zvahu? Isuse! Pogledaj onu majku", povika u trenutku kada je prva vazdušna ajkula vešto rasporila mehur ogromne ženke, projurila pored nje, okrenula se njuškom u rep i vratila se. Stigla je natrag desetak metara niže, da uhvati izduvani balončić, dok je padao blejeći svoju posmrtnu pesmu. "Ta stvar je izvela onaj prokleti Immelmam! Posle Prvog svetskog rata nijedan pilot to više nije umeo da napravi!"
<BR>&nbsp;&nbsp;&nbsp;&nbsp;&nbsp;"Ovo nije predstava, prokleta bila! Oni umiru!" Još dve grabljivice su udarile i još dva balončića bila su uhvaćena u padu, bliže obali. Srećom, to nije bilo Čarlijevo jato. Nijedna od žrtava nije pre toga drugovala s njim. "Vidiš li ono što izlazi iz ženke?" upita on. "To su joj jaja. Dugačke, nekako paučinaste stvari. Zauvek će lebdeti u vazduhu i neće nikada biti oplođena, jer nijedan mužjak nije..."
<BR>&nbsp;&nbsp;&nbsp;&nbsp;&nbsp;"Zajebi njena jaja, pile moje, ja bezrezervno podržavam ajkulu! Kakva savršena mašina za ubijanje! Do đavola, Deni, sad vidim zašto ovde stvari ne idu kako treba. Vi ste sebi izabrali pogrešne saveznike. Ajkule treba uvrstiti u naš tim!"
<BR>&nbsp;&nbsp;&nbsp;&nbsp;&nbsp;Dejlhauz je bio preneražen. "One su zveri! Nisu čak ni inteligentne!"
<BR>&nbsp;&nbsp;&nbsp;&nbsp;&nbsp;"Daj mi profesora", uzviknu ona, "pa da ti pokažem drvenog filozofa. Šta će ti inteligencija za borbu?"
<BR>&nbsp;&nbsp;&nbsp;&nbsp;&nbsp;"Gospode! Balončići su naši prijatelji. Bave se izviđanjem za nas. Ha'eje'i nam nikada ne bi učinila tu uslugu. I sada hoćeš da se svrstamo sa njihovim prirodnim neprijateljima?"
<BR>&nbsp;&nbsp;&nbsp;&nbsp;&nbsp;"U redu, vidim da može biti problema." Ona se čežnjivo zagleda u ha'eje'ija koji je strgnuo nesvarljivi gasni mehur i sada se sladio mekim delovima svoga još živog plena. "Šteta", reče ona mireći se s neizbežnim. Zatim se vrati do Denija i uze ga za ruku, i dalje posmatrajući prizor. "Jesi li sasvim siguran? Nema načina da ubedimo svoje urođenike da se pomire s ajkulama?"
<BR>&nbsp;&nbsp;&nbsp;&nbsp;&nbsp;"Nikako! Čak i kada bi nekako uspela da dopreš do ha'eje'ija i da im objasniš šta želiš. Ha'eje'i čak ni ne pevaju. A pevanje je balončićima smisao života. Nikada ne bi mogli da se druže sa stvorenjima koja ne pevaju."
<BR>&nbsp;&nbsp;&nbsp;&nbsp;&nbsp;"Oh?" Mardži ga je zamišljeno posmatrala. Onda mu pusti ruku i sede, zabacivši telo i naslonivši se na ruke, gledajući ga odozdo. "Reci, Deni, da li bi voleo da me nateraš da ti propevam?"
<BR>&nbsp;&nbsp;&nbsp;&nbsp;&nbsp;On je iznenađeno pogleda. Je li moguće da ju je posmatranje krvoprolića seksualno uzbudilo?
<BR>&nbsp;&nbsp;&nbsp;&nbsp;&nbsp;Deni baci pogled ka vrhu stene, iza kojeg se video nepomični zatiljak posilnog. "Možda je bolje da se vratimo", reče on.
<BR>&nbsp;&nbsp;&nbsp;&nbsp;&nbsp;"Šta ti je, cakani? Ne voliš publiku? Tinka nam neće smetati."
<BR>&nbsp;&nbsp;&nbsp;&nbsp;&nbsp;"Ona mi ne smeta."
<BR>&nbsp;&nbsp;&nbsp;&nbsp;&nbsp;"A šta ti smeta?" veselo upita ona. "Hej, kladim se da mogu da pogodim. Ti bi se džapao sa mnom zbog pukovnika."
<BR>&nbsp;&nbsp;&nbsp;&nbsp;&nbsp;"Trija? On nema blage veze sa mnom."
<BR>&nbsp;&nbsp;&nbsp;&nbsp;&nbsp;"Ajde, mali, smanji doživljaj", nasmeja se ona i potapša rukom tle pored sebe. Posle kratkog vremena on sede na to mesto, malo podalje od nje. "Misliš da sam se spetljala sa starim Njugenom Daviteljem?"
<BR>&nbsp;&nbsp;&nbsp;&nbsp;&nbsp;"Ne mislim, znam."
<BR>&nbsp;&nbsp;&nbsp;&nbsp;&nbsp;"Dobro, recimo da jesam?"
<BR>&nbsp;&nbsp;&nbsp;&nbsp;&nbsp;"Tvoja stvar", hitro odvrati on. "Ne kažem da nije. Možda ja imam neka shvatanja muških seksističkih svinja, ali..."
<BR>&nbsp;&nbsp;&nbsp;&nbsp;&nbsp;"Ali, možda i nemaš. I te kako ih imaš, Bata-Deni." Njen osmeh više nije bio blag.
<BR>&nbsp;&nbsp;&nbsp;&nbsp;&nbsp;On slegnu ramenima. "Vratimo se u logor, pukovniče."
<BR>&nbsp;&nbsp;&nbsp;&nbsp;&nbsp;"Hajde da ostanemo tu. I", dodade ona, "ja imam viši čin od tebe, i kada pukovnik kapetanu kaže 'hajde' to znači da on mora da ga posluša."
<BR>&nbsp;&nbsp;&nbsp;&nbsp;&nbsp;U Denijevim preponama više se ništa nije komešalo; bio je ljutit, a ta ljutnja ga je istovremeno i zabavljala. "Da, budemo otvoreni", predloži on. "Da li ti to meni naređuješ da te tucam?"
<BR>&nbsp;&nbsp;&nbsp;&nbsp;&nbsp;"Ne. Trenutno ne, dragi dečko." Ona se nasmeši. "Retko kad naređujem oficirima da me tucaju. Samo regrutima, a i njima veoma retko, jer to loše deluje na disciplinu."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je pukovnik tebi naredio da se tucaš s njim?"
<BR>&nbsp;&nbsp;&nbsp;&nbsp;&nbsp;"Dragi moj Deni", strpljivo reče ona kao da govori detetu, "prvo i prvo ne bi smeo - ja imam isti čin - drugo, ne bi morao. Sa Gajem bih se potucala u svako doba. I iz bilo kog razloga. Zato što je, tehnički govoreći, on viši po činu od mene, a ja ne želim stalno da ga podsećam na činjenicu da sam ja ona koja komanduje a ne on. I zbog toga što će na taj način stvari u našoj misiji napredovati bez sukoba. I zato što je zanimljivo raditi te stvari sa nekim ko je upola manji od mene. Najzad, tucala bih se i s Krinpitom, ako bi to pomoglo ratnim operacijama, samo ne znam kako bismo odgajali decu. Ali", dodade ona, "devojka ipak ima pravo i na izvesna osveženja koja neće striktno služiti nekom cilju, a ja sam, Deni, sačuvala zaista najlepša sećanja na tebe u Bugarskoj prošle godine."
<BR>&nbsp;&nbsp;&nbsp;&nbsp;&nbsp;Potpuno opuštena, ona stade da pipa rukom ispod sebe tražeći odeću i izvuče iz džepa još jednu cigaretu.
<BR>&nbsp;&nbsp;&nbsp;&nbsp;&nbsp;Dejlhauz ju je posmatrao dok je pripaljivala. Svaki centimetar njenog tela imao je bronzanu boju. Bez tragova bikinija, i izgledao je mnogo bolje nego ona prljavobela boja nalik na riblji stomak, koja se dobijala nakon nekog vremena provedenog na Gemu. Ona se počeša između dva nabora koja su krila pupak i početak plavih stidnih dlačica, spokojno izduva dim i pruži cigaretu Dejlhauzu. Stvar je u tome, priznade on u sebi, što i on ima najlepše uspomene o prošlogodišnjem susretu s njom u Bugarskoj, i kao da mu uopšte ne smeta što sada ima i neka loša sećanja. "Znaš na šta se palim kod tebe?" upita je on. "Zasmejavaš me na stotinu raznih načina. Lezi ovako, hoćeš li?"
<BR>&nbsp;&nbsp;&nbsp;&nbsp;&nbsp;Kada su jedno drugo do kraja iscrpli, još malo su se odmarali. Onda Mardži skoči i opet se baci u vodu. Dejlhauz odmah pođe za njom. Prskali su se i kikotali, i kada su izašli iz vode on iznenađeno zaključi da se više ne oseća sasvim iscrpljeno. Međutim, Mardži je već dovikivala ka steni: "Tinka! Vreme!"
<BR>&nbsp;&nbsp;&nbsp;&nbsp;&nbsp;"Trinaest i dvadeset časova, gospođo!"
<BR>&nbsp;&nbsp;&nbsp;&nbsp;&nbsp;Mardži hitro navuče svoju radnu uniformu, i nagnu se da poljubi Dejlhauza, dok je on stajao s jednom nogom u gaćama. "Vreme je da se vratimo. Popodne imam mnogo posla pre igranke i, Deni, zaista ćeš me zadužiti ako mi učiniš jednu uslugu."
<BR>&nbsp;&nbsp;&nbsp;&nbsp;&nbsp;"Koju?"
<BR>&nbsp;&nbsp;&nbsp;&nbsp;&nbsp;"Nauči Tinku danas popodne da radi te stvari sa balonom."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Hoću da je pošaljem da obavi jedan poslić za mene. Važno je."
<BR>&nbsp;&nbsp;&nbsp;&nbsp;&nbsp;On za trenutak razmisli. "Mogu da je uputim u osnovne stvari. Ali ne znam da li će za nekoliko sati naučiti sve što treba."
<BR>&nbsp;&nbsp;&nbsp;&nbsp;&nbsp;"Brzo će učiti, obećavam ti. Hajde da se utrkujemo!"
<BR>&nbsp;&nbsp;&nbsp;&nbsp;&nbsp;Trčali su stotinu metara. U početku je Mardž isprednjačila, ali kada su ugledali predstražu Dejlhauz je već uspeo da je stigne. Dok ju je mimoilazio ona ispruži ruku, dohvati njegovu i povuče ga natrag, da nastave običnim korakom. "Hvala na fiskulturi", dobaci mu.
<BR>&nbsp;&nbsp;&nbsp;&nbsp;&nbsp;"Kojoj fiskulturi, plivanju, trčanju ili tucanju?"
<BR>&nbsp;&nbsp;&nbsp;&nbsp;&nbsp;"Na svemu tome, dragi Deni." Teško je disala i tada, upravo pre nego što će se približiti tako da stražari mogu da ih čuju, ona ga zaustavi. "Jedno moram da ti kažem", reče ona.
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Hoću da imamo čiste račune. Sa Gajem Trijem sam se tucala. Sa tobom sam vodila ljubav."
<BR>
<BR>&nbsp;&nbsp;&nbsp;&nbsp;&nbsp;Dvanaest na straži, dvoje u stacionaru, troje u brvnari sa radio-vezama i osam dežurnih na poslovima koji se ne smeju napuštati dvadeset četiri sata; od preostalih sto dvadeset i nekoliko ljudi u logoru Bloka Ishrane gotovo svi su bili na igranci. Mardž je čestitala samoj sebi, igrajući u brzom kolu. To je bio veliki uspeh. Kada se kolo završilo i ritam promenio na nešto latinoameričko, otresla se trojice muškaraca koji su došli da je pozovu na igru. "Moram ovo da odsedim i povratim dah", saopšti im. "Posle sledeće numere imam jedan mali govor. Posle toga sam vam svima na raspolaganju."
<BR>&nbsp;&nbsp;&nbsp;&nbsp;&nbsp;Potom se povuče iza niskog podijuma i sede na zemlju ukrštenih nogu, teško dišući. Roditelji Mardž Menindžer su je obdarili dobrim genima, a i ona se dobro starala o svojoj fasadi; posle dugog radnog dana i jednočasovnog plesanja još se nije umorila i bila je sasvim prisebna. A dan nije bio samo dug, već i delotvoran. Uspela je da logor prebrodi paniku zbog gubitka troje ljudi, ponašajući se kao da to nije važno. Sve ih je okupila na igranci. Započela je pripremne radnje za Tinkinu malu misiju, organizovala efikasnu stražu oko logora, više nego prepolovila posao oko iskrcavanja i skladištenja tereta i započela još šest drugih zadataka, isto toliko važnih. I pokrenula je stvari sa Denijem Dejlhauzom, pod uslovima koje je sama odredila ali koji su i njemu očigledno bili prihvatljivi. To je bila njena lična stvar, ali ne bez značaja. Mardž je vodila računa da budnim okom prati dugoročne ciljeve. A kao mogući stalni životni saputnik, ukoliko se pokaže da će se na Gemu uspostavljati stalni odnosi, Dejlhauz je bio najbolji izbor koji je toga časa imala u izgledu.
<BR>&nbsp;&nbsp;&nbsp;&nbsp;&nbsp;Mardž Menindžer je bila ubeđena, odskora ali zato čvrsto, da je rođena upravo za ovaj posao. Bilo je važno da se uradi na pravi način, što će reći na njen način, koji je morao biti objašnjen i poštovan od prvog dana. Nikakvih pogrešnih početaka. Logor ima da bude srećan - mnogo rada da ljudi ne lenčare, i mnogo slobodnog vremena za zabavu. Logor ima da bude produktivan. Gem je pripadao njoj i njenim i sada su ga dobili.
<BR>&nbsp;&nbsp;&nbsp;&nbsp;&nbsp;Dok je čekala da se završi ča-ča-ča razmišljala je o sutrašnjem danu. Brod Jedan će biti ispražnjen i radna grupa može početi da razdvaja njegove dve polovine i da ih prenosi u položaj ispred ograde. Dejlhauza ili Kapeljišnikova - kojega? Rusa, odluči ona - Kapeljišnikova treba obavestiti o Tinkinoj misiji, ili bar u dovoljnoj meri da bi je mogao ispratiti makar deo puta do logora Smrdouljaca. Radna grupa može biti organizovana da pobija kočiće za poljoprivredne terene. Upoznaće i naučiće da razlikuje bar šestoro iz prethodne grupe koja je tu živela; kroz dve nedelje saznaće sve što bi trebalo da sazna o svakome u logoru. Naredbe će se izdavati tako da Gaj Tri bude nazvan njenim G-1, a Santanđelo njenim G-2; na ostale će sačekati, možda ima ljudi koje još nije upoznala a kojima treba dati određene poslove. I ako sve bude išlo kako treba, tokom ona tri sata podnevnog odmora ona će ići u šetnju po šumi. Ako se to može nazvati šumom. I njome će se morati pozabaviti; oboriti nekoliko stabala one smrdljive kungove paprati, iskopati i očistiti nekoliko bazena za odvodnjavanje, da bi se isušile te promočene livade. Uspeće - trebalo je samo imati dva buldožera. Ovo je podseti da je krajnje vreme da napravi spisak potrebnih stvari za sledeći transport sa Zemlje. To nije smelo da čeka. Uz svu onu galamu što su nadigli civili, Mardž Menindžer nije bila sigurna koliko će biti novih transporta. Znala je broj sitnica koje znače udobnost i koje će tražiti, ali starosedeoci će verovatno znati i za više. Moraće, dakle, da razgovara sa njima. Morisej, Krivitin, Kapeljišnikov - ostalim imenima popuniće spisak kasnije.
<BR>&nbsp;&nbsp;&nbsp;&nbsp;&nbsp;Miris narkotika iza podijuma joj je prijao. Pomišljala je da zapali jednu pre nego što ustane da održi svoj govor - to je bio još jedan način da pokaže svoj lični stil. Ali nije prošlo ni pola sata od kako je popušila poslednju, a Mardži je tačno znala koliko može da podnese; mogla je da dobije vrtoglavicu.
<BR>&nbsp;&nbsp;&nbsp;&nbsp;&nbsp;Ča-ča-ča se završio i devojka pored muzičkog automata isključi aparat, gledajući u Mardži. Mardži klimnu i pope se na podijum.
<BR>&nbsp;&nbsp;&nbsp;&nbsp;&nbsp;Smeh i žagor se pstepeno utišaše, kada se više od stotinu ljudi okrenu prema njoj. Ona im se nasmeši, čekajući tišinu. Izgledali su tačno onako kako je izgledao i plebs u Vest Pointu, kao publika u sali za svedočenje Senata, kao svaka publika pred koju je ikada stala. Mardž je uvek imala dobar kontakt sa publikom; uvek je umela da je navede da je zavoli, i zato je i ona nju volela. A onda progovori: "Dobro došli na prvu redovnu subotnju igranku ekspedicije Bloka Ishrane. Ja sam pukovnik Mardžori Menindžer, SAD, i komandant vašeg logora. Neki su se od vas do sada već prilično dobro upoznali. Mi ostali ćemo se uskoro veoma dobro upoznati, jer u krajnjoj liniji i nemamo drugog izbora, zar ne? To me nimalo ne zabrinjava, a nadam se ni vas. Mi smo prilično odabrano društvo." Ona pusti da joj pogled odluta mimo publike do ivice osvetljenog područja, gde su dva fizička radnika pridržavala trećeg koji je povraćao, i dodade: "Iako možda u početku niste svesni toga." Mali kikot ali neizveštačen. "Dakle, da počnemo sa upoznavanjem. Gaj? Sent? Gde ste?" Ona im predstavi Trija i Santanđela, pošto ovi iskoračiše napred. "Sada Vens Kadahi - jeste li tu? Vens je matematičar, ali i naš sveštenik. Ranije je predavao u Fordamu, ali je pristao da ga ne imenuju za profesora da bi se pridružio ovoj ekspediciji. Prema tome, ako neki požele da se venčaju, Vens je za to ovlašćen." Tiho kikotanje. "On je pomalo staromodan i dopašće mu se ako mladenci budu različitog pola." Malo jači smeh, ali sa upitnim prizvukom. "U slučaju da to želite, a i ako ne želite, svakako morate upoznati Čiči Arkašvili. Čiiič? Eno je, naša doktorka. Ipak, nemojte se razboljevati sledećih dvadeset četiri sata, jer ona se još nije potpuno smestila. Posle toga biće spremna za rad, a tamo kod kuće, u Ordžonikidzeu, bila je specijalista za obstetriku." Ovoga puta nije bilo smejanja. Nije ga ni očekivala. Mardži im dade minut da izvedu logičke zaključke, a onda ih glasno izgovori. "Kao što vidite, planiramo stalnu bazu, a ja lično nameravam da od ovoga napravim najbolju službu koju ste ikada imali, tako da će mnogi od vas želeti da obnove boravak i zauvek ostanu ovde. A ako to već želite - i ako neki među vama shvate ozbiljno ovo o čemu govorim i odluče da se nasele i osnuju porodice na Gemu, nudim specijalnu nagradu. Hiljadu petrodolara za prvu bebu koja se rodi u našem logoru - pod uslovom da je nazovete Mardžori, po meni." Sačekavši aplauz, ona dodade: "Dve hiljade, ako bude dečak." Pošto je bila nagrađena smehom koji je i očekivala, ona napokon završi: "A sada, nastavimo igranku." I čim je muzika počela, ona skoči sa podijuma, zgrabi prvog čoveka koji se tu našao i sve ih povede.
<BR>&nbsp;&nbsp;&nbsp;&nbsp;&nbsp;Sledećih pola sata Mardž Menindžer je igrala ulogu domaćice, u kojoj je zaista bila odlična. Igrala je sa muškarcima koji su se ustezali, starala se da muzika stalno svira, da piće stalno pridolazi. Želela je da se svi dobro provedu. Sutradan će imati dovoljno vremena da razmišljaju o stalnom naseljavanju, i o tome koliko će zaista imati izbora u pogledu produženja boravka. Kada je uočila priliku obavestila se kod ljudi koji su unapred znali šta će reći, pitajući ih kako im se sve to činilo. Izgleda da je dobro prošlo. To je oraspoloži i ona shvati da zaista uživa u zabavi. Pila je sa onima što piju, pušila sa onima što se drogiraju i igrala sa svima. Za sada je sve bilo bezbedno. Kada dođe vreme da se igranka završi Tinka će je obavestiti, a u međuvremenu Tinka će motriti na svog pukovnika.
<BR>&nbsp;&nbsp;&nbsp;&nbsp;&nbsp;Vraćajući se od sveže iskopanog poljskog klozeta, Mardž zastade da uživa malo u prizoru svojih ljudi koji se vesele. Sve će biti u redu! Zaista su bili dobro društvo, pažljivo odabrani, u punoj snazi, dobro izvežbani. Šta god da je prethodno govorila pred drugima, duboko u srcu je osećala malu ali neumitnu strepnju da će njeno prvo nezavisno komandovanje možda od nje zahtevati osobine za koje nije znala da li joj nedostaju. Do sada nije. Do sada se sve odvijalo tačno onako kako je isplanirala, u skladu sa prioritetima koje je poređala u svojoj glavi: zahtev broj 1, sačuvati zajedništvo i disciplinu u jednici. I bilo je sačuvano; mogla je da vidi stražare u redovnom obilasku, malo razočarane što nisu na igranci, ali do tančina poštujući date im naredbe. Zahtev broj 2, izvršiti misiju koja joj je poverena. To je takođe već dobro odmaklo. Zahtev broj 3, srazmerno ispunjenju zahteva brojeva 1 i 2, učiniti da logor bude radan i srećan. Izgledi su i tu bili dobri.
<BR>&nbsp;&nbsp;&nbsp;&nbsp;&nbsp;Ona obiđe oko ivice platoa za igru, otpozdravljajući i smešeći se; još nije bila sasvim spremna da se vrati na ples. Tinka se pojavi pored nje, s jednom rukom na vreći sa oznakama vladine dokumentacije, upitno je gledajući. Mardž zavrte glavom. U tom trenutku nije osećala želju za još jednom cigaretom. Bila je srećna i opuštena, i samo malčice osećala neku čudnu prazninu u glavi: delimično usled lepljive vreline, a delimično usled onog čudnog osećanja neravnoteže izazvanog činjenicom da joj je težina bila za četvrtinu manja od one na koju je navikla. Bila je pomalo i nervozna, i proveravajući datume u mislima, učini joj se da zna i zašto. Kada je dospela u blizinu doktorke, reče joj na uho "Jeste li već instalirali svoje zamrzivače za banke sperme i ovuma? Mislim da sam već gotovo spremna da dam svoj prilog."
<BR>&nbsp;&nbsp;&nbsp;&nbsp;&nbsp;"Bićemo sutra u podne", obeća Čiči Arkašvili. "Ali kad pogledaš kako momci i devojke nestaju u žbunju, ne znam da li će nam biti potrebne."
<BR>&nbsp;&nbsp;&nbsp;&nbsp;&nbsp;"Bolje da ih imamo i da nam nisu potrebne, nego da su nam potrebne a da ih nemamo. Ako budem mogla, ja bih..."
<BR>&nbsp;&nbsp;&nbsp;&nbsp;&nbsp;Ona ućuta. "Šta biste, pukovniče?"
<BR>&nbsp;&nbsp;&nbsp;&nbsp;&nbsp;"Ništa. Ne mojte da vas ja zadržavam u hitnom poslu", ljubazno odvrati Mardž, i isprati pogledom doktroku koja je krenula da klozetu. Da može, dobavila bi ceo kontigent zamrznute sperme i ženskih jajašaca sa Zemlje, jer što je veći izbor raznovrsnih gena u početku, tim ima više verovatnoće da će za dva do tri pokolenja podmladak ostati zdrav i mentalno stabilan. Ali još se nije potpuno odlučila da li da taj zahtev stavi u svoje sledeće pismo Deda Mrazu. Imaće dovoljno nevolja i sa onim što je već odlučila da zatraži, a na udaljenosti od bog zna koliko godina njene moći ubeđivanja bile su ograničene.
<BR>&nbsp;&nbsp;&nbsp;&nbsp;&nbsp;Nekoliko metara odatle Bugarka se prepirala sa Stadom Svegertom, narednikom koga je Mardž bila stavila u prvi brod. U nekoj drugoj situaciji ona se ne bi umešala, ali sada je htela nešto od Dimitrove. "Tinka", dobaci tiho preko ramena.
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;"Ostani tu." Mardž krenu prema ono dvoje što su se svađali, koji odmah prekinuše kad im se ona približi. "Oprostite što vas prekidam", reče ona.
<BR>&nbsp;&nbsp;&nbsp;&nbsp;&nbsp;Dimitrova je streljala pogledom. Prgavo neko luče; Mardži sevnu u pameti da je možda njen prvi utisak o Ani Dimitrovoj bio i najbolji, ali nije više vredelo misliti o tome i stoga odmah odbaci tu pomisao.
<BR>&nbsp;&nbsp;&nbsp;&nbsp;&nbsp;"Nema šta da se prekida, pukovniče", reče devojka. "Narednik je hteo da mi pokaže nešto što ja nisam želela da vidim."
<BR>&nbsp;&nbsp;&nbsp;&nbsp;&nbsp;"To liči na njega, dušo." Mardži se smeškala. "Hoćete li nas ostaviti nasamo, naredniče?" I kada se izmače da ih više nije mogao čuti, ona upita: "Kako govoriš indonežanski Dimitrova?"
<BR>&nbsp;&nbsp;&nbsp;&nbsp;&nbsp;"Indonežanski? To mi je najslabiji jezik, ali verujem da bih mogla zadovoljavajuće da prevedem neki dokument."
<BR>&nbsp;&nbsp;&nbsp;&nbsp;&nbsp;"Ne treba mi prevođenje dokumenata. Hoću da znam kako se kaže: 'Dobro jutro, gde vam je igralište za bezbol'?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Prekini gospo! Samo nam reci kako se to kaže?"
<BR>&nbsp;&nbsp;&nbsp;&nbsp;&nbsp;Ana je oklevala a onda reče, pomalo prezrivo: "Selamat pagi dimana lapangan baseball?"
<BR>&nbsp;&nbsp;&nbsp;&nbsp;&nbsp;"Hm."
<BR>&nbsp;&nbsp;&nbsp;&nbsp;&nbsp;Mardži je ponavljala u sebi, posmatrajući Tinku. Posilni sleže ramenima. "Dobro. Napiši mi to. A sada, kako se kaže 'imate li mapu'?"
<BR>&nbsp;&nbsp;&nbsp;&nbsp;&nbsp;"Soudara punja peta?"
<BR>&nbsp;&nbsp;&nbsp;&nbsp;&nbsp;"Jesi li zapamtila?" upita Mardži, gledajući u svog posilnog. "Nisi sigurna? U redu. Dimitrova, odvedi Tinku u moju kancelariju i napiši joj to. Pazi da sve tačno nauči." Za trenutak ona pomisli da će se Bugarka usprotiviti, ali ona napokon klimnu i njih dve se udaljiše.
<BR>&nbsp;&nbsp;&nbsp;&nbsp;&nbsp;Narednik Svegert je još stajao tri metra daleko, posmatrajući je spokojno i zainteresovano. Mardži se nasmeja. "Šta radiš tu Svegerte, čekaš da me zamoliš za igru? Ili hoćeš meni da pokažeš tu malu stvar koju si toliko želeo da izvučeš za Dimitrovu?"
<BR>&nbsp;&nbsp;&nbsp;&nbsp;&nbsp;"Do đavola, pukovniče. Niste me uopšte shvatili."
<BR>&nbsp;&nbsp;&nbsp;&nbsp;&nbsp;"Kladim se da jesam, Svegerte", reče ona blagonaklono. "Ti nisi loš momak, ali nije u duhu moje politike da se, hm, bratimim sa regrutima. Izuzev ako nije u pitanju nešto hitno i važno, naravno. A ono što ti imaš da pokažeš već je odavno i često viđano, garantujem ti."
<BR>&nbsp;&nbsp;&nbsp;&nbsp;&nbsp;"Ah, ne, pukovniče. Verujte, bilo je isključivo poučno. Ovde imaju pripitomljenog balončića i stvarno je zanimljivo."
<BR>&nbsp;&nbsp;&nbsp;&nbsp;&nbsp;"Ta nemoj?" Ona ga pogleda pažljivije, i iz načina na koji mu je glava upadala između ramena shvati da mora biti da je dobro napunjen nečim. On je takođe bio pripadnik regularne vojske, i nazvali ovo vremensko razdoblje dnevnim ili noćnim, Kung je u stvari sve činio da bude veoma blizu punom dnevnom svetlu. "Pogledaću", reši se ona. Zajedno s njim ona zađe iza kuhinjskog šatora; tu je lebdeo balončić, zakačen za konopac, tužno i tiho pevušeći nešto samom sebi.
<BR>&nbsp;&nbsp;&nbsp;&nbsp;&nbsp;"Šta kaže?" upita ona.
<BR>&nbsp;&nbsp;&nbsp;&nbsp;&nbsp;"Zaista ne znam, gospođo", odgovori narednik ozbiljna lica. "Hoćete li ga pridržati za trenutak? Samo povucite za konopac?"
<BR>&nbsp;&nbsp;&nbsp;&nbsp;&nbsp;Mardži ga prodorno pogleda, ali bio je u pravu. Zanimalo ju je. Ona povuče konopac. "Ta prokletinja je snažna", požali se. "Hej, Svegerte! Šta to radiš?"
<BR>&nbsp;&nbsp;&nbsp;&nbsp;&nbsp;On se sagnuo i izvlačio nešto ispod katranisanog platna. "Samo reflektor, gospođo."
<BR>&nbsp;&nbsp;&nbsp;&nbsp;&nbsp;"I šta će ti on?"
<BR>&nbsp;&nbsp;&nbsp;&nbsp;&nbsp;"Znate", odgovori on lukavo, "ja ovo nikada nisam video, ali momci vele da je veoma zanimljivo kada se ovaj tu osvetli."
<BR>&nbsp;&nbsp;&nbsp;&nbsp;&nbsp;Ona skrenu pogled s njega na tužno, naborano lice balončića i opet pogleda u njega. "Naredniče", reče ona preteći, "ima zaista da bude, jer ću ti inače staviti guzicu na roštilj. Upali taj jebeni reflektor."
<BR>&nbsp;&nbsp;&nbsp;&nbsp;&nbsp;"Je li to naređenje, gospođo?"
<BR>&nbsp;&nbsp;&nbsp;&nbsp;&nbsp;"Upali!" zareža ona. "Inače..."
<BR>&nbsp;&nbsp;&nbsp;&nbsp;&nbsp;I on je posluša.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
