<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Između dva pljuska koja su se videla daleko iznad vodene površine ukaza se čamac. U jami pored Ane Dimitrove kaplar Kristijanides - ne, sada već poručnik Kristijanides, ispravi se ona - ustade i uperi dogled ka njemu. "Krinpit", reče ona. "Kučkin sin. Uzmi ga na nišan, Nana, ali nemoj da pucaš dok ti ne kažem."
<BR>&nbsp;&nbsp;&nbsp;&nbsp;&nbsp;Izlišna naredba! Nana ne bi pucala ni za šta na svetu. Sve dok sama ne vidi da je u čamcu samo Krinpit, a ne i Ahmed Dula. Možda čak ni onda, jer je ova sumanutost sa puškama i pucanjem bila isuviše strašna, čak i da je bila samo šala. Nikada još nije morala da otvori vatru na živo biće, i ni izdaleka nije bila sigurna da bi uopšte mogla; to je i rekla, ali niko nije hteo da je sluša. Međutim, bilo je dobro što njen mitraljez ima nišan sa povećalom, i ona ga rado upravi ka čamcu.
<BR>&nbsp;&nbsp;&nbsp;&nbsp;&nbsp;Čamac od pruća nestade u naglom naletu oluje, ali ona stiže da vidi da u njemu nije bilo ljudskih bića, iako je bio dovoljno veliki da ih primi nekoliko.
<BR>&nbsp;&nbsp;&nbsp;&nbsp;&nbsp;Kada je ponovo pojavio na vidiku bio je veći i bliži i ona vide da onaj Krinpit u njemu radi iz sve snage da izbaci vodu i da održi trapezasto jedro da se ne polomi, dok istovremeno vesla nogama da bi ga doveo tačno do logora. Do tada su ga već ugledali i ostali, i bar desetak oružja je bilo upereno u njega. Glas Gaja Trija zakrešta preko razglasa da se ne otvara vatra. Dole na obali stajala je Mardž Menindžer, sa BPG pod miškom, ne primećujući kišu koja ju je oblivala. Ana izbrisa vlagu iz očiju, pažljivo, kao što su je učili, i opet pogleda. Nije umela da prepoznaje Krinpite po izgledu, ali ovaj joj nije delovao poznato.
<BR>&nbsp;&nbsp;&nbsp;&nbsp;&nbsp;Propala nada. Zar se nije nadala uludo, izgrdi samu sebe. Zar uopšte ima izgleda da će se Ahmed nekim čudom još jedanput pojaviti. A i kad bi se to desilo, ko je sada bio taj Ahmed koji ju je uzeo, iskoristio i opet napustio? To nije bio onaj čovek iz Sofije, razmišljala je tužno, što je uzbudi, pa zato pokuša da misli na nešto korisnije.
<BR>&nbsp;&nbsp;&nbsp;&nbsp;&nbsp;Ali nije uspela! Bilo je tako malo stvari o kojima bi mogla korisno da razmišlja! Svet koji je napustila uništavao je samog sebe, a svet u koji je došla kao da je rešio da uradi to isto. Nije znala, niti je želela da sazna šta se događalo između Mardž Menindžer i njenih vitezova na tajnim konferencijama u baraci Glavnog štaba. Lako je moglo da bude smrtonosno za sve njih.
<BR>&nbsp;&nbsp;&nbsp;&nbsp;&nbsp;Krinpit je sada već ušao u plićak. On su uspravi i pljusnu preko ivice čamca u vodu, a čamac nastavi da poigrava na talasima dok je plutao ka obali. Krinpit je veoma loše izgledao. U velikom luku doteturao se do obale, i onda pao na zemlju sa bolnim treskom, dok su ga pukovnik Menindžer i desetak njenih ratnika oprezno opkolili na dobrom odstojanju.
<BR>&nbsp;&nbsp;&nbsp;&nbsp;&nbsp;Možda će ga ubiti, pomisli ona. Pa, dobro, neka ih. Svi su stajali i buljili, jedino su Anine misli lutale; sve dok joj ne pritrča jedan vojnik s puškom. "Dimitrova, na zadatak!" pozva je. "To je onaj što govori kao Paki! Pukovnik te traži da prevodiš!"
<BR>
<BR>&nbsp;&nbsp;&nbsp;&nbsp;&nbsp;Kada je Ana Dimitrova imala devetnaest godina, i bila obazrivi student drugog stepena na Univerzitetu u Sofiji, kandidat za operaciju na žuljevitom telu kojom će se zauvek razdvojiti dve polovine njenog mozga i koja će je osposobiti za karijeru istaknutog prevodioca, gledala je film o tome. Ne po svojoj volji. To je bio uslov pod kojim su prihvatili njenu molbu. Prvi deo je bio dosadan, iako veoma poučan, i opisivao je anatomiju tog bezosećajnog i bespomoćnog kilograma ružičastosive želatinozne mase koja je bila posrednik, obrađivač informacija i naredbodavac svim čulnim i odbrambeni mehanizmima ljudskog tela. Pred njenim očima hirurg je uzeo ljudski mozak u ruke i odljusnuo površinsko tkivo da bi pokazao onaj sivi, lojavi most koji je spajao dve moždane polutke, i koji će ona tražiti da joj neko proseče. Usledilo je opširno objašnjenje, koje se teško moglo pratiti, o tome kako se nervi ukrštaju, tako da desna polovina mozga upravlja levom polovinom tela i obrnuto; baš ćudljivo od te anatomije! Videla je kako se nervi koji nose vizuelne opažaje prepliću međusobno stvarajući obrnutu sliku - ali ne i potpuno, kao da se hirovita evolucija umorila od vlastite šale i rešila da je ne izvede do kraja. Taj deo filma je bilo veoma teško pratiti, a bilo je i uznemirujuće. Ali onda su došli i smešni delovi. Svaka polovina mozga upravljala je svojom mrežom aferentnih eferentnih nerava. Prilkom operacije, eferentni nervi, oni koji upravljaju pokretima, čuvali su se ili kasnije ponovo vezivali, i zato su operisani ljudi kasnije mogli da hodaju bez spoticanja. Uglavnom. Aferentni nervi, oni koji su primali čulne opažaje iz spoljnog sveta, ostajali su razdvojeni. Tako je svaka polovina mozga za sebe mogla da prima, obrađuje i skladišti svoje informacije, koje nije delila sa drugom polovinom; zato je prevođenje postajalo tako lako.
<BR>&nbsp;&nbsp;&nbsp;&nbsp;&nbsp;Ali...
<BR>&nbsp;&nbsp;&nbsp;&nbsp;&nbsp;Ali, pojedini aferentni inputi nisu uvek bili oslobođeni vrednosnih sudova. Izazvali bi ponekad reakcije u lučenju žljezda. Ili emocije. I tu je počinjao smešni deo. Na filmu su prikazali ženu, jednu od prvih koja se dobrovoljno podvrgla toj operaciji. U jednom uhu imala je slušalicu malu kao čep, i čitala iz teksta pred sobom. Glas voditelja objašnjavao je šta radi: čita prevedeni referat na jednom kongresu matematičara. Ali dok joj je jedna polovina mozga čitala, prevodila i govorila, druga polovina je slušala reči koje su dopirale iz slušalice u uhu, a one su bile najprljaviji skatološki vicevi. Žena je počela da zamuckuje i okleva; lice joj je pri tom strahovito buknulo, iako ona polovina njenog mozga koja je funkcionisala pojma nije imala zašto. Rumenilo. Mucanje. Glavobolje. Depresija. To su bili simptomi mešanja funkcija dve polovine mozga. Tkivo ožiljka koje je blokiralo protok impulsa kroz žuljevito telo omogućavalo je da svaka polovina mozga funkcioniše nezavisno od druge. Ali, osećanja su se ipak prokradala kroz tu barijeru. Sve vreme dok je prevodila pukovnuku Menindžer, Ana ih je osećala kako joj biju u unutrašnjosti lobanje...
<BR>&nbsp;&nbsp;&nbsp;&nbsp;&nbsp;"Kaže, pošto Narodne Republike više nisu sila, želi da nam pomogne u borbi protiv Bloka Energije."
<BR>&nbsp;&nbsp;&nbsp;&nbsp;&nbsp;"Već smo se usrali od sreće. Šta on može da im uradi, da ih izgrebe do smrti svojim oštrim malim nogama?"
<BR>&nbsp;&nbsp;&nbsp;&nbsp;&nbsp;... a ova glavobolja bila je najgora do sada, osećala je mučne udarce kao da je neko tuče džakom napunjenim peskom po zatijku. Povraćalo joj se, a pogled na Krinpita samo je pojačavao taj poriv. Šarn-igon je bio odvratno bolestan. Čak je i tupo, šuštavo ponavljanje svoga imena - Šarn-igon, Šarn-igon - loše izvodio, kao pokvareni radio. Oklop mu je bio bolesno žućkast, a ne u bogatim tonovima mahagonija, kao nekada. Bio je napukao i raspadao se po šavovima. Na ivicama, tamo gde se trbušna čaura spajala sa masivnim oklopom na leđima, šavovi ne behu potpuno zarasli, i neka bistra, smrdljiva tečnost curkala je kroz otvore.
<BR>&nbsp;&nbsp;&nbsp;&nbsp;&nbsp;"Promenio je oklop", objasni ona pukovniku, "i sada se oseća kao da će ga opet menjati. Možda usled onih hemikalija koje su Smrdouljci upotrebljavali protiv njih."
<BR>&nbsp;&nbsp;&nbsp;&nbsp;&nbsp;"Ni ti mi ne deluješ bog zna kako Dimitrova."
<BR>&nbsp;&nbsp;&nbsp;&nbsp;&nbsp;"Ne mari, mogu da nastavim, pukovniče Menindžer." Ipak se odmače od Krinpita. Od izlučevina iz njegovog oklopa pesak oko njega je potamneo i mirisalo je na užeglu mast. Ali odmicanje nije pomoglo. Glavobolja i onaj prokleti bol u zatiljku postajali su svakog trenutka sve jači.
<BR>&nbsp;&nbsp;&nbsp;&nbsp;&nbsp;Mardž Menindžer provuče prste kroz mokru kosu i povuče je unazad, tako da otkri uši. Izgledala je gotovo kao devojčica kada upita: "Šta misliš, Gaje? Jesmo li dobili pravog, krvoločnog tigra?"
<BR>&nbsp;&nbsp;&nbsp;&nbsp;&nbsp;"Savezništvo se nikad ne odbija, Mardž", odgovori pukovnik Tri. "Smrdouljci će ove bednike smazati kao od šale."
<BR>&nbsp;&nbsp;&nbsp;&nbsp;&nbsp;"Dakle, šta on zapravo kaže, Dimitrova? Da će svojim milećim prijateljima reći da napadnu logor Smrdouljaca ako mi to hoćemo?"
<BR>&nbsp;&nbsp;&nbsp;&nbsp;&nbsp;"Nešto slično. Ono što kaže", dodade Ana, "ne može se baš uvek razumeti, pukovniče Menindžer. Govori pomalo urdu, ali veoma malo, i izgovor mu je užasan. Osim toga, misli mu lutaju. Za njega je ubijanje potpuno lična stvar. Svejedno mu je koga će ubiti. Ponekad kaže da hoće i mene da ubije."
<BR>&nbsp;&nbsp;&nbsp;&nbsp;&nbsp;Menindžer je pogledom procenjivala Krinpita. "Ne bih rekla da je uopšte u stanju nekoga da ubije."
<BR>&nbsp;&nbsp;&nbsp;&nbsp;&nbsp;"Mora li čovek da se dobro oseća da bi to bio u stanju?" prasnu Ana. "Smučilo mi se do dna duše od ovih priča o ubijanju i od samog ubijanja! Samo ludak može ubijati kada ima tako malo živih."
<BR>&nbsp;&nbsp;&nbsp;&nbsp;&nbsp;"Što se toga tiče", blago odgovori Mardži, podigavši ruku da spreči Gaja Trija da eksplodira, "o tome ćemo drugom prilikom. Izgledaš kao posrana, Dimitrova. Idi, ispavaj se."
<BR>&nbsp;&nbsp;&nbsp;&nbsp;&nbsp;"Hvala, pukovniče Menindžer", kruto reče Ana, mrzeći je, a možda još i više mrzeći onaj izraz saučešća u Mardžinim očima. Kako se ta kurveštija uopšte usuđuje nekoga da sažaljeva!
<BR>&nbsp;&nbsp;&nbsp;&nbsp;&nbsp;Ana kruto odgaca do svoga šatora. Opet je pljuštalo, i jedna munja šibnu iznad vode. Ali ona gotovo ništa nije primećivala. Pri svakom koraku osetila bi novi udarac u zatiljak, znajući da se iza te glavobolje jedan mnogo veći bol bori i grebe da izađe. Sažaljenje je bilo rastvarač koji će omekšati branu i pustiti ga da prođe, te je želela da bude sama kada se to dogodi. Ona se pognu i uđe u šator ne rekavši ni reč ženi s kojom je tu stanovala; samo skinu cipele i pantalone i ukopa se pod pokrivač.
<BR>&nbsp;&nbsp;&nbsp;&nbsp;&nbsp;Gotovo istog časa počela je da plače.
<BR>&nbsp;&nbsp;&nbsp;&nbsp;&nbsp;Nije davala ni glasa od sebe, nije se tresla, nije lupala pesnicama oko sebe. Samo njeno isprekidano i neravnomerno disanje nateralo je crnkinju na onom drugom ležaju da se pridigne na lakat i baci pogled na nju; ali Ana nije progovarala, i njena cimerka uskoro opet utonu u san. Ali ne i Ana. Više od sata je bezglasno plakala, ne mogavši više da zadrži bol u sebi. Nade su nestale, zadovoljstva postala uskraćena, snovi iščileli. Sve vreme je odbijala da prihvati ono što je Krinpit rekao još u prvih nekoliko rečenica, i sada više nije mogla. Više nije imala razloga da ostane na Gemu. Jedva da je imala razloga da i dalje živi. Ahmed je bio mrtav.
<BR>
<BR>&nbsp;&nbsp;&nbsp;&nbsp;&nbsp;Probudila se uz snažne, neskladne zvuke muzike za igru.
<BR>&nbsp;&nbsp;&nbsp;&nbsp;&nbsp;Oluja tihog plača izbistrila joj je um, i duboki san bez snova koji je usledio već je počeo da deluje isceliteljski. Osećala se sasvim spokojno dok se kupala pod oskudnim tušem na kraju reda šatora; zatim je očetkala kosu da se osuši i obukla se. Muzika je, naravno, bila onaj drugi hir Mardž Menindžer, igranka subotom uveče. Kako je to bila čudna žena! Imalo je to i svojih dobrih strana. Jedna je urodila krojevima i tkaninama koje su prispele poslednjim brodom, i tako Ana reši da obuče jednostavnu suknju i bluzu, ne mnogo kitnjastu, ali ne ni sasvim sportsku. Igranje joj nije padalo na pamet. Ali nije htela da kvari zadovoljstvo onima koji su uživali u njemu.
<BR>&nbsp;&nbsp;&nbsp;&nbsp;&nbsp;Ona udari prečicom pored generatora, gde su se čuli šuplji odjeci Krinpitovog glasa dok je prebirao po nagomilanim biljkama za potpalu da nađe nešto sebi za jelo; stražar naoružan BPG-om pratio ga je u stopu, svrnuvši u jedan krajičak prostora za igru tek koliko da uzme nešto za jelo iz bifea (naravno ona je prespavala dva obroka). Kada su je muškarci počeli moliti za igru, smešila se i zahvaljivala im još dok je vrtela glavom. Kiša je u međuvremenu prestala i Kung je tupo sijao iznad njihovih glava. Ona uze tanjir sa sirom i biskvitima i neupadljivo se udalji. Nije se moglo daleko. U poslednje vreme niko više nije šetao po šumi. Živeli su, jeli i spavali u prostoru koji bi čovek pretrčao za tri minuta. Svi su bili na igranci, a dole na plaži ostali su samo stražari. Ana sede na zemlju i nasloni se na jednu mitraljesku kulu, pa završi s jelom. Zatim spusti tanjir pored sebe, privuče kolena do brade i ostade tako, netremice gledajući u crvene talase.
<BR>&nbsp;&nbsp;&nbsp;&nbsp;&nbsp;Ahmed je bio mrtav.
<BR>&nbsp;&nbsp;&nbsp;&nbsp;&nbsp;Nije je mnogo utešilo dok je govorila sebi da su joj snovi bili ludi, i još od početka, da je Ahmed nikada nije uzimao tako ozbiljno kao ona njega. Ipak, to je bila istina, a Ana Dimitrova je bila praktična osoba. Naučila se veštini da bol razdeli. To što ga nikada više neće videti, dodirnuti njegovo snažno i vitko telo, ležati kraj njega dok spava - to je bio najjači bol i nije mu bilo leka. Ali da se nikada neće udati za njega, izroditi s njim decu i ostariti zajedno s njim - to je bilo samo neostvareno maštanje. Nikada nije ni bilo stvarnost. Taj gubitak je više nije boleo, jer je pripadao nečemu što nikada nije imala; i tako joj se bol prepolovio.
<BR>&nbsp;&nbsp;&nbsp;&nbsp;&nbsp;(Ali, oh, kako je i ta polovina bolela!)
<BR>&nbsp;&nbsp;&nbsp;&nbsp;&nbsp;Tiho i ne krijući se otplakala je malo, a onda uzdahnula i obrisala suze. Ono što je izgubila, reče sama sebi, izgubila je još davno. Ahmed je bio drugi čovek, još od kako je stupio na Gem. U svakom slučaju, sada je sve bilo gotovo. Trebalo je još da proživi svoj život, a ono na čemu će taj svoj život izgraditi - sve se nalazilo tu, u ovom logoru, i nigde više. Trebalo bi da plešeš, grdila je samu sebe. Treba da odeš tamo gde se smeje, peva i pije.
<BR>&nbsp;&nbsp;&nbsp;&nbsp;&nbsp;Prosto i jasno, nije joj se išlo. Ne samo zato što nije želela da igra - još ne. Bilo je to mnogo dublje i opasnije. Prevodeći Krinpitu, Ana je dovoljno čula od onoga što se događalo u mislima Mardž Menindžer i Ngujen Tria i ostalih jastrebova koji su upravljali sudbinom logora. Toliko ludila u samo nekoliko umova! Bili su rešeni da vode rat, čak i ovde, čak i nakon što je Zemlja samu sebe raznela i dovela u bedu! A ipak, eno ih gde se smeše i skakuću po podijumu za igru. Njen mozak je podelio hirurški nož. A šta je podelilo njihov, tako da su u stanju da popodne smišljaju genocid a noću da pevaju, ludiraju se i igraju svoje seksualne igre? Kako bi to Ahmeda rasrdilo!
<BR>&nbsp;&nbsp;&nbsp;&nbsp;&nbsp;Ali Ahmed je bio mrtav.
<BR>&nbsp;&nbsp;&nbsp;&nbsp;&nbsp;Ana duboko udahnu vazduh i odluči da više ne plače.
<BR>&nbsp;&nbsp;&nbsp;&nbsp;&nbsp;Potom ustade i protegli ukočene udove. Krinpit se polako teturao ka vodi da se napije nakon svog odvratnog obroka, a vojnik je natenane hodao za njim. Nije naročito želela da bude u blizini, ali morala je da isplakne tanjir, ili da ga vrati u kuvarski šator koji je bio isuviše blizu podijuma za igru. Išla je na odstojanju, uporedo sa njegovim cupkavim silaskom, a onda začu kako je neko zove po imenu.
<BR>&nbsp;&nbsp;&nbsp;&nbsp;&nbsp;Bio je to ruski pilot Kapeljišnikov, koji je sedeo ukrštenih nogu pored rova za mitraljeze i razgovarao sa Denijem Dejlhauzom koji je tu unutra bio na dužnosti. Zašto da ne? Ana promeni pravac i priđe im, i požele im dobro veče.
<BR>&nbsp;&nbsp;&nbsp;&nbsp;&nbsp;"Je li zaista dobro, Anjuška? Ah, Deni Dejlhauz kazao mi za smrt Ahmeda Dule. Duboko saučestvujem sa tobom."
<BR>&nbsp;&nbsp;&nbsp;&nbsp;&nbsp;Dogodilo se. Prvi put je neko sa njom progovorio o tome. Otkrila je da može sasvim mirno da odgovori. "Hvala ti, Viša", odgovori mirnim glasom. "Šta je, da se nisi zakaluđerio kad večeras ne igraš?"
<BR>&nbsp;&nbsp;&nbsp;&nbsp;&nbsp;"Niko nema s kim ja voleo da igram", primeti on sumorno. "Takođe, imam veoma zanimljiv razgovor sa Denijem o robovlasništvu."
<BR>&nbsp;&nbsp;&nbsp;&nbsp;&nbsp;"I, šta ste zaključili, Deni?" veselo upita ona. "Jesmo li svi mi robovi naše gospodarice, prekrasne plavokose žene-pukovnika?"
<BR>&nbsp;&nbsp;&nbsp;&nbsp;&nbsp;Nije joj odgovorio, ali je izabrao umirujući ton. "Znam da si neraspoložena, Ana. I meni je žao."
<BR>&nbsp;&nbsp;&nbsp;&nbsp;&nbsp;"Neraspoložena?" upita ona razborito, gledajući na njega, dole u rovu. "Jesam, možda. Moram pretpostaviti da je moj dom uništen - i tvoj, pretpostavljam. Ali ti si hrabriji od mene. Ja nisam hrabra; ja postajem neraspoložena. Oneraspoložuje me pomisao da će se ono što se dogodilo na Zemlji ponoviti i ovde. Oneraspoložila me je smrt moga... moga prijatelja. Oneraspoložuje me što pukovnik namerava da pobije još mnogo ljudi. Možeš li to da zamisliš? Ona predlaže da se iskopa tunel ispod logora Bloka Energije i da se u njemu aktivira jedna nuklearna bomba i to me oneraspložuje."
<BR>&nbsp;&nbsp;&nbsp;&nbsp;&nbsp;Zašto to radiš? Upita samu sebe; ali znala je da više neće da sluša utešne reči a da se ne zaplače, a nije htela da plače pred tim ljudima. Bar im je skrenula misli. Dejlhauz se mrštio.
<BR>&nbsp;&nbsp;&nbsp;&nbsp;&nbsp;"Mi nemamo nikakvo nuklearno oružje", usprotivi se on.
<BR>&nbsp;&nbsp;&nbsp;&nbsp;&nbsp;"Baš si mekan u glavi", naruga mu se ona. "Tvoja ljubavnica ima sve što poželi. Ne bi me iznenadilo da ima flotu podmornica ili diviziju tenkova. Nosi oružje isto onako kao što nosi i onaj jeftini parfem; miris te dve stvari stalno provejava oko nje."
<BR>&nbsp;&nbsp;&nbsp;&nbsp;&nbsp;"Ne", usprotivi se on tvrdoglavo, čkiljeći naviše u nju, "nisi u pravu u pogledu nuklearnog oružja. To ne bi mogla sakriti od nas. I, ona nije moja ljubavnica."
<BR>&nbsp;&nbsp;&nbsp;&nbsp;&nbsp;"Nemoj laskati sebi da mi je stalo. Što se mene tiče, može da isteruje svoje seksualne prohteve s kim god hoće, a možeš to i ti."
<BR>&nbsp;&nbsp;&nbsp;&nbsp;&nbsp;Kapeljišnikov se nakašlja. "Mislim", reče on, "da me igranka odjednom mnogo više privlači." Kada se uspravio, Ana mu stavi ruku na mišicu. "Ja sam te oterala. Molim te, oprosti mi."
<BR>&nbsp;&nbsp;&nbsp;&nbsp;&nbsp;"Ne, ne, Anjuška. Ovo teška vremena za sve nas, nema šta da opraštam." On je potapša po ruci a zatim se nasmeši i poljubi tu ruku. "Što se mene tiče", reče, "vidim prelepog plavokosog pukovnika gde šeta sama, i možda želi igra ili na drugi način stupi u vezu sa novom osobom, kao, recimo, sa mnom. Takođe ne mari onaj jeftini parfem od velike bubašvabe. Ti nećeš igrati? Ili na drugi način stupiti u odnos? Ne. Onda ostani sa prijateljem Denijem."
<BR>&nbsp;&nbsp;&nbsp;&nbsp;&nbsp;Posmatrali su ga kako čvrstim korakom ide ka Mardž Menindžer, koja je natenane obilazila straže. Čuli su kako se smeje kada joj se Kapi obratio; onda on slegnu ramenima i uputi se prema platformi za igru.
<BR>&nbsp;&nbsp;&nbsp;&nbsp;&nbsp;U svom nasumičnom posrtanju po plaži Krinpit im se sve više prbližavao. Miris njegovih izlučevina zaista je bio jak. A takođe i njegovo uzdisanje i monotono oglašavanje. Ana oslušnu, pa mračno reče: Ovaj tu sada mrmlja o svojoj ljubavi. Nekako je poginula, ne mogu da odgonetnem kako. Mislim da je i Ahmed u to bio umešan, i zbog toga je on čvrsto rešio da ubija ljudska bića. Ali ostao je, ipak, Ahmedov saveznik! Deni, zar to nije ludilo? Kao da je ubijanje postalo samo sebi cilj. Više nije važno ni koga ubijaš, niti ima li od toga uopšte neke koristi. Jedino je još ubijanje važno."
<BR>&nbsp;&nbsp;&nbsp;&nbsp;&nbsp;Dejlhauz se uspravi u svojoj plitkoj jami, gledajući uz brdo u pravcu igrača. "Ona nam se približava", reče on. "Slušaj, pre nego što stigne do nas. O tome da mi je ljubavnica..."
<BR>&nbsp;&nbsp;&nbsp;&nbsp;&nbsp;"Molim te, Deni. Jezik mi je bio brži od mozga, a i neraspoložena sam, to je tačno. Nije vreme da brinemo o svojim ličnim stvarima."
<BR>&nbsp;&nbsp;&nbsp;&nbsp;&nbsp;Očigledno ne beše sve rekla i nastavila bi da se Mardži u tom trenutku nije već isuviše približila. Zastala je za časak da zapali cigaretu, proučavajući pogledom Krinpita i njegovog stražara, koji je sada, kad se pukovnik približio, postao uzor vojničkog držanja, sa svojom bestrzajnom puškom na gotovs. A onda, smešeći se, priđe Deniju i Nani. "Drugujete, a?" obrati im se ona ljubazno. "Kada si poslednji put proverio svoje slušalice, Deni?"
<BR>&nbsp;&nbsp;&nbsp;&nbsp;&nbsp;Pokajnički, Dejlhauz brzo prisloni slušalicu na jedno uvo. Bio je smetnuo s uma zakopane mikrofonske sonde, koje su bile tu da upozore na Kopače Tunela ako počnu da kopaju u njegovom pravcu. Nije se ništa čulo. "Izvini, Mardži", reče on.
<BR>&nbsp;&nbsp;&nbsp;&nbsp;&nbsp;Ona zavrte glavom. "Kad si na dužnosti, onda sam 'pukovnik'. I kad ti kažem 'žabo' ima da skočiš. A sada, kada smo to razjasnili", nastavi ona, proprativši svoje reči blistavim osmehom, "da li bi neko od vas dvoje bio raspoložen za jednu malu dozu, pre nego što pređemo na poslovne razgovore?"
<BR>&nbsp;&nbsp;&nbsp;&nbsp;&nbsp;"Nemam sklonosti ka narkoticima", odbi Ana.
<BR>&nbsp;&nbsp;&nbsp;&nbsp;&nbsp;"Šteta. Deni?" Gledala je kako Dejlhauz puni pluća, a potom, preuzimajući od njega cigaretu, nastavi: "Hoću da mi regrutuje svog prijatelja, onaj gasni mehur. Sto i..." pogleda na ručni sat, "sto i osam sati od ovog trenutka, približno rečeno, napašćemo logor Smrdouljaca, a on će biti naša produžena ruka u vazduhu."
<BR>&nbsp;&nbsp;&nbsp;&nbsp;&nbsp;Dejlhauz se zakašlja i promuca. "On... on ne može..."
<BR>&nbsp;&nbsp;&nbsp;&nbsp;&nbsp;"Samo polako, Deni", ohrabri ga ona. "Dok budeš hvatao vazduh, saslušaj šta imam da ti kažem. Oluja je prestala. Izgleda da ćemo možda imati pet do šest dana lepog vremena. Povešću petnaest prvoklasnih boraca, onih što su uvek u prvim linijama fronta, i tebe s njima, Deni. Zbrisaćemo taj logor a da se ni ne zaduvamo. Ali neću da upotrebim avion, i neću da ti ili Kapi letite balonima tamo gde vas mogu videti. Zato mi preostaje samo Čarli."
<BR>&nbsp;&nbsp;&nbsp;&nbsp;&nbsp;"Čarli ne ume da se bori!"
<BR>&nbsp;&nbsp;&nbsp;&nbsp;&nbsp;"Znaš šta?" Govorila je preterano nastojeći da bude razložna. "Ako je o tome reč, ni ti mi baš ne izgledaš kao neki superhladnokrvni i sposobni ubica. Ali ja to od tebe ni ne tražim. Ti samo održavaš veze. Čarli osmatra. Smrdouljci neće obratiti pažnju na još jedan mehur s puvanjcima koji im se mota u blizini..."
<BR>&nbsp;&nbsp;&nbsp;&nbsp;&nbsp;"Jes, vraga neće! Sve vreme su puškama obarali balončiće, čim se pojave."
<BR>&nbsp;&nbsp;&nbsp;&nbsp;&nbsp;"Deni", reče ona, "ne pitam te za mišljenje. Ja ti naređujem." Ona uvuče dim iz pikavca, do poslednjeg centimetra, a zatim pažljivo i vešto protrlja žar i vrati ga u džep pre nego što je izduvala dim. "Vidiš", nastavi ona, "Smrdouljci će doći do istog zaključka do kojeg i ja, samo će im biti potrebno malo više vremena. Jedni će morati, kad-tad, da zavladaju. Jedini način je da one druge uklone. Sve što Čarli ima da uradi jeste da im stalno bude u blizini, sa radiom u pripravnosti, i da nam javi ako pošalju avion ili neke ljude u prašumu. Ja ću naš odred voditi preko kopna. Bili bismo potpuno bespomoćni bez vazdušne straže. Moramo znati kada treba da se sakrijemo. Njemu to neće biti teško, je li tako?"
<BR>&nbsp;&nbsp;&nbsp;&nbsp;&nbsp;"To ne. Ali... do đavola, Mardži. On je, maltene, poslednji preživeli. Zaista je isuviše tražiti..."
<BR>&nbsp;&nbsp;&nbsp;&nbsp;&nbsp;"Ja ne tražim, Deni, uvek praviš istu grešku. Ja naređujem. Ako ne pristane, biće od njega zaista lepa buktinja." Ona se počeša ispod pojasa, prijateljski ga posmatrajući. "Dakle, posle igranke objaviću tu vest celom logoru i sutra u ovo doba bićemo već na putu."
<BR>&nbsp;&nbsp;&nbsp;&nbsp;&nbsp;"Da atomskom bombom raznesete Blok Energije", ogorčeno primeti Ana.
<BR>&nbsp;&nbsp;&nbsp;&nbsp;&nbsp;Mardžino lice se ukoči. Poćutavši malo, ona reče: "Ovo ću ti, čini mi se, oprostiti, Dimitrova. Nisam ti izričito naredila da držiš jezik za zubima. Idući put ti neću oprostiti. Ono što čuješ prilikom prevođenja je državna tajna."
<BR>&nbsp;&nbsp;&nbsp;&nbsp;&nbsp;"Gospode bože", reče Dejlhauz, "zar zaista imaš atomsku bombu?"
<BR>&nbsp;&nbsp;&nbsp;&nbsp;&nbsp;"Možeš se opkladiti u svoju guzicu, Deni. Jedan njen deo se nalazi upravo tu, kod tebe, u tvojim podzemnim mikrofonima."
<BR>&nbsp;&nbsp;&nbsp;&nbsp;&nbsp;"Gde? Misliš na plutonijumske baterije? Ne vredi, Mardži - hoću da kažem pukovniče. Nema ih dovoljno. Čak i kada bi ih bilo, ne bi ih mogla spojiti da napraviš bombu."
<BR>&nbsp;&nbsp;&nbsp;&nbsp;&nbsp;"Pogrešno, i opet pogrešno, Deni. Potrebno je samo hiljadu i osam stotina grama i još malo za fisiju. Imam nešto preko šest hiljada grama, lepo upakovanih u kutijama sa natpisom Rezervno gorivo. Sve ovo je već odavno islanirano, i moći će da se spoje jer su ih neki stručnjaci za oružje velikog razornog dejstva konstruisali u tu svrhu, još pre nego to je uzleteo naš prvi brod. Naravno, to nije jedna od onih stotinu - megatonskih. Možda čak nije ni od kilotona, jer nema odgovarajuće kontejnere u kojima bih te delove mogla veoma dugo da čuvam a da ne dođu u dodir. Ali i ne treba mi velika. Neću potpuno da uništim logor Smrdouljaca, hoću samo da zavladam njime. Hoću da im uništim municiju i magacine sa hranom i znam pravo mesto gde mogu da im poturim tu bebu. A onda će morati da me mole."
<BR>&nbsp;&nbsp;&nbsp;&nbsp;&nbsp;Izgledala je tako vedro i naivno dok je govorila, da je Dejlhauz morao preneraženo da odgovori, pun neverice. "Ali to je... to je neizazvana agresija! Udarac nožem u leđa!"
<BR>&nbsp;&nbsp;&nbsp;&nbsp;&nbsp;"Pogrešno, Dejlhauze. To je napad iz predostrožnosti. Ni Smrdouljci nemaju izbora, samo što još nisu do toga došli."
<BR>&nbsp;&nbsp;&nbsp;&nbsp;&nbsp;"Koješta! To je samo repriza onoga što su nam Japanci uradili kod Perl Harbora!"
<BR>&nbsp;&nbsp;&nbsp;&nbsp;&nbsp;Ona razrogači oči. "Dabome, zašto da ne? Perl Harburu ništa nije nedostajalo, samo što su oni zajebali stvar. Da su istovremeno izveli i svoju vojno-transportnu flotu i napad dovršili iskrcavanjem, istorija bi sasvim drukčije izgledala. Ti bi danas izgovarao Perl Harbor onako kako izgovaraš Normandija, samo što bi to činio na japanskom."
<BR>&nbsp;&nbsp;&nbsp;&nbsp;&nbsp;Delovala je savršeno samozadovoljno, ali ipak zastade. Ona potraži neko suvo mesto na tlu i sede, pre nego što dodade: "Ali priznaću vam, mojim dragim starim prijateljima iz Bugarske, da sam u ovom času zbilja preplašena, umorna i da nisam ono što biste nazvali potpuno zadovoljna zbog načina na koji se odvija cela situacija. Ja... šta je ovome?"
<BR>&nbsp;&nbsp;&nbsp;&nbsp;&nbsp;Krinpit se dotetrurao još bliže, zavijajući i cvrčeći. Ana oslušnu. "Vrlo ga je teško pratiti. Govori nešto o Otrovnim Prikazama i Prikazama Odozgo - to jest o nama i o balončićima. Izgleda da nas je pobrkao."
<BR>&nbsp;&nbsp;&nbsp;&nbsp;&nbsp;"Posle nekog vremena, svi neprijatelji počinju da ti izgledaju isto, čini mi se. Kaži mu da se skloni, ne trpim to zaudaranje."
<BR>&nbsp;&nbsp;&nbsp;&nbsp;&nbsp;"Da, pukovniče Menindžer." Ali pre nego što je Ana uspela da se priseti naredbe na urdu sa krinpitskim naglaskom, Mardži je zaustavi.
<BR>&nbsp;&nbsp;&nbsp;&nbsp;&nbsp;"Samo časak. Šta je to?" Iz razglasa se, uporedo sa muzikom, začuo ljudski govor.
<BR>&nbsp;&nbsp;&nbsp;&nbsp;&nbsp;"Nisam uspeo da razaberem", reče Dejlhauz. "Ali, ipak, nešto čujem. Napolju, u šumi. Ili, da nije iz vazduha..."
<BR>&nbsp;&nbsp;&nbsp;&nbsp;&nbsp;Muzika za igru se naglo prekinu, i zameni je nečiji uplašeni glas. "Pukovniče Menindžer! Sve osoblje! Avion se približava!"
<BR>&nbsp;&nbsp;&nbsp;&nbsp;&nbsp;Sada su se već jasno čuli zvuci, dve vrste: klepetalo pat-pat helikoptera i jedan brži, viši zvuk. Igrači se raspršiše.
<BR>&nbsp;&nbsp;&nbsp;&nbsp;&nbsp;Dve siluete se pojaviše iznad vrhova drveća. Nijedna se nije kretala veoma brzo, ali naišle su iznenada, bez upozorenja: helikopter iz logora Bloka Energije i STOL, avion sa zatupastim krilima, kakvog do tada nisu viđali u vazduhu. Nisu nailazili u miroljubivom preletanju. Vojnici, privezani za salince helikoptera, ispaljivali su zapaljive rakete, dok su krilni mitraljezi na STOL-u preoravali logor. Avion sa učvršćenim krilima spusti se u brišućem letu koji ga odvede sve do iznad vode, a zatim se podiže uvis da bi napravio zaokret i opet se isto tako vratio. Prilikom tog drugog nadletanja mitraljezi se više nisu oglasili, ali mu zato četiri male rakete iskočiše ispod krila, sunuše u magacin i zapališe ceo jedan red šatora.
<BR>&nbsp;&nbsp;&nbsp;&nbsp;&nbsp;Smrdouljci ipak nisu bili tako spori.
<BR>&nbsp;&nbsp;&nbsp;&nbsp;&nbsp;Na pojedinim mestima u samom logoru i oko njega stražari na odbrambenoj liniji i oni snalažljiviji među igračima počeli su da uzvraćaju vatrom. Mardži skoči na noge i zalete se ka najbližem ispaljivaču raketa, i tada se avion zatupastih krila ustremi na nju, obrušavajući se po treći put. Sada je upotrebljavao i mitraljeze i bacače plamena. Dok su meci štepali po zemlji sve bliže njoj, Mardži uzmače i pade, gotovo uz samog Krinpita; i to stvorenje se podiže visoko, nadnevši se nad nju. I onda sruči svoju polu oklopljenu telesinu od dve stotine kilograma pravo na Mardž Menindžer.
<BR>
<BR>&nbsp;&nbsp;&nbsp;&nbsp;&nbsp;Šarn-igon je znao da će mu ovo biti poslednje menjanje oklopa, strahovito prerano, užasno bolno, beskorisno. Nikada više neće doživeti onaj prijatni svrabeš od novog oklopa dok se stvrdnjava i širi preko meke unutrašnje pulpe, nikada osetiti seksualno uzbuđenje novooklopljenog i upustiti se u brzi dvoboj sa drugim mužjakom oko ženke. Kada su se Otrovne Prikaze ustremile ka logoru, pokušao je da upozori te nove saveznike. Ali bili su gluvi za one blistave zvuke iznad drveća, gluvi i na njegova upozorenja.
<BR>&nbsp;&nbsp;&nbsp;&nbsp;&nbsp;Bolovi su bili neizdrživi.
<BR>&nbsp;&nbsp;&nbsp;&nbsp;&nbsp;Nameravao je da im pomaže dok se ne poubijaju što više mogu, a onda sam da pobije preživele. Izgleda da je sa svim svojim pomaganjima zauvek završio. Agonija od ovog novog oklopa, koji je već počinjao opet da se ljušti, mučila ga je bez prestanka. Zaslepljujući zvuci aviona i eksplozija potpuno su ga omamili.
<BR>&nbsp;&nbsp;&nbsp;&nbsp;&nbsp;Ostala je još samo jedna Otrovna Prikaza koju je mogao da ubije. I to bi trebalo da bude dovoljno. On se podiže na noge, sada u zaista žalosno mekom oklopu, nagnu se unapred i sruči se na nju, upravo u trenutku kada preko njih oboje liznu meki, smrtonosni jezik bacača plamena.
<BR>
<BR>&nbsp;&nbsp;&nbsp;&nbsp;&nbsp;Sada je već ceo logor pucao u letelice, ili su to bar činili oni koji su još bili u stanju da pucaju. Međutim, letelice su im već izmakle izvan dometa. Ostale su da lebde malo dalje nad vodom, otprilike na kilometar daleko; helikopter je lagano poigravao. STOL se vrteo u malim krugovima, i nisu se vraćali da opet napadnu.
<BR>&nbsp;&nbsp;&nbsp;&nbsp;&nbsp;Sledeći napad došao je s druge strane.
<BR>&nbsp;&nbsp;&nbsp;&nbsp;&nbsp;Iz jednog rova sa mitraljezima začu se vrisak i dva vojnika u njemu potonuše na dno, izderani u rezance, a iz rova izroni dugačka, vitka crna spodoba noseći majušne naočari za sunce na elastičnoj traci i jureći na svojih dvanaest nogu ka najbližoj skupini ljudi; za njom druga, pa treća.
<BR>&nbsp;&nbsp;&nbsp;&nbsp;&nbsp;Kopači Tunela uspeli su da poubijaju više od desetak preživelih. Ali to je bilo sve. Na povrčini tla, čak i sa naočarima za sunce, nisu mogli da se mere sa uvežbanim vojnicima. Da su letelice ponovo napale... Ali nisu. Branioci se brzo opet prikupiše, i na kraju je na tlu bilo opruženo pedeset Kopača Tunela, čija je vodnjikava, crna krv natapala pesak. Više ih nije izišlo, jer u gnezdu više nije ostao nijedan. Jazbina je bila sasvim zbrisana.
<BR>&nbsp;&nbsp;&nbsp;&nbsp;&nbsp;Deni Dejlhauz je gledao mršteći se u pravcu obale dok mu je jedna od asistentkinja Čiči Arkašvili previjala duboku posekotinu na ruci. Letelica više nije bilo. Dok se ovo dešavalo one su tiho odletele niz obalu i otišle. "Zašto nas nisu dotukli?" upita se on. Odgovora takođe nije bilo.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
