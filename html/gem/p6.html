<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Na planeti na kojoj ne postoji noć dani su beskrajni, razmišljao je Deni Dejlhauz, metar duboko u Klongovom tlu, dok ga je očekivalo bar još toliko kopanja. Mišići su mu kazivali da već najmanje osam sati pravi taj poljski klozet. Obeshrabrujuće mala hrpa iskopane zemlje govorila je suprotno, a rumeni sjaj iza oblaka nad njegovom glavom nje nudio nikakvu pomoć. Kopanje klozeta nije bilo ono što je predviđao da će ga zadesiti kada je polazio na put. Ali taj se posao morao obaviti, a on je očigledno u tom trenutku bio najmanje zaposlen član ekspedicije; samo zašto je moralo toliko dugo da traje?
<BR>&nbsp;&nbsp;&nbsp;&nbsp;&nbsp;Prošlo je tek tri dana od kako su se spustili na planetu (u stvari, nije bilo dana, ali stare navike su ostale) i ono prvobitno osećanje zadovoljstva već uveliko beše splasnulo. Stvari koje nisu bile same po sebi neprijatne, kao kopanje klozeta, već su postale dosadne. Ono što nije bilo dosadno bilo je zastrašujuće, kao strahovita uluja koja im je oduvala prvi šator samo nekoliko sati nakon sletanja, ili je, pak, bilo neprijatno, kao onaj bolni svrab koji su dobili svi do jednog, i stomačni problemi zbog kojih su klozeti postali toliko neophodni. I da sve bude još gore, izgleda da su dobili i društvo. Kapeljišnikov je došao, psujući na ruskom, da ih obavesti da je treća tahprenska letelica izišla iz stanja ubrzanja i ušla u Klongovu orbitu. Smrdouljci, ko bi drugi. To je značilo da su sada sva tri svetska bloka bila zastupljena i na Klongu. Šta bi dao da budeš usamljeni pionir?
<BR>&nbsp;&nbsp;&nbsp;&nbsp;&nbsp;Ašov ne naiđe na otpor.
<BR>&nbsp;&nbsp;&nbsp;&nbsp;&nbsp;Deni izgubi ravnotežu, zatetura se i u čučnju nalik na položaj fetusa dočeka se na dnu jame, lica gotovo zarivenog u rupu koja se tu iznenada otvorila. Iz nje je dopirao hladnjikavi vazduh koji je mirisao na ustajalo, podsetivši ga na podrume bez ventilacije i na kaveze sa pripitomljenim miševima; a onda začu neke brze, oprezne pokrete.
<BR>&nbsp;&nbsp;&nbsp;&nbsp;&nbsp;Zmije? Odbacio je tu pomisao istoga časa kada se pojavila. Bio je to zemaljski strah, na Klongu potpuno neumestan. Ali šta god da je bilo, moglo se lako ispostaviti da je još opasnije od gnezda zvečarki. Pun predostrožnosti, on izlete iz jame kao iz topa, vičući:
<BR>&nbsp;&nbsp;&nbsp;&nbsp;&nbsp;"Morisej!"
<BR>&nbsp;&nbsp;&nbsp;&nbsp;&nbsp;Biolog je bio udaljen samo nekoliko metara, zatvarajući biljne uzorke u plastične kesice sa hemikalijama za održavanje svežine. "Šta je?"
<BR>&nbsp;&nbsp;&nbsp;&nbsp;&nbsp;"Naleteo sam na rupu. Možda i tunel. Hoćeš li da vidiš?"
<BR>&nbsp;&nbsp;&nbsp;&nbsp;&nbsp;Morisej spusti pogled na modrikastu mahunu sa semenjem, koju je držao forcepsom, a potom ga upravi ka Dejlhauzovoj jami, dvoumeći se. "Svakako, samo moram najpre ovo da sklonim. Ne kopaj dalje, dok ne dođem", napokon izreče.
<BR>&nbsp;&nbsp;&nbsp;&nbsp;&nbsp;Ta zapovest mu je bila dobrodošla i Dejlhauz je prihvati sa zahvalnošću. Već se sasvim navikao da mu zapovedaju. Čak i dok je kopao poljski klozet mogli su ga pozvati, kad god bi nekom, trenutno važnijem članu ekspedicije, bila potrebna pomoć: Herijeti da instalira radio, Moriseju da zagrevanjem zalepi ivice svojih plastičnih vrećica, Sparki Kerbo da pronađe konzerve sa paradajzom i kuhinjske noževe koji su nestali za vreme oluje - zaista, baš svakome. Do sada je već dva puta morao da prazni hemijski WC iz letelice za spuštanje, da ga izruči u plitku jamu i nabaca preko nje zemlju sa Klonga, jer članovi ekspedicije jednostavno nisu mogli da dočekaju da završi posao koji mu sami nisu dozvoljavali da završi.
<BR>&nbsp;&nbsp;&nbsp;&nbsp;&nbsp;Bio je to mučan i dosadan posao. Ali Deni se nalazio na Kungovom Sinu! Osećao je čudne klonganske mirise - cimet, plesan i prosečeno bilje i nešto što ga je pomalo podsećalo na domaću pitu od jabuka: ali nijedan nije zaista pripadao tim stvarima. Mogao je da posmatra Klongov pejsaž - mogao je baš podosta da vidi od njega, svaki put po jedan pun ašov.
<BR>&nbsp;&nbsp;&nbsp;&nbsp;&nbsp;Najzad, to je i očekivao: svaki član ekspedicije bio je specijalista u svojoj oblasti. Dejlhauz nije bio ni kuvar, ni zemljoradnik, ni lekar, ni stručnjak za radio-veze. Nije bio usko specijalizovan ni za jednu od tih veština koje su ostali znali. Trenutno je bio jedini čovek u ekspediciji koji je umeo od svega pomalo, i tako će biti sve dok ne uspostave kontakte sa razumnim bićima na planeti i tada će on moći da upotrebi svoju sposobnost po kojoj se pročuo - veštinu uspostavljanja komunikacije. U međuvremenu biće samo svačiji potrčko.
<BR>&nbsp;&nbsp;&nbsp;&nbsp;&nbsp;Ruski pilot, Kapeljišnikov, uzvikivao je njegovo ime. "Hej, Deni, ti dođe popijemo jednu. Dosta znojio!"
<BR>&nbsp;&nbsp;&nbsp;&nbsp;&nbsp;"Zašto ne bih?" Deni sa zadovoljstvom primeti da Kapi drži visoko podignutu čašu sa približno centimetrom vode u njoj, ustiju razvučenih od uva do uva. Uspeo je, dakle, da najzad instalira kotao za destilaciju. Dejlhauz proguta nekoliko kapi i obrisa usta s izrazom zahvalnosti, a potom i mokro čelo. Kapeljišnikov je imao potpuno pravo. U vrelom, vlažnom vazduhu, obojica su se kupala u znoju. Kotao za destilaciju zagrevao se na plamičku od naftne pare, što je u krajnjoj liniji kao da ispod njega lože vatru novčanicama od po stotinu dolara. Kasnije će ga preneti na obalu jezera i dobiće zagrevanje pomoću sunčeve energije, ali u ovom trenutku im je bila neophodna voda za piće. "Vrlo dobro, je li?" Zapita Kapeljišnikov. "Ne osećaš onesvestiš se, kao otrov? Okej. Onda idemo, damo piće Gaši."
<BR>&nbsp;&nbsp;&nbsp;&nbsp;&nbsp;Henrijeta, prevodilac, sama je preuzela komandu u fazi instaliranja baze i niko joj se nije usprotivio; provodila je sate kraj svog radio-uređaja, pokušavajući da uhvati neki smisao u komunikacijama; međutim, tvrdila je da je ona druga polovina njenog mozga potpuno u stanju da prati situaciju u logoru i da daje zaduženja. Možda je i bila u pravu, mislio je Dejlhauz. Bila je najneprijatnija osoba među članovima ekspedicije i niko nije hteo da dođe s njom u sukob. Bila je takođe najmanje fizički privlačna, sa crnom kosom koja je visila u bičevima i večito nezadovoljnim licem. Ali je ipak progunđala jedno hvala, kada su joj dali vode. "Hvala ti što si osposobio kotao. Naravno, i tebi za poljski klozet, Deni. Sada biste vas dvojica mogli..."
<BR>&nbsp;&nbsp;&nbsp;&nbsp;&nbsp;"Još nisam završio", ispravi je Deni. "Džim hoće najpre da proveri jednu rupu u zemlji. Ima li nečeg na radiju?"
<BR>&nbsp;&nbsp;&nbsp;&nbsp;&nbsp;Herijeta se nasmeši, stisnutih usana. "Imamo poruku od šljakatora."
<BR>&nbsp;&nbsp;&nbsp;&nbsp;&nbsp;"O onom momku što je zaglavio?"
<BR>&nbsp;&nbsp;&nbsp;&nbsp;&nbsp;"Ah, ne. Vidi." Ona mu pruži fototip na kome je pisalo:
<BR>&nbsp;&nbsp;&nbsp;&nbsp;&nbsp;Narodne Republike pružaju ruku prijateljstva drugoj ekspediciji koja je prispela na Kungovog Sina. Putem miroljubive saradnje postići ćemo veliku pobedu za čovečanstvo. Pozivamo vas da zajedno s nama učestvujete u proslavi hiljadupetstogodišnjice spisateljstva Konfučijevog, po kome je naša zvezda dobila ime.
<BR>&nbsp;&nbsp;&nbsp;&nbsp;&nbsp;Dejlhauz je bio zbunjen. "Zar to nije neka vrsta zimskog praznika kod njih?"
<BR>&nbsp;&nbsp;&nbsp;&nbsp;&nbsp;"Danas si izvanredno obavešten, Dejlhauze. Pada u decembru. Naš instruktor ga je nazvao konfučijanskim pandanom Čanuke, koja je, naravno, jevrejski pandan našeg Božića."
<BR>&nbsp;&nbsp;&nbsp;&nbsp;&nbsp;On se namršti, pokušavajući da se seti. Uklapanje sa zemaljskim kalendarom već je postajalo teško. "Ali nismo još ni u oktobru."
<BR>&nbsp;&nbsp;&nbsp;&nbsp;&nbsp;"Zaista si oštrouman, Deni. Prevedi onda ovo, molim te", zatraži prevodilac.
<BR>&nbsp;&nbsp;&nbsp;&nbsp;&nbsp;"Ne znam. Da li oni tu kažu nešto kao, otprilike, nemojte nas uznemiravati jedno dva meseca?"
<BR>&nbsp;&nbsp;&nbsp;&nbsp;&nbsp;"Više liči na 'nosite se'", ubaci pilot.
<BR>&nbsp;&nbsp;&nbsp;&nbsp;&nbsp;"Ne bih rekla. Ne deluju mi neprijateljski", reče Herijeta, ponovo uzimajući fototip i zažmirivši proučavajući ga. "Obratite pažnju da je ime Kung Fu-Ce ispisano latinicom i na način na koji ga mi izgovaramo. Za njihove pojmove to je veoma učtiv gest. Ipak..." Ona se za časak namršti. Herijetine oči su - i kada je najbolje izgledala - uvek bile blago izbuljene, kao u zeca, zbog debelih kontaktnih sočiva koje je nosila. Sada je još i napućila usta, baš kao zec. "S druge strane, pazili su da istaknu da smo mi druga ekspedicija."
<BR>&nbsp;&nbsp;&nbsp;&nbsp;&nbsp;"Što znači da sebe smatraju prvima. Pa, šta onda? Na osnovu toga što su došli pre nas ne mogu polagati nikakva prava na teritorije, bar prema sporazumima Ujedinjenih Nacija. Niko nema pravo da zahteva više od pedeset kilometara ukrug, oko baze koja mora biti u stanju da samostalno opstane."
<BR>&nbsp;&nbsp;&nbsp;&nbsp;&nbsp;"Oni time nama ukazuju da bi baš to mogli da traže."
<BR>&nbsp;&nbsp;&nbsp;&nbsp;&nbsp;Kapija je protokol već zamorio. "Imamo li i neko ljubavno pismo od Smrdouljaca, Gašo?"
<BR>&nbsp;&nbsp;&nbsp;&nbsp;&nbsp;"Samo da je prijem potvrđen. A sada, taj klozet..."
<BR>&nbsp;&nbsp;&nbsp;&nbsp;&nbsp;"Odmah, Herijet. Šta je bilo sa Pakijem koji je zaglavio?"
<BR>&nbsp;&nbsp;&nbsp;&nbsp;&nbsp;"Još je zaglavio. Hoćeš da čuješ poslednje snimke?" Nije sačekala odgovor, znala ga je unapred. Stavila je kotur sa trakom i pritisnula dugme za reprodukciju. Bio je to poziv za pomoć iz Šljakatorskog automata; šifrirani SOS svakih trideset sekundi, i svakih pet sekundi karakteristični ton baze kojoj je upućen. Između signala mikrofon je ostajao uključen, prenoseći sve ostale zvuke.
<BR>&nbsp;&nbsp;&nbsp;&nbsp;&nbsp;"Izabrala sam većinu redundanci. Evo čovekovog glasa."
<BR>&nbsp;&nbsp;&nbsp;&nbsp;&nbsp;Ni Dejlhauz ni Kapeljišnikov nisu znali urdu. "Šta kaže?" uputa pilot.
<BR>&nbsp;&nbsp;&nbsp;&nbsp;&nbsp;"Samo doziva upomoć. Mora da je fizički u veoma lošem stanju. Uglavnom ćuti, a mi dobijamo ovo."
<BR>&nbsp;&nbsp;&nbsp;&nbsp;&nbsp;'Ovo' što se čulo sa magnetofona pomalo je ličilo na glas nekog nemoguće velikog zrikavca, a u mnogome podsećalo na kinesku proslavu Nove godine na kojoj australijanski aboridžini sviraju na svojim originalnim instrumentima. "Šta je to, za ime Boga?" upita Deni.
<BR>&nbsp;&nbsp;&nbsp;&nbsp;&nbsp;"To je", izjavi ona samozadovoljno, "takođe jezik. Radim na njemu i već sam uspela da izdvojim nekoliko ključnih pojmova. Oni su u nekoj neprilici, ali ne znam kakvoj."
<BR>&nbsp;&nbsp;&nbsp;&nbsp;&nbsp;"Sigurno ne u onolikoj u kojoj je Paki", promumla Kapeljišnikov. "Hodi, Deni. Vreme mi radimo."
<BR>&nbsp;&nbsp;&nbsp;&nbsp;&nbsp;"Da, taj klozet treba..."
<BR>&nbsp;&nbsp;&nbsp;&nbsp;&nbsp;"Ne klozet! U životu postoje i druge stvari, a ne samo sranje, Gašo."
<BR>&nbsp;&nbsp;&nbsp;&nbsp;&nbsp;Ona ućuta, streljajući ga besnim pogledom. Kapeljišnikov se trenutno mogao smatrati besposlenim, gotovo isto onoliko koliko i Deni Dejlhauz. Čak i više. Kada se baza instalira i sredi nastupiće vreme za Dejlhauzovu stručnost, ili su se bar svi tako nadali, kada se bude stupilo u dodir sa razumnim bićima. Pilotova osnovna veština bila je da upravlja svemirskim brodom - kad je imao izbora, ali u nuždi i gasnim mlaznjakom, gliserom ili čamcem. Nijedno od toga nije postojalo na Klongu.
<BR>&nbsp;&nbsp;&nbsp;&nbsp;&nbsp;Ali njegov specijalni dar koji je mogao biti od koristi svima bila je njegova dovitljivost. "Gaša, draga", smirivao ju je, "sada ne moguće. Tvoj Morisej još ima svoje mišolovke u jami. Osim toga, sada imamo vodu i ja moram napravim Vasserstoff."
<BR>&nbsp;&nbsp;&nbsp;&nbsp;&nbsp;"Vodonik", ispravi ga Herijeta automatski. "Vodonik? Ali šta, za ime sveta, hoćeš s tim vodonikom?"
<BR>&nbsp;&nbsp;&nbsp;&nbsp;&nbsp;"Onda ja imam posao, draga Gaša. Letim."
<BR>&nbsp;&nbsp;&nbsp;&nbsp;&nbsp;"Letećeš pomoću vodonika?"
<BR>&nbsp;&nbsp;&nbsp;&nbsp;&nbsp;"Ti razumeš mene, Gašo", ozari se Rus i pokaza prstom. "Kao oni."
<BR>&nbsp;&nbsp;&nbsp;&nbsp;&nbsp;Deni pogleda u nebo, a zatim smesta pojuri ka šatoru po onaj jedini pristojni dogled - druga dva nestala su za vreme oluje.
<BR>&nbsp;&nbsp;&nbsp;&nbsp;&nbsp;Eno ih - jato balončića nošeno vetrom, visoko i blizu oblaka. Bili su daleko bar dva kilometra, ako ne i više, tako da se njihovo pevanje nije moglo čuti, ali Dejlhauz ih je lepo mogao videti dogledom. Njihova svetlozelena i žuta boja jasno se ocrtavala na modrikastom nebu. Istina je, uveri se Dejlhauz. Neki od njih zaista su svetleli, kao svici! Iznad velikog, naduvenog gasnog mehura od pet metara, koji je pripadao najvećem i najbližem od njih, štrčale su čipkasto izukrštane žile, trepereći od varnica biosvetlosti.
<BR>&nbsp;&nbsp;&nbsp;&nbsp;&nbsp;"Do đavola", zareža on, "šta veliš, Kapi? Da li bi mogao da se digneš do njih?"
<BR>&nbsp;&nbsp;&nbsp;&nbsp;&nbsp;"Kao perce, Deni", svečano odvrati pilot. "Treba samo napravim nekoliko balona i stavim Vasserstoff u njih. Onda mi letimo."
<BR>&nbsp;&nbsp;&nbsp;&nbsp;&nbsp;"Važi", odlučno se složi Dejlhauz. "Samo reci, i ja ću uraditi sve što želiš. Ja ću - hej, čekaj malo! Šta je to?"
<BR>&nbsp;&nbsp;&nbsp;&nbsp;&nbsp;Jato balončića se rasturilo a iza njih, dolazeći kroz prostor koji su napuštali pojavilo se nešto drugo, nešto što je slalo ujednačene mlazeve svetlosti u stalnom ritmu.
<BR>&nbsp;&nbsp;&nbsp;&nbsp;&nbsp;Tada do njih dopre i zvuk. "Helikopter!" Zaprepešćeno povika on.
<BR>
<BR>&nbsp;&nbsp;&nbsp;&nbsp;&nbsp;Pilot helikoptera bio je mali rastom, crne kose i Irac. Ne samo Irac, već i repatriran u Ujedinjeno Kraljevstvo nakon jedanaest godina provedenih u Hjustonu, Teksas. Smesta se zbratimio sa Morisejem. "Sećaš se 'Bizmarka'?"
<BR>&nbsp;&nbsp;&nbsp;&nbsp;&nbsp;"Jesi li ikad bio 'Kod flaše'?"
<BR>&nbsp;&nbsp;&nbsp;&nbsp;&nbsp;"Bio? Stanovao sam u njoj, čoveče!" Kada su se svi iskupili, on reče:
<BR>&nbsp;&nbsp;&nbsp;&nbsp;&nbsp;"Milo mi je što smo se upoznali. Zovem se Teri Bojn, i donosim vam zvanične pozdrave od naše ekspedicije, što će reći od Organizacije zemalja izvoznika energije vašoj, to jest vama. Lepo ste se smestili", nastavi s puno odobravanja, bacivši pogled unaokolo. "Mi smo niže i bliže toplijem polu, i ako vas zanima šta mislim, mislim da ste vi, narode, bolje izabrali. Tamo gde smo mi duva da ne moš' zamisliti, i vrelo je da izgoriš, moliću lepo."
<BR>&nbsp;&nbsp;&nbsp;&nbsp;&nbsp;"Pa, zašto ste onda izabrali to mesto?" upita Morisej.
<BR>&nbsp;&nbsp;&nbsp;&nbsp;&nbsp;"Oh", odgovori Bojn, "mi radimo onako kako gazde kažu. Zar i vi ne radite to isto? A ono što su mi rekli da danas uradim jeste da vam dođem u dobrosusedsku posetu."
<BR>&nbsp;&nbsp;&nbsp;&nbsp;&nbsp;Herijeta, naravno, preuze glavnu reč. "U ime Zemalja izvoznica hrane zahvaljujemo vam na pozdravima, i zauzvrat..."
<BR>&nbsp;&nbsp;&nbsp;&nbsp;&nbsp;"Ako dozvoljavaš da se umešam, Herijet?" zagrme Kapeljišnikov, "mi nismo jedina kolonija osim vas na Klongu, Teri Bojne."
<BR>&nbsp;&nbsp;&nbsp;&nbsp;&nbsp;"Šta je to 'Klong'?"
<BR>&nbsp;&nbsp;&nbsp;&nbsp;&nbsp;"Tako zovemo ovu planetu", objasni Dejlhauz.
<BR>&nbsp;&nbsp;&nbsp;&nbsp;&nbsp;"Aha. 'Klong'. Nama su rekli da je zovemo 'Gem' - skraćeno od 'Geminorum', razumete? Sam Gospod zna kako je Šljakatori nazivaju."
<BR>&nbsp;&nbsp;&nbsp;&nbsp;&nbsp;"Jesi li već bio kod njih?"
<BR>&nbsp;&nbsp;&nbsp;&nbsp;&nbsp;Bojn se nakašlja. "Pa, u stvari, zbog toga sam uglavnom i došao k vama, ako shvatate šta hoću da kažem. Jeste li pokušali da pratite njihove radio-signale?"
<BR>&nbsp;&nbsp;&nbsp;&nbsp;&nbsp;"Dabome. I vaše."
<BR>&nbsp;&nbsp;&nbsp;&nbsp;&nbsp;"U redu. Onda mora da ste čuli njihov poziv za pomoć. Onaj veselnik što im se zaglavio kod onih zverova koje, kako kaže naš prevodilac, sebe zovu 'Krinpiti'. Šljakatori ne odgovaraju. Ponudili smo im pomoć, ali oni su nam kratko i jasno stavili do znanja da odjebemo."
<BR>&nbsp;&nbsp;&nbsp;&nbsp;&nbsp;Morisej dobaci Herijeti brz pogled. Njihov prevodilac je bolje radio od nje i brzo odvrati: "I mi smo od njih doživeli to isto, Teri. Nagovestili su nam da nismo dobrodošli u njihov deo sveta. Naravno, oni nemaju pravo da zauzmu takav stav..."
<BR>&nbsp;&nbsp;&nbsp;&nbsp;&nbsp;"... ali vi ne želite da dajete povoda za međublokovske nesuglasice", završi Bojn, klimnuvši. "Znate, iz čisto ljudskih pobuda..." On se zagrcnu i povuče veliki gutljaj pića koje mu je Morisej pružio pa nastavi. "Do đavola, budimo otvoreni. Iz radoznalosti, prosto da vidimo šta se to tamo događa - ali takođe, iz čisto ljudskih pobuda - voljni smo da odemo i izvučemo onog momka odande. Očigledno je da Šljakatori to ne mogu. Pretpostavljamo da je razlog zbog koga žele da nas drže podalje taj što neće da vidimo u kakvoj su nemaštini. Vi sami ne možete..." On učtivo prekide rečenicu. "Dakle, očigledno, nama je lakše da odemo tamo helikopterom nego vama da pošaljete jednu ekspediciju kopnom. Voljni smo da to uradimo. Ali ne sami, ako shvatate šta želim da kažem."
<BR>&nbsp;&nbsp;&nbsp;&nbsp;&nbsp;"Mislim da vas razumem" odvrati Herijeta prezrivo. "Hoćete da još neko podeli krivicu s vama."
<BR>&nbsp;&nbsp;&nbsp;&nbsp;&nbsp;"Hoćemo da to bude svima jasna međublokovska misija iz milosrđa", ispravi je Bojn. "Dakle, ja sam spreman da ovog časa krenem i otmem ga odande. Ali hteo bih da jedno od vas pođe sa mnom."
<BR>&nbsp;&nbsp;&nbsp;&nbsp;&nbsp;U istom trenutku progovoriše osam od ukupno deset članova ekspedicije, ali uzvik Kapeljišnikova "Ja idem!" nadjača sve ostale. Herijetin ljutiti pogled zadrži se na svakom od članova posade i ona reče, hirovito:
<BR>&nbsp;&nbsp;&nbsp;&nbsp;&nbsp;"Pa, idite, kad već hoćete, iako smo svi pretrpani poslom..."
<BR>&nbsp;&nbsp;&nbsp;&nbsp;&nbsp;Deni Dejlhauz je ni ne sačeka da dovrši. "Tako je, Herijeta! I to je upravo razlog zbog koga ja treba da idem. Bez mene se može, a, osim toga..."
<BR>&nbsp;&nbsp;&nbsp;&nbsp;&nbsp;"Ne! Bez mene se može, Deni! I ja sam pilot..."
<BR>&nbsp;&nbsp;&nbsp;&nbsp;&nbsp;"Oprosti, Kapi", ubedljivo nastavi Deni. "Već imamo pilota, gospodina Bojna, a osim toga ti moraš da napraviš svoj Vasserstoff da bismo mogli zajedno da uzletimo kada se vratim. Drugo, uspostavljanje kontakta sa vanzemaljskim razumnim bićima je moj glavni posao, zar ne? I..." Ne sačekavši odgovor, on nastavi: "Pored toga, mislim da poznajem momka koji se tamo zaglavio. Ahmeda Dulu. Obojicu su nas zatvorili pajkani u Bugarskoj, pre nekoliko meseci."
<BR>
<BR>&nbsp;&nbsp;&nbsp;&nbsp;&nbsp;Vuh Vuh Vuh pretvorilo se u vikvikvikvik kada je pilot ubrzao rotore, i helikopter poskoči sa tla i pohita ka oblaku. Deni se uhvati za sedište, diveći se rasipnosti s kojom je Blok Energije trošio svoj novac - četiri tone samo u helikopteru, koje su tahionskim prenosom doneli iz Zemljine orbite, a šta je to koštalo u sirovinama nije se usuđivao ni da nagađa.
<BR>&nbsp;&nbsp;&nbsp;&nbsp;&nbsp;"Je l' te spopadne muka u avionu?" zaurla Bojn, nadvikujući buku propelera. Deni zavrte glavom i pilot se nasmeši i oslobodi vrhove krila propelera, tako da se helikopter nagnu napred i poče da prati jednu skupinu kumulusa. Razočarani Deni razabra da je povorka balona izmakla, ali na vidiku ih je još bilo, velikih i malih, koji su održavali odstojanje. Deni nije bio u stanju da ih vidi dovoljno jasno, pomislivši, za trenutak, da bića-balončići upravo to i žele - održavajući se na rubu vidokruga i nestajući u oblacima čim bi im se helikopter približio. Ali ispod njih! U onome što se prostiralo na tlu mogao je da uživa do mile volje dok je helikopter poskakivao na manje od pedeset metara iznad najvišeg rastinja. Gajevi drveća nalik na bambuse, skupine paprati visoke preko trideset metara, rastinje nalik na mangovo drvo, u kome se preplitalo i po dvadesetak stabala, tako da su odozgo ličili na ukrštenicu zvanu 'svračje noge'. Viđao je mala stvorenja svih boja kako velikim skokovima kaskaju ili beže u zaklon, zato što su pogledala uvis i spazila njihov helikopter. Pod ujednačenim crvenim sjajem patuljaste zvezde kamen i voda bili su gotovo iste boje; ali ono što je video da sija nije bio njihov odsjaj. To je bilo avetinjsko svetlucanje trulog drveta i nešto poput svitaca, svetlost koju su proizvodile same biljke.
<BR>&nbsp;&nbsp;&nbsp;&nbsp;&nbsp;Naravno, Dejlhauz je već proučio mape Klonga; u stvari, snimke iz orbite dopunjene onima koje je pravio radar za bočna snimanja. Ali ovako, u nadletanju, dobijao se potpuno drukčiji utisak. Ostavili su za sobom vlastiti logor koji se protezeo duž zemljouza koji je zatvarao zaliv i odvajao ga od pučine okeana (ili je to bilo jezero?) na kilometar dva udaljenosti. Zatim su mogli da vide i samo jezero (ili okean), kako ga okružuje sa tri strane, nalik na zagriženu krišku lubenice, a u Kungovoj svetlosti zaista gotovo iste takve i boje. Niže niz obalu video se logor Šljakatora. A iza njega, još dalje u pravcu onog dela Klonga koji je ležao tačno ispod zvezde, gde je tle bilo suvlje a temperatura još viša, ležao je logor Smrdouljaca. Naravno, ni jedan ni drugi logor nisu se mogli videti. Helikopter se vinu u kruženje iznad vode. Bojn pokaza prstom i Dejlhauz klimnu u znak odobravanja; video je kako mesto kuda su se uputili upravo počinje da dobija prve obrise u polumračnoj sumaglici, tamo, na onoj drugoj obali.
<BR>&nbsp;&nbsp;&nbsp;&nbsp;&nbsp;Dejlhauz otkri da Bojn nije rekao celu istinu. Prećutao je da ovo nije njegov prvi let u posetu Krinpitima. Mora da ih je nadletao bar dva puta pre toga, budući da je imao fotografije njihovog naselja. Bojn izvuče čitav svežanj tih slika iz elastičnog džepa na vratima helikoptera, prelista ga, izvadi jednu i pruži je Deniju. "Tu, u plićaku!", prodra se, uperivši prstom u sliku presamićenog tela koje je ležalo nekoliko metara od vode. U njegovoj blizini video se nasukani plastični čamac, i neke nadstrešnice i neprepoznatljive građevine unaokolo. Videla su se i neka stvorenja prilično neprijatnog izgleda, nalik na četvrtaste rakove: Krinpiti. Neki od njih nalazili su se toliko blizu sklupčanog tela da je to već izgledalo sumnjivo.
<BR>&nbsp;&nbsp;&nbsp;&nbsp;&nbsp;"Je li još živ?" povika Deni.
<BR>&nbsp;&nbsp;&nbsp;&nbsp;&nbsp;"Ne znam. Bio je pre dva-tri dana. Verovatno ima dovoljno vode, ali mora biti da je do sada već opako ogladneo. I razboleo se, po svoj prilici."
<BR>&nbsp;&nbsp;&nbsp;&nbsp;&nbsp;Iz ptičje perspektive naselje Krinpita ličilo je na dvorište za stoku, a većina građevina nije imala krovove već samo zidove, nalik na obore. A ti stvorovi bili su svuda unaokolo, opazi Deni, i kretali su se iznenađujuće velikom brzinom, bar kada se uporede sa zemaljskim ljuskarima. I videlo se da su svesni približavanja helikoptera. Neki bi malo podigli svoja lica bez očiju u njihovom pravcu, a jedna skupina na obali, koja nije slutila na dobro, sve više je rasla.
<BR>&nbsp;&nbsp;&nbsp;&nbsp;&nbsp;"Gadno izgledaju, a?" povika Bojn.
<BR>&nbsp;&nbsp;&nbsp;&nbsp;&nbsp;"Čuj", reče Deni, "kako da im uzmemo Dulu? Ne samo da izgledaju gadno, već mi deluju i podmuklo."
<BR>&nbsp;&nbsp;&nbsp;&nbsp;&nbsp;"A-ha." Bojn spusti staklo na prozoru pored sebe i promoli glavu, praveći zaokret helikopterom. Zavrtevši glavom, on pokaza prstom. "Je l' ono tvoj drugar?"
<BR>&nbsp;&nbsp;&nbsp;&nbsp;&nbsp;Ljudska prilika se pomerila od kako je bila snimljena ona fotografija; nije više ležala u zaklonu blizu nadstrešnice već nekoliko metara dalje, ispružena i lica zarivenog u zemlju. Dula nije izgledao naročito živ, ali se ne bi moglo reći ni da liči na mrtvaca.
<BR>&nbsp;&nbsp;&nbsp;&nbsp;&nbsp;Bojn zamišljeno nabra obrve, a onda se okrenu Dejlhauzu. "Otvori to sanduče što ti je između nogu, molim te, i dodaj mi jedno-dve te stvarčice."
<BR>&nbsp;&nbsp;&nbsp;&nbsp;&nbsp;'Te stvarčice' bile su metalni valjci sa žičanom omčom na jednoj strani. Bojn uze šest komada, izvuče im žičane omčice i pažljivo ih baci u pravcu Krinpita. Kad su pali iz njih izbiše kolutovi žutog dima, stvarajući gust oblak. Krinpiti se tetruajući stadoše probijati kroz njega, kao da su izgubili sposobnost orijentacije.
<BR>&nbsp;&nbsp;&nbsp;&nbsp;&nbsp;"Samo suzavac", nasmeši se Bojn. "Mrze ga." Pažljivo je gledao naniže. Gotovo svi stvorovi koji su se bili okupili oko ležeće ljudske prilike sada su se dali u bekstvo... svi sem jednog.
<BR>&nbsp;&nbsp;&nbsp;&nbsp;&nbsp;Taj je očigledno trpeo velike muke, ali nije napuštao klonulo ljudsko biće. Izgleda da ga je nešto bolelo. Trčao je gore-dole kao da ga razdiru dve suprotstavljene potrebe: da pobegne, da ostane, možda i da se bori. "Šta ćemo s ovim kučkinim sinom?" glasno je pitao Bojn, lebdeći ukrug iznad tog prizora. Ali tada se stvorenje konačno, s mukom udalji, i Bojn se hitro odluči, spustivši se na zemlju između Krinpita i onesvešćenog Pakistanca. "Drž' ga Deni!" dreknu on.
<BR>&nbsp;&nbsp;&nbsp;&nbsp;&nbsp;Deni odgurnu vrata i iskoči na zemlju. Nije očekivao da će Pakistanac biti toliko težak. Dula u tom trenutku nije imao više od pedesetak kila, ali je bio kao od gume, kao da nema kostiju, kao krpa. Deni ga uze ispod pazuha i više ga vukući nego noseći stiže s njim do helikoptera, dok je zabrinuto nizao psovke. Rotori se zavrteše i oni su upravo počeli da se dižu, kada se spolja oseti udarac, a potom grebanje i čangrljanje metala. Telesina odraslog Krinpita, teška dve stotine kilograma, bila se bacila na bočnu paletu. Bojn je brzo i ljutito mrmljao nešto sebi u bradu, dok je munjevito povlačio i pritisko sve moguće kontrole. Helikopter se zatrese i umalo da se ne preturi na bok; međutim, on uspe da ga ispravi i helikopter poče da se diže i udaljava.
<BR>&nbsp;&nbsp;&nbsp;&nbsp;&nbsp;"Šta ćeš sad, Bojne?" povika Deni, pokušavajući da uvuče Duline noge u kabinu i zatvori vrata. "Nećeš valjda ostaviti ono, tamo napolju!"
<BR>&nbsp;&nbsp;&nbsp;&nbsp;&nbsp;"E, vala hoću!" Bojn je zabrinuto motrio kako krute noge sa jednim zglobom u sredini grebu po plastici, pokušavajući da dopru do njega, a zatim zaokrenu helikopter i upravi ga iznad vode. "Oduvek sam želeo da imam neku domaću životinju. Da vidimo da li ću uspeti da ovoga dasu dopremim kući!"
<BR>&nbsp;&nbsp;&nbsp;&nbsp;&nbsp;Kad je stigao natrag u bazu, pun čudesnih novih utisaka, Dejlhauz je bio potpuno iscrpljen. Na brzinu je podneo izveštaj ostalim članovima ekspedicije, a onda utonuo u dubok san bez snova.
<BR>&nbsp;&nbsp;&nbsp;&nbsp;&nbsp;'Noć' je na Klongu predstavljala potpuno proizvoljan pojam. Kad se probudio nebo je bilo isto kao i pre, a koso iznad obzorja visili su oblaci i potmulo se žario Kung.
<BR>&nbsp;&nbsp;&nbsp;&nbsp;&nbsp;Opet na posao. Kapeljišnikov, a možda i neko drugi, malo je kopao umesto njega. Ostalo mu je da radi još najviše jedan sat, uglavnom da zaravni ivice jame. To mu je bilo dobrodošlo, jer mu je trebalo više od sata da malo porazmisli.
<BR>&nbsp;&nbsp;&nbsp;&nbsp;&nbsp;Pošto su izbavili Pakistanca, Bojn je u pravoj liniji, najkraćom rutom, odleteo u svoju bazu. Nije čak ni upitao da li je Dula živ; pažnju su mu, s jedne strane, potpuno zaokupljali ono ogavno i vrlo živahno stvorenje koje mu se nalazilo na nekoliko centimetara od levog uha, a s druge upravljanje helikopterom. Smrdouljci su već bili pripremili mreže, pošto ih je bio upozorio preko radio-veze. Spetljali su i sklonili Krinpita pre nego što je ta zverka uopšte shvatila šta se dešava. Potom su na brzinu nešto prezalogajili, dok se Duli pružala prva pomoć, koja se uglavnom svodila na pranje i infuziju glukoze u venu; potom opet preko gole, vrele zemlje do logora Šljakatora, gde su ostavili bolesnika, bili nagrađeni sa nekoliko naduvenih reči zahvalnosti od Kineza koji je upravljao bazom i konačno, vratili Dejlhauza kući. Sve u svemu, proveo je van baze samo pet do šest sati. Ali svaki sekund mu je pružio novi materijal za kasnije razmišljanje i strepnju.
<BR>&nbsp;&nbsp;&nbsp;&nbsp;&nbsp;U stvari, nije mu bilo pravo što su oni uzeli Krinpita. Stvorenje je bez sumnje bilo inteligentno. Ako već same njegove građevine nisu to potvrđivale, onda je svakako metodično pokušavanje da se probije u helikopter i mirno prihvatanje neuspeha kada se plastika pokazala suviše jakom, govorilo u prilog sposobnosti rasuđivanja. Borio se samo kratko vreme kada su Smrdouljci prebacili mreže preko njega, a onda je pustio da ga ubace u čelični kavez. Tek kada su se vrata kaveza zalupila za njim, počeo je sistematski da seče mrežu da bi se oslobodio. Dejlhauz je svaki slobodni trenutak provodio posmatrajući ga, pokušavajući da razabere neki smisao u njegovim glasovima. Šteta što nije dao da mu se hirurški razdvoje dve funkcije mozga, dok je još bio student! Znao je da bi Herijeta ili čak i ona mala Bugarka, Ana, sada uspeli da otkriju neku vrstu lingvističkog sistema, ali njemu je to bila obična galama i ništa više.
<BR>&nbsp;&nbsp;&nbsp;&nbsp;&nbsp;Zatim i sam logor Smrdouljaca bio je čudo za sebe. Čelični kavez! Helikopter! Ležajevi na ramovima s nogama, i sa metalnim oprugama! Nije se ni usuđivao da zamisli kakvo je to bilo rasipničko sagorevanje nezamenjivih goriva da bi se sve te stvari dovele u nadsvetlosnu brzinu i u Kungovu orbitu, i potom neoštećene spustile na površinu planete. Čak si imali i klima-uređaje! Istini za volju, i bili su im potrebni; temperatura vazduha nad tlom mora da je bila podosta iznad četrdeset stepeni, u ovako velikoj blizini toplog pola. Ali niko ih nije terao da se spuste tamo gde će moći da prežive samo uz klima uređaje.
<BR>&nbsp;&nbsp;&nbsp;&nbsp;&nbsp;A nasuprot njima, Šljakatori. Da se rasplačeš. Matori - kako-se-ono-zvaše - trudio se da ostavi što bolji utisak, ali bilo je jasno da je Dulin povratak njima značio samo još jednog bolesnika više, s tim da je jedva bilo nekoga dovoljno zdravog da ga neguje, a kamoli da radi još nešto. On je ponosito dao posetiocima na znanje da je na putu još jedna ekspedicija - "Gotovo isto tako velika kao i naša." Ali koliko je uistinu bilo to 'veliko'?
<BR>&nbsp;&nbsp;&nbsp;&nbsp;&nbsp;Džim Morisej ga prekinu u razmišljanju. Biolog nije bio u logoru kad se vratio i nije čuo njegov izveštaj; sada ga je tražio iznova, iz prve ruke. Dejlhauz mu učini tu uslugu, a onda zapita: "Jesi li nešto uhvatio u te tvoje mišolovke?"
<BR>&nbsp;&nbsp;&nbsp;&nbsp;&nbsp;"Šta? A, to." Očigledno da je za Moriseja sve to već bila davna prošlost. "Nisam. Puštao sam niz tunel žičanu omču za sapinjanje životinja, ali sam stalno završavao u ćorsokacima. Prilično su lukavi, ko god da su. Čim si ti provalio u njihov tunel, zatvorili su sve prolaze iz njega."
<BR>&nbsp;&nbsp;&nbsp;&nbsp;&nbsp;"Znači, nemaš nijednu životinju da je pošalješ natrag na Zemlju?"
<BR>&nbsp;&nbsp;&nbsp;&nbsp;&nbsp;"Nijednu životinju? Nikad to da nisi rekao, ni pomislio, Deni! Imam čitavu menažeriju. Pacove nalik na rakove, sve što puzi i što leti. Bog sveti zna šta su. Mislim da su ti rakoliki pacovi u srodstvu sa Krinpitima, ali o srodstvu ne možeš da govoriš sa sigurnošću sve dok ne ispitaš i paleontološke ostatke, i - Isuse, nisam još ni počeo da ih razvrstavam. A tek biljke - da, mislim da bih ih mogao nazvati biljkama. Nemaju ni stome ni mezofilne ćelije. Možeš li to da pojmiš?"
<BR>&nbsp;&nbsp;&nbsp;&nbsp;&nbsp;"Dabome da mogu, Džime."
<BR>&nbsp;&nbsp;&nbsp;&nbsp;&nbsp;"Gde li im se odigrava proces fotosinteze - pojma nemam", nastavi da se iščuđava Džim, "ali siguran sam da je baš to ono što se dešava. Proizvodnja skroba pomoću sunčeve svetlosti. Bolje rečeno, ovoga što nam ovde zamenjuje sunčevu svetlost. 'Šest Ce O dva plus Šest Ha dva O još daje Ce šest Ha dvanaest O dva i nešto kiseonika pride, na Zemlji kao i na nebesima. I obrnuto."
<BR>&nbsp;&nbsp;&nbsp;&nbsp;&nbsp;"Je li to skrob?" nagađao je Dejlhauz.
<BR>&nbsp;&nbsp;&nbsp;&nbsp;&nbsp;"Da šta je. Samo nemoj ni slučajno da ga jedeš. I nastavi da se mažeš onim želeom svaki put kad ti se obriše. U tim stvarima ima sastojaka koji bi te ukokali za tren oka."
<BR>&nbsp;&nbsp;&nbsp;&nbsp;&nbsp;"Svakako." Dejlhauzova pažnja je popustila i gotovo da nije slušao dok je Morisej nabrajao biljni svet koji je do tada otkrio na Klongu. Nešto nalik travama što je prekrivalo ravnice, sočne biljke slične bambusu sa šupljim stabljikama od kojih bi se mogao dobiti fini građevinski materijal. Šume biljaka nalik na paprat, ali sa voćkama i drvenstim stablom. Neke od njih su rasle zajedno i višestruko bile prepletene, kao mangovo drvo; druge su se uzdizale visoko u veličanstvenoj usamljenosti, poput zimzelene sekvoje. Bilo je i puzavica, nalik vinovoj lozi, koje su se širile na taj način što im se tvrdo semenje prenosilo kroz organe za varenje životinja. Neke su svetlele. Druge su, pak, bile mesojedi, poput onih muholovki sa Venere. Neke su..."
<BR>&nbsp;&nbsp;&nbsp;&nbsp;&nbsp;"Taj skrob..." upade mu Dejlhauz u reč, sledeći svoj vlastiti tok misli. "Zar ga ne možemo jesti? Hoću da kažem, kad bismo nekako iskuvali otrove iz njega, kao sa tapiokom?"
<BR>&nbsp;&nbsp;&nbsp;&nbsp;&nbsp;"Deni, drži se onoga što znaš."
<BR>&nbsp;&nbsp;&nbsp;&nbsp;&nbsp;"Ali, stvarno", uporno je nastavljao Dejlhauz. "Mi transportujemo veliku masu u hrani. Zar ne bismo mogli?"
<BR>&nbsp;&nbsp;&nbsp;&nbsp;&nbsp;"NE. U stvari, možda i bismo. Donekle. Ali dovoljna je i mala količina njihovih belančevina da u organizmu oslobodi reakciju kojom ja ne mogu da vladam; zato nemoj da eksperimentišeš. Sećaš li se belih miševa na snimcima Šljakatora?"
<BR>&nbsp;&nbsp;&nbsp;&nbsp;&nbsp;"Ako su biljke, zašto nisu zelene?"
<BR>&nbsp;&nbsp;&nbsp;&nbsp;&nbsp;"Pa, jesu, u neku ruku. Na ovoj svetlosti izgledaju ljubičaste, zato što je Kung tako jako crven. Međutim, ako ih osvetliš baterijom, videćeš da su nekako zelenkasto žute. Znaš", nastavi on ozbiljno, "to nije obični hlorofil. Čak nije ni derivativ porfirina. One, izgleda, koriste magnezijum jon..."
<BR>&nbsp;&nbsp;&nbsp;&nbsp;&nbsp;"Bolje da ovo završim", reče Deni, potapšavši biologa po ramenu.
<BR>&nbsp;&nbsp;&nbsp;&nbsp;&nbsp;Bilo je skoro gotovo. On podiže toaletnu šolju sa hemijskog klozeta i postavi je iznad otvora jame, a onda se javi na raport Herijeti. "Gotovo je. Prvoklasni američki sraonik, spreman za upotrebu."
<BR>&nbsp;&nbsp;&nbsp;&nbsp;&nbsp;Ona dođe u inspekciju i napući svoje tanke usne. "Dejlhauze zar misliš da smo životinje? Zar ne možeš bar jedno šatorsko krilo da staviš oko njega? I ako nemaš ništa protiv, neka to bude pre sledeće kiše. Do đavola, Deni, zašto ja moram ovde svima da govorim šta treba da rade?"
<BR>
<BR>&nbsp;&nbsp;&nbsp;&nbsp;&nbsp;Podigao je i šator. Ali kada je naišla oluja, vetar ga je gotovo istog časa odneo. Munje su parale čitavo nebo, od oblaka ka tlu i od jednog oblaka ka drugom. Kung je potpuno utonuo u mrak; nije bilo čak ni prigušenog odsjaja da obeleži mesto gde je visio na nebu, i jedina svetlost dolazila je od munja. Prvi je stradao energetski sistem. Odmah za njim Denijev šator iznad poljskog klozeta, otrgnut i oduvan naletima vetra brzine osamdeset kilometata. Kada se sve završilo bili su mokri i očajni, radeći iz sve snage da nekako opet sastave svoj logor. U Istočnom Lansingu nikada nije bilo oluja nalik na ovo na Klongu, i Deni je sa strepnjom gledao u budućnost, na onih nekoliko godina koje će morati da provedu na ovoj varljivoj planeti. Kada je shvatio da već više od dvadeset časova nije oka sklopio oteturao se do postelje i sanjao toplo jutro u Bugarskoj sa ljupkom plavušom kraj sebe.
<BR>&nbsp;&nbsp;&nbsp;&nbsp;&nbsp;Kad se probudio, Džim Morisej ga je muvao u rebra. "Napolje. Ja sam na redu da odspavam."
<BR>&nbsp;&nbsp;&nbsp;&nbsp;&nbsp;U stvari, nije to bila ni postelja, već samo vreća za spavanje na naduvanom dušeku; bar je bila topla i suva. Dejlhauz je nevoljno ustupi biologu. "Znači, logor je preživeo?"
<BR>&nbsp;&nbsp;&nbsp;&nbsp;&nbsp;"Manje-više. Samo, nemoj prilaziti Herijeti. Jedan od njenih radio-aparata je nestao i ona okrivljuje sve nas." Kada se uvukao u postelju i ispružio noge u toplu unutrašnjost vreće za spavanje, on dodade: "Kapi hoće da ti pokaže nešto."
<BR>&nbsp;&nbsp;&nbsp;&nbsp;&nbsp;Deni nije odmah pojurio da nađe pilota; po svoj prilici, mislio je, opet je na pomolu neki ponižavajući fizikalski posao. Pa, lepo, sačekaće da se on najpre najede, razmišljao je dok je mrzovoljno žvakao svoju dnevnu porciju osnovnih vitamina i minerala (ličilo je na biskvit za pse); jedenje nije bilo ništa veći provod od kopanja poljskih klozeta.
<BR>&nbsp;&nbsp;&nbsp;&nbsp;&nbsp;Ali Kapeljišnikov je imao nešto drugo u vidu. "Deni, nema više manuelnog rada za mene i tebe, bar za neko vreme", smešio se on. "Sada ja počašćen postavljenjem za glavnog meteorologa. Moram napravim jos Wasserstoffa da proverim vetrove, i ti pomažeš."
<BR>&nbsp;&nbsp;&nbsp;&nbsp;&nbsp;"Herijetu je, znači, ova oluja dobro prodrmala", nagađao je Dejlhauz.
<BR>&nbsp;&nbsp;&nbsp;&nbsp;&nbsp;"Gašu? Jeste. To ona hoće, bolju vremensku prognozu. Ali ja hoću čudesna putovanja u daleke zemlje! Ti videćeš."
<BR>&nbsp;&nbsp;&nbsp;&nbsp;&nbsp;Kapeljišnikovljev kotao za destilovanje vode bio je prebačen na napajanje solarnom energijom, slankasta voda iz jezera proticala je plitkim kanalom između dve aluminijumske ploče za odbijanje zrakova postavljene u obliku slova V, a para se hvatala na plastični čaršav obešen iznad njega. Kapi su klizile u cisternu, i jedan deo vode odmah je elektrolizom bivao rastavljan na vodonik i kiseonik. Iz vodoničnog kolektora, plastičnog bešavnog balona, mali kompresor je u ravnomernim razmacima upumpavao gas u teški metalni cilindar.
<BR>&nbsp;&nbsp;&nbsp;&nbsp;&nbsp;Kapeljišnikov proveri manometar i ozbiljno klimnu. "Puno. Sada ti ideš pozajmiš teodolit od glavnog šefa,, Gaše. I ne vraćaj se bez njega; a onda ja tebi pokažem nešto što će te zaista zadiviti."
<BR>&nbsp;&nbsp;&nbsp;&nbsp;&nbsp;Srećom po Dejlhauza, Herijeta je negde bila otišla kada je on ušao da traži teodolit, mali obrtni teleskop koji je izgledao kao geodetski instrument. Dok se vratio Kapeljišnikov je već napunio plastični balon vodonikom i majstorski ga dovodio u ravnotežu pomoću srebrne rublje. "Za sreću", reče on sanjalački. "Odlično. Ti imaš pisaljku?"
<BR>&nbsp;&nbsp;&nbsp;&nbsp;&nbsp;"Šta je to pisaljka? Imam hemijsku olovku."
<BR>&nbsp;&nbsp;&nbsp;&nbsp;&nbsp;"Ne izruguj se starovremenskim Sovjetskim stvarima", strogo odvrati Kapeljišnikov. "Kad ja pustim balon, ti gledaš na sat. Svakih dvadeset sekundi ti meni kažeš vreme, onda ja tebi kažem šta čitam na instrumentima, ti zapišeš. Razumeš? Okej, hajdemo."
<BR>&nbsp;&nbsp;&nbsp;&nbsp;&nbsp;Mali balon nije odskočio uvis iz Dejlhauzove ruke, već je lagano otplovio naviše, blago poskakujući na lutajućem povetarcu. U zatišju posle bure nije bilo jačeg vetra da bi ga i Dejlhauz mogao osetiti, ali je mogao videti kako se balon kreće u raznim pravcima. Pri svakom vremenskom intervalu Kapeljišnikov je glasno čitao rektascenziju i pravac deklinacije. Posle sedmog čitanja stade da psuje, a posle devetog se uspravi, grdeći. "Ne vredi! Prokleto Kungsinovo svetlo. Ne mogu vidim. Idući put zavezaćemo sveću."
<BR>&nbsp;&nbsp;&nbsp;&nbsp;&nbsp;"Dobro. Ali, ipak, budi toliko ljubazan da mi kažeš šta mi to u stvari radimo?"
<BR>&nbsp;&nbsp;&nbsp;&nbsp;&nbsp;"Merimo vetrove u gornjim slojevima, dragi Deni! Video si kako je balon zaokrenuo, počeo da vraća istim putem kojim išao? Vetrovi na raznim visinama duvaju u raznim pravcima. Balon prati njih. Mi pratimo balon. Sada mi smanjujemo čitanje i ja ću tebe uskoro iznenaditi kad saznaš više nego što misliš o ruži vetrova na Klonganu."
<BR>&nbsp;&nbsp;&nbsp;&nbsp;&nbsp;Dejlhauz zamišljeno začkilji u pravcu u kome je balon nestao u kestenjastoj pomrčini. "Kako ćemo to uspeti?"
<BR>&nbsp;&nbsp;&nbsp;&nbsp;&nbsp;"Oh, Deni, Deni. Kako vi Amerikanci neznalice! Prosta trigonometrija. Imam rekascenziju balona posle dvadeset sekundi, tačno? Dakle imam jedan ugao pravouglog trougla. Drugi ugao mora biti devedeset stepeni - razumeš šta to je? Inače ne bude pravougli trougao. I običnim oduzimanjem od sto osamdeset dobijem onaj preostali ugao, i tako imam savršeno dobro opisani trougao, izuzev veličine strana. Ja sad ubacim dimenzije prve strane i prostom trnsformacijom..."
<BR>&nbsp;&nbsp;&nbsp;&nbsp;&nbsp;"Aman! Pa ništa nisi merio. Odakle ti onda dimenzija jedne strane?"
<BR>&nbsp;&nbsp;&nbsp;&nbsp;&nbsp;"Pa, visina balona posle dvadeset sekundi, naravno."
<BR>&nbsp;&nbsp;&nbsp;&nbsp;&nbsp;"Ali otkud znaš..."
<BR>&nbsp;&nbsp;&nbsp;&nbsp;&nbsp;"Aha", reče Kapeljišnikov kao da prede, "zato pažljivo merenje i stabilizovanje balona toliko važno. Sa utvrđenim teretom, balon diže se uvek jednakom brzinom. Teret je jednak jedna srebrna rublja, i tako znači svakih dvadeset sekundi on se diže devet koma sedamdeset tri metra. Sada izvedemo istu aritmetiku za deklinaciju i imamo utvrđen položaj balona u trodimenzionalnom prostoru. Hajde, hodamo dok pričamo." On uze iz Denijeve ruke zapisane vrednosti i pregleda ih, mršteći se. "Takav grozan rukopis", požali se. "Svejedno moći ću da ih pročitam onoliko koliko treba da ubacim u kompjuter. Vrlo lako za izračunati."
<BR>&nbsp;&nbsp;&nbsp;&nbsp;&nbsp;"Zašto ti je onda potreban kompjuter?"
<BR>&nbsp;&nbsp;&nbsp;&nbsp;&nbsp;"Oh, ja bih to očas izračunao. Ali kompjuteru trebalo malo vežbe. Sačekaj trenutak, Deni."
<BR>&nbsp;&nbsp;&nbsp;&nbsp;&nbsp;Dok je Rus mumlao sebi u bradu iznad tastature, Herijeta pomoli glavu u šator. "Šta ćete vi tu?" oštro ih zapita.
<BR>&nbsp;&nbsp;&nbsp;&nbsp;&nbsp;"Važan naučno-istraživački rad", ležerno reče Kapeljišnikov, ne dižući pogled. Na Denijevo iznenađenje prevodilac nije reagovala. Delovala je natmureno, zbunjeno i nezadovoljno - ne baš vidno drukčije od onoga kako je obično izgledala, ali njeno normalno ponašanje bilo je mnogo prgavije nego sada. Tiho je ušla u šator i sela, nezainteresovano prelistavajući svoje beleške.
<BR>&nbsp;&nbsp;&nbsp;&nbsp;&nbsp;"Evo ga!" veselo uzviknu pilot i pritisnu komandno dugme. Na tečnom kristalu iznad kompjutera zasvetliše pojedine strelice raznobojnog svetla, a potom se ukaza i šema strelice koje su označavale pravac vetrova. "Dugine boje", objasni Kapeljišnikov. "Crveno je najniže, i tako dalje do svetlozelenog za najviši vazdušni sloj. Vidiš? Na pedeset metara visine vetar duva pod uglom od sto četrdeset pet stepeni, osam kilometara na čas. Na sto metara, natrag za devedeset pet stepeni i već petnaest kilometara. I tako dalje. Trijumf sovjetske tehnologije."
<BR>&nbsp;&nbsp;&nbsp;&nbsp;&nbsp;Dejlhauz s odobravanjem klimnu. "Baš lepo, ali za šta to treba da posluži?"
<BR>&nbsp;&nbsp;&nbsp;&nbsp;&nbsp;"Meteorologiju." Kapeljišnikov namignu i razvuče usta, pokazujući glavom na Herijetu. Žena, međutim, podiže pogled i prasnu:
<BR>&nbsp;&nbsp;&nbsp;&nbsp;&nbsp;"Prekini, Visarione. Nisam raspoložena da sa mnom teraš šegu. Reci Dejlhauzu pravi razlog."
<BR>&nbsp;&nbsp;&nbsp;&nbsp;&nbsp;Rus za časak izgledaše iznenađen i pomalo zbunjen, ali konačno sleže ramenima. "U redu. Ti, jadni Amerikanac, Deni, ti bespomoćan bez tvojih mašina. Ah, ja ne. Ja pilot! Ja neću da budem crvuljak iz blata, kao neki od onih stvorova na koje pišamo kad uđemo u tvoj poljski klozet, Deni. Hoću da poletim. Neće da mi daju gorivo. Neće da mi daju materijal da napravim jedrilicu - bilo bi lako, izuzev poletanja; vetrova koliko hoćeš, vidiš? Ali Gaša kaže ne, i šta ja radim? Pogledam gore i vidim balončiće kako lebde ne nebu i kažem ja, ja budem takođe balončić!" On raspali pesnicom po gornjoj ploči kompjutera. "Imam gas. Imam navigacione podatke za vetrove u gornjoj atmosferi. Imam sovjetsko stručno znanje. Imam i malo povoljnih okolnosti, malu silu teže i visok vazdušni pritisak. I tako ja sad napraviću mali balon, tek da me ponese, i opet ću biti pilot."
<BR>&nbsp;&nbsp;&nbsp;&nbsp;&nbsp;Talas oduševljenja prenese se na Dejlhauza. "Hej, pa to ti je moćno. Hoće li uspeti?"
<BR>&nbsp;&nbsp;&nbsp;&nbsp;&nbsp;"Dabome, uspeće!"
<BR>&nbsp;&nbsp;&nbsp;&nbsp;&nbsp;"Možemo ga iskoristiti da pođemo za onim balončićima. Da im se približimo. Herijeta, čuješ li? Tako ćemo dobiti priliku da porazgovaramo sa njima."
<BR>&nbsp;&nbsp;&nbsp;&nbsp;&nbsp;"Baš lepo", promrmlja ona, i Dejlhauz je pažljivo osmotri. Izgledala je žalosno, čak i za samu sebe.
<BR>&nbsp;&nbsp;&nbsp;&nbsp;&nbsp;"Šta ti je?" upita on.
<BR>&nbsp;&nbsp;&nbsp;&nbsp;&nbsp;"Našla sam gde mi je radio."
<BR>&nbsp;&nbsp;&nbsp;&nbsp;&nbsp;"Onaj što ga je oluja oduvala?"
<BR>&nbsp;&nbsp;&nbsp;&nbsp;&nbsp;Ona se zacereka kao na crtanom filmu: He, he, he. "Treba zaista biti idiot pa poverovati u to. Kako je mogla da ga oduva? Ta prokleta stvar je teška dvadeset kilograma. Palo mi je na pamet da možda odašilje poruke, prislušnula sam i zaista je tako bilo. Pokušala sam sa radiogoniometrom i smesta sam ga pronašla. Tu, odmah ispod nas", reče, zureći u njih netremice. "Ta prokleta stvar je tu, tačno ispod nas, pod zemljom."
<BR>
<BR>&nbsp;&nbsp;&nbsp;&nbsp;&nbsp;Minut je još bio minut. Deni je proverio, pre nego što je počeo da sumnja. Puls mu je još bio četrdeset dva otkucaja u sekundi prema časovniku. Mogao je da zadrži dah tri minuta, a možda još i više. Vrednost vremenskog sitniša nije se promenila. Ali hiljadu četiri stotine i četrdeset minuta kao da više nisu bili jedan dan. Ponekad mu se činilo da je prošao čitav dan, dok je časovnik pokazivao da je minulo tek šest ili sedam sati. Ponekad bi, konačno, primetio da oseća umor, dok je časovnik pokazivao da je prošlo čak i trideset sati od kako je poslednji put spavao. Herijeta je nervozno nastojala da ih sve natera da se drže određenih vremenskih razmaka, ne zato što je to izgledalo neophodno već zato što se činilo urednim. Nije uspela. Za - koliko? Nedelju dana? Svi su već išli na spavanje onda kada su hteli, jeli kad su bili gladni, i beležili protok vremena, ukoliko su to uopšte činili, događajima. Poslednja poseta balončića bila je posle velike oluje, i pre nego što su Šljakatori dobili pojačanje u ljudstvu. Kapeljišnikov je pomoću trouglova utvrdio položaj izgubljenog Herijetinog radija i otkrio da se nalazi bar dvadeset metara ispod površine zemlje ubrzo nakon što su poslali svoje prve izveštaje i otpremili uzorke nazad na Zemlju. A vreme kada su balončići opet došli u posetu ...
<BR>&nbsp;&nbsp;&nbsp;&nbsp;&nbsp;To je opet bila jedna potpuno drukčija stvar, ona vrsta događaja koji su prekretnica za sve što se pre ili posle dešavalo.
<BR>&nbsp;&nbsp;&nbsp;&nbsp;&nbsp;Dejlhauz se probudio misleći na nebo. Najpre je obavio svoja svakodnevna zaduženja; pomogao Moriseju da obiđe zamke, pripremio obed od dehidrirane čorbe, popravio ventil na poljskom tušu, pored obale. Ali sve vreme mislio je na Kapeljišnikovljeve balone. Deni je uspeo da nagovori Rusa da odustane od jednog velikog napunjenog vodonikom; bio je isuviše velik; suviše neprikladan za rukovanje; pretežak posao oko izrade, i pre svega, isuviše veliki rizik da će putnik poginuti ako mu šta bocne balon i probuši ga. Zato su s mukom naduvali oko stotinak malih balona, a Rus je ispleo mrežu u kojoj će se svi nalaziti. Ukupna moć podizanja tereta bila im je onolika koliku ste želeli. Trebalo je samo dodati još balona; mogli ste ih dodavati dok ne biste podigli čitav logor, ukoliko ste to želeli. A ako bi se jedan ili dva rasprsli, to još nije značilo da ćete imati mrtvog letača. Putnik je mogao da se spušta sasvim polako - tačnije rečeno, nadali su se da bi se putnik spustio polako. Možda bi se i povredio. Ali bar se ne bi prosuo po predelima Klonga.
<BR>&nbsp;&nbsp;&nbsp;&nbsp;&nbsp;Kapeljišnikov nije dozvolio Deniju da obavi poslednje faze punjenja i povezivanja balona. "To moj vrat, dragi Deni, dakle, moj posao da ga obezbedim da se ne slomi."
<BR>&nbsp;&nbsp;&nbsp;&nbsp;&nbsp;"Toliko si prokleto spor. Pusti da ti pomognem."
<BR>&nbsp;&nbsp;&nbsp;&nbsp;&nbsp;"Njet. Očevidno", nasmeja se pilot, "ti misliš da ćeš ubrzo ti leteti mojim balonima. Možda da. Ali ovaj put ja jedini teret. I osim toga, moram još završiti statičke opite podizanja. Dotle ja takođe ne letim."
<BR>&nbsp;&nbsp;&nbsp;&nbsp;&nbsp;Dejlhauz se nervozno odmače nezadovoljan. Proveo je na Klongu - koliko god da je bilo vremena; ali najmanje dve nedelje. I autor Preliminarne studije o prvim susretima sa razumnim bićima na netehnološkom nivou još je čekao da sretne prvo razumno biće na netehnološkom nivou. Oh, da, video ih je. Pod nogama su mu bili graditelji onih podzemnih tunela, i bio je siguran da je nešto nazreo u trenutku kada je Morisej detonirao dinamit ispod jedne sumnjive jame. Krinpit mu je bio saputnik jedno pola sata. A balončići su se često viđali na nebu, premda retko u njihovoj blizini. Tri različite vrste trebalo je da prouči i nauči da saobraća s njima! A najkorisnija stvar koju je do tada učinio bila je da iskopa poljski klozet.
<BR>&nbsp;&nbsp;&nbsp;&nbsp;&nbsp;Vrpoljeći se unaokolo, on odšeta do Herijetinog šatora, nadajući se da je ona nekim čudom učinila ogroman napredak u prevođenju jednog od jezika - ako su to zaista bili jezici. Nje nije bilo, ali bilo je traka. Puštao je najbolje snimke nekoliko puta, sve dok Kapeljišnikov nije ušao, oznojen i veseo. "Statički opit uspešan. Digne te koliko hoćeš. Sad pustimo da ta skalamerija malo odleži, prokontrolišimo da negde ne pušta. Uživaš u koncertu letećih prijatelja?"
<BR>&nbsp;&nbsp;&nbsp;&nbsp;&nbsp;"Nije to koncert, već jezik. Bar se meni tako čini. Nije to besmisleni ptičiji cvrkut. Možeš ih čuti kako pevaju u akordima i harmonskom sazvučju. Izgleda mi pre hromatksi nego... Znaš li ti nešto o teoriji muzike?"
<BR>&nbsp;&nbsp;&nbsp;&nbsp;&nbsp;"Ja? Molim Deni, ja pilot, ne dugokosi ćemanist."
<BR>&nbsp;&nbsp;&nbsp;&nbsp;&nbsp;"Dobro. U svakom slučaju više mi liči na hromatiku nego dijatoniku, ali harmonije su bez sumnje tu, ne baš mnogo drukčije od onog što čuješ kod, recimo, Skrjabina."
<BR>&nbsp;&nbsp;&nbsp;&nbsp;&nbsp;"Odličan kompozitor", ozari se Rus. "Ali kaži mi, zašto slušaš trake kada napolju imaš originale?"
<BR>&nbsp;&nbsp;&nbsp;&nbsp;&nbsp;Deni se trže i podiže glavu. Istina. Neki od zvukova koje mu se činilo da dolaze s trake dopirali su spolja. "Takođe", nastavi oštro Kapeljišnikov, "mešaš se Gaši u posao. Ona je prevodilac, nisi ti, i ona je veoma teška dama. Zato sad dođi i oslušni malo svoje ružičaste i zelene prijatelje."
<BR>
<BR>&nbsp;&nbsp;&nbsp;&nbsp;&nbsp;Balončići nikada nisu bili tako blizu, niti ih je ikada bilo toliko mnogo. Ceo logor začuđeno je buljio u njih: bilo ih je na stotine, toliko mnogo da su zasenjivali jedan drugog i delom zastrli nebo. Crvena Kungova svetlost prituljeno je prosijavala između njih dok su preletali ispred njegove lopte, ali mnogi su među njima blistali vlastitim svetlom, kao svici, većinom, kao što Kapeljišnikov reče, ružičastim ili bledozelenim. Pevali su jasno i snažno. Herijeta je već bila tu, uperenog mikrofona da uhvati svaku notu, mrzovoljno osluškujući sa izrazom gađenja na licu. To nije ništa značilo. Tako je ona uvek izgledala.
<BR>&nbsp;&nbsp;&nbsp;&nbsp;&nbsp;"Zašto su tako blizu?" čudio se Dejlhauz.
<BR>&nbsp;&nbsp;&nbsp;&nbsp;&nbsp;"Neću ni tebi da se mešam u posao, dragi Deni. Ti si za to stručnjak. Ali mislim moguće da im se dopada ono što smo istakli za pilota helikoptera." I Kapeljišnikov mahnu rukom u pravcu trepćućeg svetla na vrhu tornja.
<BR>&nbsp;&nbsp;&nbsp;&nbsp;&nbsp;"Hm." Deni razmisli za trenutak. "Da vidimo. Budi ljubazan i donesi mi jedan od onih ručnih reflektora. Bolje ćemo ih videti i možda će ih to navesti da nam se još više približe."
<BR>&nbsp;&nbsp;&nbsp;&nbsp;&nbsp;"Zašto da ne?" Rus nestade u šatoru sa opremom i vrati se sa prenosnim reflektorom u jednoj ruci i baterijama u drugoj, psujući dok se trudio da se ne spotakne o žice. On stade da petlja nešto oko njega i iznenada se snažni beli snop svetla ispruži prema horizontu, a zatim zaigra u pravcu balončića. To kao da ih namah uzbudi. Njihovo cvrkutanje, cičanje, ćurlikanje i duboki glasovi nalik na sviranje čela umnožiše se u čitavu bujicu zadovoljnih tonova, i izgledalo je da prate svetlosni zrak.
<BR>&nbsp;&nbsp;&nbsp;&nbsp;&nbsp;"Kako to rade?" zapita ljutito Herijeta. "Nemaju krila, niti bilo šta što se može videti."
<BR>&nbsp;&nbsp;&nbsp;&nbsp;&nbsp;"Kao i ja, draga Gaša", zabubnja Rus svojim dubokim glasom. "Gore pa dole, dok ne nađu zaista pogodnu vazdušnu struju. Evo, ti drži svetlo. Ja moram da gledam stručnjake i da učim." Balončići se još više približiše, očigledno privučeni svetlom. Sada, kada je bilo dovoljno svetlosti da se vide boje, njihovo šarenilo bilo je zaista očaravajuće. Bilo je tu spiralnih oblika jednobojnih traka, ukrštenih čipkastih linija, fantastičnih šara koje su podsećale na odeću za kamuflažu iz Prvog svetskog rata. "Čudno", reče Dejlhauz, s čežnjom posmatrajući jato. "Zašto imaju sve te boje kada ih uglavnom ne mogu videti?"
<BR>&nbsp;&nbsp;&nbsp;&nbsp;&nbsp;"Ti misliš ne mogu", reče Kapeljišnikov. "Svetlost kao sok od šargarepe nama čudna, mi vidimo samo crveno. Ali njima je možda - Hej, Morisej! - Dobar pogodak!"
<BR>&nbsp;&nbsp;&nbsp;&nbsp;&nbsp;Dejlhauz poskoči četvrt metra u trenutku kada se jedina puška u logoru oglasi njemu iza leđa. Tamo gore, jedan balončić se u kovitlacu poče spuštati ka zemlji. "Ja ću", zaurla Kapeljišnikov i pojuri da ga uhvati pre nego što padne.
<BR>&nbsp;&nbsp;&nbsp;&nbsp;&nbsp;"Šta si to do đavola uradio?" besno planu Dejlhauz.
<BR>&nbsp;&nbsp;&nbsp;&nbsp;&nbsp;Biolog mu se okrete zbunjeno i kao da se pravda. "Uzeo sam uzorak", reče.
<BR>&nbsp;&nbsp;&nbsp;&nbsp;&nbsp;Herijeta se stade smejati neprijatnim tonom. "Sram te bilo, Morisej. Nisi od Dejlhauza tražio dozvolu da pucaš u jednog od njegovih prijatelja. Eto šta biva kad je neko specijalista za razumna bića i kada se zaljubi u predmet svojih studija."
<BR>&nbsp;&nbsp;&nbsp;&nbsp;&nbsp;"Ne budi kalaštura, Herijet. Dosta mi je muke i ovako, a ovim ste mi potpuno onemogućili posao. Najsigurniji način da ih oterate jeste da pucate u njih."
<BR>&nbsp;&nbsp;&nbsp;&nbsp;&nbsp;"Oh, naravno, Dejlhauze. Svako može da vidi kako beže u panici, zar ne?" Ona nemarno mahnu prema jatu koje je mirno proletalo kroz snop svetlosti i pevalo dok se oduševljeno dizalo u vazduh iznad njihovih glava.
<BR>&nbsp;&nbsp;&nbsp;&nbsp;&nbsp;Kapeljišnikov se vrati sa nečim kao gumena vreća prebačenim preko ramena. "Gotovo sam morao da se pobijem sa jednim od tvojih prijatelja Krinpita da bih ga uzeo", zareža. "Ogroman bio, gadna majko. Ja ne znam šta bi radio da je zaista ta zver htela da ima ovo. Ali, odskakutala je dalje."
<BR>&nbsp;&nbsp;&nbsp;&nbsp;&nbsp;"Ovde u okolini nema Krinpita", ljutito odseče Herijeta.
<BR>&nbsp;&nbsp;&nbsp;&nbsp;&nbsp;"Sad ima, Gaša. Ne mari. Vidi kako nam je lepo ovo novo mezimče."
<BR>&nbsp;&nbsp;&nbsp;&nbsp;&nbsp;Stvorenje nije bilo mrtvo. Nije izgledalo ni da je ranjeno, odnosno nije bilo krvi po njemu. Metak je bio samo probušio rupu u mehuru za gas. Sićušno lice mu se trzalo, kao da ima nervni tik i da pokušava nešto da proguta, a ogromne oči netremice su zurile u njih. Proizvodilo je najtiše zvuke, nalik na uzdahe.
<BR>&nbsp;&nbsp;&nbsp;&nbsp;&nbsp;"Odvratno", reče Herijeta ustuknuvši. "Zašto ne vrišti?"
<BR>&nbsp;&nbsp;&nbsp;&nbsp;&nbsp;"Kada bih znao odgovore na takva pitanja", odvrati Morisej kleknuvši na jedno koleno pored stvorenja da bi ga bolje video, "ne bih morao da skupljam uzorke, zar ne? Ali nagađam da bi vrištalo da mu nisam hicem ispustio sav dah. Mislim da mu vodonik služi za stvaranje glasova. Sam Bog zna šta udiše. Naravno, biće da je kiseonik, ali..." On zavrte glavom i podiže pogled, "Možda ću morati da skupim još nekoliko."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Zaboga, Dejlhauze! Znaš li da je Herijeta bila u pravu kada je rekla ono o tebi? Pa - dobro, znam. Bar da vidimo koliko su fototropni. Dodaj mi one čaruge." Kapeljišnikov mu pruži plastični pojas sa municijom, i Morisej stade da čeprka po njemu dok ne pronađe signalnu raketu.
<BR>&nbsp;&nbsp;&nbsp;&nbsp;&nbsp;"Zapalićeš ih, Morisej! U tim mehurima je vodonik!"
<BR>&nbsp;&nbsp;&nbsp;&nbsp;&nbsp;"Oh, umukni." Biolog je pažljivo naciljao na jednu stranu jata. Sve više i više ih je ulazilo u zrak reflektora, koji je sada bio nepomičan pošto ga je Herijeta postavila na zemlju, okrenutog naviše, tako da se ceo razasuti roj sakupio u jednu čvrsto isprepletenu masu.
<BR>&nbsp;&nbsp;&nbsp;&nbsp;&nbsp;Kada je raketa blesnula ceo roj je zadrhtao kao jedno telo. Nisu krenuli k njoj. Ostali su nanizani u elipsastoj gomili, kao da je snop svetlosti bio grana na kojoj su sedeli; ali pesma im se podigla do ludačkog krešenda, i izgledalo je kao da su počeli da menjaju mesta prema nekom sistemu unutar samog jata. Manje i skromnije obojene individue otplutale su ka nižim delovima jata, a veće i drečavije su se podigle ka vrhu. Dejlhauz je zurio kao omađijan, tako zanesen da nije osetio da mu je lice lepljivo i vlažno sve dok Kapeljišnikov nije iznenađeno zamumlao.
<BR>&nbsp;&nbsp;&nbsp;&nbsp;&nbsp;"Hej! Jel' to kiša?"
<BR>&nbsp;&nbsp;&nbsp;&nbsp;&nbsp;Ali nije bila kiša. Bilo je slatko i pomalo je bockalo na usnama ostavljajući za sobom smrad, kao da je čovek okusio živu životinju; padalo je poput blage rose po njihovim uzdignutim licima i prijanjalo im uz kožu.
<BR>&nbsp;&nbsp;&nbsp;&nbsp;&nbsp;"Ne gutajte!" Vrisnu Morisej; ali prekasno se prepao, jer su se neki već oblizivali. No, ionako su bili već prekriveni time, pomisli Dejlhauz. Ako je bilo otrovno, svi su već nagrabusili.
<BR>&nbsp;&nbsp;&nbsp;&nbsp;&nbsp;"Budale!" Vrisnu Herijeta, lupivši nogom. Nikada nije bila privlačna, ali sada je zaista izgledala kao veštica, iskrivljenog ružnog lica, sa iskeženim, nepravilnim zubima. "Moramo skinuti to sa sebe. Kapeljišnikov! Ti i Morisej smesta da ste doneli kofe s vodom."
<BR>&nbsp;&nbsp;&nbsp;&nbsp;&nbsp;"Da, Gašo", sanjalački se oglasi pilot.
<BR>&nbsp;&nbsp;&nbsp;&nbsp;&nbsp;"Smesta!", vrištala je ona.
<BR>&nbsp;&nbsp;&nbsp;&nbsp;&nbsp;"Da, da smesta." On se zatetura nekoliko koraka pa zastade i zavodnički se osvrnu preko ramena. "Aljuša, dražajša. Pomozi mi da smesta donesem tu važnu vodu."
<BR>&nbsp;&nbsp;&nbsp;&nbsp;&nbsp;Žena navigator se glupo smejuljila. Odgovorila mu je na ruskom, nešto zbog čega Kapeljišnikov razvuče usta a Herijeta opsova. "Zar vi, panjine jedne, ne vidite da smo svi u opasnosti?" povika ona molećivo zgrabivši Dejlhauza za ruku. "Ti, Deni, ti si uvek bio prema meni ljubazniji od ove kopiladi. Pomozi mi da donesem vode."
<BR>&nbsp;&nbsp;&nbsp;&nbsp;&nbsp;On joj uzvrati stiskom ruke i prošapta. "Do đavola, da, hoću, mila moja, hajd'mo po vodu."
<BR>&nbsp;&nbsp;&nbsp;&nbsp;&nbsp;"Deni!" Ali više nije bila ljuta. Smešila se, i pustila ga da je odvuče ka obali. On još jednom pređe jezikom preko usana. Ma šta da je bila ova rosa, što ju je više probao to mu se više dopadala: nije bila slatka, ni opora, nije ličila na voće ili meso, niti na cveće. Ništa nalik na sve ono što je pre toga okusio, ali tog ukusa mu nikako nije bilo dovoljno. On ugleda Herijetu kako šiljatim jezikom dodiruje svoje tanke usne i iznenada ga spopade želja da okuša tu klongansku paru s njenih usana. On oseti kako se vlažna vrelina diže u njemu i grubo je obujmi oko struka.
<BR>&nbsp;&nbsp;&nbsp;&nbsp;&nbsp;Očajnički su se ljubili, dok su im ruke radile kao lude, cepajući odeću jedno s drugoga.
<BR>&nbsp;&nbsp;&nbsp;&nbsp;&nbsp;Nije im ni palo na pamet da se sakriju. Nije ih bilo briga šta će ostali članovi ekspedicije misliti o njima, a njih je, opet, bilo baš briga za Herijetu i Dejlhauza. U parovima i grupicama, cela ekspedicija polegala je obuzeta masovnim ludilom parenja, dok su iznad njihovih glava pevali i kovitlali se balončići u svetlu reflektora i njihova blaga rosa padala po ljudskim bićima ispod njih.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
