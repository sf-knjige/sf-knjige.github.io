<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;To su bile visoravni i kanjoni duboko u pustinji. Deni Dejlhauz je manje od jednog sata leteo nad njim i odozgo su mu izgledale samo kao zanimljive šare na jednom nezanimljivom tepihu. Ali hodati po njima bilo je nešto sasvim drugo. Kapeljišnikov ih je prevozio onoliko blizu koliko se usuđivao, po troje, jedan put i četvoro, u svome malom dvokrilcu koji se očajnički sporo odlepljivao od tla. Napravio je više od dvanaestak preletanja tamo i natrag, i tako im uštedeo sto kilometara probijanja kroz džunglu. I pored svega, pred njima je bio trodnevni marš. I svaki korak naporan.
<BR>&nbsp;&nbsp;&nbsp;&nbsp;&nbsp;Uprkos svemu, Dejlhauz se već nedeljama nije tako dobro osećao. Uprkos umoru od koga su ga bolele sve kosti. Uprkos zvezdi koja je svakog trenutka mogla da eksplodira. Uprkos činjenici da je Mardž Menindžer u svome spisku naruždbina sa Zemlje prenebregla rezervne čizme za pešačenje, tako da je hramao na desnu nogu koja se pretvorila u masu plikova. Ali nije on bio najgore sreće. Trojica vojnika nisu više mogli da nastave. "Vratićemo se po vas", obećala je Mardži; ali Dejlhauz je pomislio da laže, i video je po očima ranjenika da su sigurni da je tako.
<BR>&nbsp;&nbsp;&nbsp;&nbsp;&nbsp;A ipak, prosto bi zapevao u hodu, samo da je za to imao dovoljno daha.
<BR>&nbsp;&nbsp;&nbsp;&nbsp;&nbsp;Kiša je padala u prekidima već skoro četrdeset sati, podla, vetrom nošena kiša od koje su ostajali promočeni u vlažnoj vrelini čak i kada bi prestala, a smrznuti kada bi ih opet natopila. Ni to mu nije smetalo. Na žalost, značilo je da više ne mogu da se vide sa Čarlijem i preostala dva člana njegovog jata. On je morao da balončiću oduzme radio pre nego što su krenuli - Smrdouljci bi kao od šale mogli da im se ubace u vezu. Čim bi se oblaci malo razišli Dejlhauz je pogledom tražio svoga prijatelja na nebu. Nikad ga nije ugledao, nikad mu čuo pesmu, ali je znao da je tamo negde gore. Nije bio ugrožen. Ono isto vreme koje je sprečavalo da se Čarli izloži opasnosti izviđajući za njih, sprečavalo je i Smrdouljce da mu takvu opasnost prirede.
<BR>&nbsp;&nbsp;&nbsp;&nbsp;&nbsp;Preostalo ih je još dvanaest koji su se s mukom probijali ka logoru Smrdouljaca. Ostale preživele - koji to najverovatnije neće još dugo biti ako ova ekspedicija ne obavi svoj zadatak - ostavili su u bazi, sa naređenjem da se prave kao da ih je dva puta više. Mardži je lično poslala poslednju poruku Smrdouljcima: "Počinjemo izgradnju podzemnih skloništa. Kada se eksplozija završi, možemo razgovarati o sklapanju trajnog mira. U međuvremenu, ako se približite, pucaćemo bez upozorenj." Tada je izvukla utičnicu radija i ubauljala u Kapijev avion zajedno sa poslednjom smenom za transport.
<BR>&nbsp;&nbsp;&nbsp;&nbsp;&nbsp;Preostalo im je manje od deset kilometara hoda - u dobrim uslovima bila bi to tročasovna šetnja, ali sada će im biti potreban čitav dan. Sve se svodilo na kotrljanje niz jednu stranu padine i puzanje uz drugu; zatim oprezno provirivanje preko vrha grebena i opet kotrljanje niz drugu stranu. Nije samo teren bio u pitanju. Svi su bili natovareni. Hranom, vodom, oružjem, opremom. Sve što će im biti potrebno morali su da nose na leđima.
<BR>&nbsp;&nbsp;&nbsp;&nbsp;&nbsp;Ipak su najgori bili crveni metalni valjci sa natpisom 'Elementi goriva - rezerva'. U svakom valjku nalazile su se stotine sićušnih galvaniziranih igala i sve je težilo više od kilograma. Dvanaest takvih predstavljalo je veliki teret.
<BR>&nbsp;&nbsp;&nbsp;&nbsp;&nbsp;U početku su naizmenično nosili te komadiće koji će se uklopiti jedan u drugi i pretvoriti u atomsku bombu. Jedan od problema bio je kako ih obezbediti da se ne spoje pre vremena, i prilikom svakog zaustavljanja poručnik Kristijanides kontrolisala je kako slažu rančeve da bi se osiguralo da dva tereta sa delovima bombi ostanu međusobno udaljena više od jednog metra. Bilo je malo verovatnoće da će ih neko ispustiti, šutnuti ili prevaliti u blizinu dovoljnu da izazove kritičnu masu. Da se to namerno izvede, bio bi ozbiljni izazov čak i za najbolje stručnjake za naoružanje sa Zemlje; zato su nosili još dvadeset kilograma veoma komplikovanih metalnih omotača i detonatora. Bez toga nije postojala prava opasnost. Tako ih je, bar, Mardži sve umirivala. Ipak su vodili računa, jer u dubini duše niko nije verovao tim umirujućim rečima. Možda čak ni sama Mardži.
<BR>&nbsp;&nbsp;&nbsp;&nbsp;&nbsp;Prilikom prvog odmaranja Mardži ih sve obiđe, kontrolišući terete. Kad je prišla Ani Dimitrovoj, koja je sedela pored Denija Dejlhauza obgrlivši rukama kolena, tiho joj se obratila: "Jesi li sterilna?"
<BR>&nbsp;&nbsp;&nbsp;&nbsp;&nbsp;"Molim? Stvarno! Kakvo je ovo pitanje!" Ali Mardži zavrte glavom.
<BR>&nbsp;&nbsp;&nbsp;&nbsp;&nbsp;"Izvini, suviše sam umorna. Trebalo je da se setim da nisi." I ona se nasmeši i namignu Dejlhauzu i Ani; ali kada su ponovo uprtili svoje rančeve, Nanin teret bio je zamenjen flašama sa vodom, a ćopava stara Margarita Moziler nosila je šipke sa radioaktivnim punjenjem.
<BR>&nbsp;&nbsp;&nbsp;&nbsp;&nbsp;Mardži je izgledala užasno, i pri svakom odmoru kao da je izgledala sve gore. Već odavno više nije bila onako punačka. Prvi put posle više godina jasno su joj se videle kosti lica, i glas joj je bio rapav. Štaviše, ten joj je postao grozan. Dok je ležala dva sata, sahranjena ispod Krinpita, njegovi telesni sokovi izazvani menjenjem oklopa nadvladali su njen odbrambeni sistem. Sutradan su joj po licu i telu izbile velike ljubičaste mrlje, i koža pocrvenela kao da je ispečena od sunčanja. Rekla je da je ne boli; i to je slagala, mislio je Dejlhauz.
<BR>&nbsp;&nbsp;&nbsp;&nbsp;&nbsp;Međutim, poverovao joj je da govori istinu o jednoj veoma važnoj stvari, i možda baš zato nije mogao u sebi da potisne radost. Bomba koju su nosili neće biti upotrebljena.
<BR>&nbsp;&nbsp;&nbsp;&nbsp;&nbsp;On je to prvi predložio, ona je smesta prihvatila. "Naravno", rekla je. "Ne želim da uništim njihov logor. Želim da ga imam, sve u njemu - ne samo za nas, već i za buduća pokolenja na Gemu. Bombu je najbolje koristiti kao pretnju, i tako ćemo je i upotrebiti."
<BR>&nbsp;&nbsp;&nbsp;&nbsp;&nbsp;Te njene reči je on preneo Ani, prilikom poslednjeg odmora pre nego što će ugledati bazu Smrdouljaca. "Ona planira buduće generacije. Veruje da bi trebalo da se tvoji hromozomi sačuvaju neoštećeni."
<BR>&nbsp;&nbsp;&nbsp;&nbsp;&nbsp;"Naravno", reče Ana iznenađeno. "I ja u to verujem." Deni Dejlhauz otkri da i on veruje u isto. Stvari su stajale zaista loše, ali bilo je nade. Nada mu je pomogla da prođe kroz poslednje faze puzanja na stomaku, tri stotine metara po pljusku, da bi ušao u blatnjavu zemunicu gde se nalazio ulaz u tunele Prikradala koji su se protezali ispod baze Smrdouljaca. Ona ga je krepila dok je gledao kako major Vandemir i Kris Kristijanides mučno i oprezno sastavljaju delove detonatora i umeću u njega šipke sa eksplozivom. Trajala je još, i kada su se Mardži i Vandemir i još dvojica uvukli u napuštene podzemne hodnike i nestali. Ovo razdoblje njegovog života, života sviju njih, kroz koji su upravo prolazili bilo je samo beda i strah. Možda i gore od toga - bilo je samoprebacivanje; radili su nešto o čemu Dejlhauz nije nikako mogao da sudi kao plemenitom, ili čak, dopustivom. Bio je to prepad. Oružana pljačka. Ništa bolje nego kad te na ulici napadne i pretuče neka banda. Ali završiće se. I nastupiće bolja vremena! I ta ga je nada održavala u dobrom raspoloženju još čitava dva sata nakon što su Mardži i njeni drugovi otpuzali u podzemlje. Sve dok Kris Kristijanides nije preplašeno pogledala na sat i kazala: "Evo ga. Od sada neka niko više ne izlazi. Okrenite se licem prema zidu. Šake na oči. Kada se pojavi vatrena kugla nemojte je slučajno pogledati. Sačekajte bar deset minuta. Ja imam zaštitne naočari. Kazaću vam kada da..."
<BR>&nbsp;&nbsp;&nbsp;&nbsp;&nbsp;Njihovi glasovi je zaglušiše, Dejlhauzov prvi i najjači. "Znači, uradiće to! Ali, obećala je..."
<BR>&nbsp;&nbsp;&nbsp;&nbsp;&nbsp;"Ne seri, Dejlhauze, naravno da nije mogla održati obećanje! Smrdouljci bi pomislili da blefiramo. Ona će im samo uništiti oružje i hranu, tačno kao što smo planirali, a onda ćemo mi ući, i pobiti ih."
<BR>&nbsp;&nbsp;&nbsp;&nbsp;&nbsp;"Kakvo bezumlje!", povika Ana. "Pa, tamo neće biti više ničega! Radioaktivna prašina će nas pobiti ako uđemo u logor!"
<BR>&nbsp;&nbsp;&nbsp;&nbsp;&nbsp;"Možda. Ali imam brojač. Sve ćemo proveriti unapred. Važni su avioni. Ako se njih dočepamo, moći ćemo da stignemo do one baze na drugoj strani planete." Zastala je. Bili su je prethodno naučili i preslišali šta treba da kaže, i čuvala je tajnu ceo dan i više. Ali strepela je od ovog trenutka. Da nije bilo opekotina, ona bi sada bila u podzemnom lavirintu zajedno s pukovnikom i majorom, i mnogo bi se bolje osećala nego ovde. "Kako bilo da bilo", zaključi ona, "sada više ne možemo ništa izmeniti. Za deset minuta ona će aktivirati bombu. Spustite lica ka zemlji!"
<BR>&nbsp;&nbsp;&nbsp;&nbsp;&nbsp;I tek tada, više nije bilo nade.
<BR>
<BR>&nbsp;&nbsp;&nbsp;&nbsp;&nbsp;Za Majku Poroda takođe više nije bilo nade. Usamljena i slepa polako je silazila niz tunel, do jedinog boravišta koje joj je bilo preostalo.
<BR>&nbsp;&nbsp;&nbsp;&nbsp;&nbsp;Dubina od trideset metara bila je za mladunce ili izgnanike. Takođe mesto gde su se igrale igre odrastanja, i ona poslednja od svih igara, umiranje. Majka dr'Ši nikada tu nije kročila. Kao mladunče bila je poslušna i mirna, i rano su je naučili njenim dužnostima. Dok je bila još malecka slušala je golicave i uzbudljive priče od poluizraslih, i svu bi je obuzimala prijatna jeza dok je njuškom pipala da pronađe vime u zaštitničkom, svilastom krznu svoje dadilje. Ali nikada nije sama samcata išla da istražuje te pustolovne dubine. Nijedanput. Oduvek je znala da će prebrzo doći vreme kada će, na kraju svog životnog puta, morati da se odvuče dole, da vidi te stare, neposećene dubine, i da umre.
<BR>&nbsp;&nbsp;&nbsp;&nbsp;&nbsp;Tu je donekle pogrešila. Bilo je vreme da umre, i bila je tamo. Ali nije mogla ništa da vidi.
<BR>&nbsp;&nbsp;&nbsp;&nbsp;&nbsp;Majka Poroda dostojanstveno podiže prednji deo tela, istegnu ga do kraja, i pozva: "Ima li koga?"
<BR>&nbsp;&nbsp;&nbsp;&nbsp;&nbsp;Nije bilo odgovora. Ni glaska. Nikakvog mirisa izuzev ustajalog, neprijatnog smrada starih, koji su davno pomrli. Pokuša opet, ne zato što se nadala da će dobiti odgovor već zato što je bila sistematična osoba: "Odrasli ili mladunče, može li bilo ko da me čuje?"
<BR>&nbsp;&nbsp;&nbsp;&nbsp;&nbsp;Ništa. Da je neko i odgovorio, bio bi to jedan od onih podivljalih mladih mužjaka koji su lutali po gornjim hodnicima tražeći samo koga će da ubije. Čak ni takvog nije bilo.
<BR>&nbsp;&nbsp;&nbsp;&nbsp;&nbsp;Dakle, još jedno čulo je prestalo da joj koristi. Nije ništa vredelo što čuje, kad nije bilo ničega da se sluša.
<BR>&nbsp;&nbsp;&nbsp;&nbsp;&nbsp;Šteta što je bila slepa, ali nije u sebi osećala mržnju prema onim Dvonošcima koji su joj izgoreli oči snažnim svetlima. Ona im se za svaki slučaj unapred osvetila, tako što je otrovala svoje tunele, preotela im svoje mladunce, vaspitala sav svoj nakot da postane izopačen i ćudljiv. Na prvom mestu zato što su došli da joj poremete život. Borila se protiv toga, protiv Dvonožaca a ponekad i protiv onih članova vlastitog poroda koji su joj otkazali poslušnost zbog novih životnih principa koje su naučili od Dvonožaca. I sada su tuneli opusteli, a ona oslepila. Čiii! Njena samoća i boravak na ovom mestu bili bi manje - manje bespovratni - da je mogla da vidi bar s vremena na vreme fosforecentno svetlucanje neke gljive ili truleži. Šta joj je preostalo od čula? Ukus više nije bio važan. Jedva da je i bilo nečeg za jelo. Mirisi više nisu bili prijatni, jer nije bilo ni mužjaka ni mladunaca za njuškanje. Još je mogla da opipa prašnjavo tlo pod sobom i zasvođene zidove tunela. Dr'Ši se malo uteši što je čvrsto zatvorena, onako kako je bila tokom onog lepšeg dela svoga života...
<BR>&nbsp;&nbsp;&nbsp;&nbsp;&nbsp;Koji je sada bio završen.
<BR>&nbsp;&nbsp;&nbsp;&nbsp;&nbsp;Ona se protegli i uzdahnu od očajanja, predući poput mačke. Glad je već počinjala da je muči.
<BR>&nbsp;&nbsp;&nbsp;&nbsp;&nbsp;Dvonošci su razrušili najveći broj smočnica sa hranom kada su trovali tunele da bi uhvatili nju i nekoliko njenih preživelih saveznika. Ali tuneli su se protezli deset kilometara u svim pravcima. Negde će se već nešto naći, u tom ogromnom, izgrađenom lavirintu od koga se sastojao njen svet. Nije ozbiljno nameravala da traga za hranom. Majka Poroda se neće poniziti pokušavajući da produži život koji je stigao do kraja.
<BR>&nbsp;&nbsp;&nbsp;&nbsp;&nbsp;Bum!
<BR>&nbsp;&nbsp;&nbsp;&nbsp;&nbsp;Tunel oko nje se pokrenu.
<BR>&nbsp;&nbsp;&nbsp;&nbsp;&nbsp;Nije to bilo ni ljuljanje ni podrhtavanje već odlučni, gotovo peristatički pokreti, kao kod ljudskih creva. Majka dr'Ši takvo kretanje još nije doživela. Tuneli bi se nekada urušili, ili bi ih zaposeli Krinpiti, ponekad bi kiše prodrle kroz gornje slojeve. Ali da se cela zemlja pokrene? Tako nešto se ne može dogoditi! Majku Poroda je takav događaj uznemirio isto kao što bi se riba uznemirila kada bi mlatarala repom a da se ne kreće napred, ili čovek kada bi iznenada osetio kako se vazduh oko njega pretvara u staklo i razbija se.
<BR>&nbsp;&nbsp;&nbsp;&nbsp;&nbsp;I tada začu zvuk koji se pojavio trideset metara iznad nje i više od kilometra daleko, odmah posle potresa. Bilo je to više od zvuka. Vazdušni pritisak u ušima od koga su je zabolele i ispunile se tihim, nerazgovetnim cvrkutanjem, poput cijukanja gladne mladunčadi. Nikada više neće biti malih da plaču za njom.
<BR>
<BR>&nbsp;&nbsp;&nbsp;&nbsp;&nbsp;Iz nekih razloga Mardžino desno koleno bilo je samo oderano i bolno, dok je levo bilo podliveno krvlju; nogavica radnog kombinezona potpuno istanjena i pocepana, a koža već odavno skinuta trenjem. Sve teže je uspevala da održi korak sa onom dvojicom ispred sebe. Bog joj nije bio namenio da satima puže kroz tunele visoke svega četrdeset centimetara... Ni njoj samoj nije bilo jasno na kog Boga misli. Da bi poštedela koleno, pokušala je da kaska na tri noge, oslanjajući se pomalo na prste levog stopala, a svom težinom na desnu nogu i ruke. Prešla se. Završila je sa najgorim grčem mišića potkolenice koji je u životu imala. Morala je da stane i da ih pritisne rukama, i Vandemir je uskoro sustiže odpozadi, dok su ono dvoje napred nastavljali da odmiču. Zato je morala da požuri, i pri tom još jače razdera koleno.
<BR>&nbsp;&nbsp;&nbsp;&nbsp;&nbsp;Za trenutak ponovo zastavši, ona pogleda na sat. Više od četvrt sata pre nego što se ona sprava aktivira. Pre toga, dve granate koje su ostavili za sobom na okukama tunela razneće dovoljno zemlje da zatrpaju prolaze i priguše eksploziju iza njih; već su se bili udaljili dobar kilometar od bombe. Verovatno dovoljno daleko da prežive, iako neudobno. "Izbrojte do deset", povika ona. Zatim se otkotrlja u stranu i opusti sve udove, teško dišući u ustajalom i smrdljivom vazduhu. Za čudo, u tunelima nije bilo potpuno mračno. To ju je iznenadilo. Kad su joj se oči privikle, ugledala je slabašne, paučinaste svetlosti, tako slabe i bledunjave da bi se teško moglo reći da imaju boju: močvarni gas, svici, drvo koje truli, Vilisov efekat, što god da su, bili su dobrodošli.
<BR>&nbsp;&nbsp;&nbsp;&nbsp;&nbsp;Začula je brzo, tiho grebanje u tunelu iza sebe, a potom tvak.
<BR>&nbsp;&nbsp;&nbsp;&nbsp;&nbsp;Opet tišina.
<BR>&nbsp;&nbsp;&nbsp;&nbsp;&nbsp;"Van?" pozva ona. "Majore Vandemir?"
<BR>&nbsp;&nbsp;&nbsp;&nbsp;&nbsp;Reči joj progutaše zemljani zidovi i niko se ne odazva. S mukom se okrenu da drugi bok, potom se presavi i provuče kroz tunel tako da gleda u suprotnom pravcu, i otpuza natrag.
<BR>&nbsp;&nbsp;&nbsp;&nbsp;&nbsp;Zadah mišjih fekalija bio je veoma jak. Ona dodirnu prekidač male svetiljke na svome šlemu i vide da je major mrtav. Jedan od Kopača Tunela je naišao, i bodež koji je štrčao iz majorovog lica bio je dokaz.
<BR>&nbsp;&nbsp;&nbsp;&nbsp;&nbsp;"Do đavola", prošapta Mardži, a onda se prekasno seti da podigne glavu i izvuče pištolj. Ništa određeno nije se ukazalo na svetlosti bačenoj kroz taj iskrivljeni, neravni tunel - da nije ono neki odsjaj? Iz nečijeg oka? Opali dvaput.
<BR>&nbsp;&nbsp;&nbsp;&nbsp;&nbsp;Kada je opet pogledala, nije bilo nikoga. Na svakih nekoliko koraka granali su se mali bočni hodnici i niše, i tu ju je uvek moglo čekati po desetak Prikradala da ona okrene glavu.
<BR>&nbsp;&nbsp;&nbsp;&nbsp;&nbsp;Zamalo pa da podigne glas i pozove ostale, ali se zaustavi još dok je otvarala usta. Čemu? Majorovo telo se više neće moći izneti na površinu. Ležao je presavijen u pojasu - mora biti da se upravo okretao kad su ga pogodili - i gotovo zatvorio svojim telom tunel; i možda je to bilo poslednje što je mogao da uradi u korist njihovog zadatka, da oteža gonjenje.
<BR>&nbsp;&nbsp;&nbsp;&nbsp;&nbsp;Postojao je i bolji način. Preostale su joj još dve granate. Ona izvuče jednu iz pojasa, namesti je na deset otkucaja, okrenu se i što je mogla brže zakotrlja je niz tunel u pravcu onih ostali. Kada je izbrojala sto sekundi leže na tlo, ukrsti šake iznad leđnih vratnih pršljenova i sačeka udaljeni, prigušeni tutanj koji joj je oglasio padanje onoga dela tavanice na tunelu koji će pokopati majorovo telo.
<BR>&nbsp;&nbsp;&nbsp;&nbsp;&nbsp;Kada je granata eksplodirala, seti se da je veoma neobično što nije sustigla ostale. "Sem! Čotnik! Javite se!" povika ona. Nije bilo odgovora; nisu čuli njeno naređenje da se zaustave. Ona ostavi svetiljku na šlemu upaljenu i pohita za njima, ne obazirući se više na bol u kolenu. Kada joj crvene brojke na njenom časovniku kazaše da je vreme za nuklearnu eksploziju, još nije bila uspela da ih sustigne.
<BR>&nbsp;&nbsp;&nbsp;&nbsp;&nbsp;Opet se prevrnu na leđa. Za ovu eksploziju nije bilo potrebno da štiti vrat. Poginuće ili neće, i jedino je bilo od značaja da između nje i mesta eksplozije bude dovoljno zemlje. Trebalo bi da bude. Kada impleri budu uzajamno privukli dva paketa plutonijumskih igala da se isprepletu, nastupiće atomska eksplozija. Ne mnogo velika. Ostaće u kontaktu svega nekoliko mikrosekundi. Ako ih je postavila na pravo mesto, proširiće svoje dejstvo kroz tavanicu tunela, razneti skladište sa municijom Smrdouljaca, i gotovo ništa više. Ako ih je postavila na pravo mesto. Nije ni izdaleka bila toliko sigurna u to, kao što se pravila pred Vandemirom i ostalima. Mape, za koje su Tinka i Indonežanin dali svoje živote da joj ih dobave, bile su izuzetno potpune i jasne. Ali jedno je bilo čitati ih napolju, na otvorenom, a sasvim drukčije pokušavati da ih se pridržavaš dok puziš ispod zemlje s jednog nivoa na drugi. Čak nije bila sigurna ni da li se vraćaju istim putem kojim su ušli u tunele. Trebalo je da ponesu svileni konac i njime obeleže pređeni put, ili da izlome komadiće medenjaka i bacaju za sobom mrvice...
<BR>&nbsp;&nbsp;&nbsp;&nbsp;&nbsp;U tom trenutku dogodi se eksplozija. Tačno na vreme. Još bila živa.
<BR>&nbsp;&nbsp;&nbsp;&nbsp;&nbsp;Čak nije delovalo ni zastrašujuće. Bilo je, pomisli, kao što bi moralo biti u majčinoj utrobi kad majka padne. Dogodilo se nešto tamo napolju. Ali, ovde, u tunelu, kretala se zajedno sa tlom, i čak je i zvuk eksplozije bio isuviše ogroman i spor da bi je uplašio.
<BR>&nbsp;&nbsp;&nbsp;&nbsp;&nbsp;Dakle, bar ovaj deo plana je uspeo. Sada, ako Kris uspe da rasporedi patrolu za napad - ako se sete svojih ogrtača protiv radijacije i vetar bude povoljan - ako se Smrdouljci ne budu dovoljno brzo pribrali da se odupru - ako je bomba ipak bila na pravom mestu - bilo je isuviše tih 'ako'. Mesto joj je bilo uz njene vojnike, a ne ovde.
<BR>&nbsp;&nbsp;&nbsp;&nbsp;&nbsp;Pažnju joj privuče uzdišući i nekako gnjecav zvuk nekoliko metara iza nje. Okrenu svetiljku na šlemu u tom pravcu, i vide da se jedan deo tavanice obrušio u tunelu.
<BR>&nbsp;&nbsp;&nbsp;&nbsp;&nbsp;Razdrmala ga je atomska eksplozija? Možda. Ali pre će biti da nije. Od ranije se već znalo da Prikradala umeju da zarobe neprijatelja tako što zatrpaju tunel ispred i iza njega. A nju je bilo strahovito lako pronaći i pratiti, jer je za sobom ostavljala krvav trag iz kolena.
<BR>&nbsp;&nbsp;&nbsp;&nbsp;&nbsp;Bilo je vreme da se izvuče odavde. Uz veliki napor volje pođe joj za rukom da ne misli na bolove i da ne strepi da li se jedan od njih ćutke prikrada iza nje, i nastavi da puzi dalje.
<BR>&nbsp;&nbsp;&nbsp;&nbsp;&nbsp;Posle deset metara nalete glavom na zemlju.
<BR>&nbsp;&nbsp;&nbsp;&nbsp;&nbsp;Kopači Tunela su zatrpali oba kraja.
<BR>&nbsp;&nbsp;&nbsp;&nbsp;&nbsp;Mardži ponovo upali svetlo. Zemlja je bila sveže iskopana, i ona se munjevito okrenu oko sebe. Ništa se ne pomeri iza nje. Bila je sama.
<BR>&nbsp;&nbsp;&nbsp;&nbsp;&nbsp;Mardži Menindžer progovori naglas, obraćajući se zidu: "Najiskonskiji čovekov strah je da ne bude živ sahranjen." Zatim sačeka malo, kao da se nadala da će dobiti odgovor. Potom izvadi jednom rukom prevolver a drugom se maši za kratki vojnički ašov za ukopavanje. Nije ga bilo. Seti se da ga je ostavila tamo gde su sastavljali bombu.
<BR>&nbsp;&nbsp;&nbsp;&nbsp;&nbsp;Onda, prstima.
<BR>&nbsp;&nbsp;&nbsp;&nbsp;&nbsp;Ispustivši pištolj, stade da golim rukama rije po tom zemljanom zatvaraču. Besno. Zatim, u panici. Na kraju zato što više ništa drugo nije mogla da uradi.
<BR>
<BR>&nbsp;&nbsp;&nbsp;&nbsp;&nbsp;S kraja na kraj obzorja, dokle god je Čarlijev pogled dopirao, debeli sloj oblaka prekrivao je nebo, a vrhovi onih na većim visinama štrčali su svuda unaokolo. U pravcu okeana oluja je polako jenjavala, ali tu, gde je negde ispod njega ležao logor Smrdouljaca, već satima nije uspevao da nazre ni krajičak zemlje, a već danima nije video ni malo društvance svog prijatelja 'Enija. Više nije bilo moguće ostati na položaju! Na svim nivoima, sve do deset hiljada metara, vetar je duvao stalno i ujednačenom žestinom ka toplom polu, i nemilosrdno ga odvlačio odatle. Čarli je umeo da odgonetne brazde na vrhovima kumuloningusa u obliku nakovnja. Pokazivale su da je na hiljadu pet stotina metara duvala struja u suprotnom pravcu. Ali on i dve ženke, jedini preživeli članovi jata, bili su već iscrpljeni. Mnogo su gasa već izgubili. Potrajalo je beskrajno dugo dok nisu stigli do tih velikih visina.
<BR>&nbsp;&nbsp;&nbsp;&nbsp;&nbsp;Dok su se mučili da se uzdignu, drugo jato naiđe lebdeći iz pravca toplog polja, i Čarli povede svoju malenu grupicu da mu se pridruže, žudeći za novim slušaocima svojih pesama o prijateljima sa zemlje, jedva čekajući da čuje pesme koje još nije znao. Već je mnogo i mnogo vremena prošlo od kako nije učestvovao u pravom pevajućem prazniku, i duša mu je čeznula za njim. Novo jato je bilo maleno, jedva šezdesetak odraslih, ali bilo je glasova koje nije nikada čuo, i on sav srećan stade da im peva dobrodošlicu.
<BR>&nbsp;&nbsp;&nbsp;&nbsp;&nbsp;Bela svetlost naglo ih obasja.
<BR>&nbsp;&nbsp;&nbsp;&nbsp;&nbsp;Blesak ih je sve iznenadio. Čarli je bio jedan od srećnika. Nije bio neposredno okrenut prema eksploziji i zato nije odmah oslepio. Ugledao je jasne obrise visokog cirusa, plavobele na pozadini jednoličnog purpurnog neba Gema, ugledao je obrise novog jata kako se ističu svetlijim, jasnijim bojama, kakve nikada još nije video. Nekoliko minuta kasnije začuo je zvuk, i iza i ispod njega, čudni olujni oblak ostade da ključa i uzdiže se iz mase.
<BR>&nbsp;&nbsp;&nbsp;&nbsp;&nbsp;Horska dobrodošlica pretvori se u tužbalicu bola i straha. Čarli je umeo samo da odgovori pesmom uzdizanja. Stariji članovi novog jata je prihvatiše, i jato ispusti balast, povrati progutani vodonik u svoje mehurove i podiže se. Nekoliko ih je ipak ostalo. Nisu samo bili oslepljeni, trpeli su i bolove koji su bili isuviše jaki da bi mogli da reaguju.
<BR>&nbsp;&nbsp;&nbsp;&nbsp;&nbsp;Iako su se već udaljili od mesta eksplozije, na njih naleteše snažni udari vetra i članovi jata se rasuše kud koji po nebu. Čarli još nikada nije iskusio tako jak vetar. Pri ranijim olujama uvek je prethodilo neko upozorenje, zgušnjavanje oblaka i smrtonosna igra munja, da im kažu da je vreme da progutaju vodonik i uzjašu vetar, ili da se uzdignu i izbegnu ga. Ovoga puta nije bilo ni upozorenja ni spasa. Krilca i peraja koja je širio pri jelu kao da su mu bila iščupana iz korena. Rob ogromne površine svoga tela, poput jedra, bio je oduvan kroz novo jato, odskačući prilikom sudara sa starijima, razbacujući male balončiće koji su mu se našli na putu.
<BR>&nbsp;&nbsp;&nbsp;&nbsp;&nbsp;I tada, bez ikakvog upozorenja, osetio je dobro poznatu jezu i napetost na površini svog gasnog mehura, i prepoznao je sladunjavi, prodorni miris ženki. Estrus, vreme za rojenje, vreme za razmnožavanje!
<BR>&nbsp;&nbsp;&nbsp;&nbsp;&nbsp;Male vretenaste izrasline na ženkama grčile su se iz sve snage, raspršujući vlaknasta jajšca i feromone po vazduhu. Vazduh oko jata odisao je mirisima parenja. Čarliju i svim drugim mužjacima bilo je jasno šta moraju da urade: skupiti se u roj, raspršiti svoj mlečac, leteti gore-dole kroz penušavu maglu, dok su im se bradavice na telu izvlačile, grčile, izbacivale seme. Koža na balonima im se stezala, pretvarajući im crte malih lica u karikature, ali taj izraz bola zaista je i označavao bol. Seksualne igre Čarliju nisu bile zadovoljstvo. Bilo je to kao da si zatvoren u čelični oklop sa oštrim šiljcima iznutra, natopljenim kiselinom. Tek olakšanje u trenutku kada bi semena tečnost briznula napolje okončavala je bolove.
<BR>&nbsp;&nbsp;&nbsp;&nbsp;&nbsp;Ali bilo je to pogrešno, pogrešno!
<BR>&nbsp;&nbsp;&nbsp;&nbsp;&nbsp;Čarli otpeva pitanje i izraze strepnje i novo jato zapeva zajedno s njim. Kakvo je bilo ovo razmnožavanje, kada je sjaj došao sa neprijateljskog tla a ne sa neba? Kakva je bila ova vrelina koja ih je tresnula poput pesnice, odmah posle grmljavine i podivljalih vetrova? Čarli je mogao da vidi da su u vazdušnom kovitlacu većina svilenkastih jajašaca promašila mlečac. Bilo ih je svuda po nebu. U vlastitom telu osećao je da nešto nije u redu. Zašto nema ključanja vodonika da mu opet ispuni mehur, koga je zračenje ispraznilo od svih telesnih tečnosti? I kakav... kakav je ovaj čudovišni oblak što se komeša i tako brzo raste, privlačeći ih sve k sebi? I to je pitanje, u stvari, dalo odgovor na sva ostala, i zauvek okončalo i Čarlijevo propitivanje, u trenutku kada je razorna vrelina oblaka od atomske eksplozije spržila njegove oči nalik na mrlje, probila mu gasni mehur, izbacila vodonik iz njega i zauvek mu pesme pretvorila u ćutanje.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
