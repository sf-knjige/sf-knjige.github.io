<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;I tako, na kraju svega, šta bi se još o njima moglo reći? Šta se još može reći o Mardžori Menindžer i Deniju Dejlhauzu i Ani Dimitrovoj - i o Čarliju i Ahmedu Duli i o Šarn-igonu i Majci dr'Ši? Uradili su sve što su mogli. Veoma često su radili ono što su mislili da treba da urade. I šta se još može reći o njima i o ostalima, ljudskim i drugim bićima, na kraju priče: umrli su. Jedni su preživeli bitku. Drugi i bitku i eksploziju zvezde. Ali na kraju, nikada nema preživelih.
<BR>&nbsp;&nbsp;&nbsp;&nbsp;&nbsp;Ima samo onih koji su ih zamenili. Vreme prolazi, i pokolenja odlaze i dolaze.
<BR>
<BR>&nbsp;&nbsp;&nbsp;&nbsp;&nbsp;I sada, šta se može reći o ovoj prelepoj i moćnoj ženi po imenu Maskret Zeleni Oblak En-Gujen?
<BR>&nbsp;&nbsp;&nbsp;&nbsp;&nbsp;Moglo bi se reći da nosi u sebi tragove Mardži i Nane i još nekih drugih. Neke od njih putem lanaca dezoksiribonukleinske kiseline, a neke zbog onoga što su učinili ili što su bili. Nikoga od njih, naravno, nije poznavala, jer oni su pomrli šest generacija pre nje. Ona ih je zamenila.
<BR>&nbsp;&nbsp;&nbsp;&nbsp;&nbsp;Kao svi mi, ni ona nije samo jedan osoba. Nosi u sebi tri 'persone', ili šest, ili stotinu, ako ubrojite i lične uspomene i stereotipove koje nose u sebi druge osobe koje se mogu svrstati pod ekitetu 'Maski En-Gujen'. Svome prethodnom ljubavniku bila je slatki teret s kojim je u društvu provela jedan vikend na Paklenom jezeru. Svojim unučićima bila je Predavač koji ih vodi kroz muzeje i zoološki vrt. Prosečnom registrovanom glasaču Republikata u velegradskom području Bojn-Feng, bila je Sudija Odabirač, koja upravlja vladajućom mašinerijom. Ali, bolje rečeno, ne vladajućom. Maski je sto odsto bila čvrsti zastupnik Šest Principa Republike Gem, među kojima je poslednji i možda najznačajniji bio: Nema jake centralne vlade. 'Vlada' je samo jedno upokojeno zlo u Maskinim očima, sagorelo u Dobu Velike Eksplozije ili umrlo od gladi u Dobu Velikog Beznađa. Na Gemu je nema već čitavo stoleće i po. I niko ne želi povratak tog podvaladžijskog užasa, a Maski ponajmanje. Zastarila je isto kao i vojska i ravnodušnost i rasipništvo. I Maski će je u tom stanju i držati, makar po cenu poslednje kapi vlastite krvi, i po cenu krajnjeg požrtvovanja njene milicije dobrovoljaca i primalaca darova.
<BR>&nbsp;&nbsp;&nbsp;&nbsp;&nbsp;Da bismo videli ko je Maski, pogledajmo najpre tri osnovna lica koja pokazuje tom vrelom i zadovoljnom svetu na Gemu; prvo od njih ja Maski-Hraniteljica.
<BR>&nbsp;&nbsp;&nbsp;&nbsp;&nbsp;Ona obezbeđuje više od deset odsto hrane za Bojn-Feng, gotovo sve iz podzemlja. Ne radi to sama, naravno. Posmatrajte je kada stoji na ulazu u podzemnu galeriju. Jutarnja smena upravo dolazi. Ružni dani 'vlasnika' izumrli su onda kada i vlada. Maski nije vlasnica. Samo je jedna od jednakih. Ali jedna izuzetna.
<BR>&nbsp;&nbsp;&nbsp;&nbsp;&nbsp;Pomislili biste da izgleda kao zemljoposednik iz Virdžinije koji nadgleda svoje robove, ili možda, kao vlasnik velikih pirinčanih polja u Šensiju, koji cedi poslednju paru od svojih zakupaca. Bili biste u zabludi. Ne postoji vlasništvo. Nema ni prinude. Mali darovi koje joj pružaju radnici Krinpiti, jedan po jedan, dok porebarke cupkaju pored nje ulazeći u podzemne farme, nisu iznuđeni. To su pokloni. Slobodno dati. Kada Maski nije zadovoljna nekim od tih poklona ona ne prebacuje darodavcu, niti mu naređuje da da više. Jednostavno ga odbije. Onda Krinpit odlučuje da li da se vrati u svoje selo, gde može slobodno da umre od gladi. Na rastojanju od metar-dva od mesta na kome stoji Maski, nadzornici Prikradala prskaju Krinpite antialergenskim lakom. Ni ovde se ne upotrebljava sila. Ako Krinpiti odluče da nadzornicima ne daju nikakav poklon, ne moraju se vratiti. Nadzornici će tada odlučiti da ih ne poprskaju. Krinpiti će tada dobiti svrab, menjati oklop ili umreti zato što su bili izloženi biljkama zemaljskog porekla s kojima su radili. Krinpiti imaju pravo da odaberu to, ako žele. Ne postoji apsolutno nikakva prinuda, nad bilo kim, od strane bilo koga, bilo kada. To je takođe zapisano u Šest Principa.
<BR>&nbsp;&nbsp;&nbsp;&nbsp;&nbsp;Krinpiti to znaju i uživaju u slobodi - da i ne pominjemo uživanje u radio-aparatima, veselim, bučnim dobošima i citrama, hemijskim opojnim sredstvima, đinđuvama i metalnom oruđu koje veoma cene. To im se slobodno daje, kada oni slobodno dalje predaju darove koje im je Maski slobodno poklanjala na kraju svakog dobrovoljnog radnog dana. I Prikradala znaju da je to istina. I oni su zahvalni, naročito zato što su im Dvonošci poboljšali one nekadašnje primitivne tunele, i slobodno pomažu jačim, većim radnicima Krinpitima, dajući im uputstva na dnu kojih tunela da zasade pečurke i u tavanice kojih tunela da usade obične i slatke krompire. I oni mogu da uživaju u posedovanju đinđuva, uređaja i opojnih droga za koje njihovi prosti preci nikada nisu znali. I balončići znaju - tek oni se provode sa muzikom sa magnetofona i stalnim orgazmima! I naravno, to zaista dobro zna i sama Maskret Zeleni Oblak En-Gujen. Ona ima sve što želi. Možda je ipak najbolje od toga što je ubeđena da se uvek poštuje Šest Principa i da je, dakle, pravda uvek zadovoljena, i svi oni na Gemu - a to zaista znači svi, Krinpiti i balončići, stranci i sinovi - svi imaju sve. Iako obično ne toliko mnogo svega kao ona.
<BR>
<BR>&nbsp;&nbsp;&nbsp;&nbsp;&nbsp;Zatim, tu je Maksi Dobrovoljni Javni Radnik. Ne samo diskutant ili učesnik, kao svi ostali. Ona je Sudija Odabirač, koji slobodno poklanja deo svoga vremena služenju zajednici, čak i o praznicima.
<BR>&nbsp;&nbsp;&nbsp;&nbsp;&nbsp;Napušta poljoprivredne podzemne galerije i penje se na površinu planete, u toplu, svetlu kupolu grada Njupe. Maski je još neosporno lepa žena. Opaljena ultraljubičastim zracima na bazenu-vrtači, visoka, čvrsto građena pre nego debeljuškasta, teška je šezdeset standardnih kilograma, ali struk joj je svega pedeset centimetara i njeni ljubavnici je više vole i od onih upola mlađih. Sve su oči uprte u nju dok smešeći se ulazi u Dvornu Uspomena, skida pantalone i široki kožni lakirani ogrtač, obavi sve Susrete-u-krugu i opruži se po ležaju od sunđeraste gume. "Ja bih da počnem", kaže sa blistavim osmehom. Ostalih šest dobrovoljnih Sudija Odabirača slažu se da oni, takođe, žele da razgovaraju o dnevnim problemima.
<BR>&nbsp;&nbsp;&nbsp;&nbsp;&nbsp;Većina problema su čisto rutinski i saglasnost se odmah postiže. (Svi se štede za one zaista velike). Sa svoga sedišta ispod biste Majke Kristijanides, širokog čela i vedra lika, koja ih gleda odozgo, Roanok t'Šrajber opisuje dokle se stiglo u raščišćavanju Paklenog jezera. Sva gradska kanalizacija se tamo izliva. Život u vodi je do zadovoljavajuće mere uništen, jer Ešerihija-antibiotik deluje na većinu živih bića sa Gema. "Još dva miliona izmeta i biće kristalno čisto", primećuje on. Sod Hauz Flerborn diže pogled sa svojih deset centimetara dugačkih noktiju da bi se zapitala da li miliciji treba slobodno dati osnovne darove, pošto su mnogi od njih, na žalost (iako dobrovoljno), dali živote u istraživanju udaljenih tunela Prikradala i oslobađanju zabačenih krinpitskih logora. Svi se slažu da to izgleda poželjno. Žena u milicijskoj radnoj uniformi, koja je stidljivo stajala kraj vrata, izlazi sa zadovoljnim osmehom.
<BR>&nbsp;&nbsp;&nbsp;&nbsp;&nbsp;Onda se Maskino lice smrači i ona primećuje: "Čula sam da smo dobili još jednu tahprensku poruku od Alfabaze."
<BR>&nbsp;&nbsp;&nbsp;&nbsp;&nbsp;U dvorani zavlada tišina. To je pitanje u kome leži klica razdora, čak i promena. Niko zaista ne želi da se upušta u njega. Sve sudije se nelagodno meškolje na svojim ležajevima ispod kipova predaka, i svaki čeka da onaj drugi prvi progovori.
<BR>&nbsp;&nbsp;&nbsp;&nbsp;&nbsp;Najzad t'Šrajber iznosi svoje mišljenje. "Ja pre svega mislim da je bilo veoma nerazumno od naših prethodnika da opet pokušaju sa istraživanjima kosmosa. Slobodno su uložili veliku vrednost da bi nove tahprenske satelite ubacili u orbitu. I šta smo dobili? Žalost i zbrku." I on nabraja sve kontakte: neko trabunjanje koje je možda poslato iz kolonije na Marsu; žalosne pozive upomoć sa same stare Zemlje; tuce kočopernih poruka iz baze na Alfi Kentaura, koje ukazuju na pokušaj da se doleti na Gem i vrati se. Od preostalih delova svemira - ništa.
<BR>&nbsp;&nbsp;&nbsp;&nbsp;&nbsp;Maski nelagodno iščekuje, vrteći se na ležaju i češući se upravo iznad trouglaste krpice svog mini bikinija. Onda kaže: "Pitam se da li bi i dalje trebalo da odgovaramo na poruke iz Alfabaze."
<BR>&nbsp;&nbsp;&nbsp;&nbsp;&nbsp;Niko ne odgovara.
<BR>&nbsp;&nbsp;&nbsp;&nbsp;&nbsp;Znači, složili su se; i Sudije prelaze na razgovor o zadovoljavajućem priraštaju ljudske populacije; od sto osamdeset nekad preživelih, na hiljadu osam stotina u trećoj generaciji, a sada u šestoj gotovo već dvesta pedeset hiljada. Nema više bojazni da čovečanstvo neće uspeti da se održi. Čovek izvanredno uspeva na Gemu.
<BR>&nbsp;&nbsp;&nbsp;&nbsp;&nbsp;To podseća Maski da njena najnovija beba tek što se nije rodila. Tiho se, preko telefona, obraća bolnici. Nosilja je upravo u tom času u porodilištu. Ali vesti su loše. Dete je rođeno mrtvo. "Sama sam kriva", samoprekorno priznaje Maski doktoru. "Sara Sjajni Mehur - tako se zove?"
<BR>&nbsp;&nbsp;&nbsp;&nbsp;&nbsp;"Meri Sjajni Mehur", ispravlja je lekar.
<BR>&nbsp;&nbsp;&nbsp;&nbsp;&nbsp;"Da, Meri. Bila je skoro šezdeset godina stara. Trebalo je da zamolim neku mlađu nosilju da mi donese moju bebu na svet."
<BR>&nbsp;&nbsp;&nbsp;&nbsp;&nbsp;"Nemojte sebi kvariti ovaj dan", teši je lekar. "S vremena na vreme mora se očekivati neuspeh. Gotovo sva vaša deca su preživela, i setite se, u skladištu upravo imate još tri."
<BR>&nbsp;&nbsp;&nbsp;&nbsp;&nbsp;"Veoma ste ljubazni." Maski sa osmehom prekida vezu. Ali ta vest ju je oneraspoložila, i to baš na Božić. "Želela bih da odem", saopštava ostalim Sudijama, i naravno, i oni žele da zaključe diskusiju i vrate se kućama.
<BR>
<BR>&nbsp;&nbsp;&nbsp;&nbsp;&nbsp;Najzad, tu je i Maskret-Majka, poštovana glava svoje porodice.
<BR>&nbsp;&nbsp;&nbsp;&nbsp;&nbsp;To joj nije baš mala uloga. Porodica joj je ogromna. Četrdeset četvoro žive dece, dvanaest najstarijih su je već odavno učinili višestrukom bakom, a troje najmlađe još se nije rodilo iz pozajmljenih utroba drugih žena. (Priseća se da treba da da dobrovoljni dar Sari, ili Meri, Sjajnom Mehuru, što je bila ljubazna da do kraja iznese njeno novousađeno jajašce. Ali ne tako bogat poklon kao obično, jer je dete, ipak, rođeno mrtvo). Na Božić oni će svi doći da s njom održe Susret-u-krugu, i ona sa zadovoljstvom očekuje taj dan.
<BR>&nbsp;&nbsp;&nbsp;&nbsp;&nbsp;Nisu, međutim, sve njene porodične brige tako lepe. Dok korača kroz prijatne vrtove, ka mestu gde spava i drži svoje stvari, jedan niski, bledunjavi mladić probija se kroz žbunje k njoj. To je Dejlhauz Dolfin En-Gujen, jedan od njenih sinova. Vidi se da je trčao. Teško diše. Maski uzdahne i obrati mu se: "Baš lepo od tebe što si požurio da me Sretneš-u-krugu, Dolfe."
<BR>&nbsp;&nbsp;&nbsp;&nbsp;&nbsp;On zastaje i trepće u pravcu prekrasnog mnogostrukog božićnog drveta u sredini bašte, sa svetiljkama u obliku prstenova i Žutom Zvezdom Zemlje na vrhu. Očevidno je zaboravio da je praznik. Maski opet uzdahnu. "Svejedno. Srećan ti Božić, Dolfe. Znam da imaš još nešto da mi prebaciš. Ali najpre sedi i povrati dah."
<BR>&nbsp;&nbsp;&nbsp;&nbsp;&nbsp;Oboje sedaju na klupu od presovanog prikrada-kamena ispod jednog stabla vinove loze. (Nekoliko osušenih grozdova sačuvalo se u oluji nastaloj posle Eksplozije, ispod jednog nasipa u Tvrđavi Radnika. Od šest semenki nađenih u njima koje su proklijale razvile su se sve vrste vinovih loza na Gemu, kao i ovo stablo.)
<BR>&nbsp;&nbsp;&nbsp;&nbsp;&nbsp;Maski ne gleda u svoga sina. Zna da je, uprkos svojim manama, isuviše dobro vaspitan da bi počeo pre nego što ga ona podstakne, a želi da i on oseti mir koji vlada na tom mestu. Svuda po vrtu nalaze se statue Prvog Pokolenja, osamnaest Majki od zlata, pedeset dve Nosilje od kristala, sedamdeset devet očeva od granita, izvađenog u kamenolomu iz klisure ispod Toplog pola. (Dvadeset i jedan preživeli koji nisu doprineli svojim genima opštem skladištu, čak ni pomoću kloniranja, takođe imaju svoje statue, ali one su poređane izvan parka. Nijedna od njih nije čak bila ni Nosilja). Kipovi se u još nečemu razlikuju. Imena osamdeset i jednog preživelog koji su došli sa druge strane planete isklesana su u srebru oivičenom kristalima. Imena trideset i dvojice koji su preživeli u tunelima ispod Tvrđave Hrane, kada ih je zatekla Eksplozija Zvezde pre nego što su otputovali brodovima na drugu stranu, označena su rubinima. A imena šezdeset sedmorice ostalih - svega nekoliko njih sposobnih za oplođenje - koji su preživeli Eksploziju u pećinama, ispod mašina, u kapsulama svemirskih letelica i svuda gde su mogli da se sakriju od razbesnele zvezde, bila su ispisana narandžastim krizolitom, bojom vatre. To je bilo pre šest generacija. Maski je poticala iz 26 od njih, gotovo od jedne trećine, ali u stvari samo jedanaest su zaista bili njeni preci, uz znatna preklapanja. (Na primer, ona je petostruko poreklom od Mardžori Menindžer, Ane Dimitrove, Ngujen Trija i prvorođenog Mekenzija, malenog fokomeličnog deteta koga je rodila žena koja je preživela Eksplozije bombe i zvezde u Tvrđavi Goriva. Umrla je čim je rodila svoje deformisano dete, ali dete je bilo čudesno plodno).
<BR>&nbsp;&nbsp;&nbsp;&nbsp;&nbsp;Kada je Maski osetila da je ovo sveto mesto izvršilo svoj uticaj na njenog sina koliko god je bilo moguće, ona se počeša ispod pojasa pantalona i reče: "U redu, Dolfe, možeš sada sve da mi kažeš.
<BR>&nbsp;&nbsp;&nbsp;&nbsp;&nbsp;On ne može da dočeka da sve izgovori, toliko je nestrpljiv. "Dobro. Kazaću ti! Pogrešila si Majki Maski. Ne smemo odbiti Alfabazu."
<BR>&nbsp;&nbsp;&nbsp;&nbsp;&nbsp;"Ne smemo?"
<BR>&nbsp;&nbsp;&nbsp;&nbsp;&nbsp;On je očajno tvrdoglav. Čak i besan. "Da, tako sam rekao, ne smemo. To je zločin prema čovečanstvu! Gem trune na naše oči, Majko Maski. A ovo nam je najbolja prilika koju ćemo ikada imati da opet počnemo. Oni u alfabazi imaju visokoenergetsku tehnologiju! Znaš li šta to znači, šta nam predlažu? U stanju su da deset standardnih tona dovedu u stanje tahionskog ubrzanja - mi to ne možemo, čak ni kada bismo morali da spasavamo svoje živote."
<BR>&nbsp;&nbsp;&nbsp;&nbsp;&nbsp;"Dragi moj Dolfe", poče ona, ljubazno i razložno, "imamo mnogo hitnijih problema i ovde, na Gemu. Da li znaš koliko ima divljih jata balončića? Krinpita koji još žive u divljaštvu? Prikradala do kojih još nismo dospeli da im poboljšamo životne uslove? Naša je dužnost..."
<BR>&nbsp;&nbsp;&nbsp;&nbsp;&nbsp;"Naša je dužnost da se brinemo za čovečanstvo!"
<BR>&nbsp;&nbsp;&nbsp;&nbsp;&nbsp;"Da, svakako! Mi se i brinemo. Naši su preci dali svoje živote za nas i mi verno poštujemo Šest Principa. Ovde nema tiranske vlade, prinude, sukobljenih naroda. Nismo silovali Gem, udvarali smo mu se. Živimo od obnovljenih prirodnih resursa; a oni u Alfabazi su se vratili na industriju i tehnologiju, sa svim zlom koje one nose sa sobom."
<BR>&nbsp;&nbsp;&nbsp;&nbsp;&nbsp;"Blagi Bože", povika on, 'resursi'. Nas dve stotine pedeset hiljada nismo ih još ni načeli! Znaš li ti da se fosilno gorivo stvara brže nego što ga mi eksploatišemo?"
<BR>&nbsp;&nbsp;&nbsp;&nbsp;&nbsp;"Odlično! Tako i treba! To ga i čini obnovljivim. Budi razuman, dragi moj Dolfe. Zašto kvariti opštu sreću težeći ka glupostima? Pretpostavimo da svi žele to što kažeš. Kako da iskopamo ta fosilna goriva?"
<BR>&nbsp;&nbsp;&nbsp;&nbsp;&nbsp;"Krinpiti. Prikradala. Ljudi. Mašine! Svejedno ko. Ako neće, treba im narediti!"
<BR>&nbsp;&nbsp;&nbsp;&nbsp;&nbsp;Maskret je potresena. "Pokvario si mi Božić", žalosno kaže i odlazi. Kakva šteta. Glupi, tvrdoglavi dečak i nevešta Nosilja, i ceo praznik joj je propao pre nego što je i počeo. Dolf je njen najmiliji sin. Divi se njegovom malom, hitrom telu i živom duhu. Ali ovo je zaista gadno! I mučno! Zašto ne može da prihvati raj kao svi ostali i bude srećan u njemu?
<BR>
<BR>&nbsp;&nbsp;&nbsp;&nbsp;&nbsp;Dolfov praznik je takođe pokvaren i on ostaje da sedi na klupi od prikrada-kamena toliko besan i pun osujećenja da čak ni ne čuje pevanje božićnih pesama:
<BR>&nbsp;&nbsp;&nbsp;&nbsp;&nbsp;A'es'e fi'eles
<BR>&nbsp;&nbsp;&nbsp;&nbsp;&nbsp;lae'i 'riumphan'es.
<BR>&nbsp;&nbsp;&nbsp;&nbsp;&nbsp;Kada bi samo htela da razume! Osvajanje Gema koštalo je tako mnogo krvi i bola. Ne samo u onoj prvoj, užasnoj godini. Uvek iznova, svaki put kada bi se na Kungu dogodila eksplozija u onim prvim decenijama. Od Doba Predaka bilo je osam eksplozija i samo poslednje dve-tri prošle su bez većih neprijatnosti. Mnogo upozoravanja. Izbezumljena žurba da se kupole izoluju od jonizujućih zračenja i da se u njih natrpaju neophodne i ugrožene stvari i bića. Nedelja dana provedena kao u zatvoru dok zvezda napolju besni, potom godinu dana i više u raznovrsnim oskudicama, sve dok se planeta sama ne obnovi. Ali uvek je preostajalo pet-šest razdoblja prave bede; prvi je uvek bio najgori, mada su svi bili katastrofalni. Zar sve to da ode u ništa?
<BR>&nbsp;&nbsp;&nbsp;&nbsp;&nbsp;Veni'e a'oremus
<BR>&nbsp;&nbsp;&nbsp;&nbsp;&nbsp;'Ominum.
<BR>&nbsp;&nbsp;&nbsp;&nbsp;&nbsp;Jedan nadzornik - Prikradalo - zaleće se mimo njega ka mnogostrukom drvetu, a za njim četiri bučna Krinpita - baštovana - premazana svetlocrvenim i zelenim lakom za Susrete-u-krugu. Tek tada postaje svestan horskog pevanja:
<BR>&nbsp;&nbsp;&nbsp;&nbsp;&nbsp;Spasi nas sve So'onine moći
<BR>&nbsp;&nbsp;&nbsp;&nbsp;&nbsp;Kad zalu'amo...
<BR>&nbsp;&nbsp;&nbsp;&nbsp;&nbsp;Đavola je ovo vreme radosti, misli on. Vreme je za samoubistvo! Vreme da se odluči da li će se i dalje živeti od loze, kada svi drugi u galaksiji idu ka ko zna kakvim pobedama tehnologije i pustolovinama! Zlovolja se u njemu bori sa božićnim raspoloženjem. Zlovolja polako gubi. Priseća se šta je Prikradalo nosio - bledosvetleće ultraljubičaste reflektore - i rešava da odšeta do mnogostrukog božićnog drveta.
<BR>&nbsp;&nbsp;&nbsp;&nbsp;&nbsp;Krinpiti guraju u stranu klupe i stolove za piknik da naprave mesta, mumlajući i klaparajući nešto međusobno; završavaju i cupkajući odlaze. Prikradalo postavlja reflektore i čeka naređanje. Na samom drvetu, privezani balončići svojim glasićima pevaju iz sve snage:
<BR>&nbsp;&nbsp;&nbsp;&nbsp;&nbsp;Schlaf im heilige ruhe
<BR>&nbsp;&nbsp;&nbsp;&nbsp;&nbsp;Schlaf im heilige ruh'.
<BR>&nbsp;&nbsp;&nbsp;&nbsp;&nbsp;Svuda oko drveta mladi ljudi poput njega skidaju odeću i zavlače se između veselo ukrašenih debala. "Počni!" viču; i balončići počinju veselu, živahnu pesmu, Dobri kralj Vencesla. Prikradalo poslušno uključuje reflektore. Balončići uzdišu i nastavljaju da pevaju, i počinju da ispuštaju svoj mlečac, a na sve strane ispod prelepog drveta parovi se spajaju u tradicionalne Krugove.
<BR>&nbsp;&nbsp;&nbsp;&nbsp;&nbsp;Dolf ne može više da izdrži. Zlovolja gubi. Božić pobeđuje. On odbacuje odeću i upada među stabla mnogostrukog drveta. Zašto da se borimo protiv Utopije? kaže u sebi. I tako se završava razdoblje njegovog odrastanja. I počinje razdoblje umiranja. A to je uglavnom jedno te isto.
</P></TD></TR></TABLE>
</CENTER>
</BODY>
</HTML>
