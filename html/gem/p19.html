<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Džefri Menindžer se probudi, pitajući se ko mu to ljulja krevet.
<BR>&nbsp;&nbsp;&nbsp;&nbsp;&nbsp;Niko. Bio je sam samcat u svojoj sobi, koja je izgledala tačno kao stotine hiljada soba u hotelima Holidej In ili motelima Hauarda Džonsona u celom svetu. Na noćnom stočiću pored kreveta stajao je telefon, televizor ga je sumorno posmatrao preko puta sa izdužene konstrukcije koja je istovremeno obuhvatala pisaći sto, ormančić za rublje i policu za ptrljag. Jedino što se vidno razlikovalo od hotela bio je sam telefon, jer je bio aparat sa dugmadima za pritiskanje, preko čije su komandne table sevale i treperile raznobojne lampice. Zavese na jednom zidu prekrivale su ogromnu ploču od tečnog kristala, a ne prozor. Prozor, uostalom, ne bi ni imao neke svrhe. Nalazio se stotinu metara pod zemljom.
<BR>&nbsp;&nbsp;&nbsp;&nbsp;&nbsp;Sat je pokazivao 6:22.
<BR>&nbsp;&nbsp;&nbsp;&nbsp;&nbsp;Menindžer je ostavio naređenje da ga probude u sedam. Zato ga nije mogao probuditi ničiji poziv. Bile su, dakle, samo još dve mogućnosti, obe neprijatne. Džef Menindžer razmisli da li da podigne slušalicu telefona, uključi televizor ili otvori zavese ispred situacionog ekrana od tečnog kristala, jer bi mu svaka od te tri stvari odmah rekla šta se događa. Reši se, ipak, da ništa ne učini. Da postoji neposredna opasnost, on bi odmah bio obavešten. Mardži svoj disciplinovani i hijerarhijski pristup rešavanju problema nije naučila u Vest Pointu, već ga je stekla cupkajući na kolenu svoga oca. Ako je ona dobro umela da sve nepoželjne misli ukloni iz svoje glave, tek on je u tome bio pravi virtuoz. Odbaci, dakle, sva pitanja, navuče svoj brokatni kućni ogrta, uđe u kupatilo i nepravi sebi šolju instant kafe sa toplom vodom iz česme.
<BR>&nbsp;&nbsp;&nbsp;&nbsp;&nbsp;Minuti provedeni u razbuđivanju su dragoceni za Džefa Menindžera. Bio je uveren da su mu oba braka propala samo zato što mu obe supruge nisu mogle da shvate da nikada, ali baš nikada, ne smeju da mu se obrate najmanje pola sata nakon što otvori oči. To je bilo vreme kad je pio kafu, prikupljao snagu i prisećao se šta sve tog dana treba da uradi. Razgovor je to vreme uništavao. A slabost karaktera Džefrija Menindžera ogledala se u tome da je bio spreman da uništi svakoga ko bi učinio taj prestup.
<BR>&nbsp;&nbsp;&nbsp;&nbsp;&nbsp;Kafa je bila tačno onoliko topla koliko je trebalo, i on je ispi kao lek, gutljaj po gutljaj, dok ne isprazni šolju.
<BR>&nbsp;&nbsp;&nbsp;&nbsp;&nbsp;Zatim zbaci sa sebe kućni ogrtač, sede na postelju ukrštenih nogu u polu-lotos položaju, pusti da mu se telo potpuno umiri i poče da izgovara svoju matru.
<BR>&nbsp;&nbsp;&nbsp;&nbsp;&nbsp;Džefri Menindžer nikada nije zaista razumeo šta se odigravalo između njegovih nervnih ćelija i sinapsa kad god bi se upustio u transcendentalnu meditaciju; nikada, zapravo, nije ni pokušao da shvati. Izgleda, ipak, da mu to ni u kom pogledu nije škodilo, jedino ga je koštalo dve hiljade četiri stotine sekundi u dvadeset četiri časa. Retko je o tome razgovarao sa nekim, i zato nije morao ni da obrazlaže. Ali, izgleda da je delovalo. Kako? Na šta? Ne bi mogao da kaže. Kad god je to radio osećao je veće samopouzdanje. To baš i nije bila tako mala korist od investiranja svega tri odsto svoga vremena. Dok je sedeo, i telo mu se polako povlačilo od njega, a neprestano ponavljane reči ta-len, te-len postajale neka vrsta zvučnih kulisa koje su ga okruživale a da nisu bile prisutne, ceo mozak mu se preobrazio u prijemnik. Sam nije ništa doprinosio. Samo je opažao. Na unutrašnjim stranama svojih kapaka video je lica i oblike koji su se uzajamno pretapali. Neki su bili prekrasni, a neki čudovišni. Neki su bili kao izgravirani najoštrijim i najtanjim linijama. Neki kao da behu iskovani u zlatu. Ali svi su bili lišeni emotivnog sadržaja. Režanje demona nije ga plašilo. Lepota ga nije privlačila. Prosto, bili su tu. Isprekidani šapat plovio mu je kroz svest, kao odlomci nekog razgovora za susednim stolom u restoranu. Govorili su o krajnjim ishodištima egzistencije, o megatonima, milovanju koga se sećao, o tome da treba da se podšiša, ali nigde se nije dala naslutiti ni najmanja zapovest. Kružni tok pamćenja koji ih je ispumpavao mimo njegovog uma ponovo ih je, bez ostatka, usisavao u sebe.
<BR>&nbsp;&nbsp;&nbsp;&nbsp;&nbsp;Više od dve hiljade kilometara daleko i pola kilometra niže, u podmornici koja je pripadala Bloku Energije, viceadmiral libijske mornarice programirao je Jednu Koja Je Bila Namenjena. Menindžer to nije znao. Misli su mu slobodno plovile kroz beskraj i u svim pravcima, ali svi ti pravci ležali su u prostoru omeđenom njegovim umom. A i da je znao, ne bi mogao ništa da učini.
<BR>
<BR>&nbsp;&nbsp;&nbsp;&nbsp;&nbsp;Krevet se opet pomače.
<BR>&nbsp;&nbsp;&nbsp;&nbsp;&nbsp;To nije bio zemljotres. U Zapadnoj Virdžiniji nema zemljotresa, pomisli on vraćajući se iz sanjarenja, spremajući se da otvori oči. Bilo je oštrije nego zemljotres, brže i manje snažno od teških udaraca kakvi nastaju pri unutrašnjem obrušavanju Zemljine kore. Nije bilo ni naročito jako, i da je još spavao, možda ga ne bi ni probudilo. Nešto je ipak bilo. I tada svetlosti zatreperiše.
<BR>&nbsp;&nbsp;&nbsp;&nbsp;&nbsp;Dve stotine metara ispod obronaka zapadnovirdžinijskih planina, svetla ne bi trebalo da trepere. Centrala sa generatorom od A239 Pu megavata praznila je svoje kapacitete kroz kilometre cevi koje su se završavale na drugoj strani planine, i većina spoljnjih uticaja nisu ih mogli oštetiti. Munje nisu udarale u transformatore ukopane pod zemlju. Vetrovi nisu mogli prekinuti dalekovode, jer ih nije ni bilo na otvorenom polju. I tada, s malim zakašnjenjem, treperave lampice na postolju telefona pogasiše se. Zablista samo jedna jedina, crvena, i začu se zujanje. On podiže slušalicu i reče: "Menindžer."
<BR>&nbsp;&nbsp;&nbsp;&nbsp;&nbsp;"Tri projektila su pala, gospodine, promašila, ali veoma blizu. Nema mehaničkih oštećenja. Poreklo im se može pratiti do provincije Sinkjang. Grad Viling više ne postoji."
<BR>&nbsp;&nbsp;&nbsp;&nbsp;&nbsp;"Stižem za minut", reče on. Još se vraćao iz stanja meditacije i zato nije ni pogledao na svoju situacionu ploču, ali se nije zadržao ni da bi se istuširao i obrijao. Utrlja dezodorans ispod pazuha; bilo je to pranje francuskih kurvi, ali sasvim dovoljno; provuče četku kroz kosu, navuče radnu odeću i cipele i hitro se uputi niz tihi hodnik, zastrt tepihom boje peska, u svoju komandnu sobu.
<BR>&nbsp;&nbsp;&nbsp;&nbsp;&nbsp;Situaciona mapa svetlela je od jednog kraja do drugog.
<BR>&nbsp;&nbsp;&nbsp;&nbsp;&nbsp;"Izvolite kafu", ponudi ga general Vajneštat. Više ništa nije rekla. Poznavala ga je. On uze šolju i ne pogledavi je, jer su mu oči počivale na osvetljenoj ploči. Na njoj su se videli obrisi Merkatorove projekcije Zemljine kugle. Svetleće crvene zvezdice bili su ciljevi koji su pogođeni. Svetleće plave zvezdice bili su takođe pogođeni ciljevi, ali s njihove strane: Vašington, Lenjingrad, Buenos Aires, Hanoj, Čikago i San Francisko. Figure ocrtane isprekidanim crvenim linijama, tamo gde su se na mapi nalazili okeani, predstavljale su uništene neprijateljske brodove za lansiranje projektila. Bilo ih je više od stotinu. Bilo je i skoro šezdeset onih koji su bili ocrtani isprekidanim plavim linijama. Trepereći ciljevi, crveni i plavi, predstavljali su veće koncentracije vojnih snaga koje još nisu bile uništene. Bilo ih je relativno malo. Broj im se smanjivao još dok je posmatrao. Kanzas Siti, Tiencin, Kairo, i čitav gradski kompleks oko Frankfurta prestali su da postoje.
<BR>&nbsp;&nbsp;&nbsp;&nbsp;&nbsp;Sledeća šolja kafe više nije bila lek već uteha. On srknu malo iz nje i upita: "Koji su im kapaciteti preostali za drugi udar?"
<BR>&nbsp;&nbsp;&nbsp;&nbsp;&nbsp;"Samo marginalni, Džefri. Možda svega stotinu projektila koji se mogu upotrebiti tokom sledećih dvadeset četiri sata, ali im i njih stalno sasecamo. Imamo još oko osamdeset. Samo dve od naših obezbeđenih instalacija su jedva ogrebane."
<BR>&nbsp;&nbsp;&nbsp;&nbsp;&nbsp;"Lokalna oštećenja?"
<BR>&nbsp;&nbsp;&nbsp;&nbsp;&nbsp;"Pa - ima mnogo mrtvih. Inače, nije loše. Površinsko radioaktivno zagađenje je u prihvatljivim granicama, pogotovo u oklopljenim vozilima." Ona dade znak jednom ađutantu da dopuni šolju i dodade: "Još je isuviše rano govoriti o dugovečnim izotopima, ali većina kukuruznih polja ne izgleda loše. Isto tako i Meksiko i severozapadne obale Pacifika. Ali izgubili smo Dolinu carstva."
<BR>&nbsp;&nbsp;&nbsp;&nbsp;&nbsp;"Znači, za sada ne stojimo loše."
<BR>&nbsp;&nbsp;&nbsp;&nbsp;&nbsp;"Rekla bih da ne, Džefe."
<BR>&nbsp;&nbsp;&nbsp;&nbsp;&nbsp;"Tokom, bar, sledećih dvadeset četiri sata. Onda mogu početi sa uzvratnim napadom." Ona klimnu. Znalo se da je svaka veća zemlja prikrila zalihe projektila i rezervnih delova. Nisu ih mogle aktivirati za deset minuta, kao one u silosima i u podzemnim skloništima. Nisu ih mogle lansirati ni pritiskom na dugme. Ali nisu ih smele ni zadržati isuviše dugo, jer ne bi ostalo mnogo preživelih koji bi znali gde su sakrivene. Stoga Džefri dodade: "I ne možemo ih potražiti, jer su nas uništavači satelita napola oslepili."
<BR>&nbsp;&nbsp;&nbsp;&nbsp;&nbsp;"Mi smo njih potpuno oslepili, Džefri. Nemaju više ni jedno jedino oko u orbiti."
<BR>&nbsp;&nbsp;&nbsp;&nbsp;&nbsp;"Da, da, razumem", prihvati on osorno. "Dobili smo u ovoj razmeni. Proklete budale. Dobro, hajd'mo na posao."
<BR>&nbsp;&nbsp;&nbsp;&nbsp;&nbsp;Menindžerov 'posao' nije bio u neposrednoj vezi sa razmenom projektila koja je upravo preobražavala lice Zemlje u nešto veoma nalik na pakao. On za to nije bio odgovoran. To je bio samo uvodni postupak, kao kad se prijateljica povuče u kupatilo da namesti dijafragmu dok je on čeka, sedeći oborene glave na ivici postelje. U toj fazi njoj nije potrebna ni njegova pomoć ni savet, a nije potrebna ni Glavnom štabu sve dok traje borbena vatra. Njegova uloga biće od ključnog značaja neposredno potom.
<BR>&nbsp;&nbsp;&nbsp;&nbsp;&nbsp;U međuvremenu, jedna od prokletih budala završila je programiranje i pokušavala da okupi dovoljno posade da bi lansirala raketu. Nije išlo lako. Neutronska bomba uradila je tačno ono što radioaktivna plutajuća oružja i treba da urade - probila se kroz nesmotreno malo rastojanje između podmornice i vodene površine, probila čelični oklop broda, i pobila većinu posade. Sam libijski viceadmiral bio je ozračen sa oko pet hiljada jedinica. Znao je da će živeti još samo nekoliko sati, ali ako bude imao sreće njegov cilj će živeti još manje.
<BR>
<BR>&nbsp;&nbsp;&nbsp;&nbsp;&nbsp;Tri sata spavanja nisu bila dovoljna. Menindžer je znao da je razdražljiv i da mu se pomalo muti u glavi, ali svoje ljude je obučio da znaju šta da rade, i oni mu nisu zamerali. Svakih pet minuta mapa se gasila i na ekranu od tečnog kristala pojavljivale su se desetominutne projekcije: obrisi industrijskih kapaciteta razorenih ili još postojećih, krivulje grafičkog prikaza broja mrtvih i ranjenih, histogrami procenjenih preostalih borbenih efektiva. U kompjuterskoj prostoriji, odmah pored komandnog mosta Džefa Menindžera, više od pedeset operatora radilo je bez odmora da bi neprestano ispravljali te brojke, tako da odražavaju stvarno trenutno stanje. Menindžer ih je, međutim, jedva i pogledao. On se bavio političkim i organizacionim problemima. Roza Vajnenštat je svakih nekoliko minuta uključivala radio-vezu sa Štabom glavnokomandujućih oficira svih rodova vojske, ne toliko da bi pružila ili primila obaveštenja koliko da bi ih podsećala da se nalaze pod budnim okom najmoćnije nezvanične ličnosti u vladi. Njegova tri glavna oficira za civilne veze bila su u stalnom kontaktu sa vladama i vladinim agencijama, i Menindžer lično razgovarao je, redom, sa šefovima kabineta, glavnim senatorima i nekoliko guvernera - kad bi im ušli u trag. Sve to je pripadalo Sjedinjenim Državama, ne i Bloku Njupatora; preostali deo Bloka kontaktirao je s njim kroz filter takozvane Sobe za saveznike, i kada je jedna zemlja članica zatražila da mu se lično obrati, to je delovalo kao nametanje. "Neće da razgovara sa mnom", raportirala mu je general Vajnenštat. "Možda bi ipak trebalo da mu posvetiš jedan minut, Džefri."
<BR>&nbsp;&nbsp;&nbsp;&nbsp;&nbsp;"Sranje!" Menindžer spusti pero na nezavršenu rečenicu naredbe za mobilizaciju rezervnih vojnih kadrova, tamo gde je stao sa čitanjem, i glavom joj dade znak da uključi ekran.
<BR>&nbsp;&nbsp;&nbsp;&nbsp;&nbsp;Lice na njegovom video-telefonu pripadalo je maršalu Crvene Armije Bresarionu, ali glas je bio prevodiočev. "Maršal", ču se njen glas, još tanji u pojačalu, "ne sumnja da vi i glavnokomandujući oficiri postupate po naredbama Predsednika; on samo želi da zna ko je sada Predsednik. Znamo da Vašington više ne postoji, i da su Skloništa Jedan i Dva provaljena."
<BR>&nbsp;&nbsp;&nbsp;&nbsp;&nbsp;"Sadašnji je Predsednik", reče Menindžer, strpljivo obuzdavajući bes, "Henri Monkas, bivši predstavnik za štampu Predstavničkog doma američkog Senata. On je taj položaj nasledio u skladu sa našim osnovnim zakonom, Ustavom Sjedinjenih Država."
<BR>&nbsp;&nbsp;&nbsp;&nbsp;&nbsp;"Naravno", reče prevodilac, nakon što je Bresarion saslušao a zatim oštro izgovorio nešto na ruskom, "ali maršal nije uspeo da stupi s njim u vezu da bi mu nešto potvrdio."
<BR>&nbsp;&nbsp;&nbsp;&nbsp;&nbsp;"Ima problema sa komunikacijama", složi se Menindžer. On skrenu pogled sa ekrana ka Rozi Vajnenštat, koja mu je usnama nemo izgovarala reči 'na putu'. "Takođe", dodade on, "obavešten sam da se Predsednik u ovom času nalazi na putu u jedno potpuno obezbeđeno mesto. Maršal će razumeti da ono zahteva i komunikacionu nepristupačnost."
<BR>&nbsp;&nbsp;&nbsp;&nbsp;&nbsp;Maršal je nestrpljivo slušao, a onda sruči rafal na ruskom. Prevodilac je zvučala znatno napetije kada je rekla: "Potpuno razumemo, ali postoje neki problemi na najviššem nivou i maršal će veoma ceniti ako ga povežete s njim čim... halo? halo?"
<BR>&nbsp;&nbsp;&nbsp;&nbsp;&nbsp;Slika izblede. General Vajnenštat reče, izvinjavajući se: "Mislila sam da je nastupio trenutak da se pojave smetnje na vezama."
<BR>&nbsp;&nbsp;&nbsp;&nbsp;&nbsp;"Dobro si mislila. Uzgred budi rečeno, gde je taj kučkin sin?"
<BR>&nbsp;&nbsp;&nbsp;&nbsp;&nbsp;"Henri? Oh, živ je i zdrav, Džefe. Već skoro čitav sat ti poručuje da mu se javiš."
<BR>&nbsp;&nbsp;&nbsp;&nbsp;&nbsp;"Hm." Menindžer malo razmisli. "Znaš šta. Pošalji mu vozilo i ljude obezbeđene od radijacije da ga prebace ovamo, da bih mogao da mu se javim. I ne prihvataj nikakvo odbijanje. Kaži mu da će ovde biti bezbedniji nego u svojoj rupi." On uze olovku i poče se njome češati pri dnu stomaka. To je bio znak da se na nešto žali. Nedostajao mu je sok od pomorandže da mu podigne procenat šećera u krvi, poveća kupa palačinki da njima obloži stomak za sledeću šolju kafe, i ta šolja kafe. Želeo je da doručkuje i osećao se loše zato što je bio gladan. "A onda ćemo videti ko je od nas Predsednik", dobaci u prazno.
<BR>&nbsp;&nbsp;&nbsp;&nbsp;&nbsp;Na izlazu iz Baije de Kampečo libijski admiral uspeo je da sakupi posadu i da podmornicu digne na dubinu do dve stotine metara, da je usmeri i stabilizuje. Niko više nije bio u stanju da dobro radi, jer su patili od prvih znakova smrtonosnog ozračenja, dijareje i povraćanja, i to toliko čestih da je ceo brod zaudarao kao nužnik, ali mogli su još da posluže. Bar još neko vreme. I jesu. Libijska vojno-pomorska ratna doktrina oslanjala se radije na jedan veliki projektil nego na nekoliko desetina manjih. Kada je taj jedan veliki izronio na površinu Zaliva smesta ga je registrovalo desetak radara. Prepadnuti ali još neugroženi turisti na svojim verandama u Meridi ugledali su ružno, jako sevanje kada se jedna kubanska krstarica zaustavila i ispalila rakete vazduh-vazduh. Nijedna ga nije stigla. Bila je to krstareća raketa a ne balistička; bilo je lako uočiti ali teško predvideti njen kurs, dok se kretala na sever-severozapad u pravcu najužeg dela Floride. Odbrambena oružja su je bar desetak puta pokušala da presretnu dok je prelazila preko obale, a potom se izgubila iz vida. Duž njenog puta bilo je mnogo instalacija namenjenih otkrivanju i uništavanju upravo takvih kao što je ona, ali nijedna više nije funkcionisala.
<BR>
<BR>&nbsp;&nbsp;&nbsp;&nbsp;&nbsp;Na najnovijoj slici videla se Mardži s jednom nogom na oklopu ubijenog Krinpita, umorna, zajapurena i srećna. Ovako dobru sliku svoje kćeri Džef nije imao još od vremena kada je učila da baulja po krznenoj prostirci ispred kamina, i dao je da se uveliča na hartiji da bi je nosio u novčaniku. General Vajnenštat je pažljivo razgleda i vrati mu je. "Bogami, imaš čime da se pohvališ, Džefe", reče ona.
<BR>&nbsp;&nbsp;&nbsp;&nbsp;&nbsp;On je još neko vreme posmatrao a onda je skloni. "Aha. Nadam se da je dobila one stvari. Zamisli njenu majku! Kazao sam joj da Mardži traži neke krojeve, a ona je od mene tražila da ubacim i oko hiljadu metara tkanine."
<BR>&nbsp;&nbsp;&nbsp;&nbsp;&nbsp;"Znaš, da si prepustio majci da je vaspitava ne bi imala onakve rezultate na testovima kakve si mi pokazao."
<BR>&nbsp;&nbsp;&nbsp;&nbsp;&nbsp;"Da, mislim da ne bi." Poslednji se sav sastojao od pohvala, bar onaj deo pre mišljenja psihologa:
<BR>&nbsp;&nbsp;&nbsp;&nbsp;&nbsp;Latentna odbojnost prema muškarcima, usled bračnih trauma u mladosti i kontra-edipovski efekat u blažem vidu. Dobro prilagođen. Ne utiče na vršenje dužnosti.
<BR>&nbsp;&nbsp;&nbsp;&nbsp;&nbsp;Zaista se nadam da je tako, pomisli Džefri Menindžer. Roza Vajnenštat ga je pažljivo posmatrala. "Nisi valjda zabrinut zbog nje? Jer, zaista nema potrebe... Čekaj malo." General Vajnenštat dodirnu stvar koja je ličila ali nije bila slušna proteza u njenom uhu. Lice joj se smrači.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;Ona isključi komunikator. "Henri Monkas. Njegovo sklonište je pretrpelo direktan pogodak. Sada pokušavaju da iznađu ko je sledeći Predsednik."
<BR>&nbsp;&nbsp;&nbsp;&nbsp;&nbsp;"Sranje!" Džefri Menindžer je nepomično zurio u ostatke doručka na svom poslužavniku, ne videći ništa. "Oh, prokleto sranje!" ponovi on. "Crno nam se piše, Rozi. Najgore od svega je što nikada nismo imali drugi izbor!"
<BR>&nbsp;&nbsp;&nbsp;&nbsp;&nbsp;General Vajnenštat zausti nešto, pa se predomisli. "Šta? Šta si htela da kažeš, Rozi?"
<BR>&nbsp;&nbsp;&nbsp;&nbsp;&nbsp;Ona slegnu ramenima. "Ne vredi više nagađati, zar ne?"
<BR>&nbsp;&nbsp;&nbsp;&nbsp;&nbsp;On se davljenički uhvati za njene reči. "O čemu? Hajde, reci, Rozi!"
<BR>&nbsp;&nbsp;&nbsp;&nbsp;&nbsp;"Pa... možda je osvajanje Kanade..."
<BR>&nbsp;&nbsp;&nbsp;&nbsp;&nbsp;"Da. To je bila greška , tako je. Tu imaš pravo. Ali, ne naša! Smrdouljci su znali da im nećemo moći dozvoliti da prebace svoje trupe u Manitobu. To je bila greška Tama Gaslmita! Isto je i sa Šljakatorima. Kada smo se već angažovali, morali smo da zbrišemo Lop Nor - brzo, čisto, uz najmanji mogući broj ljudskih žrtava. Trebalo je to da prihvate a ne da uzvrate kontraudarcem..."
<BR>&nbsp;&nbsp;&nbsp;&nbsp;&nbsp;Ali u sebi je slušao glasove koji su govorili suprotno, glasove Tama Galsmita i Maovog Naslednika. "Mogli smo potpuno bezbedno da ubacimo svoje trupe da bismo zaštitili nalazišta smolastog peska, jer smo znali da nećete imati sredstava da izvršite invaziju." "Nije trebalo da bombardujete Lop Nor. Trebalo je da znate da ćemo biti primorani da uzvratimo." Glasovi u umu Džefrija Menindžera bili su i jedini glasovi koji će oni ikada više imati. Maov Naslednik ležao je iskolačenih očiju i isplažena jezika, mrtav i sahranjen u skloništu duboko ispod Pekinga, a atomi koji su nekada bili Galsmitovo telo rominjali su na zemlju iz vatrenog stuba u koji je bio pretvoren Klajdesajd.
<BR>&nbsp;&nbsp;&nbsp;&nbsp;&nbsp;Libijska raketa je u međuvremenu zaobišla Atlantu i Ešvil i Džon Siti, stalno upoređujući konfiguraciju tla sa profilima koji su joj bili usađeni u memoriju. Sigurnosni zatvarači njenog termonuklearnog naboja otpadali su jedan po jedan dok je njen sićušni, paranoidni mozak sve bolje prepoznavao da mu se približava cilj koji je trebalo da uništi.
<BR>&nbsp;&nbsp;&nbsp;&nbsp;&nbsp;"Loše je, Rozi", reče najzad Džefri Menindžer, ustajući sa stolice da bi se vratio za pisaći sto. Možda je ipak trebalo da dozvoli da Mardžina majka preuzme na sebe njeno vaspitanje. Do sada bi Mardži verovatno već imala muža i dva-tri klinca, I možda... možda bi svet izgledao drukčije. Pitao se da li će ikada još dobiti vesti od nje. "Rozi", reče on naglo, "proveri sa Hjustonom. Vidi da li se još drže veze sa Gemom. I, naravno, sa ostalim kolonijama takođe."
<BR>&nbsp;&nbsp;&nbsp;&nbsp;&nbsp;"Sad odmah, Džefri? Sačekaj desetak minuta. Upravo primam poziv od Domaće odbrane."
<BR>&nbsp;&nbsp;&nbsp;&nbsp;&nbsp;"U redu, deset minuta", složi se on; ali pre nego što tih deset minuta isteče bio je mrtav.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
