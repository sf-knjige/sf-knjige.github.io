<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Kad su pronašli još živu Mardži Menindžer bitka se već uveliko završila i logor se gotovo vratio u normalno stanje.
<BR>&nbsp;&nbsp;&nbsp;&nbsp;&nbsp;Provela je više od dva sata ležeći ispod mrtvog i smrdljivog Krinpita, obamrla, poluugušena, nemoćna da pomeri ogromnu mrtvu telesinu nad sobom, bolno uvrnutih udova, ali nepovređena. Kao onaj duh iz boce, u početku je bila spremna da kraljevski nagradi čoveka koji je bude spasao. Ali kada su konačno čuli kako, upola ugušena peskom, pokušava da dozove pomoć i iskopali je, bila je spremna još samo da ubija.
<BR>&nbsp;&nbsp;&nbsp;&nbsp;&nbsp;Pomogli su joj da napravi nekoliko koraka, lica okrenutog u stranu jer je strahovito zaudarala. Ona se zagrcnu i opsova ih, i kada pokušaše da joj opet pomognu da stane uspravno, ona klonu na pesak i stade da povraća. Doktorka smesta dotrča, ali Mardži nije bila potrebna lekarska pomoć. Trebalo joj je da sa sebe i iz svojih nozdrva istera onaj Krinpitov smrad na septičku jamu. Pustila je da joj Čiči svuče odeću i da je pridrži do vode, a onda se baci u nju brčkajući se sve dok smrad nije iščezao i ona opet bila u stanju da hoda. Hramala je, doduše. Ali, ipak, na vlastitim nogama. Samo u prslučetu i bikini gaćicama, sa opasačem i revolverom preko ramena, ona pođe uz obalu pored mrtvog Krinpita, smrskanog u neku vrstu omleta od mesa i ljušture, i tada joj neko pritrča i prinese ogrtač od baršunaste tkanine, dok je ona u hodu izdavala naredbe.
<BR>&nbsp;&nbsp;&nbsp;&nbsp;&nbsp;Zašto li su se zaustavili?
<BR>&nbsp;&nbsp;&nbsp;&nbsp;&nbsp;Logor im je bio potpuno prepušten na milost i nemilost. Već pri prvom naletu, s velikom preciznošću, izbacili su im iz stroja svo teško oružje. Nijedan izbacivač raketa ni mitraljez nisu ostali neoštećeni; ostalo im je još samo ručno oružje. Od ukupno sto i osam članova posade u logoru Bloka Ishrane dvadeset dvoje je poginulo, gotovo pedeset bilo je ranjeno ili opečeno. Avioni su ostali bez ogrebotine. Kopači Tunela su svi do jednog pobijeni, ali da su letelice prethodno obavile svoj posao, Kopači Tunela bi s lakoćom savladali preživele. Zašto? Vremenski, napad je bio odlično isplaniran. Čim su letelice prestale da pucaju, izronili su Kopači Tunela. To nije bilo slučajno, a naočari kojima su bili opremljeni dokazivale su da su ih Smrdouljci prethodno pripremili za taj napad. Ali zašto ga nisu izveli do kraja?
<BR>&nbsp;&nbsp;&nbsp;&nbsp;&nbsp;Zašto?
<BR>&nbsp;&nbsp;&nbsp;&nbsp;&nbsp;Ipak, hvala Bogu zbog tatice i onog poklona na rastanku! Jedna metrička tona municije bila je razneta, ali ostalo je još nedirnutih metričkih tona, zahvaljujući dodatnim zalihama iz poslednjeg broda. Šatori su izgoreli, i hrana je bila uništena. Nešto je ipak preostalo. Da je Kapijev avion bio proštepan mitraljeskim rafalom, bilo bi rezervnih delova da se popravi. A onaj najveći poklon, onih šest kilograma 239Pu, u pažljivo i lukavo prikrivenoj ambalaži, još je bio netaknut. Poginuli se, naravno, nisu mogli zameniti. Još gore je bilo s ranjenima, jer ne samo da su bili neupotrebljivi, već su bili i na teretu. Ngujen Dao Tri, koji je izgubio nogu i mnogo krvi uz to; šest osoba sa gadnim opekotinama, dve druge sa teškim trbušnim ranama - čitava gomila invalida koje će Čiči Arkašvili morati sada da pokuša da vrati u normalno stanje. I za svakoga od onih u najgorem stanju trebalo je uračunati po još jednu sposobnu osobu koja će je negovati. Među preostalim šatorima nije bilo nijednog dovoljno velikog da ih sve primi, tako da ih je Čiči morala smestiti u ležajeve izvučene iz šatora, pod vedrim nebom; nešto posteljine je bilo oprljeno, i ako još i kiša počne da pada zaista će se naći u nevolji. Ali za sada su bili onoliko zbrinuti koliko je bilo moguće, razmišljala je Mardži, dok je prolazila između njih.
<BR>&nbsp;&nbsp;&nbsp;&nbsp;&nbsp;Jedna od njih ustade kada se Mardži približi: poručnik Kristijanides, čija je cela jedna polovina tela bila u zavojima i melemima protiv opekotina. Ali još je mogla da se kreće. "Pukovniče", obrati joj se ona, "morala sam da ostavim radio..."
<BR>&nbsp;&nbsp;&nbsp;&nbsp;&nbsp;Mardž pogleda u doktorku, koja zavrte glavom. "Vrati se u postelju, Kris. O tome ćemo kasnije."
<BR>&nbsp;&nbsp;&nbsp;&nbsp;&nbsp;"Ne, ja sam sasvim dobro. Kada su pogodili šator, ja sam istrčala, ali sam ostavila traku uključenu. Snimila sam njihov razgovor - samo, bilo je na raznim jezicima."
<BR>&nbsp;&nbsp;&nbsp;&nbsp;&nbsp;"Hvala ti. A sada natrag u krevet", naredi Mardži i osvrte se oko sebe. "Dejlhauze, na zadatak!" naloži ona. "Proveri u kolibi sa radio-uređajima. Ako traka još radi, vikni mi."
<BR>&nbsp;&nbsp;&nbsp;&nbsp;&nbsp;Ni on nije baš sjajno izgledao, pomisli, dok je on spuštao poslužavnik sa zavojima i bez reči pohitao uzbrdo: a ko od njih pa jeste? To je naročito važilo za nju. Mardžin šator bio je jedan od onih koji su potpuno izgoreli, tako da je sada na sebi imala vojničko radno odelo koje je nekada pripadalo ženi kojoj više nikada neće zatrebati - pošteno, ali ipak, ta žena je bila viša i deblja od Mardž Menindžer.
<BR>&nbsp;&nbsp;&nbsp;&nbsp;&nbsp;Kada ju je Dejlhauz pozvao, ona je već zaboravila na trake. Ali ipak krenu ka kolibi, koja niti je gorela niti je bila oštećena, izuzev nekoliko rupa od metaka, i usput naredi Ani Dimitrovoj da pođe s njom. Traka je bila uključena na reprodukciju glasa i Dejlhauz je već bio pronašao mesto gde je snimak počinjao. Ana stavi slušalice i poče da prevodi.
<BR>&nbsp;&nbsp;&nbsp;&nbsp;&nbsp;"Prvo jedan od pilota kaže: 'Na cilju', i baza potvrđuje prijem. Zatim se čuju neki šumovi, kao da se spremaju da emituju, pa su se predomislili. A onda baza kaže: 'Odmah suspendovati operacije. Ne napadati.' I jedan od pilota, čini mi se da je Egipćanin, veli na jednom drugom arapskom dijalektu: 'Napad već u toku. Pogođeno im je skladište s oružjem. Izbrojano oko dvadeset i pet nepomičnih tela.' Onda nastaje neko mumlanje, koje ne mogu da razaberem, kao da oni u bazi razgovaraju sa uključenim odašiljačem, ali ne toliko blizu da bih im mogla uhvatiti glasove. A onda baza kaže: 'Hitno. Smesta prekinite operacije.' I onda drugi put, Irac, kaže da samo posmatraju, iznad vode, čekajući dalja naređenja, i onda im baza naređuje da više ne napadaju i da se vrate. To je sve što je snimljeno, sve dok se kasnije ne pojave uputstva za sletanje."
<BR>&nbsp;&nbsp;&nbsp;&nbsp;&nbsp;"I to je sve?" upita Mardži.
<BR>&nbsp;&nbsp;&nbsp;&nbsp;&nbsp;"Kao što sam rekla, pukovniče, nema više ništa."
<BR>&nbsp;&nbsp;&nbsp;&nbsp;&nbsp;"Zašto li su se samo predomislili usred napada?" upita Mardži. Ni Dejlhauz ni Dimitrova ni ne pokušaše da nađu odgovor. Nije ga ni očekivala. Nije, najzad, ni bio važan. Smrdouljci su im objavili rat, a ako su se usred toga povukli, to je bio njihov problem a ne njen. Ona se neće povući. Mardži Menindžer je sama činjenica da su napali njenu bazu - njenu bazu! - pružala sve moguće odgovore, i to smesta. 'Zašto' nije bilo važno. Jedino pitanje bilo je 'Kako' - kako preneti bitku na njihov teren i dobiti je.
<BR>&nbsp;&nbsp;&nbsp;&nbsp;&nbsp;"Jesi li u stanju da kopaš, s tim ramenom?" upita Dejlhauza.
<BR>&nbsp;&nbsp;&nbsp;&nbsp;&nbsp;"Rekao bih. Ne krvari."
<BR>&nbsp;&nbsp;&nbsp;&nbsp;&nbsp;"Onda idi i pomozi Kapeljišnikovu da iskopa grobove. Dimitrova, od sada si ti radio-operator. Nikakvih odašiljanja. Samo slušanje. Ako Smrdouljci nešto zucnu, hoće smesta da budem obaveštena."
<BR>&nbsp;&nbsp;&nbsp;&nbsp;&nbsp;Ona ih ostavi i uputi se ka preostalom poljskom klozetu. Nije joj se naročito išlo napolje, samo je htela da malo bude sama i da razbistri misli. Prođe mimo onih koji su čekali u redu i uđe, zatvori vrata i sede, pušeći cigaretu i ukočeno gledajući ispred sebe.
<BR>&nbsp;&nbsp;&nbsp;&nbsp;&nbsp;Uopšte se nije dvoumila da li će dobiti rat, jer je imala nekoliko zaista moćnih aduta. Jedan od njih bila je i zaliha plutonijuma. Drugi od njih je bio kontrolni uređaj u torbi majora Vandemira. U orbiti su se još nalazile četiri ptičice, i jedna će pogoditi glavni logor Smrdouljaca, a druga njihovu bazu na drugoj strani planete onoga časa kad bude izdala naređenje i tu će biti kraj.
<BR>&nbsp;&nbsp;&nbsp;&nbsp;&nbsp;Problem je bio u tome što nije htela da uništi sva ona postrojenja Smrdouljaca. Htela je da ih osvoji za sebe. Sateliti i bomba bili su suviše jako sredstvo, kao kad bi se pucalo iz topa na muvu. U onom prvom besu nakon napada, da joj je to dugme bilo pri ruci, pritisnula bi ga; ali kada su je iskopali ispod Krinpita, već je bila rešena da pričeka.
<BR>&nbsp;&nbsp;&nbsp;&nbsp;&nbsp;Ne. To će morati da bude obična kopnena operacija. Možda uz plutonijum, ako budu uspeli da ga postave na pravo mesto. Ali ne i rakete. Šteta što su Smrdouljci izvršili svoj pred-napad, pre nego što je ona bila spremna na svoj. Još nije sve propalo. Najgora od svih posledica njihovog napada bilo je ozbiljno smanjenje broja njenog aktivnog vojnog kadra. Kako će moći da izvrši uzvratni napad bez pomoćnika?
<BR>&nbsp;&nbsp;&nbsp;&nbsp;&nbsp;Mardž Menindžer je upravo, i ne znajući donela odluku koja će čovečanstvu obezbediti budućnost na Gemu.
<BR>&nbsp;&nbsp;&nbsp;&nbsp;&nbsp;"Jedino je dobro u svemu ovome", reče Dejlhauz Kapeljišnikovu, "to što su većina ljudskih žrtava vojnici. Sada bar možemo nastaviti pravi posao svoje ekspedicije."
<BR>&nbsp;&nbsp;&nbsp;&nbsp;&nbsp;Kapeljišnikov potvrdno zagunđa, i izbbaci još nekoliko ašova zemlje pre nego što odgovori. "Naravno, tako je", složi se on, zastavši i obrisavši znoj sa čela. "Ipak, jedno pitanje. Koji je pravi posao ekspedicije?"
<BR>&nbsp;&nbsp;&nbsp;&nbsp;&nbsp;"Da peživi! I da se održi. Bog zna šta se događa na Zemlji. Mi smo možda sve što je preostalo od čovečanstva, i ako ma šta bude preostalo od, recimo, pet hiljada godina nauke, književnosti, muzike i slikarstva, sve je to ovde."
<BR>&nbsp;&nbsp;&nbsp;&nbsp;&nbsp;"Veoma obeshrabrujući teret odgovornosti za dva grobara", primeti Kapeljišnikov. "Naravno, ti si u pravu, Deni. Mi u Sovjetskom Savezu imamo izreku - da najduži put počinje prvim korakom. Koji ćemo korak sada učiniti?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Dobro, čekaj malo. Bilo samo retoričko pitanje. Prvi korak očigledan. Mi završili pokrivanje grobova prijatelja što više nisu s nama, dakle ti, Deni, molim, otideš u pukovnikov štab i raportiraš da pogrebna misa može počne."
<BR>&nbsp;&nbsp;&nbsp;&nbsp;&nbsp;On zabode ašov u zemlju i sede. Dejlhauz ga još nikada nije video tako utučenog.
<BR>&nbsp;&nbsp;&nbsp;&nbsp;&nbsp;"Dobro", složi se Dejlhauz. "Rekao bih da smo veoma umorni i potreseni."
<BR>&nbsp;&nbsp;&nbsp;&nbsp;&nbsp;Pilot zavrte glavom, a onda pogleda naviše u njega i nasmeši se. "Ja ne samo umoran, dragi Deni, ja takođe veoma ruski. Težak ovo teret za nas. Mi u Sovjetskom Savezu imamo još jednu izreku - za hiljadu godina, kakva će biti razlika? Ali ja sada tebi kažem istinu, Deni. Sve izreke su koješta. Znam šta mi radimo, ti i ja i svi mi. Najbolje što možemo. Nije mnogo, ali više nema."
<BR>&nbsp;&nbsp;&nbsp;&nbsp;&nbsp;Dejlhauz položi ašov na zemlju i teškim korakom krenu uzbrdo ka štapskoj kolibici, duboko zamišljen. Teška odgovornost! Kad se malo pažljivije pogleda, nije bilo načina da se sve sačuva; mnogo onoga što je nezamenjivo biće bez sumnje izgubljeno. Možda je već izgubljeno: nema mnogo izgleda da su Trijumfalna kapija, Britanski muzej i Partenon preživeli, a da se i ne pominje nekoliko milijardi nenadoknadivih ljudskih života. Deniju je bilo teško da se pomiri sa činjenicom da nikada više neće gledati balet ili slušati koncert. Ili leteti gasnim mlaznjakom, ili popiti jednu u restoranu koji se polako okreće na vrhu oblakodera. Toliko toga je zauvek nestalo! I još mnogo će toga morati neumitno da nestane, dok budu pokušavali da opet izgrade...
<BR>&nbsp;&nbsp;&nbsp;&nbsp;&nbsp;Ali jedno veliko dobro još nije bilo izgubljeno: nada. Moći će da prežive. Da opet sagrade. Čak i da sagrade još bolje, učeći se na greškama prošlosti, ovde, na ovoj planeti koja im je preostala...
<BR>&nbsp;&nbsp;&nbsp;&nbsp;&nbsp;Oko štapske barake bila se okupila skupina ljudi, a Mardž Menindžer, uz dva ađutanta, trčala je da im se pridruži. Dejlhauz ubrza korak i stiže baš kada je Ana govorila: "Ova poruka je upravo prispela, pukovniče Menindžer. Pustiću vam traku."
<BR>&nbsp;&nbsp;&nbsp;&nbsp;&nbsp;"Pusti je", prodahta zaduvano Mardž Menindžer, potpuno iscrpljena. Dejlhauz joj se primače. Izgledalo je da će se svakog trenutka srušiti. Ali kada magnetofon poče da zuji i krči ona se pribra, i sada je stajala mirno, pažljivo slušajući.
<BR>&nbsp;&nbsp;&nbsp;&nbsp;&nbsp;Deni smesta prepoznade glas. Bio je to crni vicemaršal vazduhoplovstva, Pontrefekt; i ono što je izgovorio bilo je veoma kratko.
<BR>&nbsp;&nbsp;&nbsp;&nbsp;&nbsp;"Ovo je zvanična poruka logoru Bloka Ishrane u ime Zemalja Izvoznica Goriva. Nudimo vam stalno primirje, koje odmah može da počne. Predlažem da ograničite svoje kretanje na dvadeset kilometara oko svog logora u našem pravcu, a i mi ćemo poštovati ista ograničenja u pravcu vašeg. Očekujemo odgovor kroz jedan sat."
<BR>&nbsp;&nbsp;&nbsp;&nbsp;&nbsp;On malo poćuta, kao da prelistava neke hartije u ruci, a potom se opet začu njegov bogati, muzikalni glas Jamajčanina:
<BR>&nbsp;&nbsp;&nbsp;&nbsp;&nbsp;"Kao što znate, naš vazdušni napad na vaš logor usledio je kao posledica uništavanja naših satelita sa vaše strane. Naređeno je da se izvede tek nakon što su bile ispitane sve alternative. Namera nam je bila da potpuno uništimo vašu bazu. Mađutim, kao što vam je takođe poznato, prekinuli smo napad već nakon srazmerno malih oštećenja pričinjenih vašoj bazi. Razlog tome je istovremeno i razlog ovoj ponudi primirja.
<BR>&nbsp;&nbsp;&nbsp;&nbsp;&nbsp;Naša zvezda, Kung, nestabilna je. Upravo se sprema eksplozija na njenoj površini.
<BR>&nbsp;&nbsp;&nbsp;&nbsp;&nbsp;Već izvesno vreme nam je poznato da se njen nivo radijacije koleba. Tokom poslednjih dvadeset četiri sata naglo se povećao. Dok je trajao napad na vas, primili smo obaveštenje od naših astrofizičara da će u bliskoj budućnosti doći do velike eksplozije. Ne znamo tačno u koje vreme. Prema našim pretpostavkama, to bi se moglo desiti bilo kada počev od četrdeset osam časova od sada pa do kraja sledećih petnaest dana. Ako prihvatite našu ponudu primirja, odmah ćemo vam poslati sve tehničke podatke, i vaši će ljudi moći da donesu potrebne odluke."
<BR>&nbsp;&nbsp;&nbsp;&nbsp;&nbsp;Glas opet malo poćuta, pa nastavi prirodnijim tonom. "Za sada nemamo nikakvih podataka o situaciji na Zemlji, a pretpostavljamo da ih nemate ni vi. Ali je jasno, na osnovu obične logike, da smo u ovom času, mi na Gemu, potpuno usamljeni u svemiru. Mislimo da ćemo morati upotrebiti sve čime raspolažemo da bismo svoj logor pripremili za tu eksploziju. Ako nastavimo da se borimo, pretpostavljam da ćemo svi izginuti. Ne predlažem vam da sarađujemo. Ali predlažem da prekinemo neprijateljstva, bar dok ne prođe ova kriza." Opet ćutanje. Potom: "Molimo, odgovorite kroz jedan sat. Neka nam svima Bog pomogne."
<BR>&nbsp;&nbsp;&nbsp;&nbsp;&nbsp;Mardži za trenutak sklopi oči, dok su svi napeto iščekivali. Onda ih otvori i reče: "Pozovite ih, Dimitrova. Recite da prihvatamo njihovu ponudu, odmah zatražite da vam dostave tehničke podatke i recite da ćemo im se opet javiti kada budemo imali nešto da im kažemo. Narode, rat je završen."
<BR>&nbsp;&nbsp;&nbsp;&nbsp;&nbsp;Ceo logor je o tome bio obavešten već posle deset minuta. Mardži je otišla do sistema javnog razglasa, pustila traku sa porukom maršala Pontrefekta, i objavila novost o katastrofi i o primirju. Sazvala je opšti sastanak za tri nula nula časova - oko devedeset minuta od tada - i naredila Aleksisu Harkortu, jedinom preživelom koji je po struci bio najbliži astronomu, da prouči podatke od Smrdouljaca i da joj pre zakazanog sastanka podnese izveštaj. Zatim se okrenu Deniju Dejlhauzu i reče: "Više nemam postelju, ali mi je preko potreban jedan sat spavanja."
<BR>&nbsp;&nbsp;&nbsp;&nbsp;&nbsp;"U mom šatoru ima jedan prazan ležaj."
<BR>&nbsp;&nbsp;&nbsp;&nbsp;&nbsp;"Nadala sam se da ćeš me pozvati." Ona začkilji ka mrkom sjaju iza oblaka, gde se krio Kung, i zavrte glavom. "Ovo je bio proklet dan", dodade ona, dok su išli ka proređenim šatorima. "I još nije završen. Znaš li šta ću da uradim na sastanku?"
<BR>&nbsp;&nbsp;&nbsp;&nbsp;&nbsp;"Treba li da pogađam?"
<BR>&nbsp;&nbsp;&nbsp;&nbsp;&nbsp;"Ne bi mogao, Deni. Nikad ne bi uspeo. Spremam se da oglasim povlačenje pukovnika Mardžori Menindžer iz aktivne službe."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Pokupi svoje veštačke zube sa zemlje, Deni, i nemoj tu da mi stojiš", posavetova ga ona u šali, povukavši ga za sobom. "Ovo mesto ćemo prebaciti na civilnu upravu, koja će početi onoga časa kada stanje pripravnosti prestane. Možda i ranije. Nije me briga. Možda ste u pravu svi vi momci koji kukate zbog ovakvog vojničkog načina života. Kada se sve uzme u obzir, moramo priznati da ovaj moj način nije bio dobar. Dakle, mislim da ćemo morati da održimo izbore za novu vladu, i ako hoćeš moj savet, ti ćeš se kandidovati."
<BR>&nbsp;&nbsp;&nbsp;&nbsp;&nbsp;"Za šta? Zašto baš ja? Mardži, potpuno si me pomela!"
<BR>&nbsp;&nbsp;&nbsp;&nbsp;&nbsp;"Ti, zato što si ti praktično jedini prvobitni naseljenik koji je još u životu, znaš li to? Ti i Kapi. Zatim, zato što te niko ne mrzi. Zato što si ti u ovom logoru jedini civil sa dovoljno godina i iskustva koji može da rukovodi. Ne daj da te nagovaram, odluku treba ipak da doneseš ti sam. Ali imaš moj glas. Ukoliko", dodade ona drugim tonom, "naše odluke mogu nešto da znače."
<BR>&nbsp;&nbsp;&nbsp;&nbsp;&nbsp;Stigli su do njegovog šatora i Mardži se zaustavi ispod krila kojim se zatvarao ulaz, gledajući u nebo. "Uh, do đavola", reče ona, "počinje da pada kiša."
<BR>&nbsp;&nbsp;&nbsp;&nbsp;&nbsp;I počinjala je, krupnim kapima i uz sve izglede da će još više da ih bude. "Ranjenici!" uzviknu Deni.
<BR>&nbsp;&nbsp;&nbsp;&nbsp;&nbsp;"Da. Moraćemo nekako da ih zaklonimo. I to je šteta, Deni, jer sam se nadala da ćemo ti i ja imati priliku da izmenjamo nekoliko toplih reči, punih ljubavi, pre opšteg sastanka."
<BR>&nbsp;&nbsp;&nbsp;&nbsp;&nbsp;Uprkos svemu, Deni nije mogao da se uzdrži i prsnu u smeh. "Mardžori Menindžer, zaista si čudna. Upadaj unutra i ispavaj se." Pre nego što se okrenula da uđe on je obgrli oko struka. "Nikada to ne bih očekivao od tebe", saopšti joj on. "Šta te je to preobratilo, da počneš da ceniš civilne vrednosti?"
<BR>&nbsp;&nbsp;&nbsp;&nbsp;&nbsp;"Ko je preobraćen?" upita ona, dodavši odmah: "Pa, možda je to baš bio onaj jebeni Krinpit. Da nije njega bilo, i mene biste - tu nedavno sahranjivali. Ni njemu nisam verovala, ali je ipak dao onaj svoj glupi život da bi me spasao."
<BR>
<BR>&nbsp;&nbsp;&nbsp;&nbsp;&nbsp;Pošto ih je zaista beše malo preostalo, nije im bio potreban razglas da obaveste tih pedeset do šezdeset ljudi, ali ipak su uključili jedan megafon zbog onih ranjenika koji su bili u dovoljno dobrom stanju da prate šta se događa, tamo nizbrdo, u svojim šatorima. Ostali su stajali na mokrim daskama platforme za igranje, dok je po njim rominjala dosadna kišica, kada im se Mardž Menindžer obratila sa malog podijuma. Zatim predade reč Harkortu.
<BR>&nbsp;&nbsp;&nbsp;&nbsp;&nbsp;"Mnogi podaci od Smrdouljaca nisu iz oblasti astronomije, već geologije", poče on. "Mnogo su kopali. Kažu da izgleda da postoje razdoblja eksplozija svakih dvadeset ili trideset godina. Ne postoji neki ustaljeni sistem njihovog javljanja, ali prema količinama iskopanog pepela i uglja oni zaključuju da prosečna eksplozija podrazumeva porast toplote zračenja za sedamdeset pet odsto, u proseku, tokom nedelju do dve dana. To je dovoljno da nas sve pobije. Nešto toplota, a nešto jonizujuće zračenje.
<BR>&nbsp;&nbsp;&nbsp;&nbsp;&nbsp;Kada će se to dogoditi? Njihova najpribližnija procena je za desetak dana." U publici se začu žagor i on klimnu. "Na žalost, ja nisam dovoljno stručan da bih mogao napraviti neku približniju procenu od njihove; u stvari, verujem im na reč. Moj uvid mi je pružio sledeću sliku: sledeće dve nedelje temperatura će se polako peti. Mislim da je već počela, i da je zato vreme ovako odvratno. Onda će nastupiti eksplozija. Temperatura na površini tla popeće se za dvadeset stepeni. To je apsolutna temperatura - da kažemo negde između ove koju imamo sada i tačke ključanja vode. Nadam se da neće preći tu brojku, a ako i pređe da neće duže potrajati. Ali postoje nagla razgorevanja eksplozije, i to vam je kao da ste upalili šibicu. Ako išta može da nas spali, to će biti to. Izgleda da nastaju i šumski požari, ali možda ne odmah - šume moraju verovatno najpre da se osuše. Zatim eksplozija počinje da jenjava, temperatura se snižava, vazduh ispušta vlagu i javljaju se kiše da ugase vatre. Verovatno đavolski mnogo kiše, i to nedeljama i mesecima. I onda se sve opet vraća u normalu."
<BR>&nbsp;&nbsp;&nbsp;&nbsp;&nbsp;"Osim mrtvih", doviknu neko iz publike. Harkort bespomoćno raširi ruke.
<BR>&nbsp;&nbsp;&nbsp;&nbsp;&nbsp;"Možda i ne. Ako ste zaklonjeni, možete i da preživite." On zausti da nastavi, ali naglo zastade. Mardži se pope na podijum i stade kraj njega.
<BR>&nbsp;&nbsp;&nbsp;&nbsp;&nbsp;"Ne izgledaš baš mnogo ubeđen u to što kažeš."
<BR>&nbsp;&nbsp;&nbsp;&nbsp;&nbsp;"I nisam. Geološki nalazi ne pobuđuju me da budem siguran. Smrdouljci su uzeli uzorke zemljiša sa više od stotinu lokacija, i svi pokazuju isto, naizmenične slojeve uglja i tla, sve do hiljadu godina unazad."
<BR>&nbsp;&nbsp;&nbsp;&nbsp;&nbsp;Dejlhauz ustade. "Alekse", doviknu mu on, "zašto to nije odavno pobilo sve na površini Gema?"
<BR>&nbsp;&nbsp;&nbsp;&nbsp;&nbsp;"Tražiš da nagađam? Pa, rekao bih da jeste. Bar, sav biljni svet. On najverovatnije sagori, pa zatim ponovo izraste iz istih korenova. Ipak, semenje verovatno preživi. A one svenatapajuće kiše, posle svake eksplozije, pomažu rast biljaka na plodnom tlu - ugalj je odlično đubrivo; kod kuće, na Zemlji, ljudi su u davnoj prošlosti krčili i sagorevali šume da naprave plodno zemljište. O životinjama ne znam ništa. Rekao bih da su Prikradala sigurna u svojim tunelima, ukoliko ne umru od gladi čekajući da izrastu nove biljke. To se verovatno i događa većini od njih. Verovatno isto važi i za Krinpite, jer i oni su veoma otporni. Ne moraju se brinuti da će oslepiti od zračenja, jer, pre svega, nemaju očiju. A oklopi su im veoma dobra zaštita za sve vitalne organe. Verovatno ima mnogo mutanata, ali dugoročno gledano to je isto toliko dobro koliko i loše za rasu."
<BR>&nbsp;&nbsp;&nbsp;&nbsp;&nbsp;"A Čarli?"
<BR>&nbsp;&nbsp;&nbsp;&nbsp;&nbsp;"Ne znam. To je složenije. Pretpostavljam da jedna zaista dobra eksplozija može da uništi gotovo sve odrasle, ali to je ujedno i razdoblje kada se mreste, i njihova ikra možda uspeva da preživi. Takođe uz mnogo mutanata. Rekao bih da se evolucija ovde prilično brzo odvija."
<BR>&nbsp;&nbsp;&nbsp;&nbsp;&nbsp;"Pa, dobro", prekide ga Mardži. "Ako svi oni mogu da prežive, zašto ne bismo i mi?"
<BR>&nbsp;&nbsp;&nbsp;&nbsp;&nbsp;Harkort slegnu ramenima. "Oni su prilagođeni, mi nismo. Osim toga, ja govorim o vrstama koje preživljavaju, ne o pojedincima. Možda ih svega jedan odsto uspeva da preživi sve to. Možda i manje." On pogleda unaokolo po publici. "Jedan odsto od nas, koliko je to?" upita on.
<BR>&nbsp;&nbsp;&nbsp;&nbsp;&nbsp;"Daaa", polako reče Mardži. "Pa, mislim da nam je sada jasno. Treba da se zavučemo pod nešto što će biti dovoljno veliko da nas sačuva i od toplote i od radijacije, i to moramo učiniti što pre. Imaš li neku ideju od čega bismo mogli da napravimo takav krov?"
<BR>&nbsp;&nbsp;&nbsp;&nbsp;&nbsp;Harkort je oklevao. "Pojma nemam", priznade najzad. "Šatori sigurno neće poslužiti. Oh, da, zaboravio sam da pomenem vetrove. Uz ovoliku insolaciju oni verovatno postaju veoma žestoki. Prema tome, sve što sagradimo moraće da izdrži uragane od možda dve stotine kilometara na sat. Možda i jače. Ja sam, uh, za trenutak čak pomislio da upotrebimo tunele Prikradala, i to bi možda uspelo. Bar za neke od nas. Ali sumnjam da bi više od deset odsto preživelo dve do tri nedelje pod zemljom bez veoma dobrog sistema provetravanja i, svakako, u nedostatku klima uređaja. A onaj vazduh pod zemljom postaće zaista veoma vreo."
<BR>&nbsp;&nbsp;&nbsp;&nbsp;&nbsp;Zavlada tišina, dok je svako za sebe razmišljao o mogućnostima. Onda se javi Kapeljišnikov. "Jednu stvar mi možemo uradimo", objavi on. "Ali ne svi. Možda petnaest do dvadeset. Možemo uđemo u kapsulu za povratak i odletimo u orbitu."
<BR>&nbsp;&nbsp;&nbsp;&nbsp;&nbsp;"Ali i tamo je isto tako toplo", usprotivi se Mardž Menindžer.
<BR>&nbsp;&nbsp;&nbsp;&nbsp;&nbsp;Kapi zavrte glavom. "Tamo samo radijacija. Čelični omotač rakete odbija možda i devedeset devet odsto. U svakom slučaju, dovoljno. Jedini problem - ko da odluči kojih će dvadeset srećnika da uzleti?"
<BR>&nbsp;&nbsp;&nbsp;&nbsp;&nbsp;Mardž Menindžer malo razmisli, pa reče: "Ne, to je poslednji izlaz, Kapi. A ima još jedan problem: šta da rade ti srećnici kada se opet spuste? Nije nas još mnogo preostalo. Mislim da samo dvadeset neće moći da se održi. Ako mi uzletimo - ne, brišite to; ne kažem da ću ja biti jedna od 'nas'. Ako neko uzleti biće isto toliko pametno i da nastavi. Da pokuša da se vrati na Zemlju. Možda da ode na neku od drugih kolonija. Imaće isto toliko dobre izglede kao i da se vrati ovamo, kad cela planeta bude spržena."
<BR>&nbsp;&nbsp;&nbsp;&nbsp;&nbsp;Harkort, ali je automatski ispravi: "Neće biti cela planeta."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pa, samo polovina planete. Naša polovina. Ona koja je okrenuta prema Kungu. Na drugoj strani se verovatno neće ni primetiti da postoji neka eksplozija. Ali, to nam ništa ne vredi", brzo nastavi on, "zato što tamo ne možemo živeti; nemamo vremena da sagradimo zagrejane, potpuno zaptivene kupole i da sve preselimo - šta ti je?"
<BR>&nbsp;&nbsp;&nbsp;&nbsp;&nbsp;Mardži je prasnula u smeh. "Kučkini sinovi", uzviknu ona. "Eto kako možeš pogrešiti kad počneš da veruješ ljudima. Ta kopilad, Smrdouljci, odigrali su prljavu igru! Nisu prestali da se tuku zato što su hteli da sklope mir. Prestali su zato što su znali da ćemo i onako svi pomreti!"
<BR>&nbsp;&nbsp;&nbsp;&nbsp;&nbsp;"Ali - i oni će..."
<BR>&nbsp;&nbsp;&nbsp;&nbsp;&nbsp;"Grešiš! Jer oni imaju bazu na drugoj strani!" Ona žalosno zavrte glavom. "Narode", obrati se ona svim, "upravo sam se spremala da održim zaista veličanstven govor u kome bih proglasila da predajemo uzde u ruke civilnoj vladi, ali sada mislim da ćemo morati da pričekamo. Moramo najpre obaviti jedan vojnički posao. Kad ova strana planete ode, oni će imati obezbeđeno udobno malo gnezdašce na strani koju Kung nikada ne ozrači, i baš ih briga ako taj kučkin sin eksplodira. To će biti prijatno mesto za boravak. A mi ćemo im ga preoteti."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
