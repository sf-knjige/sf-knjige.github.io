<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. VANAMOND
<P>&nbsp;&nbsp;&nbsp;&nbsp;&nbsp;Čekali su, izgubljeni u mislima, dok su se Sedam Sunaca iz sata u sat sve više razmicala, ispunivši konačno neobični tunel noći kroz koji je brod plovio. Zatim su spoljašnja sunca, njih šest, jedno za drugim nestala na rubu tame, a ostalo je samo Središnje Sunce. Iako ono nikako više nije moglo u potpunosti da se nalazi u njihovom svemiru, i dalje je blistalo bisernim sjajem koji ga je izdvajao od svih ostalih zvezda. Iz minuta u minut njegovo bleštavilo postajalo je sve jače, dok na kraju sunce nije iz tačke preraslo u sićušni disk. Disk koji je sada počeo da se širi pred njima...
<BR>&nbsp;&nbsp;&nbsp;&nbsp;&nbsp;Usledilo je najkraće moguće upozorenje: na trenutak je kroz prostoriju zatreperio duboki ton nalik na zvonjavu. Alvin je stegao naslon stolice, mada je to bio sasvim uzaludan gest.
<BR>&nbsp;&nbsp;&nbsp;&nbsp;&nbsp;Veliki generatori ponovo naglo oživeše i gotovo zaslepljujućom brzinom opet se ukazaše zvezde. Brod se vratio u normalni svemir, u Vaseljenu sunaca i planeta, prirodni svet u kome se ništa nije moglo kretati brže od svetlosti.
<BR>&nbsp;&nbsp;&nbsp;&nbsp;&nbsp;Već su se nalazili u sistemu Sedam Sunaca: veliki prsten raznobojnih kugli preovlađivao je nebom. A kakvo je to samo nebo bilo! Nestalo je svih zvezda koje su znali, svih poznatih sazvežđa. Mlečni Put više nije bio nerazgovetna magličasta traka u jednom uglu nebesa: nalazili su se u središtu stvaranja i njegov veliki krug delio je Vaseljenu na dva dela.
<BR>&nbsp;&nbsp;&nbsp;&nbsp;&nbsp;Brod se i dalje velikom brzinom kretao ka Središnjom Suncu, a preostalih šest zvezda tog sistema predstavljalo je raznobojne svetionike raspoređene ukrug po nebu. Nedaleko od najbližeg među njima videle su se sićušne iskre orbitirajućih planeta - svetovi koji mora da su bili ogromni kada su se videli sa ovolike udaljenosti. Bio je to prizor veličanstveniji od svega što je Priroda ikada stvorila i Alvin je znao da je Teon bio u pravu. Ova savršena simetrija predstavljala je namerni izazov upućen zvezdama nasumce razbacanim unaokolo.
<BR>&nbsp;&nbsp;&nbsp;&nbsp;&nbsp;Uzrok sedefaste svetlosti Središnjeg Sunca sada je bio jasno uočljiv. Ta velika zvezda, sigurno jedna od najsjajnijih u celoj Vaseljeni, bila je zaodenuta u gasni omotač koji je umekšavao njeno zračenje i davao joj tu osobenu boju. Okolna maglina mogla se videti samo posredno i bila je izuvijana u neobičnim oblicima koji su varali oko. Ali nalazila se tamo, i što bi čovek duže zurio u nju, to je izgledala sve prostranija.
<BR>&nbsp;&nbsp;&nbsp;&nbsp;&nbsp;Alvin se pitao kuda li ih robot to vodi. Sledi li on neko drevno sećanje, ili u svemiru oko njih postoje signali-vodilje? Izbor odredišta potpuno je prepustio mašini i uskoro je primetio bledu iskru svetlosti u čijem su pravcu putovali. Gotovo se gubila u sjaju Središnjeg Sunca, a oko nje primećivali su se još slabiji odsjaji drugih svetova. Njihovo veliko putovanje bližilo se kraju.
<BR>&nbsp;&nbsp;&nbsp;&nbsp;&nbsp;Planeta, ta prelepa kugla raznobojne svetlosti, sada je od njih bila udaljena svega nekoliko miliona milja. Na njenoj površini nigde nije mogla da vlada tama, jer kako se okretala ispod Središnjeg Sunca, ostale zvezde prelazile su jedna za dugom preko njenog neba. Alvinu tada postadoše jasne reči koje je Gospodar izgovorio na samrti: "Divno je posmatrati raznobojne senke na planetama sa večnom svetlošću."
<BR>&nbsp;&nbsp;&nbsp;&nbsp;&nbsp;Sada su već bili tako blizu da su mogli da razaznaju kontinente, okeane i providnu izmaglicu atmosfere. Bilo je ipak nećeg zbunujučeg u svemu tome i ubrzo uočiše da su granice između kopna i vode čudno pravilne. Kontinenti ove planete nisu više bili onakvi kakvima ih je Priroda stvorila... oblikovanje jednog sveta mora da je predstavljalo tričavi zadatak za one koji su sazdali čitava sunca!
<BR>&nbsp;&nbsp;&nbsp;&nbsp;&nbsp;"To uopšte nisu okeani!" iznenada uzviknu Teon. "Pogledaj - vidiš li oznake u njima?"
<BR>&nbsp;&nbsp;&nbsp;&nbsp;&nbsp;Pošto su se još malo primakli planeti, Alvin je uspeo da razabere na šta je njegov prijatelj mislio. Uočio je jedva vidljive pruge i linije duž ivica kontinenata, duboko unutar granica onoga za šta je u prvi mah pomislio da je more. Nešto slično već je jednom video u pustinji oko Diaspara, na osnovu čega je zaključio da su uzalud preduzeli ovo putovanje.
<BR>&nbsp;&nbsp;&nbsp;&nbsp;&nbsp;"Ova planeta je suva kao Zemlja", primeti on smrknuto. "Sva voda s nje je nestala... one oznake predstavljaju bazene soli na mestima gde su mora isparila."
<BR>&nbsp;&nbsp;&nbsp;&nbsp;&nbsp;"Oni nikada ne bi dozvolili da se tako nešto dogodi", odvrati Teon. "Ipak, mislim da smo zakasnili."
<BR>&nbsp;&nbsp;&nbsp;&nbsp;&nbsp;Njegovo razočaranje bilo je toliko da Alvin nije imao hrabrosti bilo šta da izusti, već je samo nastavio da zuri u taj veliki svet pred sobom. Planeta se okretala ispod broda upečatljivo sporo, a njena površina kraljevski se uzdizala da ih dočeka. Sada su već mogli da vide zdanja... sićušne bele izbočine koje su se nalazile svuda osim na bivšem okeanskom dnu.
<BR>&nbsp;&nbsp;&nbsp;&nbsp;&nbsp;Nekada je ovaj svet bio središte Vaseljene. Sada je postao nepokretan, vazduh je bio prazan, a po tlu nisu milele nikakve tačkice koje bi govorile o životu. Brod je ipak nastavljao svrhovito da klizi povrh smrznutog mora kamena... mora koje se ponegde skupilo u velike talase koji su izazivali nebo.
<BR>&nbsp;&nbsp;&nbsp;&nbsp;&nbsp;Ubrzo potom brod se zaustavio, kao da je robot konačno uspeo da dovede svoja sećanja do njihovog izvora. Ispod njih se nalazio stub od snežnobelog kamena koji se izdizao iz središta ogromnog mermernog amfiteatra. Alvin malo pričeka: a pošto je mašina ostala nepokretna, on joj naredi da se spusti do podnožja stuba.
<BR>&nbsp;&nbsp;&nbsp;&nbsp;&nbsp;Sve do tog trenutka Alvin se pomalo nadao da će na ovoj planeti pronaći život. Ali ta se nada izjalovila čim je izišao iz vazdušne komore. Nikada ranije, pa čak ni u Šalmiranu, koji je bio sasvim izvan sveta, nije upoznao potpunu tišinu. Na Zemlji se uvek čuo mrmor glasova, meškoljenje živih bića, ili uzdisanje vetra. Ovde sada nije bilo ničeg od toga, niti će ikada ponovo biti.
<BR>&nbsp;&nbsp;&nbsp;&nbsp;&nbsp;Zašto ih je mašina dovela ovamo, to niko nije mogao reći, ali Alvin je znao da to i nije bilo važno. Taj ogromni stub od belog kamena bio je možda dvadeset puta viši od čoveka i nalazio se u krugu od metala tek malo izdignutom iznad nivoa ravnice. Bio je potpuno gladak i njegova namena predstavljala je tajnu. Mogli su da nagađaju do mile volje, ali nikada ne bi dokučili da je on nekada označavao nultu tačku svih astronomskih merenja.
<BR>&nbsp;&nbsp;&nbsp;&nbsp;&nbsp;Znači, ovo je bio kraj svih njegovih istraživanja, tužno pomisli Alvin. Znao je da bi bilo beskorisno posetiti i ostale svetove Sedam Sunaca. Čak ako je negde u Vaseljeni još i postojala inteligencija, gde je mogao da je potraži? Video je zvezde raštrkane poput čestica prašine po nebesima i znao je da mu ni sve preostalo Vreme Vaseljene ne bi bilo dovoljno da ih sve istraži.
<BR>&nbsp;&nbsp;&nbsp;&nbsp;&nbsp;Odjednom ga ophrvaše takva usamljenost i potištenost kakve još nikada nije iskusio. Tek je sada upeo da shvati strah Diaspara od velikih prostranstava Vaseljene, užas koji je nagnao njegove sunarodnike da se okupe u malom mikrokosmosu svog grada. Teško je posle svega bilo priznati da su bili u pravu.
<BR>&nbsp;&nbsp;&nbsp;&nbsp;&nbsp;Okrenuo se prema Teonu, tražeći podršku, ali Teon je stajao čvrsto stisnutih šaka, namrštenih veđa i staklastog pogleda.
<BR>&nbsp;&nbsp;&nbsp;&nbsp;&nbsp;"Šta je bilo?" upita ga uznemireno Alvin.
<BR>&nbsp;&nbsp;&nbsp;&nbsp;&nbsp;Teon je nastavio da zuri u prazno i dok mu je odgovarao.
<BR>&nbsp;&nbsp;&nbsp;&nbsp;&nbsp;"Nešto dolazi. Mislim da bi bilo bolje da se vratimo u brod."
<BR>
<BR>&nbsp;&nbsp;&nbsp;&nbsp;&nbsp;Galaksija se mnogo puta okrenula oko svoje ose pre no što je Vanamond stekao svest. Njegovo sećanje na te prve eone i na stvorenja koja su se tada brinula o njemu bilo je veoma oskudno... ali još je pamtio svoj očaj kada su oni na kraju otišli i ostavili ga samog među zvezdama. Tokom potonjih eona lutao je od sunca do sunca, polako se razvijajući i uvećavajući svoje moći. Nekada je sanjao o tome da pronađe one koji su ga doneli na svet i mada je taj san do sada već izbledeo, nikada nije potpuno zamro.
<BR>&nbsp;&nbsp;&nbsp;&nbsp;&nbsp;Na nebrojeno svetova zatekao je ostatke koje je život za sobom ostavio, ali na inteligenciju je naišao samo jednom... a od tog Crnog Sunca pobegao je u užasu. No, Vaseljena je bila veoma velika, a on je tek krenuo u potragu.
<BR>&nbsp;&nbsp;&nbsp;&nbsp;&nbsp;Iako se zbila daleko u prostoru i vremenu, snažna erupcija energije iz srca Galaksije privukla je Vanamonda i naterala ga da prevali mnogo svetlosnih godina. Uopšte nije ličila na zračenje zvezda i pojavila se u njegovom polju svesti naglo poput meteorskog traga preko vedrog neba. Krenuo je prema njoj, ka poslednjem trenutku njenog postojanja, dok su iza njega čilila na dobro poznat način mrtva, nepromenljiva ustrojstva prošlosti.
<BR>&nbsp;&nbsp;&nbsp;&nbsp;&nbsp;Znao je ovo mesto, jer je ovde već ranije bio. Onda tu nije bilo života, ali sada je otkrio inteligenciju. Nije znao kakav to dugačak metalni oblik leži u ravnici, jer mu je bio stran kao i svi ostali predmeti fizičkog sveta. Još je bio obavijen oreolom energije koja ga je privukla ovamo s drugog kraja Vaseljene, ali to ga sada uopšte nije zanimalo. Oprezno, pomalo nervozan poput kakve divlje zveri koja se sprema na borbu, on posegnu ka dva uma koja je otkrio.
<BR>&nbsp;&nbsp;&nbsp;&nbsp;&nbsp;Istog časa je shvatio da se njegova duga potraga najzad okončala.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
