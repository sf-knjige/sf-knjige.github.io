<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. POSLEDNJA NIJAGARA
<P>&nbsp;&nbsp;&nbsp;&nbsp;&nbsp;Seranis ga je trenutak zamišljeno promatrala. Zatim je ustala i krenula prema stepeništu.
<BR>&nbsp;&nbsp;&nbsp;&nbsp;&nbsp;"Molim te da malo sačekaš", reče ona. "Moram nešto da obavim, a ubeđena sam da Teon želi da ti postavi mnoga pitanja."
<BR>&nbsp;&nbsp;&nbsp;&nbsp;&nbsp;Zatim je otišla i u narednih nekoliko minuta baraž Teonovih pitanja sprečio ga je da na bilo šta drugo misli. Teon je čuo za Diaspar i video je zapise o gradovima dok su bili na vrhuncu svoje slave, ali nije mogao da zamisli kako su njihovi žitelji provodili svoje živote. Alvina su mnoga njegova pitanja zabavljala... dok nije shvatio da je njegovo vlastito nepoznavanje Lisa još veće.
<BR>&nbsp;&nbsp;&nbsp;&nbsp;&nbsp;Seranis se nije vratila mnogo minuta, pa ipak njen izraz lica ništa mu nije govorio kada je ušla.
<BR>&nbsp;&nbsp;&nbsp;&nbsp;&nbsp;"Razgovarali smo o tebi", reče ona... ne objasnivši ko su to bili "oni": "Ako se vratiš u Diaspar, ceo grad će saznati za nas. Kakvo god obećanje dao, tajna neće moći da bude sačuvana."
<BR>&nbsp;&nbsp;&nbsp;&nbsp;&nbsp;Alvina poče da obuzima blaga panika. Seranis mora da mu je čitala misli, jer su njene naredne reči bile ohrabrujuće.
<BR>&nbsp;&nbsp;&nbsp;&nbsp;&nbsp;"Ne želimo da te zadržimo ovde protiv tvoje volje, ali ako se vratiš u Diaspar, moraćemo da ti iz uma izbrišemo sva sećanja na Lis." Trenutak je oklevala. "Nikada ranije nije iskrsao sličan problem: svi tvoji prethodnici došli su ovamo da ostanu."
<BR>&nbsp;&nbsp;&nbsp;&nbsp;&nbsp;Alvin je utonuo u misli.
<BR>&nbsp;&nbsp;&nbsp;&nbsp;&nbsp;"Kakve ima veze", poče on, "ako Diaspar ponovo sazna za vas? To bi sigurno koristilo i jednima i drugima?"
<BR>&nbsp;&nbsp;&nbsp;&nbsp;&nbsp;Seranis je bila nezadovoljna.
<BR>&nbsp;&nbsp;&nbsp;&nbsp;&nbsp;"Mi ne mislimo tako", reče ona. "Kada bi otvorili kapije, našu zemlju bi preplavili ljudi željni senzacija i znatiželjnici-besposličari. Do sada su samo najbolji među vama stizali do nas."
<BR>&nbsp;&nbsp;&nbsp;&nbsp;&nbsp;Alvin oseti kako ga sve više obuzima strah, mada je shvatao da je Serenis sasvim nesvesno zauzimala takav stav.
<BR>&nbsp;&nbsp;&nbsp;&nbsp;&nbsp;"To nije tačno", mirne duše se usprotivio. "Malo je onih koji bi napustili Diaspar. Ako mi dopustite da se vratim, to po Lis neće imati nikakve posledice."
<BR>&nbsp;&nbsp;&nbsp;&nbsp;&nbsp;"Nije na meni da o tome odlučujem", odvrati Serenis, "ali izneću to pred Veće kada se sastane kroz tri dana. Do tada možeš ostati ovde kao moj gost, a Teon će ti pokazati našu zemlju."
<BR>&nbsp;&nbsp;&nbsp;&nbsp;&nbsp;"Voleo bih", odvrati Alvin, "ali Rorden će me čekati. On zna gde sam i ako se smesta ne vratim, svašta bi se moglo dogoditi."
<BR>&nbsp;&nbsp;&nbsp;&nbsp;&nbsp;Serenis se blago osmehnu.
<BR>&nbsp;&nbsp;&nbsp;&nbsp;&nbsp;"Mnogo smo o tome razmišljali", priznade ona. "Trenutno, nekoliko ljudi radi na tom problemu... videćemo da li će uspeti da ga reše."
<BR>&nbsp;&nbsp;&nbsp;&nbsp;&nbsp;Alvina je razgnevilo to što je prevideo nešto tako očigledno. Znao je da su inženjeri iz prošlosti gradili za večnost... dokaz za to bilo je njegovo putovanje u Lis. Pa ipak, doživeo je šok kada je sa vizifonskog ekrana nestala raznobojna magla i on ugledao poznatu unutrašnjost Rordenove sobe.
<BR>&nbsp;&nbsp;&nbsp;&nbsp;&nbsp;Čuvar Zapisa podiže pogled sa svog stola. Oči mu se ozariše kada ugleda Alvina.
<BR>&nbsp;&nbsp;&nbsp;&nbsp;&nbsp;"Nisam ni sanjao da ćeš se vratiti ranije", primeti on... mada se u njegovim peckavim rečima osećalo olakšanje. "Da dođem po tebe?"
<BR>&nbsp;&nbsp;&nbsp;&nbsp;&nbsp;Dok je Alvin oklevao, Seranis stupi napred, tako da ju je Rorden tek tada primetio. Oči mu se razrogačiše i on se nagnu napred kao da će tako bolje videti. Taj pokret bio je beskoristan i automatski. Čovek ga se nije oslobodio iako je koristio vizifon već hiljadu miliona godina.
<BR>&nbsp;&nbsp;&nbsp;&nbsp;&nbsp;Seranis spusti šake na Alvinova ramena i poče da govori. Kada je završila, Rorden je još izvesno vreme čutao.
<BR>&nbsp;&nbsp;&nbsp;&nbsp;&nbsp;"Učiniću sve što je u mojoj moći", izjavi on konačno. "Ako sam dobro shvatio, možemo da biramo između dve mogućnosti: ili ćete vratiti Alvina nazad, prethodno ga na neki način hipnotisavši... ili ćete ga vratiti bez ikakvih ograničenja. Mislim da vam mogu obećati da će Diaspar, čak ako i sazna za vaše postojanje, nastaviti da vas prenebregava."
<BR>&nbsp;&nbsp;&nbsp;&nbsp;&nbsp;"Nećemo prevideti tu mogućnost", odvrati Seranis pomalo razdražljivo. Rorden je to istog trenutak uočio.
<BR>&nbsp;&nbsp;&nbsp;&nbsp;&nbsp;"A šta je sa mnom?" upita je on uz osmeh. "Sada i ja znam isto onoliko koliko i Alvin."
<BR>&nbsp;&nbsp;&nbsp;&nbsp;&nbsp;"Alvin je mladić", žurno odvrati Seranis, "ali ti obavljaš dužnost koja je drevna kao i Diaspar. Nije ovo prvi put da Lis razgovara sa Čuvarom Zapisa, a on do sada nikada nije izdao našu tajnu."
<BR>&nbsp;&nbsp;&nbsp;&nbsp;&nbsp;Rorden ovo nije prokomentarisao; samo je upitao: "Koliko želite da zadržite Alvina?"
<BR>&nbsp;&nbsp;&nbsp;&nbsp;&nbsp;"Najviše pet dana. Veće će se sastati kroz tri dana."
<BR>&nbsp;&nbsp;&nbsp;&nbsp;&nbsp;"Dobro: narednih pet dana Alvin će biti strašno zauzet oko nekih istorijskih istraživanja kojih ćemo se zajedno latiti. To neće biti prvi put... ali moraćemo da budemo odsutni ako nas Jeserak pozove."
<BR>&nbsp;&nbsp;&nbsp;&nbsp;&nbsp;Alvin se nasmeja.
<BR>&nbsp;&nbsp;&nbsp;&nbsp;&nbsp;"Jadni Jeserak! Sve mi se čini da sam pola života proveo krijući nešto od njega."
<BR>&nbsp;&nbsp;&nbsp;&nbsp;&nbsp;"Bio si mnogo manje uspešan nego što misliš", odvrati Rorden, pomalo uzrujano. "Ipak, ne očekujem nikakve neprilike. Ali neka to ne bude duže od pet dana!"
<BR>&nbsp;&nbsp;&nbsp;&nbsp;&nbsp;Kada je slika izbledela, Rorden je još izvesno vreme ostao da zuri u potamneli ekran. Oduvek je podozrevao da je svetska komunikacijska mreža još u operativnom stanju, ali su ključevi za njeno puštanje u pogon bili izgubljeni i Čovek nikada više neće moći da uđe u trag milijardama kola. Čudno je bilo razmišljati o tome da čak i u ovom trenutku mogu biti uzalud pozivani viziofoni u izgubljenim gradovima. Možda će doći vreme kada će se isto desiti i sa njegovim prijemnikom, kada više neće biti Čuvara Zapisa da odgovori nepoznatom pozivaocu...
<BR>&nbsp;&nbsp;&nbsp;&nbsp;&nbsp;Počeo je da ga obuzima strah. Polako mu je do svesti dopirala neizmernost onoga što se dogodilo. Do sada Rorden nije mnogo razmišljao o posledicama svojih postupaka. Dovoljne pobude za ono što je učinio bili su mu njegovo vlastito zanimanje za istoriju i ljubav prema Alvinu. Mada je ismevao i hrabrio Alvina, ni u jednom trenutku nije verovao da se nešto slično može dogoditi.
<BR>&nbsp;&nbsp;&nbsp;&nbsp;&nbsp;Iako su ih delili vekovi, mladićeva volja oduvek je bila snažnija od njegove. Sada se ništa više nije moglo preduzeti: Rorden je osećao da su ga događaji poneli ka klimaksu koji je bio potpuno van njegove kontrole.
<BR>
<BR>&nbsp;&nbsp;&nbsp;&nbsp;&nbsp;"Da li nam je sve ovo stvarno neophodno", upita Alvin, "ako idemo samo na dva ili tri dana? Konačno, poneli smo sintesajzer."
<BR>&nbsp;&nbsp;&nbsp;&nbsp;&nbsp;"Verovatno i nije", odvrati Teon, ubacivši poslednje kontejnere sa hranom u mala kola koja su se kretala po tlu. "Možda je to za tebe čudan običaj, ali mi nikada ne sintetišemo našu najbolju hranu... volimo da je gledamo kako raste. Takođe možemo sresti druge putnike i učtivo je s njima razmeniti hranu. Gotovo svaka oblast ima neki svoj proizvod po kome je poznata, a Erli je nadaleko čuven po svojim breskvama. Zato sam ih toliko poneo... a ne zato što mislim da bi ih čak i ti mogao sve pojesti."
<BR>&nbsp;&nbsp;&nbsp;&nbsp;&nbsp;Alvin zamahnu polupojedenom breskvom na Teona, koji se hitro sagnu u stranu. Usledilo je treperenje duginih boja i jedva primetno mahanje nevidljivim krilima kada se Krif spustio na voćku i počeo da siše njene sokove.
<BR>&nbsp;&nbsp;&nbsp;&nbsp;&nbsp;Alvin još nije uspeo da se sasvim navikne na Krifa. Teško mu je bilo da prihvati da je taj veliki insekt, iako je dolazio kada bi ga pozvali i... ponekad... izvršavao jednostavna naređenja, bio gotovo potpuno bez razuma. Za Alvina je život oduvek bio sinonim za inteligenciju... ponekad čak za inteligenciju koja je uveliko premašivala Čovekovu.
<BR>&nbsp;&nbsp;&nbsp;&nbsp;&nbsp;Kada se Krif odmarao, njegovih šest prozračnih krila bilo mu je smotano duž tela, koje je kroz njih sijalo poput žezla optočenog dragim kamenjem. On je ujedno predstavljao i najviši i najlepši oblik insektolikog života za koji je svet ikada znao... i bio je možda poslednje od svih stvorenja koje je Čovek izabrao da mu prave društvo.
<BR>&nbsp;&nbsp;&nbsp;&nbsp;&nbsp;Lis je bio pun takvih iznenađenja, u šta se Alvin stalno iznova uveravao. Neočekivan je bio i njegov neupadljiv, ali delotvoran prevozni sistem. Kola koja su išla po tlu očigledno su radila na istom načelu kao i mašina kojom je došao iz Diaspara, jer su lebdela u vazduhu nekoliko inča iznad ledine. Iako nije bilo ni traga nekoj šini-vođici, Teon mu je kazao da kola mogu samo da se kreću po unapred određenim stazama. Na taj način bila su povezana sva naseljena središta, mada se do najudeljenijih delova zemlje moglo stići samo pešice. Alvinu se sve to činilo krajnje neobično, dok je Teon, izgleda, smatrao da je baš tako zgodno.
<BR>&nbsp;&nbsp;&nbsp;&nbsp;&nbsp;Teon je očigledno već dugo planirao da pođe u ovaj pohod. Njegova glavna strast bila je istorija prirode - Krif je bio samo najspektakularniji od svih njegovih ljubimaca - i nadao se da će pronaći nove tipove insekata u nenaseljenim južnim delovima Lisa.
<BR>&nbsp;&nbsp;&nbsp;&nbsp;&nbsp;Kada je čuo za ovaj projekat, Alvin se odmah za njega zagrejao. Radovao se tome što će videti još nove predele ove predivne zemlje, a iako se Teonovo polje zanimanja razlikovalo od njegovog, osećao je da mu je novi prijatelj bliži nego što mu je to Rorden ikada bio.
<BR>&nbsp;&nbsp;&nbsp;&nbsp;&nbsp;Teon je nameravao da pođe na jug dokle god je mašina mogla da ide... a to je bilo malo dalje od sata vožnje od Erlija... dok će ostatak puta morati da prevale pešice. Ne shvativši šta se pod tim mislio, Alvin nije imao primedbi.
<BR>&nbsp;&nbsp;&nbsp;&nbsp;&nbsp;Za Alvina je putovanje kroz Lis bilo nekako nestvarno i slično snu. Tiho poput kakvog duha, mašina je klizila preko ustalasalih ravnica i krivudala probijajući se kroz šume, nikada ne skrećući sa svoje nevidljive staze. Kretala se možda desetak puta brže nego što je čovek normalno hodao. Niko u Lisu nije nikada imao potrebu da se brže kreće.
<BR>&nbsp;&nbsp;&nbsp;&nbsp;&nbsp;Prošli su kroz mnoga sela, od kojih su neka bila veća od Erlija, ali je većina bila sazdana na veoma sličan način. Alvin je sa zanimanjem zapažao tanane, ali značajne razlike u odevanju, pa čak i fizičkom izgledu, dok su išli od jedne zajednice do druge. Civilizacija Lisa sastojala se od stotina različih kultura, koje su sve nekom osobenom nadarenošću doprinosile celini.
<BR>&nbsp;&nbsp;&nbsp;&nbsp;&nbsp;Jednom ili dvaput Teon se zaustavio da popriča sa prijateljima, ali ti su prekidi bili kratki, tako da je još bilo jutro kada se mala mašina zaustavila u brežuljkastom podnožju gusto pošumljene planine. Nije to bila neka velika planina, mada Alvin nikada ništa veće nije video.
<BR>&nbsp;&nbsp;&nbsp;&nbsp;&nbsp;"Odavde ćemo pešice", izjavi veselo Teon, izbacujući opremu iz kola. "Dalje ne možemo da se vozimo."
<BR>&nbsp;&nbsp;&nbsp;&nbsp;&nbsp;Dok se borio sa trakama koje su ga pretvorile u tovarnu životinju, Alvin se sumnjičavo zagledao u veliku masu kamenja pred njima.
<BR>&nbsp;&nbsp;&nbsp;&nbsp;&nbsp;"Dug je put unaokolo, je li tako?" stade on da se raspituje.
<BR>&nbsp;&nbsp;&nbsp;&nbsp;&nbsp;"Nećemo okolo", odvrati Teon. "Hoću da stignem do vrha pre no što padne mrak."
<BR>&nbsp;&nbsp;&nbsp;&nbsp;&nbsp;Alvin ništa ne reče. Dobro se bio uplašio svega ovoga.
<BR>
<BR>&nbsp;&nbsp;&nbsp;&nbsp;&nbsp;"Odavde", izjavi Teon, podigavši glas kako bi nadjačao buku vodopada, "možeš videt ceo Lis."
<BR>&nbsp;&nbsp;&nbsp;&nbsp;&nbsp;Alvin mu je verovao. Na sever su se prostirale milje i milje šuma, koje su tu i tamo prekidale čistine i polja, kao i krivudave niti stotina reka. Skriveno negde u toj nepreglednoj panorami nalazilo se i selo Erli. Alvinu se učini da vidi veliko jezero, ali zaključi da su ga oči ipak prevarile. Još dalje prema severu, i drveće i čistine gubili su se u šarenom ćilimu zelenila, ispresecanog tu i tamo nizom brda. A iza toga, na samoj ivici do koje je pogled sezao, ležale su planine koje su odvajale Lis od pustinje poput obale dalekih oblaka.
<BR>&nbsp;&nbsp;&nbsp;&nbsp;&nbsp;Prema istoku i zapadu prizor je bio nešto drugačiji, a u pravcu juga planine kao da su bile udaljene svega nekoliko milja. Alvin je mogao sasvim dobro da ih vidi i postade mu jasno da su mnogo više od malog vrha na kome je stajao.
<BR>&nbsp;&nbsp;&nbsp;&nbsp;&nbsp;Ali još veličanstveniji od njih bio je vodopad. Iz samog pročelja planine iskakala je snažna traka vode dopirući daleko u ravnicu i praveći luk kroz prostor prema kamenju udaljenom hiljadu stopa niže. Tamo se mlaz gubio u svetlucavoj izmaglici vodenih kapi, dok se iz dubina dizala neprekidna tutnjava koja se odbijala u šupljem odjeku o zidove planine. A u vazduhu iznad osnove vodopada treperila je jedina preostala duga na Zemlji.
<BR>&nbsp;&nbsp;&nbsp;&nbsp;&nbsp;Dva mladića ostala su dugo da leže na ivici stene, zureći u poslednju Nijagaru i nepoznatu zemlju iza nje. Ovaj predeo se veoma razlikovao od onog iz koga su došli, jer je na neki neodređeni način delovao napušteno i prazno. Čovek ovde nije živeo već mnogo, mnogo godina.
<BR>&nbsp;&nbsp;&nbsp;&nbsp;&nbsp;Teon odgovori na neizgovoreno pitanje svoga prijatelja.
<BR>&nbsp;&nbsp;&nbsp;&nbsp;&nbsp;"Nekada je ceo Lis bio naseljen", reče on, "Ali to je bilo pre mnogo vremena. Sada ovde žive samo životinje."
<BR>&nbsp;&nbsp;&nbsp;&nbsp;&nbsp;I zaista, nigde ni traga ljudskom životu... nijedna čistina niti ukroćene reke nisu svedočile o Čovekovom prisustvu. Samo se na jednom mestu nalazilo nešto što je svedočilo o tome da je čovek ipak ovde nekada živeo; na mnogo milja odatle ka nebu je stremila usamljena bela ruševina iznad šumskog pokrova, slična kakvom polomljenom očnjaku. Džungla se inače na svim drugim mestima vratila po svoje.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
