<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. KRIZA
<P>&nbsp;&nbsp;&nbsp;&nbsp;&nbsp;Kada mu se gospodar približio, Krif se udaljio, i dalje zlokobno zujeći. U tišini koja je usledila Teon je izvesno vreme posmatrao robota. A onda se osmehnuo.
<BR>&nbsp;&nbsp;&nbsp;&nbsp;&nbsp;"Drago mi je što si se vratio. Ili si možda još u Diasparu?"
<BR>&nbsp;&nbsp;&nbsp;&nbsp;&nbsp;Ovo nije bilo prvi put da je Alvin osetio žaoku zavisti kada je shvatio koliko Teonov mozak brže radi od njegovog.
<BR>&nbsp;&nbsp;&nbsp;&nbsp;&nbsp;"Ne", odvrati on, pitajući se istovremeno koliko mu robot verno prenosi glas. "Nalazim se u Erliju, nedaleko odatle. Ali za sada ostajem ovde."
<BR>&nbsp;&nbsp;&nbsp;&nbsp;&nbsp;Teon se od srca nasmejao.
<BR>&nbsp;&nbsp;&nbsp;&nbsp;&nbsp;"Mislim da ti je to pametno", reče on. "Majka ti je oprostila, ali Centralno Veće nije. Upravo se sada održava sastanak iza zatvorenih vrata: morao sam da im se sklonim s puta."
<BR>&nbsp;&nbsp;&nbsp;&nbsp;&nbsp;"O čemu raspravljaju?"
<BR>&nbsp;&nbsp;&nbsp;&nbsp;&nbsp;"Ne bi trebalo da znam, ali postavili su mi gomilu pitanja o tebi. Morao sam da im ispričam šta se dogodilo u Šalmiranu."
<BR>&nbsp;&nbsp;&nbsp;&nbsp;&nbsp;"Nije važno", odvrati Alvin. "Od tada se mnogo toga dogodilo. Voleo bih da porazgovaram s tim tvojim Centralnim Većem."
<BR>&nbsp;&nbsp;&nbsp;&nbsp;&nbsp;"Oh, celo Veće, razume se, nije tu. Međutim, trojica članova vrše istragu još od tvog odlaska."
<BR>&nbsp;&nbsp;&nbsp;&nbsp;&nbsp;Alvin se osmehnu. Verovao je da je tako: kuda god pošao, za sobom kao da je sejao užas.
<BR>&nbsp;&nbsp;&nbsp;&nbsp;&nbsp;Udobnost i sigurnost svemirskog broda ulivali su mu samopouzdanje kakvo je retko pre toga osetio i bio je svestan da potpuno gospodari situacijom dok je za Teonom ulazio u kuću. Vrata prostorije za sastanke bila su zaključana i prošlo je dosta vremena pre no što je Teon uspeo da im privuče pažnju. Potom su se zidovi nevoljno razmakli i Alvin glatko uvede svog robota u odaju.
<BR>&nbsp;&nbsp;&nbsp;&nbsp;&nbsp;Prostorija je bila ona ista u kojoj je vodio svoj poslednji razgovor sa Seranis. Iznad glava prisutnih treperile su zvezde kao da nije bilo tavanice niti gornjeg sprata, pa se Alvin ponovo zapitao kako su postizali tu opsenu. Trojica savetnika slediše se na svojim mestima kada je krenuo kroz vazduh prema njima, ali na Seranisinom licu primetio je tek trenutno iznenađenje.
<BR>&nbsp;&nbsp;&nbsp;&nbsp;&nbsp;"Dobro veče", pozdravi ih on učtivo, kao da je njegov posredan ulazak predstavljao najprirodniju stvar na svetu. "Odlučio sam da se vratim."
<BR>&nbsp;&nbsp;&nbsp;&nbsp;&nbsp;Iznenađenje koje su te reči izazvale premašilo je sva njegova očekivanja. Jedan od savetnika, mlad čovek sa kosom koja je već počela da sedi, prvi se oporavio.
<BR>&nbsp;&nbsp;&nbsp;&nbsp;&nbsp;"Kako si dospeo ovamo?" zadahta on.
<BR>&nbsp;&nbsp;&nbsp;&nbsp;&nbsp;Alvin pomisli kako bi bilo mudro izbeći odgovor na to pitanje: način na koji je postavljeno izazvalo je sumnju u njemu, pa se zapitao nije li podzemni prevozni sistem bio zatvoren.
<BR>&nbsp;&nbsp;&nbsp;&nbsp;&nbsp;"Pa, isto kao i prošli put", slaga on.
<BR>&nbsp;&nbsp;&nbsp;&nbsp;&nbsp;Dvojica savetnika prodorno se zagledaše u trećeg, koji, zbunjeno se predajući, raširi ruke. Ponovo reč uze mlađi čovek koji ga je prvi oslovio.
<BR>&nbsp;&nbsp;&nbsp;&nbsp;&nbsp;"Nisi li imao izvesnih... teškoća?"
<BR>&nbsp;&nbsp;&nbsp;&nbsp;&nbsp;"Nikakvih", reče Alvin, odlučivši da ih još više zbuni. I uspeo je.
<BR>&nbsp;&nbsp;&nbsp;&nbsp;&nbsp;"Vratio sam se", nastavi on, "zato što sam to sam želeo, ali zbog nesuglasica do kojih je među nama došlo prethodni put ostajem za sada skriven. Ako se lično pojavim, možete li mi obećati da nećete pokušati ponovo da mi ograničite kretanje?"
<BR>&nbsp;&nbsp;&nbsp;&nbsp;&nbsp;Niko ništa nije odgovorio, pa se Alvin pitao kakve li upravo misli međusobno razmenjuju. A onda mu se Seranis obratila u ime svih.
<BR>&nbsp;&nbsp;&nbsp;&nbsp;&nbsp;"Pretpostavljam da to ne bi imalo više nikakvog smisla. Diaspar je već sigurno saznao za nas."
<BR>&nbsp;&nbsp;&nbsp;&nbsp;&nbsp;Alvin malo pocrvene kada do njega dopre njen glas.
<BR>&nbsp;&nbsp;&nbsp;&nbsp;&nbsp;"Da, Diaspar zna", odvrati on. "Ali Diaspar ne želi da ima ikakve veze s vama. Ne želi da se pomeša sa jednom manje vrednom kulturom."
<BR>&nbsp;&nbsp;&nbsp;&nbsp;&nbsp;Reakcija savetnika pričinila mu je veliko zadovoljstvo; čak je i Seranis neznatno porumenela na ove njegove reči. Alvin je shvatao da bi problem bio napola rešen ako bi mu pošlo za rukom da Lis i Diaspar dovoljno iznervira. Napredovao je, mada nesvesno, u izgubljenoj umetnosti vođenja politike.
<BR>&nbsp;&nbsp;&nbsp;&nbsp;&nbsp;"Međutim, ne želim da ostanem napolju celu noć", nastavi on. "Mogu li smatrati da imam vaše obećanje?"
<BR>&nbsp;&nbsp;&nbsp;&nbsp;&nbsp;Seranis uzdahnu, a oko usana joj zaigra jedva primetan osmeh.
<BR>&nbsp;&nbsp;&nbsp;&nbsp;&nbsp;"Da", reče ona. "Nećemo ponovo pokušati da ovladamo tobom. Mada ni prošli put nismo bili baš naročito uspešni."
<BR>&nbsp;&nbsp;&nbsp;&nbsp;&nbsp;Alvin je sačekao da se robot vrati. Vrlo pažljivo, izdao je mašini uputstva i naložio joj da ih ponovi. Zatim je napustio brod i vazdušna komora se nečujno zatvorila za njim.
<BR>&nbsp;&nbsp;&nbsp;&nbsp;&nbsp;Osim tihog šaputanja vetra nije se čuo nikakav drugi zvuk. Neka tamna senka na tren je zaklonila zvezde: i brod je nestao. Tek kada se udaljio, Alvin je shvatio da je nešto prevideo. Zaboravio je da se čula robota u mnogome razlikuju od njegovih; noć je bila znatno mračnija nego što je očekivao da će biti. Nekoliko puta je potpuno izgubio stazu kojom je trebalo da stigne do sela, a još nekoliko puta je jedva uspeo da izbegne drveće. Bila je to najtamnija od svih šuma; u jednom trenutku nešto prilično veliko krenulo je ka njemu kroz šikaru. Čulo se tiho pucketanje grančica i dva smaragdna oka nepomično se zagledaše u njega negde sa visine njegovog pasa. Tiho je uzviknuo, posle čega mu je preko šake prešao nečiji neverovatno dugačak jezik. Trenutak kasnije krupno telo nežno se očešalo o njega i udaljilo, ne ispustivši nikakav zvuk. Nije imao pojma šta bi to moglo biti.
<BR>&nbsp;&nbsp;&nbsp;&nbsp;&nbsp;Uskoro se kroz drveće pred njima ukazaše svetla sela, ali njemu više nisu bila potrebna, jer mu je staza pod nogama postala reka prigušene, plave vatre. Mahovina po kojoj je koračao je svetlucala, tako da je za sobom ostavljao tamne tragove koji su polako nestajali. Bio je to prelep i zanosan prizor, pa je Alvin zastao da ubere nekoliko stručaka te čudne mahovine koja mu je potom nekoliko minuta sijala u skupljenim šakama, da bi onda konačno zgasnula.
<BR>&nbsp;&nbsp;&nbsp;&nbsp;&nbsp;Teon ga je sačekao ispred kuće, a onda ga drugi put predstavio trojici savetnika. Pomalo ljutito je primetio da s mukom skrivaju iznenađenje: budući da nije držao do nekorektne prednosti koje mu je donosila njegova mladost, nije ni voleo kada bi ga na nju podsećali.
<BR>&nbsp;&nbsp;&nbsp;&nbsp;&nbsp;Malo su govorili dok se on krepio. Pitao se kakve li su mentalne zabeleške upoređivali. Trudio se da mu um bude što rasterećeniji sve dok nije završio: a onda je počeo da priča kao što nikada do tada nije pričao.
<BR>&nbsp;&nbsp;&nbsp;&nbsp;&nbsp;Govorio je o Diasparu. Opisao je grad onako kako ga je poslednji put video, usnulog na prsima pustinje, sa kulama koje su se presijavale kao zarobljene duge na nebu. Iz riznice sećanja izvukao je pesme koje su pesnici iz davnina spevali o Diasparu i govorio je o bezbrojnim ljudima koji su ceo svoj život posvetili njegovom ulepšavanju. Rekao im je da niko više ne bi bio u stanju da ikada iscrpi ni stoti deo gradskog blaga, pa ma koliko živeo. Izvesno vreme posvetio je opisivanju čuda koje su ljudi iz Diaspara uspeli da stvore: pokušao je da im predoči bar delić te lepote koju su umetnici poput Šervana i Perildora stvorili da bi im se ljudi večno divili. Govorio je i o Loroneju, čije ime je nosio, i s izvesnom čežnjom se zapitao da li su odista zvuci njegove muzike bili poslednji koje je Zemlja ikada uputila ka zvezdama.
<BR>&nbsp;&nbsp;&nbsp;&nbsp;&nbsp;Saslušali su ga do kraja, nijednom ga ne prekinuvši niti mu postavivši ma kakvo pitanje. Bilo je već veoma kasno kada je završio i Alvin je osećao silan umor. Napetost i uzbuđenje koje mu je doneo ovaj dugačak dan konačno su se odrazili na njemu i on je sasvim iznenada zaspao.
<BR>
<BR>&nbsp;&nbsp;&nbsp;&nbsp;&nbsp;Alvin je još bio umoran kada su nešto malo posle svitanja napustili selo. Iako je bilo veoma rano, nisu bili prvi na putu. Kod jezera sustigoše trojicu savetnika, te sa njima izmenjaše pomalo krute pozdrave. Alvin je savršeno dobro znao kuda se uputio odbor za istragu, pa je pomislio da bi možda cenili ako im uštedi trud. Zaustavio se kada su stigli do podnožja brda i okrenuo se prema svojim saputnicima.
<BR>&nbsp;&nbsp;&nbsp;&nbsp;&nbsp;"Bojim se da vam sinoć nisam kazao celu istinu", poče on pažljivo. "Nisam stigao u Lis starim putem, tako da nije neophodno da ga zatvarate."
<BR>&nbsp;&nbsp;&nbsp;&nbsp;&nbsp;Na licima svetnika očitavali su se kako olakšanje, tako i sve veća nedoumica.
<BR>&nbsp;&nbsp;&nbsp;&nbsp;&nbsp;"Pa kako si onda stigao ovamo?" upita ga vođa odbora, a Alvinu postade jasno da je ovaj konačno podozreva da nagađa istinu. Pitao se nije li uhvatio naređenje koje je njegov um upravo poslao preko planina. Međutim, ništa nije kazao, već je samo ćutke upro prst u nebo na severu.
<BR>&nbsp;&nbsp;&nbsp;&nbsp;&nbsp;Suviše brzo da bi je ljudsko oko moglo slediti, igla srebrne svetlosti u luku prelete planine, ostavljajući za sobom užareni trag dugačak čitavu milju. Zaustavila se dvadest hiljada stopa iznad Lisa. Nije usledilo nikakvo usporavanje niti kočenje. Zaustavila se u trenu, tako da je oko koje ju je sledilo nastavilo da prati nešto što nije videlo preko još četvrt neba pre nego što mu je mozak naredio da se zaustavi. Sa neba se prolomi moćna grmljavina, zvuk vazduha kojeg je poput biča ošinuo i smrskao žestoki prolazak broda. Malo kasnije brod se, veličanstveno se presijvajući na Suncu, spustio na padinu brda stotinu jardi od njih.
<BR>&nbsp;&nbsp;&nbsp;&nbsp;&nbsp;Teško bi bilo reći ko se najviše iznenadio, ali Alvin se prvi oporavio. Dok su išli... bolje reći, gotovo trčali... prema svemirskom brodu, pitao se da li je on uvek putovao ovako naglo. Ta ga je misao uznemirila, mada za vreme svog prvog putovanja nije osetio nikakvo kretanje. Još ga je više zbunjivalo to što je koliko juče ovo blistavo stvorenje bilo skriveno ispod debelog sloja stenja čvrstog poput železa. Alvin je shvatio šta se dogodilo tek kada je stigao do broda i nepažljivo opekao prste položivši ih na trup. Oko krme je još bilo tragova zemlje, pretvorene u lavu. Ostalo je otpalo, otkrivši čvrsti metal kome ništa nisu mogli ni vreme niti bilo koja prirodna sila.
<BR>&nbsp;&nbsp;&nbsp;&nbsp;&nbsp;Alvin se sa Teonom zaustavio na otvorenim vratima i osvrnuo prema ćutljivim savetnicima. Pitao se o čemu razmišljaju, budući da na osnovu njihovih izraza lica nije mogao ništa da dokuči.
<BR>&nbsp;&nbsp;&nbsp;&nbsp;&nbsp;"Moram izmiriti dug u Šalmiranu", reče on. "Molim vas kažite Seranis da ćemo se vratiti do podneva."
<BR>&nbsp;&nbsp;&nbsp;&nbsp;&nbsp;Savetnici su posmatrali kako se brod sada sasvim polako udaljava prema jugu... jer trebalo je da prevali mali put. A onda mladi muškarac koji je predvodio grupu filosofski slegnu ramenima.
<BR>&nbsp;&nbsp;&nbsp;&nbsp;&nbsp;"Do sada ste nam se uvek suprotstavljali kada smo želeli da izvršimo neke promene", primeti on, "i uspevali ste. Međutim, mislim da budućnost nije ni na vašoj ni na našoj strani. I Lis i Diaspar su stigli do kraja jednog doba i mi to moramo iskoristiti najbolje što umemo."
<BR>&nbsp;&nbsp;&nbsp;&nbsp;&nbsp;Izvesno vreme vladala je tišina. A onda jedan od njegovih sadruga krajnje zamišljenim glasom reče:
<BR>&nbsp;&nbsp;&nbsp;&nbsp;&nbsp;"Ne znam ništa o arheologiji, ali ta mašina je suviše velika da bi bila neka obična letelica. Šta mislite, nije li to..."
<BR>&nbsp;&nbsp;&nbsp;&nbsp;&nbsp;"Svemirski brod? Ako jeste, nalazimo se pred krizom."
<BR>&nbsp;&nbsp;&nbsp;&nbsp;&nbsp;I treći se duboko zamislio.
<BR>&nbsp;&nbsp;&nbsp;&nbsp;&nbsp;"Istovremeni nestanak i letelica i svemirskih brodova predstavlja jednu od najvećih tajni Međuvlašća. Ta mašina mogla je biti i jedno i drugo: bilo bi bolje da za sada pretpostavimo najgore. Ako je to zaista svemirski brod, moramo mladića po svaku cenu sprečiti da napusti Zemlju. Postoji opasnost da ponovo privuče Osvajače. A to bi onda bio kraj."
<BR>&nbsp;&nbsp;&nbsp;&nbsp;&nbsp;Mučna tišina spusti se na družinu i potraja sve dok vođa ponovo ne progovori.
<BR>&nbsp;&nbsp;&nbsp;&nbsp;&nbsp;"Ta je mašina došla iz Diaspara", poče on polako. "Tamo neko sigurno zna istinu. Mislim da bi nam bilo najbolje da stupimo u vezu sa našim rođacima... ako se udostoje da sa nama razgovaraju."
<BR>&nbsp;&nbsp;&nbsp;&nbsp;&nbsp;Mnogo pre no što je Alvin imao bilo kakva prava da to očekuje, seme koje je posejao počelo je da niče.
<BR>
<BR>&nbsp;&nbsp;&nbsp;&nbsp;&nbsp;Kada su stigli do Šalmirana, planine su još bile u senci. Sa visine na kojoj su se nalazili, velika zdela sa tvrđavom izgledala je sićušna: izgledalo je nemoguće da je sudbina Zemlje nekada zavisila od tog malenog diska boje abanosa.
<BR>&nbsp;&nbsp;&nbsp;&nbsp;&nbsp;Kada je Alvin spustio brod među ruševine, obuze ga očaj koji mu sledi dušu. Nigde nije bilo ni traga starcu ni njegovim mašinama, tako da su se pomučili dok nisu pronašli ulaz u tunel. Na vrhu stepeništa Alvin viknu kako bi ga upozorio na njihov dolazak: niko mu nije odgovorio, pa oni krenuše ćutke dalje, kako ga ne bi probudili ako spava.
<BR>&nbsp;&nbsp;&nbsp;&nbsp;&nbsp;Odista je spavao, sa šakama mirno prekrštenim na grudima. Oči su mu bile otvorene, zagledane u masivni krov koji nije video, kao da su bile u stanju da kroz njega sagledaju zvezde. Na usnama mu je titrao jedva primetan osmeh: Smrt mu nije došla kao neprijatelj.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
