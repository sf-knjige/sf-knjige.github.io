<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. KAPETAN OBLAKA
<P>&nbsp;&nbsp;&nbsp;&nbsp;&nbsp;Ugledali su brod Supra trećeg dana po dolasku. Pojavio se plamteći sa strane koja je bila okrenuta prema Zemlji, kako je Klej sada nazivala stražnje slojeve Levijatana.
<BR>&nbsp;&nbsp;&nbsp;&nbsp;&nbsp;Ona i Tragač su tamo provodili mnogo vremena, uživajući u pogledu na sve manji zeleni Mesec i odmarajući se među ogromnim rastinjem nalik na cvetove. U blizini Meseca počela je da raste jedna žuta zvezda. Na kraju se pretvorila u gladak, srebrnasti brod koji je balansirao na tankoj zapaljenoj baklji.
<BR>&nbsp;&nbsp;&nbsp;&nbsp;&nbsp;Klej je upravo postala svesna svega toga kada ju je Tragač povukao iza prašnika koji se nadnosio nad njom. "Ne miči se", prošaputa on.
<BR>&nbsp;&nbsp;&nbsp;&nbsp;&nbsp;Vitka letelica je kružila oko Levijatana kao da njuška, a nos joj se okretao i izvijao, iako je bio od sjajnog metala. Baklja ugasnu i fini mlaznici potisnuše letelicu u kontrazumu, van vidokruga, duž ispupčenja Levijatana. Klej je osećala prisustvo neke senke, nalik na neprepoznatljivi zvuk. Brod Supra se vratio i sada se šunjao sasvim blizu štrčećeg rastinja, rizikujući da se sudari sa najvišim stabljikama.
<BR>&nbsp;&nbsp;&nbsp;&nbsp;&nbsp;Tragač spusti obe svoje velike šake sa jastučićima na dlanovima na Klejino lice. I ranije je to činio kada je bila suviše uznemirena kako bi je uspavao. Pod pritiskom tih grubih dlanova, prekrivenih finom crnom dlakom, polako je počela da se opušta. Znala je koje su posledice tog dodira: potpuno pražnjenje njenog uma. Na taj način će njen talenat emitovati što je manje moguće. Svaki Supra na brodu koji dolazi iz Lisa bio je u stanju da uhvati njene misli, ali samo ako su one bile jasno usredsređene u jasne poruke. Bar se Klej nadala da je tako.
<BR>&nbsp;&nbsp;&nbsp;&nbsp;&nbsp;Brod je dosta dugo ostao sasvim miran, kao da ne može da odluči da li da uđe unutra. Oblak života rođenog u svemiru koji je okruživao Levijatana udaljio se od broda, strepeći možda od njegovih raketa. Precizna valjkasta simetrija i jarki sjaj letelice delovali su čudno i zlokobno među pokretnim rojevima; bio je tako čvrst i zatvoren, ništa nije ispuštao. Iznenada se žuta udarna baklja ponovo upalila, razgoneći oblake života. Brod je nestao za nekoliko trenutaka u smeru suprotnom od Sunca.
<BR>&nbsp;&nbsp;&nbsp;&nbsp;&nbsp;"Mora da su pogodili da sam pobegla u ovom pravcu", reče Klej.
<BR>&nbsp;&nbsp;&nbsp;&nbsp;&nbsp;"Ispituju sve mogućnosti za bekstvo koje su ti bile na raspolaganju."
<BR>&nbsp;&nbsp;&nbsp;&nbsp;&nbsp;Tragać je, izgleda, bio zabrinut, mada je retko kad bila sigurna šta znači brzo smenjevanje mrštenja, mreškanja krzna i pokazivanje zuba.
<BR>&nbsp;&nbsp;&nbsp;&nbsp;&nbsp;"Osetila sam nešto..."
<BR>&nbsp;&nbsp;&nbsp;&nbsp;&nbsp;"Tragali su za tvojim mirisom misli."
<BR>&nbsp;&nbsp;&nbsp;&nbsp;&nbsp;"Nisam znala da i to imam."
<BR>&nbsp;&nbsp;&nbsp;&nbsp;&nbsp;"Osoben je."
<BR>&nbsp;&nbsp;&nbsp;&nbsp;&nbsp;"Možeš li ga ti osetiti?"
<BR>&nbsp;&nbsp;&nbsp;&nbsp;&nbsp;"Kod tvoje vrste mnoga sećanja su zavedena blizu prijemnika za miris u mozgu. Mirisi bude sećanja. Kod mene nije tako."
<BR>&nbsp;&nbsp;&nbsp;&nbsp;&nbsp;"Dakle?" Ponekad ju je Tragačevo okolišno izlaganje ljutilo. Nije bila sigurna da li on nagoveštava mnogo govoreći malo, ili se jednostavno zabavlja.
<BR>&nbsp;&nbsp;&nbsp;&nbsp;&nbsp;"Jedan Supra u stanju je da se seti mirisa tvoga mišljenja. Taj čin prisećanja podstiče tvoj talenat, jača ga."
<BR>&nbsp;&nbsp;&nbsp;&nbsp;&nbsp;"Uspevaju da me nateraju da bolje emitujem samim tim što se sećaju?"
<BR>&nbsp;&nbsp;&nbsp;&nbsp;&nbsp;"Otprilike."
<BR>&nbsp;&nbsp;&nbsp;&nbsp;&nbsp;Klej nikako nije mogla da dovede u vezu ovo sa čudnim, pipavim prisustvom koje je osetila. "Svejedno, otišli su."
<BR>&nbsp;&nbsp;&nbsp;&nbsp;&nbsp;"Mogu se vratiti."
<BR>&nbsp;&nbsp;&nbsp;&nbsp;&nbsp;"I ti poseduješ talenat, zar ne?"
<BR>&nbsp;&nbsp;&nbsp;&nbsp;&nbsp;"Ako ti to ne znaš, onda pretpostavljam da ga ne posedujem."
<BR>&nbsp;&nbsp;&nbsp;&nbsp;&nbsp;"Pa, da. Iz tebe očigledno ništa ne mogu da izvučem. Ali..."
<BR>&nbsp;&nbsp;&nbsp;&nbsp;&nbsp;"Hajdemo odavde. Brod bi mogao ponovo da pokuša."
<BR>&nbsp;&nbsp;&nbsp;&nbsp;&nbsp;Napustili su cvetnu oblast kojom su lutali ceo dan, pijući gusti nektar. Klej nije uočila kada je nastupila promena, ali u jednom trenutku su prešli u područje sa lakom centrifugalnom gravitacijom. Ovde nije bila posredi jednostavna unutrašnja geometrija kao kod Jone. Unutrašnji delovi Levijatana okretali su se oko nevidljivih osa i struje su tekle niz padine brda. Lokalna gravitacija bila je veoma slaba, ali je određivala oblik i dovodila u red razuzdanu vegetaciju.
<BR>&nbsp;&nbsp;&nbsp;&nbsp;&nbsp;Stigli su u neku prostranu odaju prepunu platformi, prolaza, tunela, balustrada, predvorja, u kojoj su se gurale male životinje, krećući se utabanim stazama. Bila je to centralna stanica za sistem cevi koje su izbijale posvuda, čak i visoko na zidovima. Vlažni vazduh iznad njih bio je unakrsno ispresecan velikim kopljima profilterisane Sunčeve svetlosti koja se pela iz izvora u blizini poda i pružala do udaljenih, neverovatno prošaranih lučnih tavanica - kao da je ovaj svod bio uporište svega ostalog - sa projektovanim pogledom na zvezdani predeo spolja. Središte Galaksije veličanstveno je blistalo.
<BR>&nbsp;&nbsp;&nbsp;&nbsp;&nbsp;Pa ipak, ni sva užurbana veličanstvenost ovog mesta nije uspela da je zaplaši; čak ju je mamila. Hitre životinje bile su inteligentne, na svoj način, i spretno su obavljale svoj posao, udostojivši je retko čak i pogleda. Ljudska bića im očigledno nisu bila zanimljiva, možda im čak nisu bila ni neobična - mada je sumnjala da mnogo Supra koriste Levijatane za putovanja kada imaju brze brodove.
<BR>&nbsp;&nbsp;&nbsp;&nbsp;&nbsp;Nije mnogo razmišljala o tome da je i Supri progone. Događaji su je nosili sve dalje od njenih zemalja i ona je odlučila da radije ide napred nego da bude u stalnom grču. Možda će negde ovde, napolju, uspeti da pronađe praljudska bića, kao što reče Tragač.
<BR>&nbsp;&nbsp;&nbsp;&nbsp;&nbsp;Dok je sledila Tragača u njegovoj ležernoj, ali brzoj pohari, ponovo se u njoj probudila lovačka veština. Tragač je mnogo jeo, a izgleda da je manje životinje lovio sporta radi, jer je proždirao uglavnom biljke. Naročito je uživao da velike listove paprati cepa na trake, vadeći grumuljke zrelih, crvenih semenki.
<BR>&nbsp;&nbsp;&nbsp;&nbsp;&nbsp;Vrenje isprepletenog života oko njih, koje se širilo u sve tri dimenzije kroz Levijatana, osvojilo ju je. Potpuno se razlikovalo od pažljivo usklađenih projekata Supra. Dok je uranjala u ovo složeno bogatstvo, postalo joj je jasno šta ju je to ljutilo i plašilo kod Supra. Još je mogla da podnese njihov nadmoćni izgled, ali u njihovom ozbiljnom ponašanju osećala je nešto odbojno što nije umela da izrazi.
<BR>&nbsp;&nbsp;&nbsp;&nbsp;&nbsp;Alvin je ponekad čak bio i zabavan, ali ostali su zato delovali kruto i zvanično. Seranis je pokazala Klej njihovu umetnost, koja je bila prepuna slika propadanja. Klej je nagonski osećala da je u pitanju moda, iako nastala kao posledica prospavanih vekova, a ne vladavine prirode. Nema sumnje da se entropija uvećala i da će osuditi čak i sjajne zvezde. Međutim, bez bogatstva Sunčeve svetlosti neće imati šta da zapali život. Biote su bile poput veštih računovođa, koji žive od protoka energije, plaćajući sve poreze, ali i koristeći sve rupe u zakonu. Masnoća koja je sagorevala u Klejinoj krvi stvarala je entropiju, ali ona je uspela još brže da izluči tu entropiju kroz višak toplote i materije - čudovišno, neverovatno, ali savršeno legalno izbegavanje drugog zakona termodinamike.
<BR>&nbsp;&nbsp;&nbsp;&nbsp;&nbsp;Ona je, poput celih planeta, izbacivala izmet i pravila đubre. Međutim, ono što je neko odbacivao kao đubre, drugome je bilo hrana i ona je počela da shvata da ova istina važi i u međuplanetnim razmerama. Nema sumnje da je ta uporna magija delovala na Levijatanu, a uskoro će i na Zemlji. Supre su joj delovale odbojno jer su se još držale jalovog, nepomičnog kompasa Diaspara. Alvin nije poznavao život, tu iskru koja visi između dve večnosti. Supre su, u pravom smislu te reči, bile besmrtne, ali ne i žive.
<BR>&nbsp;&nbsp;&nbsp;&nbsp;&nbsp;Odaganala je ove misli, stresavši se. Polagano su išli kroz nisku gravitaciju ove unutrašnje komore, jedući bobice što su visile sa palmovog drveća kadrog da odgriza životinje. Oštro lišće moglo je i čoveku da odseče ruku, ali Tragač joj je pokazao kako da omete niske reflekse biljke i na brzinu otkine bobice. Pešačili su dva dana duž široke obale; Tragač je lovio žute ribe kojih je bilo u izobilju u jezeru. Klej je kroz oblake mogla da vidi kako jezero vijuga iznad njihovih glava, kilometrima u daljini, opisujući široku krivinu rotirajućeg cilindra.
<BR>&nbsp;&nbsp;&nbsp;&nbsp;&nbsp;"Zašto smo stalno u pokretu?" upita Klej kada Tragač nastavi odlučno da ide dalje, iako je počela da se spušta tama. Oštrice Sunčevog sjaja povlačile su se i uticale u ogromnu cilindričnu komoru poput plime svetlosti.
<BR>&nbsp;&nbsp;&nbsp;&nbsp;&nbsp;"Krijemo se među životom."
<BR>&nbsp;&nbsp;&nbsp;&nbsp;&nbsp;"Misliš da me Supre još traže?"
<BR>&nbsp;&nbsp;&nbsp;&nbsp;&nbsp;"Otišli su."
<BR>&nbsp;&nbsp;&nbsp;&nbsp;&nbsp;"To ti kaže tvoja tajanstvena mudrost?"
<BR>&nbsp;&nbsp;&nbsp;&nbsp;&nbsp;Tragač joj pokaza svoje iskričave zube, nedavno očišćene odrescima žute ribe. "Supre su nastavile potragu napolju."
<BR>&nbsp;&nbsp;&nbsp;&nbsp;&nbsp;"Odlično. Hajde da se vratimo onda na Levijatanovu kožu. Dopao mi se pogled."
<BR>&nbsp;&nbsp;&nbsp;&nbsp;&nbsp;U stvari, želela je da pođe u potragu za Kapetanom. Primetila je ljudska bića u blizini providnih čireva, ali svaki put oni kao da su isparavali u vlažnoj džungli pre nego što je uspela da krene za njima.
<BR>&nbsp;&nbsp;&nbsp;&nbsp;&nbsp;Tragač ništa nije rekao kada je izrazla želju da pronađe ljudska bića i nije hteo da joj pomogne da im uđe u trag, mada je ona podozrevala da je bio u stanju da oseti i najsitnije životinje koje su se ljuljale u slojevima zelenila ili tapkale kroz njega. Tri dana su se probijali duž tih jezera, zastajući jedino da bi plivali i plovili. Ova oblast Levijatana se okretala, stvarajući neobične zavojite talase na jezeru koje je zapljuskivalo obalu.
<BR>&nbsp;&nbsp;&nbsp;&nbsp;&nbsp;Protekla su još dva dana, po Klejinom unutrašnjom časovniku, pre no što su stigli na kožu. I ponovo Klej nije osetila kada su napustili oblast kružne gravitacije. Magle su im otežavale kretanje, uvlačeći se u Levijatanove pukotine, donoseći vlagu duž staza velikih sečiva odbijene Sunčeve svetlosti koja je zaranjala duž širokih otvora.
<BR>&nbsp;&nbsp;&nbsp;&nbsp;&nbsp;Tragač ju je naučio jednu od svojih omiljenih igara. Smestili bi se u neki od providnih mehurova u Levijatanovim spoljašnjih oblastima i stali da čekaju. U potpunom vakuumu spoljašnji neobični oblici klizili su i radili. Stvari u ljušturi, kao što je petrovo uvo, zakačinjale su se za Levijatanovu kožu. Ponekad bi greškom izazvale refleksno dvostruko nabiranje glatke kože prema unutra. Kada bi koje od njih skliznulo tamo, Tragač bi smrskao ljusku svojim tvrdim stopalima i progutao stanovnika školjke, zadovoljno mljackajući.
<BR>&nbsp;&nbsp;&nbsp;&nbsp;&nbsp;Po Levijatanu su puzila dugačka, crna stvorenja, pasući fotosintetički prostirač koji je posvuda rastao. Klej je videla kako te tamne alge šaraju kožu punu čireva, povremeno izbacujući spore, dok je nebeska stoka brstila smeđe, lepljive pašnjake.
<BR>&nbsp;&nbsp;&nbsp;&nbsp;&nbsp;Tragač je pokušao da namami neku od životinja do providnog sloja, okrečući se i praveći grimase ne bi li im privukao pažnju. Vakuumska krava zagleda se u ovaj prizor svojim tamnim očima u obliku proreza. Goveđa radoznalost natera je da priđe bliže. Tragač je zgrabi, razvukavši čvrsti, voštani zid šakama i stopalima. Uspeo je da se obesi za preživara kroz tanku opnu. Stenjao je i režao, uveren da je dovoljno snažan da, delujući protiv atmosferskog pritiska koji je omotač gurao prema napolje, uvuče kravu unutra.
<BR>&nbsp;&nbsp;&nbsp;&nbsp;&nbsp;Na trenutak je Klej pomislila da će Tragač uspeti u tome, da će dovoljno privući preživara i izazvati nestabilnost u naboru, što bi mu omogučilo da ga odista i uvuče unutra. Tragač je cičao od silne radosti. Međutim, vakuumska krava počela je da riga paru, da se uvija i na kraju se otrgla,.
<BR>&nbsp;&nbsp;&nbsp;&nbsp;&nbsp;Tragač zaškrguta zubima. "Prokletstvo."
<BR>&nbsp;&nbsp;&nbsp;&nbsp;&nbsp;"Aha, izgledala je ukusno."
<BR>&nbsp;&nbsp;&nbsp;&nbsp;&nbsp;"One su veliki delikates", potvrdi Tragač.
<BR>&nbsp;&nbsp;&nbsp;&nbsp;&nbsp;"Ali su i prilično žilave."
<BR>&nbsp;&nbsp;&nbsp;&nbsp;&nbsp;Kada je prestala da se smeje Tragečevom izrazu lica, Klej skrenu pogled u stranu - i trgnu se kada tamo ugleda neko ljudsko obličje. Ali samo obličje, jer ono što je ugledala nije ličilo ni na šta što je ikada videla.
<BR>&nbsp;&nbsp;&nbsp;&nbsp;&nbsp;Izraz na licu se sve vreme menjao i rasplinjavao: čas je bilo namršteno, čas se osmehivalo, da bi već u narednom trenutku besno sevalo očima. Stvor je delovao zaostalo. A onda je uvidela da mu nameće sopstvenu potrebu da pronađe izraz, nametne red. U stvari, niske oluje mreškale su telo po kome su se borile. Boje i oblici nisu bili ništa drugo do prolazne približnosti.
<BR>&nbsp;&nbsp;&nbsp;&nbsp;&nbsp;Obličje napravi jedan snebivljivi korak prema Klej. Ona se ugrize za usnu. Telo mu se trzalo i uvijalo poput loše slike projektovane na klimavom ekranu. Međutim, ovo nije bila opsena. Svojim nezgrapnim stopalom zgnječio je jednu stabljiku kada je ponovo zakoračio. Mreškava koža ličila je na kakav smeđi preliv boje koji se muti i podrhtava kako se telo kreće.
<BR>&nbsp;&nbsp;&nbsp;&nbsp;&nbsp;Primetila je da može da vidi kroz to telo. Biljke iza njega podsećale su na treperave slike. Začula je tiho zveckanje kada je podiglo ruku jednim glatkim, neprirodnim pokretom, nimalo nalik na zatezanje mišića u zglobovima ramena i lakta.
<BR>&nbsp;&nbsp;&nbsp;&nbsp;&nbsp;"Auuuruuug", izgovori ono, ispustivši zvuk koji je podsećao na čangrljanje kamenja u krčagu.
<BR>&nbsp;&nbsp;&nbsp;&nbsp;&nbsp;"Podražava te, kao i ranije", reče Tragač.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Kapetan."
<BR>&nbsp;&nbsp;&nbsp;&nbsp;&nbsp;"Ali... to je..."
<BR>&nbsp;&nbsp;&nbsp;&nbsp;&nbsp;"Ne ceo Kapetan, razume se."
<BR>&nbsp;&nbsp;&nbsp;&nbsp;&nbsp;"Šta on... šta ono... želi?"
<BR>&nbsp;&nbsp;&nbsp;&nbsp;&nbsp;"Ne znam. Često se pojavi u obliku kakvog novog putnika, u znak učtivosti. Da bi naučio nešto što inače ne bi mogao da sazna."
<BR>&nbsp;&nbsp;&nbsp;&nbsp;&nbsp;Oblik reče: "Vaaaas traaaaažiiiti mnoooogi."
<BR>&nbsp;&nbsp;&nbsp;&nbsp;&nbsp;Klej napući usne. "Da, mnogi žele da me pronađu."
<BR>&nbsp;&nbsp;&nbsp;&nbsp;&nbsp;"Viiii mooooraaatiiii oti-ći."
<BR>&nbsp;&nbsp;&nbsp;&nbsp;&nbsp;"Ja, ja ne mogu da odem. A i zašto bih?"
<BR>&nbsp;&nbsp;&nbsp;&nbsp;&nbsp;"Opaaaaaasnost. Za meeeeeneee."
<BR>&nbsp;&nbsp;&nbsp;&nbsp;&nbsp;"Tebe? Šta si ti?"
<BR>&nbsp;&nbsp;&nbsp;&nbsp;&nbsp;Oblik raširi ruke i pokaza na sve okolno rastinje. Ruke su mu se završavale ptrljcima iz kojih bi u trenu izbio prst ili dva, zatreperio, a onda se povukao u neprekidni protok tela.
<BR>&nbsp;&nbsp;&nbsp;&nbsp;&nbsp;"Sve? Ti si sve?" upita Klej.
<BR>&nbsp;&nbsp;&nbsp;&nbsp;&nbsp;"Sveeeet."
<BR>&nbsp;&nbsp;&nbsp;&nbsp;&nbsp;Tragač reče: "To je Levijatan. Ova složena inteligencija usmerava svoje mnogobrojne delove i manje umove."
<BR>&nbsp;&nbsp;&nbsp;&nbsp;&nbsp;Klej ostade bez daha. "Svaki delić dorinosi njegovoj inteligenciji?"
<BR>&nbsp;&nbsp;&nbsp;&nbsp;&nbsp;"Alvin je mislio da je phylum myriasoma izumrla", primeti Tragač. "Bilo bi mu drago da sazna kako je ponovo pogrešio."
<BR>&nbsp;&nbsp;&nbsp;&nbsp;&nbsp;Klej se osmehnu uprkos golicavom strahu. "Supre ne vole takve vesti."
<BR>&nbsp;&nbsp;&nbsp;&nbsp;&nbsp;Kapetanova noga se, na njene oči, razložila u gomilu delića. Svaki je bio veličine palca i plivao je kroz vazduh pomoću zatupastih krila. Kapetan je predstavljao sklop koji se bez prestanka pokretao: svaki letač dodirivao je onog do sebe, zadržavajući sposobnost da se u svakom trenutku odvoji od celine, da odleti od nje. Pojedinačni članovi ličili su na bizarnu mešavinu ptice i insekta. Svaki je imao po četvoro očiju: jedan par na suprotnim stranama valjkastog tela, a po jedno na vrhu i dnu.
<BR>&nbsp;&nbsp;&nbsp;&nbsp;&nbsp;Potom je Klej začula Kapetana u svom umu. Zveketavi šapat krila odjekivao joj je u glavi poput blagog ćarlijanja misli.
<BR>&nbsp;&nbsp;&nbsp;&nbsp;&nbsp;Predstavljaš opasnost po mene.
<BR>&nbsp;&nbsp;&nbsp;&nbsp;&nbsp;"Tebe? Brod?"
<BR>&nbsp;&nbsp;&nbsp;&nbsp;&nbsp;Ja sam svet.
<BR>&nbsp;&nbsp;&nbsp;&nbsp;&nbsp;Postade joj jasno da je ova stvar uverena u tu tvrdnju. Ona je na neki način upravljala ogromnom složenošću Levijatana i na izvesnom nivou mora da je i bila Levijatan, njegov um, a ne samo njegov mozak. Pa ipak, u svakom trenutku udaljavao se pokoji leteći palac, odlazeći na neki zadatak, a dolazili su drugi da se ujedine u uspravni, namreškani oblak. Ispod njegove jasne poruke osetila je zujanje živinih misli, beskonačnu razmenu koju Levijatan mora da je obavljao kako bi obezbedio da jedno ovako prostrano ustrojstvo dejstvuje. Bilo je to kao kada bi ona bila u stanju da čuje pojedinačne pregovore između svojih vlastitih krvnih ćelija i zidova vena, kiselina u stomaku, žuči iz jetre.
<BR>&nbsp;&nbsp;&nbsp;&nbsp;&nbsp;Klej je razmišljala precizno, polako: Kako to da si svestan sam sebe? Sve vreme se menjaš.
<BR>&nbsp;&nbsp;&nbsp;&nbsp;&nbsp;Oblik dozvoli da mu otpadne leva ruka i da se raspršti u grumenove koji zatim odoše na nove zadatke. Meni nije potrebno da osećam da sam ceo, kao vama.
<BR>&nbsp;&nbsp;&nbsp;&nbsp;&nbsp;Kako onda da znam ko govori? odvratila mu je Klej.
<BR>&nbsp;&nbsp;&nbsp;&nbsp;&nbsp;Kapetan uzvrati: U ovom trenutku govorim ja. Malo kasnije govoriću u tom vremenu..
<BR>&nbsp;&nbsp;&nbsp;&nbsp;&nbsp;Klej pogleda Tragača, ali on ih je posmatrao uz malo pažnje. Ona pomisli: Da li ćeš i onda to biti isto ti?
<BR>&nbsp;&nbsp;&nbsp;&nbsp;&nbsp;Kako bi ti to mogla saznati? Ili kako bih mogao ja? Oduvek nailazim na to da je vaša inteligencija krajnje opsednuta potrebom da sazna šta ste.
<BR>&nbsp;&nbsp;&nbsp;&nbsp;&nbsp;Klej se osmehnu: Čini mi se da je to razumno pitanje.
<BR>&nbsp;&nbsp;&nbsp;&nbsp;&nbsp;Nije razumno. Razum ne može da ti saopšti duboke stvari. Klej je posmatrala kako se oblik postepeno rastače u pravougaoni oblak sastavljen od palčeva. Načinio je učtiv gest, a onda se rastočio u lelujavu kuglu, možda da bi međusobno približio svoje pojedinačne elemente dok spušta površinski deo. Plašiš li me se? upita ona vragolasto.
<BR>&nbsp;&nbsp;&nbsp;&nbsp;&nbsp;Moji delovi poznaju strah. Glad i želju takođe. Oni pripadaju ljudskom rodu kao i ti. Međutim, ja sam drugačija vrsta bića i mogu da izbegnem napad razletevši se na sve strane. Ja sam ne znam šta je to strah, ali zato znam za oprez; ne mogu umreti, ali mogu zadobiti povredu.
<BR>&nbsp;&nbsp;&nbsp;&nbsp;&nbsp;Klej se seti pčela o kojim je brinula u šumi - prijatan, težak posao koji kao da je veoma davno obavljala. Znala je da pčele imaju nešto manje od deset hiljada neurona, pa ipak obavljaju složene zadatke. Koliko li je inteligentnija samo jedna ruka ovog Kapetana-oblaka kada se te stvarčice-palčevi ujedine kako bi udružile svoje umove?
<BR>&nbsp;&nbsp;&nbsp;&nbsp;&nbsp;Pretpostavljam da te nije povredio niko sličan meni?
<BR>&nbsp;&nbsp;&nbsp;&nbsp;&nbsp;Roj se uskomeša. Nije. Mene ne možeš raniti tako što ćeš mi uništiti određene delove, kao što je to sa tobom. Na primer, skinem li ti glavu, iz tebe će iscureti život, oduzeću ti sve što znaš. Međutim, svaki moj deo sadrži nešto od moje inteligencije i oseća isto što i jedan deo sveta.
<BR>&nbsp;&nbsp;&nbsp;&nbsp;&nbsp;Klej iznenada oseti svu čudnovatost ove stvari koja je lebdela pred njom, naduvavala se i delala krajnje tromo i strpljivo, dok je razmišljala o Levijatanovoj zamršenosti. Još jedan phylum? Ne, nešto više od toga - još jedno kraljevstvo života, korak iznad bića koja su zauvek razdvojena u neizbežnoj samoći. Na neki način mu je zavidela. Svaki palac-letač poznavao je pritisak suparništva, gladi i žudnje, ali celina se izdizala iznad tih sirovih nemira, sežući u područja o kojima ona nije mogla ni da sanja. Ponovo je pogledala Tragača i videla na njegovom licu izraz poštovanja, a ne više nezainteresovanosti. Tragač nije želeo da ona krene u potragu za Kapetanom jer je on bio, čak i za Tragača, sveto biće.
<BR>&nbsp;&nbsp;&nbsp;&nbsp;&nbsp;Razgovaram sada s tobom jer svet ne može više da te trpi, reče kapetan.
<BR>&nbsp;&nbsp;&nbsp;&nbsp;&nbsp;Kako to da si ranije pobegao od mene? upita Klej.
<BR>&nbsp;&nbsp;&nbsp;&nbsp;&nbsp;Morao sam da porazgovaram sa svojom braćom.
<BR>&nbsp;&nbsp;&nbsp;&nbsp;&nbsp;Drugim Levijatanima? Još dok je oblikovala tu misao, stigao je Kapetanov odgovor: Drugim svetovima.
<BR>&nbsp;&nbsp;&nbsp;&nbsp;&nbsp;Da li je postojalo nešto iznad Levijatana? Klej je zaustila da ga to pita, ali Kapetan reče: Ja sada razumem mnoge nedavne događaje i tvoju povezanost sa njima. Postoji jedan entitet po imenu Ludi Um koji traga za tobom.
<BR>&nbsp;&nbsp;&nbsp;&nbsp;&nbsp;Znam.
<BR>&nbsp;&nbsp;&nbsp;&nbsp;&nbsp;Onda treba i ovo da znaš...
<BR>&nbsp;&nbsp;&nbsp;&nbsp;&nbsp;U jednom munjevitom času kroz nju se razgranala bujica čuvstava, ideja i zaključaka. U trenu je iskusila kakav je, u stvari, bio um pred njom. Slojevi njegove logike bili su providni, tako da je svaka činjenica sijala skroz i osvetljavala lanac zamisli na drugom nekom nivou. A ta se svetlost zauzvrat prelamala kroz rešetku uma, prosipajući svoj nepostojani sjaj na pretpostavke koje leže ispod.
<BR>&nbsp;&nbsp;&nbsp;&nbsp;&nbsp;Bila je to misao lišena sputanosti protivurečnih ljudskih mozgova. Ovo osobeno svojstvo pojavilo se milijardu godina posle ere praljudskih bića i sada je svedočilo o ograničenjima slepih metoda evolucije. Ubrzani pritisak selekcije delovao je na ono što je već postojalo, radije dodajući nove sposobnost umovima nego da odstranjuje one delove koji nisu savršeno radili. Ljudski mozak bio je oduvek ovako dograđivan i iskazivao je svoje poreklo kroz nezgrapan rad. Kapetan je ponikao iz jednog drugačijeg mehanizma.
<BR>&nbsp;&nbsp;&nbsp;&nbsp;&nbsp;Međutim, ovo saznanje predstavljalo je tek vlakno koje je lelujalo na oluji što ju je preplavila. Pognula se pod težinom onoga što joj je Kapetan podario, a silina udarca ju je ošamutila. Kao kroz maglu videla je Tragača kako priskače da je prihvati u naručje. A onda se vazduh zamaglio od pruga crnih poput abonosa i ona oseti kako se smanjuje pod velikom tamnom težinom.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
