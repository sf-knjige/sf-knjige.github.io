<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PREDGOVOR
<P>&nbsp;&nbsp;&nbsp;&nbsp;&nbsp;Prošlo je već više od pola stoleća od kako se pojavio kratki roman Spram spuštanja noći, ali još se jasno sećam njegovog nastanka. Naizgled niotkuda, uvodni prizor dela najednom se pojavio preda mnom. Bio je tako živ da sam ga namah zapisao, premda tog trenutka nisam ni slutio da ću tu početnu zamisao ikada dalje razviti.
<BR>&nbsp;&nbsp;&nbsp;&nbsp;&nbsp;Zbilo se to 1936, godina gore ili dole, a do kraja 1940. napisao sam nekoliko radnih verzija, kada sam, zajedno sa svojim kolegama iz Odseka za kontrolu pri ministarstvu finansija Njegovog Veličanstva, bio evakuisan u varošicu Kolvin Bej u severnom Velsu. Tu sam priveo kraju verziju od petnaest hiljada reči, ali tokom narednih pet godina bio sam zaokupljen drugim stvarima (videti knjigu Staza klizanja). Ponovo sam se latio posla na ovom delu avgusta 1945: da li pre no što je Hirošima promenila svet ili posle toga - ne sećam se tačno.
<BR>&nbsp;&nbsp;&nbsp;&nbsp;&nbsp;Prva celokupna verzija privedena je kraju januara 1946. i ja sam je smesta poslao Džonu Kembelu za Astounding Stories. Bilo mu je potrebno tri meseca da je odbije, a ja sam potom, jula 1946, preradio svršetak i ponovo ponudio delo Kembelu. Nakon naredna tri meseca on je odbio i drugu verziju.
<BR>&nbsp;&nbsp;&nbsp;&nbsp;&nbsp;Posle toga poslao sam rukopis mom agentu Skotu Mereditu koji ga je prodao časopisu Startling Stories u kome se delo pojavilo u novembarskoj svesci za 1948. Septembra 1949. izdavačka kuća "Gnome Press" prihvatila je roman za knjiško objavljivanje i on se uskoro pojavio u lepom izdanju sa omotnicom čiji je autor bio jedan obećavajući, novi umetnik po imenu Keli Friz. (Ovo mora da je bio jedan od Kelijevijih najranijih profesionalnih radova; nadam se da je izvukao neki honorar za njega!)
<BR>&nbsp;&nbsp;&nbsp;&nbsp;&nbsp;Budući da mi je posredi bio prvenac, kratki roman Spram spuštanja noći uvek je uživao moju posebnu naklonost, iako nikada nisam bio njime dokraja zadovoljan. Prilika da ga potpuno preradim ukazala mi se tokom dugog putovanja morem od Engleske do Australije, kada sam udružio snage sa Majkom Vilsonom i otisnuo se u podvodni pohod kod Velikog Koralnog Spruda (videti knjigu Koralna obala). Znatno duži i temeljito prerađen roman Grad i zvezde završen je na Kraljičinoj Zemlji između izleta na Sprud i na biserna polja Toresovog Moreuza. Roman je izvorno objavila izdavačka kuća "Harcourt, Brace & World" 1956. i delo se od tada neprekidno doštampava.
<BR>&nbsp;&nbsp;&nbsp;&nbsp;&nbsp;U to vreme sam smatrao da će nova verzija u potpunosti zameniti stariji roman, ali Spram spuštanja noći nikako nije hteo da se ugasi; štaviše, na moju blagu ozlojeđenost, neki čitaoci davali su prednost prvobitnoj verziji u odnosu na onu potonju i ona se u međuvremenu u više navrata ponovo pojavila u džepnom izdanju ("Pyramid Books", 1960; "Jove", 1978), kao i u dvonaslovnoj knjizi Komarski lav/Spram spuštanja noći ("Harcourt, Brace & World"; "Victor Gillancz", 1970). Voleo bih da jednoga dana sprovedem anketu kojom bih ustanovio koja je verzija popularnija; ja sam lično odavno odustao od toga da sam odredim koja je od njih bolja.
<BR>&nbsp;&nbsp;&nbsp;&nbsp;&nbsp;Potraga za naslovom trajala je skoro podjednako dugo kao i samo pisanje. Konačno sam ga našao u jednoj poemi A.E. Hausmena koja je nadahnula i kratku priču "Prolaznost":
<BR>
<BR>&nbsp;&nbsp;&nbsp;&nbsp;&nbsp;Da li ću pisati moći
<BR>&nbsp;&nbsp;&nbsp;&nbsp;&nbsp;spram spuštanja noći?
<BR>
<BR>&nbsp;&nbsp;&nbsp;&nbsp;&nbsp;Ime glavnog junaka, Alvina, takođe mi je zadalo puno glavobolje, ali ne mogu se više setiti kada sam se - i zašto - opredelio za njega. U svakom slučaju, tada nisam znao da ono ima, bar za američke čitaoce, izvestan komični prizvuk, budući da asocira na jedan poznati strip. Mnogo godina kasnije, međutim, ovo ime steklo je dve izuzetno važne asocijacije za mene. Batiskaf Alvin odveo je Balarda i drugove do olupine Titanika, kada je otkrivena 1986. Tragedija ovog broda, iako se zbila pet godina pre mog rođenja (eto, sad znate kad sam rođen) progonila me je celog života. Ona je bila osnova prve priče koju sam uopšte napisao, na svu sreću sada davno izgubljenog eposa pod naslovom - držite se! - "Ledeni bregovi svemira". Takođe sam je uključio u roman Matica Zemlja (1975), a predstavlja i predmet knjige na kojoj radim već više godina.
<BR>&nbsp;&nbsp;&nbsp;&nbsp;&nbsp;Možda još neobičnije, ime Alvin može se izvesti iz imena Alin K. Vajn (Allyn C. Vine). Posredi je jedan od potpisnika znamenitog pisma objavljenog u časopisu Science (151 682-683; 1966), u kome je izložena zamisao o gradnji Svemirskog Lifta - što je okosnica mog romana Rajski vodoskoci (1979). Ime Alvin bilo je, dakle, dalekosežnije nego što sam mogao i da naslutim krajem tridesetih godina, zbog čega mi je svakako milo.
<BR>&nbsp;&nbsp;&nbsp;&nbsp;&nbsp;Kada mi je saopšten predlog da Gregori Benford napiše nastavak prve verzije dela, ta pomisao mi se odmah dopala, budući da sam već dugo poštovalac Gregovog pisanja - naročito njegovog izuzetnog romana Velika nebeska reka. Slučaj je hteo da se tu nedavno i lično upoznam sa njim u glavnom štabu NASA-e; kao profesor astrofizike na Kalifornijskom univerzitetu, on je jedan od tehničkih savetnika NASA-e.
<BR>&nbsp;&nbsp;&nbsp;&nbsp;&nbsp;Pročitao sam njegov nastavak sa velikim uživanjem, zato što je to bilo za mene - baš kao što će biti i za vas - otkrivalačko putovanje. Nisam imao nikakvu predstavu o tome kako će dalje razvijati teme i likove koje sam ja odavno napustio. Posebno je bilo zanimljivo videti da se neke zamisli iz priče stare već pola stoleća nalaze na samom frontu moderne nauke: naročito držim do "Crnog Sunca", koje predstavlja očigledan opis sada izuzetno popularnih crnih rupa.
<BR>&nbsp;&nbsp;&nbsp;&nbsp;&nbsp;Neću više ništa reći o Gregovoj verziji - niti o mojoj. Ostavljam vas da uživate u obe.
<BR>&nbsp;&nbsp;&nbsp;&nbsp;&nbsp;No, pre toga, još jedna neobična podudarnost: gotovo istovremeno sa predlogom da se napiše nastavak kratkog romana Spram spuštanja noći, od izvrsnog australijskog SF pisca Demijena Broderika ("Usnuli zmajevi") dobio sam pismo u kome je zatražio dopuštenje da napiše nastavak romana Grad i zvezde! Imajući u vidu Gregov projekat, nevoljno sam morao da odbijem ovaj potonji predlog - ali možda kroz desetak godina...
<BR>
<BR>&nbsp;&nbsp;&nbsp;&nbsp;&nbsp;Artur Č. Klark
<BR>&nbsp;&nbsp;&nbsp;&nbsp;&nbsp;Kolombo, Šri Lanka
<BR>&nbsp;&nbsp;&nbsp;&nbsp;&nbsp;29. maj 1989.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
