<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG
<P>&nbsp;&nbsp;&nbsp;&nbsp;&nbsp;Nijednom za života ovog pokolenja nije se glas grada ni na koji način promenio, a upravo sada se to događalo. Danju i noću, vek za vekom, nikada nije zatajio. Za nebrojene ljude bio je to prvi i poslednji zvuk koji su uopšte čuli. Bio je deo grada: kada bi utihnuo, grad bi umro i pustinjski pesak prekrio bi široke ulice Diaspara.
<BR>&nbsp;&nbsp;&nbsp;&nbsp;&nbsp;Čak i ovde, na pola milje iznad tla, iznenadni tajac izmamio je Konvara na balkon. Daleko ispod, pokretni putevi i dalje su promicali između velikih zgrada, ali sada su bili zakrčeni zanemelim gomilama. Nešto je izvuklo mlitave građane iz njihovih domova: hiljade njih promicali su lagano između litica od obojenog metala. A onda Konvar primeti da je to mnoštvo zagledano put neba.
<BR>&nbsp;&nbsp;&nbsp;&nbsp;&nbsp;Na trenutak mu se u dušu uvuče strah... strah da su posle svih tih vekova na Zemlju ponovo stigli Osvajači. Zatim se i on zagleda u nebo, zanet čudom koje se nadao da nikada više neće videti. Ostao je dugo nepomičan pre nego što je otišao po svog malog sina.
<BR>&nbsp;&nbsp;&nbsp;&nbsp;&nbsp;U početku je mali Alvin bio zaplašen. Uspravni, šiljati tornjevi grada, tačkice koje se kreću dve hiljade stopa ispod njega... to je bio njegov svet, međutim, ta stvar na nebu prevazilazila je celokupno njegovo iskustvo. Izgledala je veća od ma koje zgrade u gradu, a njena belina bila je u toj meri zaslepljujuća da su ga od nje zabolele oči. Iako se činilo da je čvrste građe, nemirni vetrovi menjali su joj obrise na njegove oči.
<BR>&nbsp;&nbsp;&nbsp;&nbsp;&nbsp;Alvin je znao da je nekada davno nebo nad Zemljom bilo ispunjeno neobičnim oblicima. Iz svemira su stizali veliki brodovi, donoseći nepoznata blaga, da se usidre u luci Diaspara. Ali to je bilo pre pola milijarde godina: Luka je još pre početka istorije nestala ispod nanetog peska.
<BR>&nbsp;&nbsp;&nbsp;&nbsp;&nbsp;Kada se obratio svom sinu, Konvarov glas bio je tužan.
<BR>&nbsp;&nbsp;&nbsp;&nbsp;&nbsp;"Pogledaj ga dobro, Alvine", reče on. "Mogao bi biti poslednji koji će svet ikada videti. U celom svom životu video sam samo još jedan, a nekada su ispunjavali nebo nad Zemljom."
<BR>&nbsp;&nbsp;&nbsp;&nbsp;&nbsp;Posmatrali su u tišini, a zajedno s njima i sve one hiljade na ulicama i po kulama Diaspara, dok i taj poslednji oblak nije lagano izbledeo, dok ga nije usisao topli, sprženi vazduh nepreglednih pustinja.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
