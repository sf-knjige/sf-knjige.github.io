<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. JERES ANTROPOMORFIZMA
<P>&nbsp;&nbsp;&nbsp;&nbsp;&nbsp;Kraj uopšte nije bio onakav kakav je očekivala, ili kakvog se plašila.
<BR>&nbsp;&nbsp;&nbsp;&nbsp;&nbsp;Ležela je na udobnoj prostirci od vinovog lišća u Levijatanu, zatvorenih očiju. Nije osećala ništa oko sebe, kao ni vlastito telo.
<BR>&nbsp;&nbsp;&nbsp;&nbsp;&nbsp;Crvena bitka besnela je predelima njenog uma.
<BR>&nbsp;&nbsp;&nbsp;&nbsp;&nbsp;Veza sa Suprama ublažavala je oštre, svetlucave ivice. Pa ipak, kotao osećaja bio je samo delić sve širih perspektiva koje su se otvarale pred njom u časovima, a onda i danima sukoba.
<BR>&nbsp;&nbsp;&nbsp;&nbsp;&nbsp;Predvidela je velike baklje fosforescentne energije, sve žešće oluje magnetske silovitosti. I odista su se javile, ali to su bili samo sporedni bleskovi koji su poigravali oko glavnog sukoba poput toplih odseva na udaljenom obzorju.
<BR>&nbsp;&nbsp;&nbsp;&nbsp;&nbsp;Bitka je oživela Klejina kinestetička čula - preopterečena, napeta i naprsla, koja su je kidala u komadiće bestelesnog opažanja. Bilo je to sve što je mogla da pojmi.
<BR>&nbsp;&nbsp;&nbsp;&nbsp;&nbsp;Ipak je svaka krhotina bila krajnje titrava, okružujuća.
<BR>&nbsp;&nbsp;&nbsp;&nbsp;&nbsp;Jednom je osetila kako trči. Bila je to prijatna, opojna užurbanost mišića koji klize, promena perspektiva koje se gube brzinom metka - a onda se obrela u hladnom, mastiljavom zaboravu, dok su joj Sunce zaklanjale planine u pokretu. Njihove vlažne senke ključale su od oštrih mirisa. Nozdrve joj je zapahnjivao opori, britki vazduh.
<BR>&nbsp;&nbsp;&nbsp;&nbsp;&nbsp;Tle - nalik na ravnicu od olovnosivih kugličnih ležajeva - promicalo joj je ispod nevidljivih stopala, izdižući se poput olujnog, zrnastog mora. Kroz sinuse joj pokuljaše slatkasti mirisi, nalet vlažnog zelenila - i ona upade u drugi zdenac utisaka koji su pristizali u naletima i čije su se dubine povećavale. A zatim po koži oseti nadiranje uljastih sila. Cela ta plima nastavljala se u nedogled - bujica koju nije mogla ni da zaustavi ni da shvati.
<BR>&nbsp;&nbsp;&nbsp;&nbsp;&nbsp;Ali s vremena na vreme ipak bi osetila blede ogromnosti kako deluju na velikoj udaljenosti, nalik na ledene bregove što se pojavljuju iz okeana kojim hara orkan.
<BR>&nbsp;&nbsp;&nbsp;&nbsp;&nbsp;Nejasno je uhvatila deliće nekog uma sličnog detinjem, neverovatno velikog, i u njemu prepoznala Vanamonda. Videla je kako hrli po Sunčevom sistemu, napadajući Ludi Um. Dugovala mu je život, jer da nije bilo njega, Um bi je sigurno pronašao dok je putovala.
<BR>&nbsp;&nbsp;&nbsp;&nbsp;&nbsp;Ispod nazubljenih talasa koji su je zapljuskivali osećala je beskonačno malene struje, tanušne, piskutave glasove. Prepoznala je u njima nedavno stvorena praljudska bića, neoblikovane ličnosti poprskane tačkicama kinestetičke napetosti.
<BR>&nbsp;&nbsp;&nbsp;&nbsp;&nbsp;Svi su oni bili poput elementarnih jedinica u jednom ogromnom kolu i služili su kao komponente koje su prenosile poruke i sile što su za njih bile isto što i za elektron bakarnu žicu.
<BR>&nbsp;&nbsp;&nbsp;&nbsp;&nbsp;I Tragač je bio tamo. Ne Tragač koga je poznavala, već nešto čudno i mnogonogo, ogromno, što je trčalo s bezvremenom gracioznošću preko sive ravnice bez šavova.
<BR>&nbsp;&nbsp;&nbsp;&nbsp;&nbsp;Ili su to možda bili mnogobrojni Tragači? Čitava vrsta, rod koji je došao mnogo posle praljudskih bića, pa ipak je sada bio isto tako drevan kao i ona, rasa koja se borila, koja je gubila i ponovo se borila, izdržavala i nastavljala tiho, provirujući napred uz prazan smeh sličan lavežu, i dalje moćna, stalno postavljajući pitanja koja život mora postavljati, i dalje opasna i dalje nadiruća.
<BR>&nbsp;&nbsp;&nbsp;&nbsp;&nbsp;I još nešto.
<BR>&nbsp;&nbsp;&nbsp;&nbsp;&nbsp;Tragač. Na neki način delao je na nivoima koje ona nije mogla da obuhvati pogledom. Tragač se borio u nečemu što je Klej ličilo na kristalnu kuglu - sjajnu, živu. Međutim, u središtu te lopte sijala je čestica, neka zvezda.
<BR>&nbsp;&nbsp;&nbsp;&nbsp;&nbsp;Zatim je osetila bića satkana od plazme. Mreže polja i jonizovanog gasa klizile su poput riba kroz crnilo. Stekle su se najzad u jovijanskom. Velike, sporouvijajuće, plave munje probijale su se kroz splavove života koji su tamo orbitirali. I sami uzgredni talasi koji su pratili ovu borbu što je promicala sistemom ostavljali su za sobom spaljene široke pokrove života nastalog u svemiru. Koplja su probijala bića velika poput čitavih svetova.
<BR>&nbsp;&nbsp;&nbsp;&nbsp;&nbsp;Ljuti bol koji je Klej iskusila zbog toga naterao ju je da se uvija i vrišti. Kada je jednom otvorila oči, videla je svoje nokte zarivene u vlastite dlanove, dok joj je grimizna krv brazdala ruke. Ali nije mogla da prestane.
<BR>&nbsp;&nbsp;&nbsp;&nbsp;&nbsp;Držala je oči zatvorene i protiv svoje volje. Počela je da se naduvava. Osećala je kako se uvećava, savijajući svemir oko sebe kao da je ona sama jedno džinovsko sunce koje povija zrake svetlosti.
<BR>&nbsp;&nbsp;&nbsp;&nbsp;&nbsp;Shvatila je da to znači da je nekako bila uneta u Vanamonda. Ali istog časa u njen um provirilo je jedno drugo prisustvo. Osetila je kako se ušuškala u neku pukotini, udobno - a onda se istrgla, presuvši se u toplu, mastiljavu tamu.
<BR>&nbsp;&nbsp;&nbsp;&nbsp;&nbsp;Ludi Um je se dočapao. Stezao ju je, kao da je sočna vočka koja će ispljunuti seme.
<BR>&nbsp;&nbsp;&nbsp;&nbsp;&nbsp;...pomorandža, tvrde kore od starosti, pocrnela i izdubljena, prekrivena belim crvićima koji su sisali unutrašnje bogatstvo...
<BR>&nbsp;&nbsp;&nbsp;&nbsp;&nbsp;Iznenada je to razabrala. Potekla joj je voda na usta. Morala je prvo da ukloni mršave crviće kako bi mogla da zagrize. Bljunula je vatru i oprala pomorandžu gorućezlatnim plamenom. Crvići su se uz vrisku otvorili.
<BR>&nbsp;&nbsp;&nbsp;&nbsp;&nbsp;...i pomorandža je bila planeta...
<BR>&nbsp;&nbsp;&nbsp;&nbsp;&nbsp;Spržena, čista i oslobođena same atmosfere koja je održavala u životu mekane crve.
<BR>&nbsp;&nbsp;&nbsp;&nbsp;&nbsp;...a crvi, pevajući, iščezoše u zaborav...
<BR>&nbsp;&nbsp;&nbsp;&nbsp;&nbsp;Imala su po četiri stopala, bila ljuskava, brza uma. Ali ne dovoljno brzog. Jedva da su shvatila šta je jurnulo na njih iz ždrela u središtu Galaksije.
<BR>&nbsp;&nbsp;&nbsp;&nbsp;&nbsp;Klej je bila prvo pomorandža, pa vatra, pa crvi, a onda, dahćući isrekidano, ponovo je postala vatra.
<BR>&nbsp;&nbsp;&nbsp;&nbsp;&nbsp;Prijalo joj je da bude vatra. Lepo se osećala dok je skakala, pekla, pucketala, pa ponovo skakala.
<BR>&nbsp;&nbsp;&nbsp;&nbsp;&nbsp;Mnogo više joj je to prijalo nego da puzi, žvaće i sisa, sere i umre.
<BR>&nbsp;&nbsp;&nbsp;&nbsp;&nbsp;Da, bilo je bolje plutati, teći, treperiti plavo-belim plamičcima. Počivati u zavesama između zvezda i biti veća od bilo kog sunca koje je ikada plamtelo. Režati na zvezde posute dragim kamenjem.
<BR>&nbsp;&nbsp;&nbsp;&nbsp;&nbsp;Bolje je bilo znati, svetlucati i dimiti se. Trljati se o malene grudve čvornovatih magnetskih polja, grunuti u njihov spori valcer. Probosti, povrediti, nastaviti nanošenje povreda sve dok se magnetska jezgra ne prizeme ispod tebe, slomljena, pretvorena u prah.
<BR>&nbsp;&nbsp;&nbsp;&nbsp;&nbsp;Bolje je ponovo postati pokretni proždirač, inteligencija veća od Sunčevog sistema. Zadovoljstvo je ključalo u vlastitom smradu, sve sirovije i mišićavije kako su trenuci prolazili.
<BR>&nbsp;&nbsp;&nbsp;&nbsp;&nbsp;...na trenutak se odvojila od njega i našla u nečemu što je ličilo na hladni, otvoreni svemir, bez letećeg nasilja...
<BR>&nbsp;&nbsp;&nbsp;&nbsp;&nbsp;Ah! - pomisli ona s lepršavim olakšanjem.
<BR>&nbsp;&nbsp;&nbsp;&nbsp;&nbsp;Ali to je bila samo druga strana Ludog Uma. Uljasta, glatka, slična zmiji, skliznula je preko nje. Uvukla joj se u uši. Krenula uz vaginu. Duboko, duboko prodiraući u potrazi za njenim jajnicima. A onda niz grlo, probijala se sa upornošću tečnosti.
<BR>&nbsp;&nbsp;&nbsp;&nbsp;&nbsp;Digao se zadah koji ju je izjedao. Njegov oštri kljun poče da seče i ona u tom trenutku shvati jedan novi vid bitke koja se vodila tamo napolju.
<BR>&nbsp;&nbsp;&nbsp;&nbsp;&nbsp;Odjednom je postala svesna činjenice da sada može da oseti apstrakcije. Pregradu između misli i senzacije, koja je toliko važna za ljudska bića, luda bura Uma raznela je u dronjke.
<BR>&nbsp;&nbsp;&nbsp;&nbsp;&nbsp;Zarobljena, shvatila je.
<BR>&nbsp;&nbsp;&nbsp;&nbsp;&nbsp;Ludi Um je smatrao da je ova Vaseljena jedan od mnogih širećih mehurova smeštenih u neku Metavaseljenu. Naš svemir bio je samo jedna od mogućnosti u kosmosu u kome ih je postojalo nebrojeno mnogo.
<BR>&nbsp;&nbsp;&nbsp;&nbsp;&nbsp;Verovao je da se velika pustolovina razvijenih oblika života sastoji u tome da prevaziđu puki mehur na koji mi gledamo kao na našu Vaseljenu. Možda su tamo postojale civilizacije nezamislive suštine, odmah iza zakrivljenosti kosmosa. Ludi Um je želeo da napravi tunel koji će probiti rupu u našoj Vaseljeni-mehuru, te tako stići do ostalih.
<BR>&nbsp;&nbsp;&nbsp;&nbsp;&nbsp;Mršavo crnilo puzalo je poput prstiju. Ispuniše je prijatne pomisli.
<BR>&nbsp;&nbsp;&nbsp;&nbsp;&nbsp;Razabrala je da je Galaktičko Carstvo predstavljalo tek trulu gomilu insekata. Kada je zastala da ih bolje osmotri, videla je da tu ima svakojakih oblika, da se komešaju, vode beznačajna brbljanja.
<BR>&nbsp;&nbsp;&nbsp;&nbsp;&nbsp;Pre mnogo vremena neki od ovih crva su se iskrali, setila se ona, kroz velove iza Galaksije. Obreli su se napolju, leteći kroz niti galaksija, preko prirodnih obrisa svetlosti. Premostili su velike duplje i praznine u kojima je treptalo tek nekoliko sjajnih iskri.
<BR>&nbsp;&nbsp;&nbsp;&nbsp;&nbsp;Te larve Carstva su nestale, ostavivši za sobom talog koji se povukao u okamenjene gradove: Diaspar. Lis.
<BR>&nbsp;&nbsp;&nbsp;&nbsp;&nbsp;I drugde u spiralnim kracima druge rase su se učaurile u samoopsednutom stazisu.
<BR>&nbsp;&nbsp;&nbsp;&nbsp;&nbsp;Međutim, da li je sveta, večna vatra trebalo da sledi Carstvo i sa one strane zakrivljenosti Vaseljene? Da li je Um trebalo da ih goni?
<BR>&nbsp;&nbsp;&nbsp;&nbsp;&nbsp;Istog časa je postala svesna činjenice da su takvi ciljevi ništavni. Samo je um kakve larve mogao da ih smisli.
<BR>&nbsp;&nbsp;&nbsp;&nbsp;&nbsp;Ne - mnogo je veličanstvenije bilo osloboditi se potpuno okova ove Vaseljene. A ne samo putovati njome. Ne jednostavno lepršati unaokolo po iskošenoj zakrivljenosti.
<BR>&nbsp;&nbsp;&nbsp;&nbsp;&nbsp;Klej se otimala, ali nikako nije uspevala da se probije kroz prezasićeno, toplo mastilo koje joj je prodiralo u grlo, creva.
<BR>&nbsp;&nbsp;&nbsp;&nbsp;&nbsp;Nejasno je osećala da su te bombaste senzacije u stvari ideje. Nije mogla da ih pojmi kao hladne apstrakcije. One su se u njoj dimile, sudarale, sekle i venule, trale i bockale je.
<BR>&nbsp;&nbsp;&nbsp;&nbsp;&nbsp;U ovoj fazi ideje su se kretale poput čudovišnih glumaca, sposobnih na sve.
<BR>&nbsp;&nbsp;&nbsp;&nbsp;&nbsp;Sada je shvatila - čim je uspela da uobliči pitanje - šta je htelo Ludilo koje je nju obuhvatilo. Želelo je da stvori duboke zdence u prostor-vremenu. Bila je potrebna saradnja mnogih magnetskih umova da bi se sabila materija kako bi se to postiglo - jer, na kraju, samo je inteligencija potpuno oslobođena materije mogla stvar uistinu da kontroliše.
<BR>&nbsp;&nbsp;&nbsp;&nbsp;&nbsp;Rizik koji je u sebi nosila jedna ovakva pustolovina ogledao se u izvesnosti uništenja cele Galaksije. U tu svrhu morala je biti stvorena sveža materija koju je zatim trebalo sabiti. To je moglo dovoljno zakriviti prostor-vreme da se obuhvati Galaksija u samosažimajuću kuglu, koja bi postala odsečena od Vaseljene još dok bude krvarila, padajući u razjapljenu gravitacionu jamu.
<BR>&nbsp;&nbsp;&nbsp;&nbsp;&nbsp;Galaksija nije mogla da pristane na toliku opasnost. Magnetski umovi su razmatrali da li je mudro upustiti se u ovakvu jednu pustolovinu dok je Ludi Um bio zatvoren. Rasprava se vodila bez uplitanja strasti, pošto oni nisu bili ugroženi. Magnetske inteligencije mogle su da slede Ludi Um i na one strane takvog geometrijskog zaborava, pošto nisu bile vezane za sudbinu puke materije.
<BR>&nbsp;&nbsp;&nbsp;&nbsp;&nbsp;Međutim, u Galaksiji je vrvelo od nižih oblika života. A tokom poslednjih milijardu godina, dok je čovečanstvo spavalo u Diasparu, život se objedinio.
<BR>&nbsp;&nbsp;&nbsp;&nbsp;&nbsp;U blizini većine zvezda rojili su se bezbrojni entiteti, vezani za planete ili orbitirajući oko njih. Dalje, napolju, između sunaca, magnetska ustrojstva gledala su s visine na ovo, duhom koji je bio spor i zamišljen. Okolnost da nisu bila u stanju da prevaziđu brzinu svetlosti osim u sićušnim tačkama značila je da su te najprostranije od svih inteligencija sporo razgovarale preko ponora galaktičkih krakova.
<BR>&nbsp;&nbsp;&nbsp;&nbsp;&nbsp;Pa ipak, sasvim polako, kroz te veze izdigao se pravi Galaktički Um. Izvesnost konačnog bega Ludog Uma uputila ga je ka složenijim nivoima percepcije.
<BR>&nbsp;&nbsp;&nbsp;&nbsp;&nbsp;I tako, magnetska stvorenja nisu mogla da dopuste da materijalna bića budu istrebljena. Već su se ranije usprotivila opitu Ludog Uma, a sada su krenula da skrše taj novouzdignuti Um pre nego što izvede opasno sažimanje mase.
<BR>&nbsp;&nbsp;&nbsp;&nbsp;&nbsp;Klej je sve to videla u jednom letimičnom trenutku bitke, dok je plivala kroz mlečno satensku maglu - a onda, nemerljivo kasnije, kroz ploče je razabrala boje krvi i mesinga. Bila je poput slepog broda koji nasumce pluta i čija je jedina uzdanica žiroskop njenih čula.
<BR>&nbsp;&nbsp;&nbsp;&nbsp;&nbsp;A onda je osetila bol.
<BR>&nbsp;&nbsp;&nbsp;&nbsp;&nbsp;Pokuljao je kroz nju. Ako je nekada i razmišljala o sebi i ostalim praljudskim bićima kao o elementima nekog električnog kola, sada je shvatala šta je ovo moglo da znači.
<BR>&nbsp;&nbsp;&nbsp;&nbsp;&nbsp;Agonija je bila bezvremena. Vilice su joj stajale neprirodno razjapljene, a jezik je bio izbačen napolje, ružičast i zapaljen. Oči je iskolačila, mada ih je i dalje držala zatvorene jedna džinovska šaka koja joj je pritiskala nos. Bila je užasnuta, a onda je i to prevazišla i preplavila ju je žudnja, potreba da nestane kako bi jednostavno izbegla užas. Njena agonija bila je bezoblična. Nije je tešilo proticanje vremena. Njen prethodni život, sećanja, zadovoljstva - sve je nestalo u ništavilu pred džinovskom, neumoljivom planinom njenog bola.
<BR>&nbsp;&nbsp;&nbsp;&nbsp;&nbsp;Žudela je da poviče: Alvine! No, mišići su odbijali da joj se pokrenu u grlu, na licu. Bezvremeno raspinjanje pretvorilo ju je u kip.
<BR>&nbsp;&nbsp;&nbsp;&nbsp;&nbsp;A onda, bez ikakvog prelaza, osetila je da stoji, voda se slivala svuda po njoj, kosa joj je bila podignuta na vrh glave, ramena i grudi bili su beli od sapuna. Njeno naježeno meso svetlucalo se i topilo, a bradavice su joj bile poput debelih slavina. Iz njih su se cedili mehurići i kapale krupne kapi. Vazduh je žudno hvatao te suze dok su padale. Oči su joj bile zatvorene, ali mogla je da vidi kako joj puls treperi u grlu, a satenska vlaga nesigurno klizi preko sada obešenih grudi.
<BR>&nbsp;&nbsp;&nbsp;&nbsp;&nbsp;Znala je da je i to deo Uma. Ili njegov poslednji, ovlašni poljubac. Jer on je bio uistinu lud, tako da se u njemu komešala zbrka u kojoj bi ljudska bića razabrala istovremeno ljubav, mržnju i pogubnu rešenost. Međutim, to su bile kategorije osobene samo za jednu vrstu. One ništa bolje nisu opisivale drugu klasu bića nego što violine i bubnjevi dočaravaju oluju.
<BR>&nbsp;&nbsp;&nbsp;&nbsp;&nbsp;Deo te njegove ludosti nasledio je od ljudi. Mentalitet Čoveka bio je uskladišten u magnetske spirale. Um je stvorilo nekoliko rasa i svaka od njih ostavila je u njemu svoj potpis.
<BR>&nbsp;&nbsp;&nbsp;&nbsp;&nbsp;Htenje Uma da umakne sputavanjima samog prostor-vremena predstavljalo je nasleđe čovečanstva. A kroz bol su poput koplja prodirale pruge drevne krivice.
<BR>&nbsp;&nbsp;&nbsp;&nbsp;&nbsp;Videla je da je Alvin to znao. To je bio deo tereta koji je nosio.
<BR>&nbsp;&nbsp;&nbsp;&nbsp;&nbsp;No, um je takođe potekao od supstrata magnetskih bića. Osećala ih je sada, bila su nezgrapna i zastrašujuća.
<BR>&nbsp;&nbsp;&nbsp;&nbsp;&nbsp;Ispunila su ceo Sunčev sistem. Njihove inteligencije nisu bile ni veće ni manje od inteligencija ljudskih bića, jer ona nisu rođena iz evolucionih sila koje su nagonile čovečanstvo da rešava probleme. Preživela su tako što su menjala svoje percepcije. Klej nije mogla da dokuči kako se to dogodilo.
<BR>&nbsp;&nbsp;&nbsp;&nbsp;&nbsp;Ali u jednom kratkom trenutku uspela je da sagleda čovečanstvo iz njihove tačke gledanja.
<BR>&nbsp;&nbsp;&nbsp;&nbsp;&nbsp;Veliki orao lebdeo je u crnom svemiru, blizu jedne sumporne planete, lenjo mašući dugačkim krilima. Oči oštre poput dijamanta iskričavo su mu svetlucale. Kljun je bio obešen i malo rastvoren, kao da će zapevati neku hučeću pesmu. Izvesno vreme posmatrala je povijanje ogromnog perja dok su mu se mišići ispod krila napinjali. Tek tada je primetila da ptica ostavlja za sobom planetu, hitajući ka nekom suncu u daljini, jednoj crvenoj zvezdi raščupanoj ogromnim hromatskim bakljama.
<BR>&nbsp;&nbsp;&nbsp;&nbsp;&nbsp;A preko raširenih, velikih krila ugnezdila su se mala, grozničava stvorenja. Na kraju jednog krila uzdizale su se piramide. Planine sa belim vrhovima oivičavale su široke ravnice, koje su opet, sa svoje strane, vodile do srebrnastih, tornjevitih gradova. Preko raširenih krila bili su rasprostrti eoni veličine i duge noći očajanja. Silna uzavrelost, kule bezgraničnih htenja, prašnjave ruševine što su ih iznedrili habanje i neuspeh. Na udaljenijem kraju krila nalazila se neka zemlja obavijena maglom, čije pojedinosti nije uspela da razazna.
<BR>&nbsp;&nbsp;&nbsp;&nbsp;&nbsp;Čovečanstvo. Svi kojima je ikada plamteo sjaj u tragalačkom pogleda - nalazili su se tamo.
<BR>&nbsp;&nbsp;&nbsp;&nbsp;&nbsp;Skupljeni na dugačkoj tapiseriji vremena, iza orla. Vrzmali su se tu, borili i videli samo svoj ograničeni trenutak. Nisu uopšte bili svesni da lete među nedokučivim kuglama, u miomirisnom vazduhu nepregledne noći.
<BR>&nbsp;&nbsp;&nbsp;&nbsp;&nbsp;Dok je ptica, mašući krilima, promicala pored nje, nakratko se okrenula. Pogledala ju je svojim sjajnim, crnim očima i malo rastvorila kljun. Zatim je skrenula pogled sa nje i odletela dalje. Napeta. Odlučna.
<BR>&nbsp;&nbsp;&nbsp;&nbsp;&nbsp;Nastupio je trenutak nalik na neku ogromnu reč koja samo što nije izgovorena.
<BR>&nbsp;&nbsp;&nbsp;&nbsp;&nbsp;A onda je sve bilo gotovo.
<BR>&nbsp;&nbsp;&nbsp;&nbsp;&nbsp;Ona sede. Vinova loza koja ju je pridržavala podsećala je na toplo, hrapavo dahtanje.
<BR>&nbsp;&nbsp;&nbsp;&nbsp;&nbsp;Počela je strašno da povraća. Kašlje. Dahće.
<BR>&nbsp;&nbsp;&nbsp;&nbsp;&nbsp;Krv joj se zgrušala na zglavcima. Nokti su joj se izlomili. Vrhovi su ostali zabodeni u dlanove. Ošamućena, Klej ih je olizala kako bi ih očistila.
<BR>&nbsp;&nbsp;&nbsp;&nbsp;&nbsp;"Uzmi pacova", ponudi joj Tragač. On podiže zelenog glodara nabodenog na račvasti štap.
<BR>&nbsp;&nbsp;&nbsp;&nbsp;&nbsp;Alvine!
<BR>&nbsp;&nbsp;&nbsp;&nbsp;&nbsp;Odmahnula je glavom i ponovo joj je pripala muka.
<BR>&nbsp;&nbsp;&nbsp;&nbsp;&nbsp;"Gotovo je", reče Tragač.
<BR>&nbsp;&nbsp;&nbsp;&nbsp;&nbsp;"Ja... Ko je pobedio?"
<BR>&nbsp;&nbsp;&nbsp;&nbsp;&nbsp;"Mi."
<BR>&nbsp;&nbsp;&nbsp;&nbsp;&nbsp;"Šta... šta..."
<BR>&nbsp;&nbsp;&nbsp;&nbsp;&nbsp;"Gubici?" Tragač zastade kao da osluškuje neku prijatnu pesmu u daljini. "Milijarde života. Milijarde ljubavi, jer može se i na taj način računati."
<BR>&nbsp;&nbsp;&nbsp;&nbsp;&nbsp;Ona sklopi oči i oseti čudni, suvi odjek Tragačevog glasa. To je bio Tragačev talenat. Pomoću njega bila je svedok sivog, prokletog propadanja koje se širilo kroz Sunčev sistem. Tela su se sudarala i spaljivala. Levijatani su ključajući izbacivali utrobu u vakuum. Meseci se rastapali u šljaku.
<BR>&nbsp;&nbsp;&nbsp;&nbsp;&nbsp;"Ludi Um?"
<BR>&nbsp;&nbsp;&nbsp;&nbsp;&nbsp;"Pojeli smo ga", reče Tragač.
<BR>&nbsp;&nbsp;&nbsp;&nbsp;&nbsp;"Mi?"
<BR>&nbsp;&nbsp;&nbsp;&nbsp;&nbsp;"Život. Galaktički Um."
<BR>&nbsp;&nbsp;&nbsp;&nbsp;&nbsp;I dalje je hvatala izlizana vlakna Tragačeve vizije koja je bivala sve slabija. "Ti sve vidiš, je li tako?"
<BR>&nbsp;&nbsp;&nbsp;&nbsp;&nbsp;"Samo unutar Sunčevog sistema. Sputava me brzina svetlosti."
<BR>&nbsp;&nbsp;&nbsp;&nbsp;&nbsp;"Sav život? Na svim svetovima?"
<BR>&nbsp;&nbsp;&nbsp;&nbsp;&nbsp;"I između njih."
<BR>&nbsp;&nbsp;&nbsp;&nbsp;&nbsp;"Kako ti to uspeva?"
<BR>&nbsp;&nbsp;&nbsp;&nbsp;&nbsp;Tragač ispravi krupne uši. Ćilibarni i žuti talasi jurili su jedni druge po njegovom krznu. "Ovako."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Ovo."
<BR>&nbsp;&nbsp;&nbsp;&nbsp;&nbsp;Kroz svetlucanje je ugledala krhku, usamljenu Zemlju, sada najrazoreniji od svih svetova. Ali razabrala je da su ljudska bića bila ta koja su je dovela u ovo stanje; Ludi Um je nije ugrozio. Zemlja-stražar odigrala je svoju ulogu i sada je mogla da se vrati u tamu. Ili u slavu.
<BR>&nbsp;&nbsp;&nbsp;&nbsp;&nbsp;"Šta će se dogoditi s njom?" Tiho upita Klej. Telo ju je bolelo, ali nije obraćala pažnju na to.
<BR>&nbsp;&nbsp;&nbsp;&nbsp;&nbsp;"Sa Zemljom? Pretpostavljam da će Supre nastaviti na njoj da sanjaju." Tragač zagrize pacova sa očiglednim uživanjem.
<BR>&nbsp;&nbsp;&nbsp;&nbsp;&nbsp;"Samo da sanjaju?"
<BR>&nbsp;&nbsp;&nbsp;&nbsp;&nbsp;Tragač stade da maše šapom koju je upravo opekao na štap za pečenje. Zacvileo je od bola. Klej je primetila, po ispraznom pogledu Tragačevih očiju, da je mnogo propatio od kada ga je poslednji put videla, ali životinja nijednom rečju to nije pomenula. "Ljudski sni znaju da budu moćni; upravo smo bili svedoci toga", reče on.
<BR>&nbsp;&nbsp;&nbsp;&nbsp;&nbsp;Klej je zatim dugo posmatrala, zahvaljujući Tragačevom čudnovatom, bezgraničnom talentu, kako Zemlja postaje sve beznačajnija. Pretvorila se u puku trunku unutar jedne velike kugle - iste one sjajne lopte koju je videla za vreme bitke.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Oaza."
<BR>&nbsp;&nbsp;&nbsp;&nbsp;&nbsp;"Čitav Sunčev sistem?"
<BR>&nbsp;&nbsp;&nbsp;&nbsp;&nbsp;"Oaza-biom, jedna od milijardu raštrkanih po svemiru. Između njih žive samo magnetski umovi. I, razume se, mali putnici koji hitaju svojim putem."
<BR>&nbsp;&nbsp;&nbsp;&nbsp;&nbsp;"To je taj tvoj 'viši cilj', zar ne? Kada te je Alvin zapitao da li ćeš pomoći u odbrani sudbine čovečanstva?"
<BR>&nbsp;&nbsp;&nbsp;&nbsp;&nbsp;Tragač glasno frknu. "Bio je kriv za jeres antropomorfizma."
<BR>&nbsp;&nbsp;&nbsp;&nbsp;&nbsp;"Kako to može biti jeres?"
<BR>&nbsp;&nbsp;&nbsp;&nbsp;&nbsp;"Narcisoidna privrženost svemu što je ljudsko? 'Čovek je mera svih stvari?'. Lako."
<BR>&nbsp;&nbsp;&nbsp;&nbsp;&nbsp;"Pa, morao je da govori u ime svoje vrste."
<BR>&nbsp;&nbsp;&nbsp;&nbsp;&nbsp;"Misliš, u ime svoga roda, ako bi i sebe tu uključila."
<BR>&nbsp;&nbsp;&nbsp;&nbsp;&nbsp;Klej se namršti. "Ne znam koliko sam im bliska. Niti za šta bi sada mogli da me iskoriste."
<BR>&nbsp;&nbsp;&nbsp;&nbsp;&nbsp;"Možda je najvažnije od svega to da delite istovetnost svoga reda."
<BR>&nbsp;&nbsp;&nbsp;&nbsp;&nbsp;"Reda?"
<BR>&nbsp;&nbsp;&nbsp;&nbsp;&nbsp;"Reda primata. Koristan međukorak. Vi posedujete opšte svojstvo da vidite događaje izbliza. Vaše uši čuju zvuke srazmerne logaritmu jačine. Ne možete da čujete zujanje pčela, a inače dozvoljavate da vam neko udari dlanom o dlan pored uveta. Vi vidite i pri mesečini i tačno u podne; vaš vid je isti."
<BR>&nbsp;&nbsp;&nbsp;&nbsp;&nbsp;"Sve je to vraški korisno", stade da se brani Klej. Nije shvatala šta Tragač želi da kaže.
<BR>&nbsp;&nbsp;&nbsp;&nbsp;&nbsp;"Tačno, ali vi na isti način razmišljate i o vremenu. Vaša logaritamska percepcija naglašava sadašnjost, umanjuje prošlost ili budućnost. Ono što se dogodilo za doručkom zahteva istu pažnju kao i nastanak Vaseljene."
<BR>&nbsp;&nbsp;&nbsp;&nbsp;&nbsp;Klej slegnu ramenima. "Do đavola, moramo da preživimo."
<BR>&nbsp;&nbsp;&nbsp;&nbsp;&nbsp;"Da, i pakao je upravo ono što biste dobili da ste nastavili svoju jeres."
<BR>&nbsp;&nbsp;&nbsp;&nbsp;&nbsp;Ona upitno pogleda Tragača. To su bile teške reći, ali Tragač se lenjo zakotrljao i obesio o dve lijane, iskoristviši ih za poskakivanje u vazduhu, pravljenje koluta, okreta i skokova. Između dahtanja i hukanja on reče: "Svojim grandioznim planovima osujetili biste objedinjenje naše oaze-bioma."
<BR>&nbsp;&nbsp;&nbsp;&nbsp;&nbsp;Klej se iznervirala. Ko je bila ova životinja da se ruga istoriji čovečanstva dugoj milijardu godina? "Slušaj, možda mi se Alvin i ostali baš mnogo ne dopadaju, ali..."
<BR>&nbsp;&nbsp;&nbsp;&nbsp;&nbsp;"Tvoja nevolja je u tome što se, suprotno logaritmičkom osećanju za vreme, evolucija odigrava eksponencijalno. A argument eksponenta jeste složenost životnih oblika."
<BR>&nbsp;&nbsp;&nbsp;&nbsp;&nbsp;"Šta to sad znači?" upita Klej, odlučivši da projezdi kroz ovaj vazdušasti razgovor na jedru praktičnosti.
<BR>&nbsp;&nbsp;&nbsp;&nbsp;&nbsp;"Jednoćelijskim organizmima bilo je potrebno milijardu godina da nauče kako da se spoje u dva ili više. Od dinosaurusa do praljudskih bića prošlo je samo sto miliona godina. A do inteligentnih mašina - kao što je svima poznato, to je bio tek kratkoročni opit - trebalo je samo hiljadu." Tragač skoči i uhvati se za glavnu granu, palacajući jezikom.
<BR>&nbsp;&nbsp;&nbsp;&nbsp;&nbsp;"Ne izgledate mi baš toliko razvijeniji od nas", primeti Klej.
<BR>&nbsp;&nbsp;&nbsp;&nbsp;&nbsp;"Otkud znaš? Da je moja vrsta evoluirala u oblake, ne bih mogao ovako da se zabavljam, je li tako?" Tragač proguta ostatak pacova.
<BR>&nbsp;&nbsp;&nbsp;&nbsp;&nbsp;"Niti bi mogao da se zabavljaš vukući me s jednog kraja Sunčevog sistema na drugi?"
<BR>&nbsp;&nbsp;&nbsp;&nbsp;&nbsp;"Tu je i dužnost."
<BR>&nbsp;&nbsp;&nbsp;&nbsp;&nbsp;"Prema čemu?"
<BR>&nbsp;&nbsp;&nbsp;&nbsp;&nbsp;"Prema Sunčevom sistemu. Biomu."
<BR>&nbsp;&nbsp;&nbsp;&nbsp;&nbsp;"Ja..." poče ona, ali onda joj um probode prodorni krik.
<BR>&nbsp;&nbsp;&nbsp;&nbsp;&nbsp;Bila je to Seranis. Njen talenat-krik prolomio se poput talasa beznadežnog bola, uzavreli nesklad sastavljen od delića zvuka.
<BR>&nbsp;&nbsp;&nbsp;&nbsp;&nbsp;Klej je posrćući krenula, ponesena ljutitom silom punom tuge. Umalo se nije sudarila sa nekim čovekom u zelenilu. Belo se zagledao u nju. Nešto na njegovom bezizražajnom licu podseti je iznenada na oca.
<BR>&nbsp;&nbsp;&nbsp;&nbsp;&nbsp;"Ko si ti?" upita ona.
<BR>&nbsp;&nbsp;&nbsp;&nbsp;&nbsp;"Ja nemam... imena."
<BR>&nbsp;&nbsp;&nbsp;&nbsp;&nbsp;"Šta..." A onda ga je u potpunosti osetila. Praljudsko biće u kome je vrcala sićušna mrlja talenat-govora.
<BR>&nbsp;&nbsp;&nbsp;&nbsp;&nbsp;Ti si jedna od onih veza koje sam osetila, odasla ona.
<BR>&nbsp;&nbsp;&nbsp;&nbsp;&nbsp;Da. Mi ovde... skupili smo se. Bojimo se. Osećanja su mu bila neobično jednolična i bez plama.
<BR>&nbsp;&nbsp;&nbsp;&nbsp;&nbsp;Ti si poput deteta.
<BR>&nbsp;&nbsp;&nbsp;&nbsp;&nbsp;Ja sam poput nas. U njegovom talenat-glasu nije bilo mržnje, a lice mu je bilo glatko i neobeleženo, mada je to bilo lice odraslog muškarca.
<BR>&nbsp;&nbsp;&nbsp;&nbsp;&nbsp;Pogledala je iza njega i videla desetak sličnih njemu, muškaraca i žena iste visine i telesne građe. Vi ste ja!
<BR>&nbsp;&nbsp;&nbsp;&nbsp;&nbsp;Na neki način, odasla on blago.
<BR>&nbsp;&nbsp;&nbsp;&nbsp;&nbsp;Od praljudskih bića dopre plima blagog odobravanja. Njih nisu dirali ni vreme ni nevolja.
<BR>&nbsp;&nbsp;&nbsp;&nbsp;&nbsp;Borba, kako je bilo? upita ona.
<BR>&nbsp;&nbsp;&nbsp;&nbsp;&nbsp;Jedna žena odasla: Kakva zabava! Nikada nismo ništa slično radili.
<BR>&nbsp;&nbsp;&nbsp;&nbsp;&nbsp;"I nećete ponovo", reče glasno Klej. Više je volela da se služi konkretnim govorom nego da ima osećaj kao da pušta kamenje u duboki bunar. "Ali šta to..."
<BR>&nbsp;&nbsp;&nbsp;&nbsp;&nbsp;A onda je ugledala telo. Nosila su ga praljudska bića između sebe pri slaboj gravitaciji. "Alvin!"
<BR>&nbsp;&nbsp;&nbsp;&nbsp;&nbsp;Seranis je pratila telo, kamenog lica, ukočenog tela, ne šaljući uopšte nikakav trag talenta.
<BR>&nbsp;&nbsp;&nbsp;&nbsp;&nbsp;Klej upita čoveka: "Šta se dogodilo?"
<BR>&nbsp;&nbsp;&nbsp;&nbsp;&nbsp;"On... dao je... suviše." Glas muškarca-deteta zvučao je sirovo i nenaviknuto, kao da je retko ranije govorio.
<BR>&nbsp;&nbsp;&nbsp;&nbsp;&nbsp;Klej se zagleda u Alvinove otvorene oči. Plavo ustrojstvo popucalih vena davao im je izgled malih, zarobljenih mora.
<BR>&nbsp;&nbsp;&nbsp;&nbsp;&nbsp;Seranis je stupila poslednja, sledeći blaga, dobrostiva praljudska bića. Niti je rekla, niti odaslala bilo šta.
<BR>&nbsp;&nbsp;&nbsp;&nbsp;&nbsp;Klej se ponovo zagledala u Alvinove izmučene, ispucale oči i pokušala da zamisli s čim se on to na kraju suočio. Odjednom joj je bilo jasno da ju je upravo on nekako oslobodio iz stiska Ludog Uma. A to je platio time što je njegov vlastiti um bio spaljen, mozak mu se rastopio.
<BR>&nbsp;&nbsp;&nbsp;&nbsp;&nbsp;Izgledao je dostojanstven u smrti i ona oseti da joj već nedostaje. Bio je čudan, ali veličanstven, na svoj način. Tragač nije bio u pravu; Supre su još u suštini bile ljudska bića, mada nikada neće umeti tačno da odredi šta je to značilo.
<BR>&nbsp;&nbsp;&nbsp;&nbsp;&nbsp;U jednom trenutku, koji je potrajao koliko i otkucaj srca, osetila je nešto iza kinestetičkih efekata koje je domašila, iza objašnjenja koja je na trenutak naslutila. Kalemaste zamršenosti htenja, suluda zamisao da se probije tunel iz njihovog vlastitog prostor-vremena...
<BR>&nbsp;&nbsp;&nbsp;&nbsp;&nbsp;Da, bilo je to deo toga.
<BR>&nbsp;&nbsp;&nbsp;&nbsp;&nbsp;Međutim, setila se taložja algi iz prvih okeana na Zemlji, pre mnogo milijardi godina. Nastavile su da žive zahvaljujući unutrašnjim organima životinja, bakterijama koje su se krile na mračnim mestima gde su se hemijski procesi još odvijali bez kiseonika. Setila se da ih je i njeno vlastito pleme koristilo u kvascu za vrenje piva. Da je takva jedna bakterija umela da misli, šta li bi napravila od pivske pene? One su u ulozi katalizatora sigurno učestvovale u procesima koji su prevazilazili njih same, donoseći korist koju nisu mogle ni da zamisle. Da su na neki način to mogle da saznaju, verovatno bi bile beskrajno uzbuđene.
<BR>&nbsp;&nbsp;&nbsp;&nbsp;&nbsp;Ali za one koji su uživali u pijenju piva bakterije su bile nepojamno nenevažne, predstavljajući puki talog evolucije. I ma kakvim mutnim percepcijama da su alge ovladale, teško da bi ikada uspele da dokuče pravu prirodu govora, smeha i rasprave što su nicali u glavama onih koji su iskusli prijatno dejstvo tog piva.
<BR>&nbsp;&nbsp;&nbsp;&nbsp;&nbsp;Da li je slično ovome bilo i njeno razumevanje prirode minule bitke? Možda je ono bilo valjano, ali i beznadežno umanjeno nepojamnim bezdanom što je razdvajao njenu vrstu od svrha daleko razvijenijih entiteta.
<BR>&nbsp;&nbsp;&nbsp;&nbsp;&nbsp;Da li je na to Tragač mislio kada je govorio o logaritamskom vremenu i eksponencijalnom rastu? Ona čak nije mogla ni da zamisli jedan takav ponor?
<BR>&nbsp;&nbsp;&nbsp;&nbsp;&nbsp;Razmišljala je o tome samo jedan vrtoglavi trenutak. A onda je on nestao i ona se vratila u udobnu, linearnu progresiju događaja koja joj je bila poznata.
<BR>&nbsp;&nbsp;&nbsp;&nbsp;&nbsp;Okrenula se od tela. Praljudska bića nesigurno su se okupila oko nje. "Tragaču, ja... ti ljudi. Moj narod."
<BR>&nbsp;&nbsp;&nbsp;&nbsp;&nbsp;"Tako je", nehajno odvrati Tragač.
<BR>&nbsp;&nbsp;&nbsp;&nbsp;&nbsp;"Mogu li ih dobiti? Mislim, mogu li ih vratiti nazad?" Ona pokaza prema providnoj kupoli gde se okretala Zemlja, umorna, ali još sposobna da ih prihvati.
<BR>&nbsp;&nbsp;&nbsp;&nbsp;&nbsp;"Svakako. Supre im ne mogu pomoći."
<BR>&nbsp;&nbsp;&nbsp;&nbsp;&nbsp;"Pokušaću u početku da odgojim svega nekoliko njih", oprezno reče Klej. Ogromnost saznanja da može postati majka jedne rase snažno ju je pogodila. "Da vidim kako će ići."
<BR>&nbsp;&nbsp;&nbsp;&nbsp;&nbsp;"Niko ne ispituje dubinu reke sa oba stopala", primeti Tragač.
<BR>&nbsp;&nbsp;&nbsp;&nbsp;&nbsp;Seranis je nastavila dalje, svečano i tiho, ne osvrnuvši se. Klej se pitala hoće li ikada više videti nekog Supru.
<BR>&nbsp;&nbsp;&nbsp;&nbsp;&nbsp;Sva praljudska bića posmatrala su Klej. "Misliš li da će se naći mesto za njih?"
<BR>&nbsp;&nbsp;&nbsp;&nbsp;&nbsp;"Ako ga stvoriš."
<BR>&nbsp;&nbsp;&nbsp;&nbsp;&nbsp;"A ti?"
<BR>&nbsp;&nbsp;&nbsp;&nbsp;&nbsp;"Ovo je moje mesto." On pokaza masnom kandžom nemu ogromnost iznad njih.
<BR>&nbsp;&nbsp;&nbsp;&nbsp;&nbsp;"Ovaj... kako ga ono zoveš?... solarni sistem?"
<BR>&nbsp;&nbsp;&nbsp;&nbsp;&nbsp;Tragačeve uši se saviše i promeniše boje iz cimetna u plamenožutu. "On je iznedrio čovečanstvo i starost mu dostiže trećinu starosti same Vaseljene. Nepresušni je izvor života."
<BR>&nbsp;&nbsp;&nbsp;&nbsp;&nbsp;"A ti... ti si njegov agent, je li tako?"
<BR>&nbsp;&nbsp;&nbsp;&nbsp;&nbsp;Tragač klimnu i nasmeja se. Ili je bar Klej pomislila da je to učinio. Nikada nije bila baš potpuno sigurna kada je nešto slično bilo u pitanju i možda je tako bilo najbolje.
<BR>&nbsp;&nbsp;&nbsp;&nbsp;&nbsp;"Pretpostavljam da je prijatno biti deo nečeg tako velikog."
<BR>&nbsp;&nbsp;&nbsp;&nbsp;&nbsp;Tragač reče: "I jeste. Alvin je znao za sistem. Ali on ga je opisao kao beskonačne lance regulatorskih poruka između svetova, zamršene povratne sprege, i tako je promašio ono glavno."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Alvin je video samo metabolizam. Propustio je svrhu." Tragač odnekud izvuče još jednog pacova i poče da ga jede."
<BR>&nbsp;&nbsp;&nbsp;&nbsp;&nbsp;"Je li 'on' - taj tvoj solarni sistem - stvarno bio taj koji je uništio Ludi Um?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"A šta je sa Suprama?"
<BR>&nbsp;&nbsp;&nbsp;&nbsp;&nbsp;"Učinili su ono što su morali. Mi smo pomogli da se oblikuju njihove upotrebne vrednosti."
<BR>&nbsp;&nbsp;&nbsp;&nbsp;&nbsp;"Šta je, dakle, posredi? 'Sistem' je to učinio ili smo 'mi' to učinili?"
<BR>&nbsp;&nbsp;&nbsp;&nbsp;&nbsp;"Zajedno."
<BR>&nbsp;&nbsp;&nbsp;&nbsp;&nbsp;Klej uzdahnu. "Pa, dobro, da li smo mi, ljudska bića, uopšte važni?"
<BR>&nbsp;&nbsp;&nbsp;&nbsp;&nbsp;"Svakako da jeste. Mada ne u onoj meri kao što zamišljate."
<BR>&nbsp;&nbsp;&nbsp;&nbsp;&nbsp;"Pomogao si mi zbog onog tvog bioma, je li tako?"
<BR>&nbsp;&nbsp;&nbsp;&nbsp;&nbsp;Tragač kao da je osetio razočaranje u njenom glasu. "Tako je. Ali sam te zavoleo. Ti si element koji nisam shvatio."
<BR>&nbsp;&nbsp;&nbsp;&nbsp;&nbsp;Kako bi prikrila osećanja (smrknuto je pomislila da je to baš tipična ljudska osobina), Klej neobavezno reče: "Samo sam odigrala svoju ulogu u solarnom sistemu."
<BR>&nbsp;&nbsp;&nbsp;&nbsp;&nbsp;Tragač odvrati, namrštivši se: "I jesi."
<BR>&nbsp;&nbsp;&nbsp;&nbsp;&nbsp;"Hej, imala sam i druge motive."
<BR>&nbsp;&nbsp;&nbsp;&nbsp;&nbsp;"Oni su bili usputni." Tragač suknu za jednom pticom u letu, promaši je i pade među zamršene lijane. Klej se nasmeja. Je li to ono superbiće koje je videla kako juri među planetama za vreme bitke? Isto biće koje se sada borilo sa lijanama, iznervirano frkćući? Ili je tu, u stvari, bila u pitanju protivurečnost?
<BR>&nbsp;&nbsp;&nbsp;&nbsp;&nbsp;"Taj biom... kako to da si mu toliko odan?"
<BR>&nbsp;&nbsp;&nbsp;&nbsp;&nbsp;"To je najviši oblik koji se može razviti iz ove Vaseljene... za sada." Tragač se uzaludno uvijao među debelim lijanama. Ipak je nastavio ravnodušnim, odmerenim glasom. "Biom se podrazumevao u temeljnim zakonima još od samog početka, a prvi put se pojavio tu, na drevnoj Zemlji, u obliku zamršenih mreža."
<BR>&nbsp;&nbsp;&nbsp;&nbsp;&nbsp;"Znači, Alvin je ipak delimično bio u pravu."
<BR>&nbsp;&nbsp;&nbsp;&nbsp;&nbsp;Tragač se bacakao unaokolo, tako da se samo još više uplitao. "Samo delimično."
<BR>&nbsp;&nbsp;&nbsp;&nbsp;&nbsp;"Jednom si kazao da si u vezi sa svime."
<BR>&nbsp;&nbsp;&nbsp;&nbsp;&nbsp;Tragač osujećeno odmahnu glavom. "Sa svime i sa ničim."
<BR>&nbsp;&nbsp;&nbsp;&nbsp;&nbsp;"Šta je to 'ničim'?"
<BR>&nbsp;&nbsp;&nbsp;&nbsp;&nbsp;Tragač zari zube u lijanu i oslobodi se. "Kada biće kadro da misli reši da izvesno vreme ne misli."
<BR>&nbsp;&nbsp;&nbsp;&nbsp;&nbsp;"Podsvest?"
<BR>&nbsp;&nbsp;&nbsp;&nbsp;&nbsp;"Transsvest. Deoba u izdvojena bića predstavljala je budućnost evolucije u eri ljudi i ranije. Ja sam delić samosvesti koja se izdigla iz te rane paučine i sada žurno raste."
<BR>&nbsp;&nbsp;&nbsp;&nbsp;&nbsp;"Zvuči krajnje uzvišeno, Tragaču za Ustrojstvima."
<BR>&nbsp;&nbsp;&nbsp;&nbsp;&nbsp;"I ti si deo toga", blago primeti Tragač.
<BR>&nbsp;&nbsp;&nbsp;&nbsp;&nbsp;"Trenutno baš ne osećam svu tu kosmičnost", odvrati Klej, počevši da primećuje šta je sve boli. Dlanovi su joj brideli. Pitala se imaju li Supre kakva medicinska čuda pri ruci.
<BR>&nbsp;&nbsp;&nbsp;&nbsp;&nbsp;"Biom je sasvim običan. Nije u pitanju nikakva velika apstrakcija." Tragač se konačno oslobodio.
<BR>&nbsp;&nbsp;&nbsp;&nbsp;&nbsp;"A ti si domar solarnog sistema?" Klej se skrušeno osmehnu.
<BR>&nbsp;&nbsp;&nbsp;&nbsp;&nbsp;"Na neki način. Putovao sam jednom do jednog drugog bioma i..."
<BR>&nbsp;&nbsp;&nbsp;&nbsp;&nbsp;Klej je bila zapanjena. "Do druge zvezde?"
<BR>&nbsp;&nbsp;&nbsp;&nbsp;&nbsp;"Da. Pošao sam na put da razgovaram sa tim udaljenim biomom. Bio je sasvim drugačiji."
<BR>&nbsp;&nbsp;&nbsp;&nbsp;&nbsp;"Šta jedan biom ima da kaže drugom biomu?"
<BR>&nbsp;&nbsp;&nbsp;&nbsp;&nbsp;"U početku malo. Imao sam poteškoća."
<BR>&nbsp;&nbsp;&nbsp;&nbsp;&nbsp;"Mislila sam da nema toga što Tragač za Ustrojstvima ne bi mogao da reši."
<BR>&nbsp;&nbsp;&nbsp;&nbsp;&nbsp;Tragač se nasmeja, a taj smeh ličio je na lajanje. "Samo ono što nam moje planete dozvoljavaju."
<BR>&nbsp;&nbsp;&nbsp;&nbsp;&nbsp;"One su te poslale?"
<BR>&nbsp;&nbsp;&nbsp;&nbsp;&nbsp;"Da. Na kraju će se biomi razasuti po spiralnim kracima spojiti. Predstoji još mnogo posla, kako bi se shvatila ta čudna bića."
<BR>&nbsp;&nbsp;&nbsp;&nbsp;&nbsp;"Biomi su bića?"
<BR>&nbsp;&nbsp;&nbsp;&nbsp;&nbsp;"Svakako. Evolucija sada nastavlja dalje izvan razmera pojedinaca, vrsta ili redova. Biomi su drugačije klase bića."
<BR>&nbsp;&nbsp;&nbsp;&nbsp;&nbsp;Izrekavši ovo, Tragač više nije ličio na umiljatu životinjku. Osetila je u njemu tihe, sablasne moći.
<BR>&nbsp;&nbsp;&nbsp;&nbsp;&nbsp;"Tragaču, govoriš kao da si ti solarni sistem."
<BR>&nbsp;&nbsp;&nbsp;&nbsp;&nbsp;"Tako ti je to kod nas."
<BR>&nbsp;&nbsp;&nbsp;&nbsp;&nbsp;Klej se zakikota i počeška Tragača ispod široke, zamršene brade. "Dobro, dosta priče. Šta god da je dobilo ovu bitku, i po koju god cenu, mi smo živi."
<BR>&nbsp;&nbsp;&nbsp;&nbsp;&nbsp;"Mnogo je važnije da biom živi."
<BR>&nbsp;&nbsp;&nbsp;&nbsp;&nbsp;"Da, hvala ti Bože."
<BR>&nbsp;&nbsp;&nbsp;&nbsp;&nbsp;"Nema na čemu", odvrati Tragač.
</P></TD></TR></TABLE>
</CENTER>
</BODY>
</HTML>
