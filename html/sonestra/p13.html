<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. DUPLIRANJE
<P>&nbsp;&nbsp;&nbsp;&nbsp;&nbsp;"I tako će on, znaš", završi Alvin, "izvršiti svako moje naređenje, bez obzira na njegovu složenost. Ali čim mu postavim neko pitanje o njegovom poreklu, jednostavno se sledi, evo ovako."
<BR>&nbsp;&nbsp;&nbsp;&nbsp;&nbsp;Mašina je nepokretno počivala iznad Glavnog Asocijatora, dok su njena kristalna sočiva svetlucala na srebrnastoj svetlosti poput gomile dragulja. Od svih robota koje je Rorden ikada sreo, ovaj je bio daleko najzagonetniji: bio je gotovo ubeđen da ne potiče iz ljudske civilizacije. Uopšte nije iznenađivala činjenica što je Gospodareva ličnost preživela vekove kada je uz sebe imao ovakve večne sluge.
<BR>&nbsp;&nbsp;&nbsp;&nbsp;&nbsp;Alvinov povratak doneo je toliko problema da se Rorden gotovo plašio i da razmišlja o njima. Ni njemu samom nije bilo lako da prihvati postojanje Lisa i sve što je ta činjenica donosila sa sobom. Pitao se kako će Diaspar reagovati na to novo saznanje. Možda će velika inercija grada ublažiti šok. Mogle bi proći godine pre no što svi njegovi stanovnici u potpunosti pojme činjenicu da nisu sami na Zemlji.
<BR>&nbsp;&nbsp;&nbsp;&nbsp;&nbsp;Ali ako bude po Alvinu, stvari će se odvijati mnogo brže. Bilo je trenutaka kada je Rorden požalio što Seranisin plan nije uspeo... sve bi bilo mnogo jednostavnije. Problem je izgledao ogroman i drugi put u životu Rorden nije bio načisto koji je put ispravan. Zapitao se koliko će ga još puta Alvin dovesti u takvu nedoumicu, pa se pomalo kiselo osmehnuo na tu pomisao. No, to uopšte nije bilo važno: Alvin će postupiti onako kako njemu bude odgovaralo.
<BR>&nbsp;&nbsp;&nbsp;&nbsp;&nbsp;Do sada je tek desetak osoba pored onih iz Alvinove porodice saznalo istinu. Njegovi roditelji, s kojima gotovo ništa više nije imao zajedničko i koje često nedeljama nije viđao, izgleda da su i dalje mislili kako je stigao samo do nekog isturenog dela grada. Jedina osoba koja je burno reagovala bio je Jeserak: kada je pregrmeo prvobitni šok, upustio se u žestoku svađu sa Rordenom i njih dvojica od tada više nisu govorila. Alvin, koji je već izvesno vreme znao da do toga mora doći, nagađao je pojedinosti, ali na njegovo razočaranje nijedan od protagonista nije želeo o tome s njim da razgovara .
<BR>&nbsp;&nbsp;&nbsp;&nbsp;&nbsp;Kasnije će imati dovoljno vremena da upozna Diaspar sa istinom: trenutno ga je zaokupljao samo robot, tako da ni o čemu drugom nije brinuo. Osećao je, a sada je i Rorden delio njegovo uverenje, da je priča koju je čuo u Šalmiranu samo deo neke mnogo veće storije. Rorden je u početku bio skeptičan; i dalje je verovao da "Veliki" spadaju u jedan od bezbrojnih svetskih religijskih mitova. Samo je robot znao istinu, a on je već odoleo milionvekovnom ispitivanju i činio je to i dalje.
<BR>&nbsp;&nbsp;&nbsp;&nbsp;&nbsp;"Nevolja je u tome", reče Rorden, "što na svetu više nema inženjera."
<BR>&nbsp;&nbsp;&nbsp;&nbsp;&nbsp;Alvin je bio zbunjen: iako je druženjem sa Čuvarem Zapisa uveliko obogatio svoj rečnik, bilo je još na hiljade arhaičnih reči koje nije razumeo.
<BR>&nbsp;&nbsp;&nbsp;&nbsp;&nbsp;"Inženjer je", stade da objašnjava Rorden, "bio čovek koji je projektovao i pravio mašine. Mi ni ne možemo zamisliti doba bez robota... ali jednom je svaka mašina na svetu morala biti izmišljena, a pre no što su napravljeni Glavni Roboti bili su im potrebni ljudi da vode računa o njima. Kada su jednom mašine mogle same o sebi da brinu, ljudi-inženjeri više nisu bili neophodni. Mislim da se sve upravo tako nekako odigralo, mada je to ipak samo nagađanje. Sve mašine koje danas imamo postojale su i u osvit naše istorije, a mnoge su nestale znatno pre njenog početka."
<BR>&nbsp;&nbsp;&nbsp;&nbsp;&nbsp;"Kao što su letelice i svemirski brodovi", umeša se Alvin.
<BR>&nbsp;&nbsp;&nbsp;&nbsp;&nbsp;"Da", složi se Rorden, "kao i veliki komunikatori koji su mogli da dopru do zvezda. Sve te stvari nestale su kada više nisu bile potrebne."
<BR>&nbsp;&nbsp;&nbsp;&nbsp;&nbsp;Alvin zavrte glavom.
<BR>&nbsp;&nbsp;&nbsp;&nbsp;&nbsp;"I dalje verujem", primeti on, "da za nestanak svemirskih brodova postoji neko složenije objašnjenje. Ali vratimo se ovoj mašini... misliš li da bi nam Glavni Roboti mogli pomoći? Ja, razume se, nikada nijednog nisam video i ne znam mnogo o njima."
<BR>&nbsp;&nbsp;&nbsp;&nbsp;&nbsp;"Da nam pomognu? Kako?"
<BR>&nbsp;&nbsp;&nbsp;&nbsp;&nbsp;"Nisam baš siguran", neodređeno odgovori Alvin. "Možda bi mogli da je nateraju da izvršava sva moja naređenja. Oni popravljaju robote, zar ne? Pretpostavljam da bi i ovde bila u pitanju neka vrsta popravke..."
<BR>&nbsp;&nbsp;&nbsp;&nbsp;&nbsp;Glas mu zamre kao da on ni samog sebe nije uspeo da ubedi u takvu jednu mogućnost.
<BR>&nbsp;&nbsp;&nbsp;&nbsp;&nbsp;Rorden se osmehnu: ideja je za njega bila suviše domišljata da bi u nju polagao mnogo nade. Međutim, ovo istorijsko istraživanje bilo je prvo od svih Alvinovih preduzetništva za koje se i on sam prilično zagrejao, a osim toga u ovom trenutku nije imao nikakav bolji plan.
<BR>&nbsp;&nbsp;&nbsp;&nbsp;&nbsp;Uputio se ka Asocijatoru, iznad koga je robot i dalje lebdeo kao da glumi nezainteresovanost. Kada je počeo, gotovo automatski, da ukucava pitanja na velikoj tastaturi, odjednom mu na um pade jedna tako neprimerena misao da je prsnuo u smeh.
<BR>&nbsp;&nbsp;&nbsp;&nbsp;&nbsp;Alvin iznenađeno pogleda svog prijatelja kada se Rorden okrenu prema njemu.
<BR>&nbsp;&nbsp;&nbsp;&nbsp;&nbsp;"Alvine", izusti on, nastavivši da se kikoće, "bojim se da ćemo morati još mnogo da učimo o mašinama." Zatim spusti šaku na robotovo glatko metalno telo. "One, znaš, ne poseduju mnoga ljudska osećanja. Uopšte nismo morali da šapućemo dok smo kovali zaveru."
<BR>&nbsp;&nbsp;&nbsp;&nbsp;&nbsp;Alvin je znao da ovaj svet nije bio sazdan za Čoveka. Pod sjajem trihromatskih svetiljki... tako zaslepljujućih da su ga bolele oči... činilo se da se dugački, široki hodnici protežu u nedogled. Svi roboti Diaspara moraju proći ovim velikim prolazima na kraju svojih strpljivih života, ali nijednom u milion godina njima nije odjeknuo bat ljudskih koraka.
<BR>&nbsp;&nbsp;&nbsp;&nbsp;&nbsp;Nije bilo teško pronaći karte podzemnog grada, grada mašina bez kojih Diaspar nije mogao da postoji. Nekoliko stotina jardi napred hodnik će se proširiti u jednu kružnu odaju čiji je prečnik veći od milje, a tavanicu pridržavaju veliki stubovi koji takođe mora da izdržavaju i nezamislivu težinu Energetskog Centra. Ovde su, ako su karte govorile istinu, boravili Glavni Robori, najveće od svih mašina, koji su bdeli nad Diasparom.
<BR>&nbsp;&nbsp;&nbsp;&nbsp;&nbsp;Odaja je bila tu i bila je još prostranija nego što je Alvin zamišljao... ali gde su mašine? Zastao je u čudu pred kolosalnom, ali besmislenom panoramom ispod sebe. Hodnik se završavao visoko u zidu odaje... koja je sigurno predstavljala najveću zatvorenu zapreminu što ju je čovek ikada sagradio... a sa obe strane vodile su dugačke rampe, naniže, ka udaljenom podu. Ceo taj veličanstveno osvetljen prostor zapremalo je na stotine velikih, belih struktura, toliko neočekivanih da je za trenutak Alvin pomislio da vidi neki podzemni grad. Taj utisak bio je zapanjujuće živ i nikada ga se nije oslobodio. Nigde ni traga od onoga što je očekivao da će videti... poznatog sjaja metala koji je Čovek od početka vremena naučio da povezuje sa svojim slugama.
<BR>&nbsp;&nbsp;&nbsp;&nbsp;&nbsp;Ovde je bio kraj evolucije koja je bila gotovo isto tako duga kao i Čovekova. Njen početak gubio se u maglama Doba Osvita, kada je čovečanstvo prvi put naučilo da koristi energiju i počelo da šalje svoje bučne motore oko sveta. Para, voda, vetar... sve je to izvesno vreme bilo u upotrebi, a onda napuštano. Vekovima je energija materije upravljala svetom, dok i sama nije bila prevaziđena, a sa svakom promenom stare mašine su zaboravljane, a njihovo mesto zauzimale su nove. Vrlo polako, tokom mnogo miliona godina, ljudi su se sve više približavali svom idealu: savršenoj mašini. I taj ideal koji je nekada bio san, a zatim daleka mogućnost, najzad je postao stvarnost:
<BR>&nbsp;&nbsp;&nbsp;&nbsp;&nbsp;Nijedna mašina ne sme sadržati nijedan pokretni deo.
<BR>&nbsp;&nbsp;&nbsp;&nbsp;&nbsp;Ovde se nalazio krajnji izraz tog ideala. Na njegovo ostvarenje Čovek je utrošio možda hiljadu miliona godina, a onda je u trenutku svog trijumfa zauvek okrenuo leđa mašinama.
<BR>&nbsp;&nbsp;&nbsp;&nbsp;&nbsp;Robot koga su tražili nije bio velik poput mnogih njegovih sadruga, pa ipak su se Alvin i Rorden osećali poput patuljaka dok su stajali u njegovom podnožju. Pet slojeva sa vodoravnim linijama podsećalo je na neku zver koja čuči, a kada je skrenuo pogled na svog robota, Alvin pomisli kako je čudno što i za jednog i za drugog treba upotrebiti istu reč.
<BR>&nbsp;&nbsp;&nbsp;&nbsp;&nbsp;Na gotovo tri stope iznad tla protezala se celom dužinom strukture jedna široka providna ploča. Alvin prisloni čelo o gladak, neobično topao materijal i zagleda se u unutrašnjost mašine. U početku ništa nije video: ali kada je zaklonio oči, uspeo je da razabere hiljade slabih tačaka svetlosti koje su lebdele u praznini. Bile su poređane jedne iza drugih u trodimenzionoj rešetki, koja je njemu delovala isto onako čudno i besmisleno kao što mora da su drevnom Čoveku delovale zvezde.
<BR>&nbsp;&nbsp;&nbsp;&nbsp;&nbsp;Pridružio mu se i Rorden, pa su se zajedno zabuljili u to usnulo čudovište. Posmatrali su ga dugo, ali raznobojne svetiljke nisu se nimalo pomakle sa svojih mesta, niti se njihov sjaj promenio. A onda se Alvin odvojio od mašine i okrenuo ka svom prijatelju.
<BR>&nbsp;&nbsp;&nbsp;&nbsp;&nbsp;"Šta je to?" upita on u nedoumici.
<BR>&nbsp;&nbsp;&nbsp;&nbsp;&nbsp;"Kada bismo mogli da zavirimo u vlastite umove", odvrati Rorden, "oni bi nam isto tako malo značili. Roboti nam se čine nepokretni jer nismo u stanju da vidimo njihove misli."
<BR>&nbsp;&nbsp;&nbsp;&nbsp;&nbsp;Tada je Alvin prvi put osmotrio dugačku aveniju titana sa izvesnom dozom razumevanja. Celog života prihvatao je bez pogovora čudo koje su predstavljali sintesajzeri, mašine koje su iz veka u vek proizvodile beskrajnu reku svega što je gradu bilo potrebno. Hiljadu puta posmatrao je taj čin stvaranja, nikada ne pomislivši da negde mora postojati prototip onoga što je video kako dolazi na svet.
<BR>&nbsp;&nbsp;&nbsp;&nbsp;&nbsp;Kao što je ljudski um u stanju izvesno vreme da se bavi jednom mišlju, tako su ovi veliki mozgovi bili u stanju da uhvate i zauvek zadrže najzamršenije ideje. Sheme svih stvorenih stvari bile su zamrznute u ovim večnim umovima i bio je potreban samo dodir ljudske volje da se one ostvare.
<BR>&nbsp;&nbsp;&nbsp;&nbsp;&nbsp;Svet je prešao golemi put od kada je, iz sata u sat, pećinski čovek strpljivo glačao vrhove za strele i noževe od tvrdog kamena.
<BR>&nbsp;&nbsp;&nbsp;&nbsp;&nbsp;"Naš se problem sada", poče Rorden, "sastoji u tome kako da stupimo u vezu sa tim stvorenjem. Ono ne poseduje nikakvo neposredno saznanje o Čoveku, jer ne postoji način da utičemo na njegovu svest. Ako je moje obaveštenje tačno, tu negde mora da postoji prevodilac. To je bio tip robota koji je bio u stanju da pretvara ljudska uputstva u naredbe koje su Glavni Roboti mogli da razumeju. Oni su predstavljali čistu inteligenciju sa vrlo malo sećanja... isto kao što je ovo ovde ogromno sećanje sa srazmerno malom inteligencijom."
<BR>&nbsp;&nbsp;&nbsp;&nbsp;&nbsp;Alvin malo porazmisli o tome. A onda pokaza na svog robota.
<BR>&nbsp;&nbsp;&nbsp;&nbsp;&nbsp;"Zašto ne bismo njega upotrebili?" predloži on. "Roboti poseduju krajnje prozaične umove. Neće odbiti da prenese naša uputstva, jer sumnjam da je Gospodaru uopšte pala na pamet neka situacija slična ovoj."
<BR>&nbsp;&nbsp;&nbsp;&nbsp;&nbsp;Rorden se nasmeja.
<BR>&nbsp;&nbsp;&nbsp;&nbsp;&nbsp;"Pretpostavljam da nije, ali kako postoji mašina koja je naročito napravljena za taj posao, mislim da će biti najbolje nju da upotrebimo."
<BR>&nbsp;&nbsp;&nbsp;&nbsp;&nbsp;Prevodilac je bio veoma mali, u obliku potkovice postavljene oko video ekrana, koji se uključio kada su mu se približili. Od svih mašina u ovom velikom udubljenju, jedino je on reagovao na Čovekovo prisustvo i njegov pozdrav učini im se pomalo prezriv. Na ekranu se pojaviše reči:
<BR>
<BR>&nbsp;&nbsp;&nbsp;&nbsp;&nbsp;IZNESITE SVOJ PROBLEM
<BR>&nbsp;&nbsp;&nbsp;&nbsp;&nbsp;MOLIM VAS, RAZMIŠLJAJTE JASNO
<BR>
<BR>&nbsp;&nbsp;&nbsp;&nbsp;&nbsp;Ne obazirući se na uvredu, Alvin poče svoju priču. Iako je nebrojeno puta komunicirao sa robotima bilo putem govora bilo putem misli, sada je imao osećaj da se obraća nečem što je bilo više od mašine. Iako u ovom stvorenju nije bilo života, ono je posedovalo inteligenciju koja je možda bila veća od njegove. Bila je to čudna misao koja ga, međutim, nije potpuno obeshrabrila... jer kakva korist od puke inteligencije?
<BR>&nbsp;&nbsp;&nbsp;&nbsp;&nbsp;Njegove reči zamreše i njih ponovo opkoli tišina ovog premoćnog mesta. Nekoliko trenutaka ekran je bio ispunjen kovitlacima magle, a onda se izmaglica raščistila i mašina je odvratila:
<BR>
<BR>&nbsp;&nbsp;&nbsp;&nbsp;&nbsp;POPRAVKA NEMOGUĆA
<BR>&nbsp;&nbsp;&nbsp;&nbsp;&nbsp;NEPOZNATI TIP ROBOTA
<BR>
<BR>&nbsp;&nbsp;&nbsp;&nbsp;&nbsp;Alvin se razočarano okrenu ka svom prijatelju, ali još dok je to činio, natpis se izmenio i pojavila se nova poruka:
<BR>
<BR>&nbsp;&nbsp;&nbsp;&nbsp;&nbsp;DUPLIRANJE ZAVRŠENO
<BR>&nbsp;&nbsp;&nbsp;&nbsp;&nbsp;MOLIM VAS PROVERITE I POTPIŠITE
<BR>
<BR>&nbsp;&nbsp;&nbsp;&nbsp;&nbsp;U isto vreme iznad jedne vodoravne ploče počela je da treperi crvena svetiljka koju Alvin nije ranije primetio, a bio je ubeđen da bi je video da se tu i malopre nalazila. Onako zbunjen, nagao se prema njoj, ali Rordenov uzvik natera ga da se iznenađeno okrene. Ovaj drugi pokazivao je prema velikom Glavnom Robotu, kod koga je Alvin pre nekoliko minuta ostavio svoju mašinu.
<BR>&nbsp;&nbsp;&nbsp;&nbsp;&nbsp;Ona se nije pomerila, ali se umnožila. Pored nje je u vazduhu lebdeo duplikat tako veran da Alvin nije znao koja je mašina original, a koja kopija.
<BR>&nbsp;&nbsp;&nbsp;&nbsp;&nbsp;"Gledao sam dok se to događalo", uzbuđeno reče Rorden. "Odjednom kao da se izdužio, kao da je u tom trenutku nastalo milion replika sa obe strane. A onda su sve osim ove dve nestale. Ona desna je original."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
