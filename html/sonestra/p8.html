<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. ZEMLJA LIS
<P>&nbsp;&nbsp;&nbsp;&nbsp;&nbsp;Sve je bilo tako jednostavno. Niko ne bi rekao da je on upravo okončao putovanje koje će biti jedno od najsudbonosnijih u istoriji Čoveka.
<BR>&nbsp;&nbsp;&nbsp;&nbsp;&nbsp;Kada se dao u potragu za izlazom koji bi ga odveo iz prostorije u kojoj se obreo, Alvin je naišao na prvi znak da se nalazi u civilizaciji koja je veoma različita od one iz koje je došao. Do površine je vodio nizak, široki tunel koji je počinjao na jednom kraju hale... a u tunelu su bile uklesane stepenice. Diaspar gotovo da nije znao za tako nešto. Mašine nisu volele stepenice, a gradski arhitekti podigli su rampe ili nagibne hodnike gde god bi naišli na promenu nivoa. Zar je moguće da u Lisu nije bilo mašina? Pomisao je bila u toj meri fantastična da ju je Alvin istog časa odbacio.
<BR>&nbsp;&nbsp;&nbsp;&nbsp;&nbsp;Stepenište je bilo veoma kratko i završavalo se kod vrata koja su se otvorila čim im se približio. Kada su se nečujno zatvorila za njim, Alvin se našao u jednoj velikoj pravougaonoj prostoriji iz koje, kako se činilo, nije bilo drugog izlaza. Na trenutak je stajao pomalo zbunjen, a onda je počeo da ispituje naspramni zid. Dok je to činio, vrata kroz koja je ušao ponovo se otvoriše. Pomalo iznerviran, Alvin iziđe iz sobe... i nađe se naspram jednog nadsvođenog hodnika koji se polako dizao do lučnog otvora što je uokvirivao polukrug neba. Shvatio je da se sigurno podigao mnogo stotina stopa, iako uopšte nije osetio da se kreće. A onda je pohitao uz kosi hodnik ka Suncem obasjanom otvoru.
<BR>&nbsp;&nbsp;&nbsp;&nbsp;&nbsp;Obreo se na obronku nekog niskog brda i na trenutak mu se učinilo da je ponovo u središnjem parku Diaspara. Ali ako je ovo odista bio park, onda je bio toliko ogroman da ga njegov um nije mogao obuhvatiti. Od grada koji je očekivao da će ugledati nigde nije bilo ni traga. Dokle god mu je pogled sezao nije bilo ničeg drugog do šuma i ravnica pokrivenih travom.
<BR>&nbsp;&nbsp;&nbsp;&nbsp;&nbsp;Alvin onda podiže pogled ka obzorju i tamo, iznad drveća, ugleda niz kamenih gromada koje su se nizale u velikom luku što je opasivao svet i prema kojima su i najmoćniji divovi Diaspara bili patuljci. Nalazio se tako daleko da je udaljenost zamagljivala pojedinosti, ali Alvina je zbunjivalo nešto u vezi s tim obrisima. Oči su mu se već bar delimično bile privikle na razmere kolosalnog predela i postalo mu je jasno da te udaljene zidove nije sagradio Čovek.
<BR>&nbsp;&nbsp;&nbsp;&nbsp;&nbsp;Vreme nije sve pokorilo: na Zemlji je još bilo planina kojima se ona mogla ponositi.
<BR>&nbsp;&nbsp;&nbsp;&nbsp;&nbsp;Dugo je ostao da stoji na izlazu iz tunela, polako se navikavajući na čudan svet u kome se obreo. Mogao je da pođe u potragu, ali nigde nije zapazio nikakav trag da tu žive ljudi. Doduše, videlo se da je put koji je vodio niz padinu brda uredno održavan: šta je drugo mogao nego da krene njime i otkrije kuda će ga odvesti.
<BR>&nbsp;&nbsp;&nbsp;&nbsp;&nbsp;U podnožju brda put je nestajao među visokim drvećem koje gotovo da je zaklanjalo Sunce. Kada se našao u njihovoj senci, pozdravila ga je čudna mešavina mirisa i zvukova. Šuštanje vetra među lišćem poznavao je od ranije, ali pored njega tu je bilo i hiljadu neodređenih zvukova koji nisu ništa govorili njegovom umu. Zapahnuli su ga nepoznati mirisi, mirisi koji su iščileli čak i iz sećanja njegove rase. Toplina, bogatstvo mirisa i boja i skriveno prisustvo miliona živih stvorenja nasrnuše na njega gotovo fizički.
<BR>&nbsp;&nbsp;&nbsp;&nbsp;&nbsp;Bez ikakvog prethodnog upozorenja izbio je na jezero. Odjednom se prekinuo niz drveća s njegove desne strane i on se našao pred velikim vodenim prostranstvom sa majušnim ostrvima. Još nikada u životu nije Alvin video toliku količinu dragocene tečnosti: on ode do ivice jezera i pusti da mu topla voda curi između prstiju.
<BR>&nbsp;&nbsp;&nbsp;&nbsp;&nbsp;Velika srebrna riba koja je prokrčila sebi put kroz podvodnu trsku bila je prvo neljudsko stvorenje koje je ikada video. Dok je plutala naizgled ni u čemu, praveći perajima lagane pokrete koji su zamućivali vodu, Alvin se pitao kako to da mu je njen oblik tako poznat. A onda se setio zapisa koje mu je Jeserak pokazao još dok je bio dete i seti se gde je već ranije video te graciozne obrise. Logika mu je govorila da je sličnost mogla biti samo slučajna... međutim, logika je grešila.
<BR>&nbsp;&nbsp;&nbsp;&nbsp;&nbsp;Kroz sve vekove umetnike je nadahnjivala užurbana lepota velikih brodova koji su saobraćali između svetova. Nekada su postojali majstori koji su radili, ne u metalu što se drobio, niti u kamenu što je propadao, već u najotpornijem od svih materijala... mesu, krvi i kostima. Mada su oni i cela njihova rasa potpuno zaboravljeni, jedan od njihovih snova nadživeo je ruševine gradova i raspadanje kontinenata.
<BR>&nbsp;&nbsp;&nbsp;&nbsp;&nbsp;Alvin konačno prekinu čaroliju jezera i nastavi krivudavim putem. Šuma se ponovo sklopi nad njim, ali samo nakratko. Uskoro se put završio na jednoj velikoj čistini, koja je možda bila pola milje široka i dvostruko toliko dugačka. Sada je shvatao zašto ranije nije naišao ni na kakav trag koji bi ukazivao na Čoveka.
<BR>&nbsp;&nbsp;&nbsp;&nbsp;&nbsp;Čistina je bila ispunjena niskim, dvospratnim zgradama, obojenim u blage tonove koji su predstavljali odmor za oko čak i pri najjačem Suncu. Zgrade su bile jednostavnih, jasnih linija, mada je postojalo i nekoliko koje su bile izgrađene u složenom arhitektonskom stilu, sa užlebljenim stubovima i graciozno obrubljenim kamenom. Pri podizanju ovih zdanja, čija je starost izgledala ogromna, bilo je primenjeno jedno neizmerno drevno neimarsko sredstvo: šiljati luk.
<BR>&nbsp;&nbsp;&nbsp;&nbsp;&nbsp;Dok je lagano išao prema selu, i dalje se trudio da upije sve što ga je okruživalo. Ništa od toga nije mu bilo poznato: čak se i vazduh izmenio. A visoki, zlatokosi ljudi koji su išli tamo-amo među zgradama u mnogome su se razlikovali od mlitavih građana Diaspara.
<BR>&nbsp;&nbsp;&nbsp;&nbsp;&nbsp;Alvin je već bio gotovo stigao do sela kada je ugledao skupinu muškaraca koja je van svake sumnje išla njemu u susret. Osetio je iznenadno, žestoko uzbuđenje i krv je počela da mu brže kola venama. Na trenutak mu kroz um promače sećanje na sve sudbonosne Čovekove susrete sa drugim rasama. A onda se zaustavi, na nekoliko stopa od ovih drugih.
<BR>&nbsp;&nbsp;&nbsp;&nbsp;&nbsp;Primetio je da su iznenađeni što ga vide, ali ne onoliko koliko je očekivao da će biti. Ubrzo je shvatio zašto. Vođa skupine ispruži šaku u znak prijateljstva, što je bio drevni običaj.
<BR>&nbsp;&nbsp;&nbsp;&nbsp;&nbsp;"Smatrali smo da će biti bolje da te ovde sačekamo", reče on. "Naš dom se veoma mnogo razlikuje od Diaspara, pa tako šetnja od terminala pruža posetiocima priliku da se malo... priviknu."
<BR>&nbsp;&nbsp;&nbsp;&nbsp;&nbsp;Alvin prihvati ispruženu šaku; međutim, bio je toliko zapanjen da nije odmah odgovorio.
<BR>&nbsp;&nbsp;&nbsp;&nbsp;&nbsp;"Znali ste da dolazim?" dahčući upita.
<BR>&nbsp;&nbsp;&nbsp;&nbsp;&nbsp;"Uvek znamo kada prenosnici počnu da se kreću. Ali nismo očekivali nekog toliko mladog. Kako si otkrio put?"
<BR>&nbsp;&nbsp;&nbsp;&nbsp;&nbsp;"Mislim da će biti bolje da obuzdamo svoju znatiželju, Gerane. Seranis nas čeka."
<BR>&nbsp;&nbsp;&nbsp;&nbsp;&nbsp;Ispred imena "Seranis" izgovorena je još jedna reč, nepoznata Alvinu. Ona je na izvestan način u sebi sadržala naklonost začinjenu poštovanjem.
<BR>&nbsp;&nbsp;&nbsp;&nbsp;&nbsp;Geran se složi sa onim koji je to rekao i svi zajedno krenuše prema selu. Dok su koračali, Alvin je promatrao lica oko sebe. Bila su prijatna i inteligentna: na njima nije bilo znakova dosade, mentalnih sukoba i izbledelog sjaja koji bi bili osobeni za lica kakve slične skupine u njegovom gradu. Iz njegove perspektive, koja je sada postajala sve šira, izgledalo je da oni poseduju sve ono što je njegov narod izgubio. Kada su se osmehivali, što su često činili, otkrivali su nizove zuba belih poput slonovače... te bisere koje je Čovek gubio i dobijao i ponovo gubio u dugoj istoriji evolucije.
<BR>&nbsp;&nbsp;&nbsp;&nbsp;&nbsp;Ljudi iz sela posmatrali su Alvina sa neskrivenom radoznalošću dok je sledio svoje vodiče. Zadivio se kada je video puno dece koja su zurila u njega s velikim iznenađenjem. Nijedna druga činjenica nije mogla življe da ga podseti na to koliko je daleko od sveta koji je poznavao. Diaspar je platio i preplatio cenu besmrtnosti.
<BR>&nbsp;&nbsp;&nbsp;&nbsp;&nbsp;Skupina se zaustavila ispred najveće zgrade koju je Alvin do tada video. Nalazila se u središtu sela, a sa koplja za zastavu postavljenog na maloj kružnoj kuli vijorila se na povetarcu zelena, duguljasta zastavica.
<BR>&nbsp;&nbsp;&nbsp;&nbsp;&nbsp;Samo je Gerand ušao u zgradu, dok su svi drugi ostali napolju. Unutra je bilo tiho i sveže: Sunčeva svetlost koju su propuštali providni zidovi sve je osvetljavala mekim, spokojnim sjajem. Pod je bio gladak i elastičan, sastavljen od lepih mozaika. Neki veoma umešan i uverljiv umetnik iscrtao je po zidovima niz šumskih prizora. Sa ovim crtežima mešali su se drugi murali koji ništa nisu saopštavali Alvinovom umu, ali su svejedno bili privlačni i prijatni za gledanje. Ugrađeno u zid nalazilo se nešto što uopšte nije očekivao da će tu videti... vizifonski prijemnik, prelepog oblika, čiji je uključeni ekran bio ispunjen lavirintom pokretnih boja.
<BR>&nbsp;&nbsp;&nbsp;&nbsp;&nbsp;Zajedno su krenuli uz kratko kružno stepenište koje ih je odvelo na ravan krov zgrade. Sa ove tačke videlo se celo selo i Alvin uoči da se sastoji od stotinak zgrada. Drveće se u daljini povlačilo pred širokim livadama: na pojedinim poljima uspeo je da razabere životinje, ali njegovo poznavanje biologije bilo je prilično oskudno, tako da nije mogao ni naslutiti kojoj vrsti pripadaju.
<BR>&nbsp;&nbsp;&nbsp;&nbsp;&nbsp;U senci kule, za jednim stolom sedelo je dvoje ljudi, koji su ga napeto posmatrali. Kada su ustali da ga pozdrave, Alvin vide da je jedno od njih dostojanstvena, veoma lepa žena, čija je zlatna kosa bila prošarana sedim vlasima. To mora da je bila Seranis. Zagledavši joj se u oči, mogao je da oseti istu onu mudrost i veliko iskustvo koje je osećao kada je bio sa Rordenom i, mnogo ređe, sa Jeserakom.
<BR>&nbsp;&nbsp;&nbsp;&nbsp;&nbsp;Drugi je bio mladić, jedva nešto stariji od njega, bar što se tiče izgleda; Alvin nije morao dvaput da ih pogleda pa da shvati kako mu je Seranis sigurno majka. Imao je iste pravilne crte lica, mada mu se u očima naziralo samo prijateljstvo, a ne i ona gotovo zastrašujuća mudrost. I kosa mu je bila drugačija... crna, a ne zlatna... pa ipak, niko nije mogao da se prevari u pogledu srodstva među njima.
<BR>&nbsp;&nbsp;&nbsp;&nbsp;&nbsp;Osetivši izvesnu zebnju, Alvin se okrenu ka svom vodiču, tražeći podršku... ali Geran je već bio nestao. A onda se Seranis osmehnu i njegove nervoze nestade.
<BR>&nbsp;&nbsp;&nbsp;&nbsp;&nbsp;"Dobro došao u Lis", pozdravi ga ona. "Ja sam Seranis, a ovo je moj sin Teon, koji će jednog dana zauzeti moje mesto. Ti si najmlađi koji je ikada došao k nama iz Diaspara: ispričaj mi kako si pronašao put."
<BR>&nbsp;&nbsp;&nbsp;&nbsp;&nbsp;U početku zamuckujući, a zatim sa sve većom samouverenošću, Alvin izloži svoju priču. Teon je željno upijao njegove reči, jer Diaspar mora da je za njega bio isto onako čudan kao što je Lis bio za Alvina. Međutim, video je da je Seranis poznato sve o čemu je govorio, pa je čak jednom ili dvaput postavila pitanja koja su jasno govorila da u nekim stvarima njeno znanje čak premašuje njegovo. Kada je završio, zavlada je tišina koja je potrajala izvesno vreme. Onda ga je Seranis pogledala i tiho upitala:
<BR>&nbsp;&nbsp;&nbsp;&nbsp;&nbsp;"Zašto si došao u Lis?"
<BR>&nbsp;&nbsp;&nbsp;&nbsp;&nbsp;"Želeo sam da ispitam svet", odvrati on. "Svi su mi govorili da s druge strane grada postoji samo pustinja, ali ja sam želeo da se u to sam uverim."
<BR>&nbsp;&nbsp;&nbsp;&nbsp;&nbsp;Seranis ga je pogledala s puno naklonosti, pa čak i sete, kada je ponovo progovorila:
<BR>&nbsp;&nbsp;&nbsp;&nbsp;&nbsp;"Da li je to bio jedini razlog?"
<BR>&nbsp;&nbsp;&nbsp;&nbsp;&nbsp;Alvin je oklevao. Njegove naredne reči nije izgovorio istraživač, več mladić koji je tek iskoračio iz detinjstva.
<BR>&nbsp;&nbsp;&nbsp;&nbsp;&nbsp;"Ne", odvrati on polako, "to nije bio jedini razlog, mada toga do sada nisam bio svestan. Bio sam usamljen."
<BR>&nbsp;&nbsp;&nbsp;&nbsp;&nbsp;"Usamljen? U Diasparu?"
<BR>&nbsp;&nbsp;&nbsp;&nbsp;&nbsp;"Da", potvrdi Alvin. "Ja sam jedino dete koje se tamo rodilo za sedam hiljada godina."
<BR>&nbsp;&nbsp;&nbsp;&nbsp;&nbsp;Te predivne oči i dalje su počivale na njemu i kada se zagledao u njihovu dubinu, Alvin odjednom postade uveren da je Seranis bila u stanju da mu čita misli. Još dok se u njegovoj glavi oblikovala ta pomisao, primetio je na njenom licu izraz razdraganog iznenađenja... koji mu je potvrdio da je bio u pravu. Nekada su i ljudi i mašine posedovali ovu moć i nepromenjive mašine još su mogle da čitaju naređenja svojih gospodara. Ali u Diasparu sam Čovek izgubio je dar koji je podario svojim slugama.
<BR>&nbsp;&nbsp;&nbsp;&nbsp;&nbsp;Seranis je veoma brzo prodrla u njegove misli.
<BR>&nbsp;&nbsp;&nbsp;&nbsp;&nbsp;"Ako tragaš za životom", reče ona, "tvoja potraga je okončana. Osim Diaspara, s druge strane naših planina nalazi se samo pustinja."
<BR>&nbsp;&nbsp;&nbsp;&nbsp;&nbsp;Bilo je čudno da Alvin, koji je tako često ranije dovodio u pitanje prihvaćena verovanja, uopšte nije posumnjao u Seranisine reči. Samo se rastužio što se pokazalo da je gotovo sve čemu su ga do sada učili bilo u velikoj meri istinito.
<BR>&nbsp;&nbsp;&nbsp;&nbsp;&nbsp;"Ispričaj mi nešto o Lisu", zamoli on. "Zašto ste tako dugo bili odsečeni od Diaspara kada ste znali sve o nama?"
<BR>&nbsp;&nbsp;&nbsp;&nbsp;&nbsp;Seranis se nasmeja na ovo pitanje.
<BR>&nbsp;&nbsp;&nbsp;&nbsp;&nbsp;"Nije lako odgovoriti na to u nekoliko reči, ali potrudiću se da to učinim.
<BR>&nbsp;&nbsp;&nbsp;&nbsp;&nbsp;Pošto si ceo život proveo u Diasparu, ti na Čoveka gledaš kao na žitelja grada. To je pogrešno, Alvine. Od vremena kada su nam mašine podarile slobodu, oduvek je postojalo takmaštvo između dva različita tipa civilizacije. U Doba Osvita postojalo je na hiljade gradova, ali veliki deo čovečanstva živeo je u zajednicama kao što je ovo naše selo.
<BR>&nbsp;&nbsp;&nbsp;&nbsp;&nbsp;Ne posedujemo zapise o osnivanju Lisa, ali znamo da su naši daleki preci silno prezirali gradski život i da nisu želeli da imaju nikakve veze s njim. Uprkos brzom i rasprostranjenom prevozu, držali su se uglavnom po strani od ostalog sveta, tako da su razvili jednu nezavisnu kulturu koja je bila jedna od najznačajnijih što ih je ova rasa ikada imala.
<BR>&nbsp;&nbsp;&nbsp;&nbsp;&nbsp;Tokom vekova, dok smo napredovali svojim različitim putevima, ponor između Lisa i gradova postajao je sve širi. Premošćavali su ga samo za vreme velikih kriza: znamo da su u vreme kada je Mesec počeo da pada naučnici iz Lisa planirali i izveli njegovo uništenje. Takođe smo učestvovali u odbrani Zemlje od Osvajača, koje smo zaustavili u bici kod Šalmirana.
<BR>&nbsp;&nbsp;&nbsp;&nbsp;&nbsp;Veliko iskušenje iscrplo je čovečanstvo: gradovi su umirali jedan za drugim i prekrivala ih je pustinja. Kako je broj naseljenih mesta postajo sve manji, čovečanstvo je počelo da migrira ka Diasparu, od koga je trebalo napraviti poslednji i najveći od svih gradova.
<BR>&nbsp;&nbsp;&nbsp;&nbsp;&nbsp;Većina tih promena nas je mimoišla, ali i mi smo morali da vodimo vlastite bitke... bitku protiv pustinje. Prirodna prepreka koju su sačinjavale planine nije bila dovoljna, tako da je prošlo mnogo hiljada godina pre no što smo osigurali svoju zemlju. Duboko ispod Lisa nalaze se mašine koje će nas snabdevati vodom dok svet bude postojao, jer stari okeani se još nalaze tamo, miljama duboko u Zemljinoj kori.
<BR>&nbsp;&nbsp;&nbsp;&nbsp;&nbsp;To je ukratko naša istorija. Uverićeš se da čak ni u Dobu Osvita nismo održavali neke veze sa gradovima, mada su ljudi iz njih često dolazili u našu zemlju. Nikada ih nismo sprečavali u tome, jer su mnogi naši slavni ljudi došli Spolja, ali kada su gradovi počeli da umiru, nismo želeli da budemo umešani u njihov pad. Po okončanju vazdušnog saobraćaja, postojao je samo jedan način da se dođe do Lisa... prenosnim sistemom iz Diaspara. Pre četiri stotine miliona godina i on je zatvoren, pošto su se obe strane složile da tako bude. Međutim, mi nismo zaboravili Diaspar, a ne znam zašto ste vi zaboravili Lis."
<BR>&nbsp;&nbsp;&nbsp;&nbsp;&nbsp;Seranis se osmehnu, napravivši grimasu.
<BR>&nbsp;&nbsp;&nbsp;&nbsp;&nbsp;"Diaspar nas je iznenadio. Očekivali smo da će završiti kao i svi drugi gradovi, ali umesto toga on je uspeo da stvori postojanu kulturu koja je u stanju da živi koliko i Zemlja. To nije kultura kojoj se divimo, ali ipak nam je drago da su oni koji su želeli da pobegnu to i uspeli. Bilo je mnogo više onih koji su krenuli na ovakav put nego što ti verovatno misliš i gotovo svi su bili izvanredni ljudi."
<BR>&nbsp;&nbsp;&nbsp;&nbsp;&nbsp;Alvin se pitao kako je Serenis mogla s toliko uverenosti da govori o tim stvarima i nije se slagao sa njenim stavom prema Diasparu. On teško da je "pobegao"... pa ipak, ta reč nije bila sasvim pogrešna.
<BR>&nbsp;&nbsp;&nbsp;&nbsp;&nbsp;Negde je stalo da odzvanja veliko zvono čiji je zvuk zamirao u mirnom vazduhu. Udarilo je šest puta, a kada je i poslednja nota izbledela u tišini, Alvin je postao svestan činjenice da je Sunce nisko na obzorju i da je istočnim nebom već počela da se širi noć.
<BR>&nbsp;&nbsp;&nbsp;&nbsp;&nbsp;"Moram se vratiti u Diaspar", reče on. "Rorden me čeka."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
