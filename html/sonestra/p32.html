<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. LEVIJATAN
<P>&nbsp;&nbsp;&nbsp;&nbsp;&nbsp;Stvorenja su već užurbano počela da rade u odeljcima. Imala su mnogo nogu i predstavljala jedva nešto više od zbirke kao ebonos crnih štapića i zategnutih mišića povezanih sivim hrskavicama; spretno su premeštala i gurala teret u dugim povorkama.
<BR>&nbsp;&nbsp;&nbsp;&nbsp;&nbsp;Iako su bili brza i sposobna, Klej je osećala da ovo nisu bile pojedinačne jedinke u pravom smislu te reči; nisu živele vlastite život, baš kao ni odbačene ćelije njene kože.
<BR>&nbsp;&nbsp;&nbsp;&nbsp;&nbsp;Ona i Tragač krenuše za teretom kroz glavna vrata - ulaz kroz koji su ušli u šumi pre samo dva sata. Izlebdeli su napolje u zbunjujuću mešavinu radnika sličnih paukovima, pravougaonih paketa i račvastih, cevastih prolaza koji su dalje vodili do zelene raskoši.
<BR>&nbsp;&nbsp;&nbsp;&nbsp;&nbsp;Klej se iznenadila kako se brzo prilagodila nultoj gravitaciji. Poput mnogih sposobnosti koje izgledaju sasvim prirodne kada se savladaju, kao složeni trik samog hodanja, refleksi neophodni za bestežinsko stanje bili su "snažno upreteni" u njenu vrstu. Da je na trenutak zastala da razmisli, shvatila bi da je ovo još jedan pokazatelj da ona nikako ne može da spada u red najranijih ljudskih bića, koja su bila vezana za planetu.
<BR>&nbsp;&nbsp;&nbsp;&nbsp;&nbsp;Ali nije zastala da razmisli. Odbacila se kroz vlažni vazduh velikih prolaza, odbijajući se s uživanjem o gumaste zidove. Paukovi nisu obraćali pažnju na nju. Nekoliko ih je naletelo na nju dok su žurili da odnesu nešto što je ličilo na neku vrstu preokrenutog drveta. Njegova spoljašnjost bila je od tamne kore, koja je oblikovala šuplji kontejner, debelih zidova, otvoren i na vrhu i na dnu. Unutra su se pružale fine, sive grančice koje su se susretale u središtu, u krupnom, visećem, plavom voću.
<BR>&nbsp;&nbsp;&nbsp;&nbsp;&nbsp;Ona gladno posegnu za jednom voćkom, ali je obližnji pauk žestoko udari i otera. Tragač, međutim, lenjo ubra dve voćke, a pauci se povukoše nazad kroz vazduh kako bi ga izbegli. Pitala se kakav je miris ili gest upotrebio; životinja jedva da je bila budna, a još manje usredsređena.
<BR>&nbsp;&nbsp;&nbsp;&nbsp;&nbsp;Jeli su, a sok je u kapljicama lebdeo u vlažnom vazduhu. Kanjoni svetlosti pozivali su ih da krenu u svim pravcima. Klej privuče obližnja providna cev koja je bila velika kao i ona i kroz koju je grgoljila neka ćilibarna tečnost. Iz ovog sidrišta mogla je da se orijentiše u toj zbunjujućoj zbrci smeđih paoka, zelenih krošnji, sivih otvora i čvornovatih izbočina. Njihovo drvo-brod visilo je u zagrljaju tankog lišća. Drvo je očigledno bilo ubačeno iz potpunog vakuuma u svemiru kroz providni prolaz koji je Klej mogla da vidi kako se već povlači prema mreži za hvatanje što ih je zaustavila. Sitne životinje skakutale su duž kablova vezanih u čvorove i pahuljastih vitica, cvrkučući, cvileći, ispuštajući vidljive žute vetrove. Svuda je bilo živo, sticao se utisak da ništa tu nije boravilo suviše dugo.
<BR>&nbsp;&nbsp;&nbsp;&nbsp;&nbsp;"Dođi", pozva je Tragač. S lakoćom se odbacio i Klej krenu za njim niz maslinastozelenu cev širokog otvora. Iznenadila se što može da vidi kroz njene zidove.
<BR>&nbsp;&nbsp;&nbsp;&nbsp;&nbsp;Sunčeva svetlost se probijala kroz veličanstveni baldahin. Oblaci su se obrazovali čak i iz pramičaka, stvarajući kapljice koje je lišće žudno usisavalo. Zabavljala se prateći sporo, ali stalno ritmičko pokretanje ovog mesta dok Tragač nije jurnuo napred, izleteo iz cevi i našao se u prostranoj, šupljoj polulopti zelene mahovine. Druga polulopta bila je providna. Propuštala je snop žute Sunčeve svetlosti koja se odbijala i prelamala daleko dole u živom lavirintu oko njih.
<BR>&nbsp;&nbsp;&nbsp;&nbsp;&nbsp;Tragač se uputio pravo prema zdeli od mahovine i zakačio se za jednu nisku biljku. Klej je čudno odskočila od gipke mahovine, očešala se o jedno vretenasto drvo i konačno stigla do Tragača. On je jeo grimizne lukovice koje su tu rasle u izobilju. Klej je probala nekoliko i dopao joj se bogati, zrnasti ukus. Ali što je glad bila manja, to se povećavala njena nervoza. Tragač je, izgleda, nameravao da zaspi, kada ona reče: "Namerno si nas ovamo doveo, je li tako?"
<BR>&nbsp;&nbsp;&nbsp;&nbsp;&nbsp;"Svakako." Tragač lenjo zatrepta.
<BR>&nbsp;&nbsp;&nbsp;&nbsp;&nbsp;Besna zbog ovolike nezainteresovanosti, Klej povika: "Želela sam da pronađem svoj narod!"
<BR>&nbsp;&nbsp;&nbsp;&nbsp;&nbsp;"Nema ga više."
<BR>&nbsp;&nbsp;&nbsp;&nbsp;&nbsp;"To ti kažeš, svemoćni Alvin je to kazao, ali ja želim sama da se uverim."
<BR>&nbsp;&nbsp;&nbsp;&nbsp;&nbsp;"Alvin i njegov narod umešni su u nekim stvarima. Jedna od njih je skupljanje obaveštenja. Verujem da je traganje savesno obavljeno."
<BR>&nbsp;&nbsp;&nbsp;&nbsp;&nbsp;"Ja sam im promakla!"
<BR>&nbsp;&nbsp;&nbsp;&nbsp;&nbsp;"Samo nakratko."
<BR>&nbsp;&nbsp;&nbsp;&nbsp;&nbsp;"Rekao si da mogu pronaći ljude slične meni ako krenem za tobom."
<BR>&nbsp;&nbsp;&nbsp;&nbsp;&nbsp;"Još u to verujem."
<BR>&nbsp;&nbsp;&nbsp;&nbsp;&nbsp;"Ipak, i dalje želim sama da se uverim!"
<BR>&nbsp;&nbsp;&nbsp;&nbsp;&nbsp;"Cena toga biće smrt", tiho primeti Tragač.
<BR>&nbsp;&nbsp;&nbsp;&nbsp;&nbsp;"Do sada smo dobro napredovali."
<BR>&nbsp;&nbsp;&nbsp;&nbsp;&nbsp;"Brojčani nizovi mogu da imaju mnoge nazive, pa opet da budu konačni."
<BR>&nbsp;&nbsp;&nbsp;&nbsp;&nbsp;"Ali... ali..." Klej je želela da izrazi strah od toga što je otrgnuta od svega što je znala, ali ju je ponos primorao da kaže: "...Nešto na nebu želi da me ubije, je li tako? A da bismo pobegli, mi bežimo na nebo? Kakva glupost!"
<BR>&nbsp;&nbsp;&nbsp;&nbsp;&nbsp;"Vidim da si uznemirena." Tragač prekrsti šake preko stomaka, tobože skrušeno. "Svejedno, moramo pobeći što dalje i što brže možemo."
<BR>&nbsp;&nbsp;&nbsp;&nbsp;&nbsp;"Zašto mi?"
<BR>&nbsp;&nbsp;&nbsp;&nbsp;&nbsp;"Bez mene bi bila bespomoćna."
<BR>&nbsp;&nbsp;&nbsp;&nbsp;&nbsp;Klejina usta se iskriviše, izražavajući bes i samoruganje.
<BR>&nbsp;&nbsp;&nbsp;&nbsp;&nbsp;"Svakako, ovde gore. U šumi bismo bili ravnopravni."
<BR>&nbsp;&nbsp;&nbsp;&nbsp;&nbsp;Tragač ništa nije kazao i Klej shvati da izigrava diplomatu. Istinu govoreći, uprkos svom njenom iskustvu i veštini, Tragač se kretao po raznolikom terenu nesvesno, sigurno i sa veštinom na kojoj mu je zavidela.
<BR>&nbsp;&nbsp;&nbsp;&nbsp;&nbsp;"Kuda onda idemo?"
<BR>&nbsp;&nbsp;&nbsp;&nbsp;&nbsp;"Za sada na Mesec."
<BR>&nbsp;&nbsp;&nbsp;&nbsp;&nbsp;"Gde...?" Pretpostavljala je da su pravili luk iznad Zemlje, ali da će se vratiti na nju na nekoj udaljenoj tački. Znala je da su Supre odlazile i na druge svetove, ali nikada nije čula da je to uradio neko njenog roda. "...zbog čega?"
<BR>&nbsp;&nbsp;&nbsp;&nbsp;&nbsp;"Moramo nastaviti dalje i biti pažljivi."
<BR>&nbsp;&nbsp;&nbsp;&nbsp;&nbsp;"Da bismo spasli svoju kožu?"
<BR>&nbsp;&nbsp;&nbsp;&nbsp;&nbsp;"Tvoju kožu."
<BR>&nbsp;&nbsp;&nbsp;&nbsp;&nbsp;"Pretpostavljam da ti nemaš kožu, samo krzno."
<BR>&nbsp;&nbsp;&nbsp;&nbsp;&nbsp;"Ali ono ne želi moje krzno."
<BR>&nbsp;&nbsp;&nbsp;&nbsp;&nbsp;"A ko je to ono?"
<BR>&nbsp;&nbsp;&nbsp;&nbsp;&nbsp;Tragač se osloni i udobno smesti, prekrstivši svih šest udova. Poče zatim da govori, meko i melodično, o vremenima tako dalekim da su i sama imena razdoblja bila zaboravljena. Velika životinja gustog krzna ispričala joj je kako je čovečanstvo srelo razvijenije inteligencije na zvezdanom svodu i ustuknulo nazad, povukavši se posle najjačeg udarca nanetog njegovom ponosu. Pokušali su da stvore jedan viši um, a njihov neuspeh bio je neizmerno veliki kao i njihova namera. Stvorili su Ludi Um, bestelesno biće kome nije bila potrebna materija. Pokazalo se da je neopisivo zlo. Tek posle junačke borbe uspeli su da zatvore i obuzdaju Ludi Um. Da bi ga pouzdano utamničili, trebalo je uložiti milione iscrpljujućih životnih vekova.
<BR>&nbsp;&nbsp;&nbsp;&nbsp;&nbsp;Pa ipak, rasa je bila uporna, stvorila je parnjaka Ludom umu po imenu Vanamond. Obojica su prebivala u dubinama dalekog svemira. Međutim, posle tog poslednjeg velikog poduhvata čovečanstvo je izgubilo polet. Kasnije vrste ljudskih bića su se povukle, dopustivši svojim mašinama da liše njihov svet raznolikosti i izazova dok nisu ostale upaljene jedino svetlosti Diaspara u pesku koji će jednoga dana ovladati svime.
<BR>&nbsp;&nbsp;&nbsp;&nbsp;&nbsp;"Kukavički", reče Klej.
<BR>&nbsp;&nbsp;&nbsp;&nbsp;&nbsp;"Glupi ponos", primeti Tragač.
<BR>&nbsp;&nbsp;&nbsp;&nbsp;&nbsp;"Zašto? To nema smila."
<BR>&nbsp;&nbsp;&nbsp;&nbsp;&nbsp;"Smatrati da su ljudska bića vrhunac stvaranja?"
<BR>&nbsp;&nbsp;&nbsp;&nbsp;&nbsp;"Oh. Sada mi je jasno."
<BR>&nbsp;&nbsp;&nbsp;&nbsp;&nbsp;Klej se uglavnom, tokom puta na Mesec, obuzdavala. Već je odranije znala jedan deo Tragačeve priče, jer je to bila plemenska bajka. Međutim, Ludi Um bio je stariji od planina kojima je lutala, predstavljao je nejasni mit koji su im ispričale Supre. Pominjale su i Vanamonda, ali za taj podjednako tanan entitet govorilo se da je razapet između zgnječenih zvezda i zračećih oblaka.
<BR>&nbsp;&nbsp;&nbsp;&nbsp;&nbsp;Kada su nastavili put, pred njih je isplivao zelen i raskošan Mesec. Jonino lagano okretanje pružalo je raznolike poglede na veliko nebesko telo i Klej je sa Tragačem krenula kroz zelene lavirinte da posmatra njegovo približavanje. Mesečev pejsaž sastojao se od nazubljenih oštrih planina i kolosalnih vodopada. Ove snažne suprotnosti oblikovane su od lakih elemenata upućenih put Sunca u kometama. Iznad Mesečevog vazduha nalazio se sloj debeo svega nekoliko molekula, koji je zadržavao gustu smesu gasova. U sloju su bile izbušene stalne rupe koje su omogućavale ulaz svemirskim letelicama, kao i životu rođenom u svemiru, a celo to ustrojstvo održavalo se zahvaljujući postojanom punjenju koje su obezbeđivali aktivni vulkani. Ova atmosferska stupica bila je tako dobro usklađena sa slabom Mesečevom gravitacionom silom da je on gubio manje vazduha od Zemlje.
<BR>&nbsp;&nbsp;&nbsp;&nbsp;&nbsp;Mesec koji ih je pozivao počivao je gotovo pravo prema Suncu, tako da je bio gotovo uronjen u senku dok Jona nije počeo da skreće prema njegovoj suprotnoj strani. U jednom prolaznom trenutku Sunce, Mesec i Zemlja bili su poređani geometrijski savršeno, a onda su se ponovo razišli, krećući se svojim složenim putanjama. Klej je posmatrala ovaj trenutak tajanstvene, jednostavne ravnoteže, osetivši paradoks koji joj je govorio da se u srcu svih promena nalaze ravnoteža i mirovanje.
<BR>&nbsp;&nbsp;&nbsp;&nbsp;&nbsp;"Pogledaj", javi se Tragač. "Oluje."
<BR>&nbsp;&nbsp;&nbsp;&nbsp;&nbsp;Klej pogleda dole prema tami i kovitlacu zarobljenog Mesečevog vazduha, ali poremećaj se nalazio iznad te oštre razdeobnice. U crnilu iznad oba pola zmijoliko su se uvijale niti plamteće narandžaste boje.
<BR>&nbsp;&nbsp;&nbsp;&nbsp;&nbsp;"Prokletstvo", prošaputa Klej kao da su je spiralna vlakna mogla ćuti. "Ludi Um?"
<BR>&nbsp;&nbsp;&nbsp;&nbsp;&nbsp;"Traži nas. Mislio sam da će početi od nekog drugog mesta."
<BR>&nbsp;&nbsp;&nbsp;&nbsp;&nbsp;Tragač pokaza ušima ka nečemu što je Klej ličilo na prazan prostor oko Zemlje. Tragač joj je objasnio da linije Zemljinog magnetskog polja bivaju potisnute Sunčevim vetrom koji ih odbacuje unazad. Podigla je pogled i počela da trepće, zagledavši se u ultraljubičasto zračenje; razabrala je tanano svetlucanje ogromne zapremine oko planete. Videla je oblast za koju nije ni slutila da postoji, kraljevstvo kojim su preovlađivala planetna magnetska polja planete. Bila je to paučinasta lopta, zgužvana na Sunčevoj strani, a sa naspramne izdužena i istanjena pod dejstvom Sunčevog vetra u zašiljeni rep. Arkade kratkovečnih rešetki nastajale i iščezavale u gumastoj arhitekturi magnetosfere i njoj postade jasno da su i to otisci stopala Ludog Uma. "Tamo nas traži."
<BR>&nbsp;&nbsp;&nbsp;&nbsp;&nbsp;"On uživa u pojasevima magnetskog polja", smrknuto primeti Tragač. "Nadam se da će nas tražiti samo na tom području."
<BR>&nbsp;&nbsp;&nbsp;&nbsp;&nbsp;"Ali proširio se i ovamo."
<BR>&nbsp;&nbsp;&nbsp;&nbsp;&nbsp;"Mora."
<BR>&nbsp;&nbsp;&nbsp;&nbsp;&nbsp;Klej prože hladni drhtaj. Strašne sile hodile su ovim ogromnim prostorom, a ona je bila samo žena rođena da hodi tihim stazama zaklonjenih šuma, da potkresuje, sadi i hvata miris vetra koji uzdiše. Njoj ovde nije bilo mesto.
<BR>&nbsp;&nbsp;&nbsp;&nbsp;&nbsp;"Da li je u stanju da prodre kroz vazdušni omotač?" upita ona.
<BR>&nbsp;&nbsp;&nbsp;&nbsp;&nbsp;Tragač samo isturi uvo u pravcu južnog pola Meseca. Ona pređe na infracrveno i ugleda slabašne pramenove gejzira ispod čvrste zakrivljenosti atmosfere. Tamo su se rasprskavvale narandžaste iskre.
<BR>&nbsp;&nbsp;&nbsp;&nbsp;&nbsp;"Već je probio vazdušni sloj." Ugrizla se za usnu i umalo nije pustila granu.
<BR>&nbsp;&nbsp;&nbsp;&nbsp;&nbsp;"A pošto je već unutra, može da lovi koliko mu drago, budući da je u stanju da sledi linije Mesečevog magnetnog polja po sopstvenoj volji." Tragač se odbaci bez upozorenja, udari o jednu ogromnu orhideju i obori jednu spojnu cev.
<BR>&nbsp;&nbsp;&nbsp;&nbsp;&nbsp;"Hej, čekaj!"
<BR>&nbsp;&nbsp;&nbsp;&nbsp;&nbsp;Sustigla ga je u jednoj elipsoidnoj komori u kojoj je vojska crnih paukova slagala nizove ovalnih kontejnera. Jedva je uspevala da prati Tragača kroz tu vrtoglavu gužvu. Veće životinje promicale su pored nje, neke dovoljno velike da je zgnječe jednim udarcem perajastog krila ili prepolove kljunom, ali nijedna nije obratila pažnju na nju. Grozničavi zvižduk odjeknuo je kroz taj bučni metež. Tragač je, međutim, zastao da se sunča ispod gornje kupole.
<BR>&nbsp;&nbsp;&nbsp;&nbsp;&nbsp;"Šta da radimo? Da se vratimo na Zemlju?"
<BR>&nbsp;&nbsp;&nbsp;&nbsp;&nbsp;"Mislio sam da uhvatimo brod koji se upravo približava."
<BR>&nbsp;&nbsp;&nbsp;&nbsp;&nbsp;Kroz kupolu je ugledala manju verziju njihovog Jone kako u luku dolazi iz jednog od otvora u sloju vazduha. Tragač je kazao da je Jona jedan od ukletih iz svoje vrste, zarobljen u beskrajnom ciklusu između Zemlje i Meseca. Manji Jona ronio je Mesečevim vazduhom, uživajući u skromnoj slobodi. Osećala je izvesno sažaljenje prema ovim živim brodovima, ali onda je ugledala nešto što je odagnalo manje nevolje. Na vidiku se pojavila velika masa, koja im se približavala sa jedne više orbite.
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;"Kucnuo je čas za parenje."
<BR>&nbsp;&nbsp;&nbsp;&nbsp;&nbsp;"Parenje? Zar oni... u letu?"
<BR>&nbsp;&nbsp;&nbsp;&nbsp;&nbsp;"Oni su uvek u letu."
<BR>&nbsp;&nbsp;&nbsp;&nbsp;&nbsp;"Ali... ta stvar, tako je ogromna."
<BR>&nbsp;&nbsp;&nbsp;&nbsp;&nbsp;"To je Levijatan. Jone su njegov okot. Što je bliži Suncu, to je želja u njemu jača i tako to traje već eonima. Mi ćemo jednostavno iskoristiti radost spajanja."
<BR>&nbsp;&nbsp;&nbsp;&nbsp;&nbsp;Dok je ogromna gromada bez po muke klizila ka njima, ona je posmatrala njenu pegavu, plavozelenu kožu, prepletene džungle koje je pružala ka Sunčevim večnim, hranljivim bakljama.
<BR>&nbsp;&nbsp;&nbsp;&nbsp;&nbsp;Klej nije odolela da se ne nasmeje. "Mislim da mi je draža moja požuda u manjim dozama."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
