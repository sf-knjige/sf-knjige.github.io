<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. PRIČA O ŠALMIRANU
<P>&nbsp;&nbsp;&nbsp;&nbsp;&nbsp;Nastupila je kratka tišina, dok su se sučeljene strane odmeravale. A onda starac progovori... a tri mašine stadoše da ponavljaju njegove reči, ali ih ubrzo nešto isključi.
<BR>&nbsp;&nbsp;&nbsp;&nbsp;&nbsp;"Znači, vi ste sa severa i vaš narod je već zaboravio Šalmiran."
<BR>&nbsp;&nbsp;&nbsp;&nbsp;&nbsp;"Oh, ne!" brzo odvrati Teon. "Nismo zaboravili. Ali nismo bili sigurni da li neko još ovde živi, a još manje smo znali da želite da vas ostave na miru."
<BR>&nbsp;&nbsp;&nbsp;&nbsp;&nbsp;Starac ništa ne odgovori. Krećući se tako sporo da je to bilo bolno gledati, on othrama kroz vrata i nestade, a tri mašine tiho odlebdeše za njim. Alvin i Teon se iznenađeno zgledaše: nije im se išlo za njim, ali način na koji ih je otpustio... ako je to bilo posredi... delovao nesumnjivo grubo. Upravo su počeli da se prepiru oko toga, kada se jedna od mašina iznenada ponovo pojavila.
<BR>&nbsp;&nbsp;&nbsp;&nbsp;&nbsp;"Šta čekate? Dođite ovamo!" naredi ona. A onda ponovo nestade.
<BR>&nbsp;&nbsp;&nbsp;&nbsp;&nbsp;Alvin slegnu ramenima.
<BR>&nbsp;&nbsp;&nbsp;&nbsp;&nbsp;"Izgleda da smo pozvani. Mislim da je naš domaćin pomalo ekscentričan, ali imam utisak da je prijateljski raspoložen."
<BR>&nbsp;&nbsp;&nbsp;&nbsp;&nbsp;Od otvora u zidu vodilo je naniže široko stepenište dugačko mnogo stopa. Završavalo se u maloj, kružnoj prostoriji iz koje se zrakasto pružalo nekoliko hodnika. Međutim, nemoguće je bilo pogrešiti, pošto su svi hodnici sem jednog bili zakrčeni šutom.
<BR>&nbsp;&nbsp;&nbsp;&nbsp;&nbsp;Alvin i Teon prešli su svega nekoliko jardi kada su se obreli u jednoj velikoj i neverovatno neurednoj sobi pretrpanoj mnoštvom različitih predmeta. Jedan kraj prostorije zauzimali su aparati za domaćinstvo... sintesajzeri, uništivači, oprema za čišćenje i slično... koji su normalno bili skriveni od pogleda u zidovima i podu. Oko njih su stajali nagomilani sanduci sa snimcima misli i transkriberima, koji su obrazovali piramide što su dopirale gotovo do tavanice. U prostoriji je bilo neprijatno toplo pod dejstvom desetak stalnih vatri razmeštenih po podu. Privučen zračenjem, Krif je odleteo do najbliže metalne kugle, raširio raskošna krila pred njom i istog časa zaspao.
<BR>&nbsp;&nbsp;&nbsp;&nbsp;&nbsp;Prošlo je izvesno vreme dok dečaci nisu primetili starca i njegove tri mašine koji su ih čekali na malom, praznom prostoru što je Alvina podsetio na čistinu u džungli. Ovde se nalazilo i nešto nameštaja... jedan sto i tri udobna kauča. Jedan od njih bio je star i otrcan, ali su zato ostala dva bila tako upadljivo nova da je Alvin podozrevao da su stvorena u poslednjih nekoliko minuta. Još dok je promatrao kaučeve, iznad stola je zatreperio poznati upozoravajući sjaj polja sintesajzera, a njihov domaćin ćutke mahnu prema njemu. Formalno su mu zahvalili i počeli da se služe hranom i pićem koji su se iznenada pojavili. Alvin shvati da mu je pomalo dosadila jednolična hrana koju je isporučivao Teonov ručni sintesajzer, tako da mu je promena dobro došla.
<BR>&nbsp;&nbsp;&nbsp;&nbsp;&nbsp;Izvesno vreme su ćutke jeli, tu i tamo kradomice pogledajući starca. On je, izgleda, bio utonuo u vlastite misli i kao da je potpuno zaboravio na njih... ali čim su završili, on podiže pogled i poče da ih ispituje. Kada mu je Alvin objasnio da on nije iz Lisa već iz Diaspara, starac nije bio naročito iznenađen. Teon se mnogo trudio da odgovori na pitanja: za nekoga ko nije voleo posetioce, njihov domaćin je pokazivao neverovatno zanimanje za vesti iz spoljašnjeg sveta. Alvin odmah zaključi da je njegov malopređašnji stav sigurno bio poza.
<BR>&nbsp;&nbsp;&nbsp;&nbsp;&nbsp;Uskoro je opet zaćutao. Mladići su čekali dok im je strpljenje to dozvoljavalo: još im ništa nije kazao o sebi, kao ni o tome šta radi u Šalmiranu. Svetlosni signal koji ih je doveo ovamo i dalje je bio obavijen velom tajne, pa ipak nisu hteli otvoreno da zatraže objašnjenje od njega. I tako su nastavili da sede u nelagodnoj tišini, dok im je pogled lutao po toj neverovatnoj sobi, svakog trenutka nailazeći na nešto novo i neočekivano. Na kraju Alvin ipak prekinu starčevo sanjarenje.
<BR>&nbsp;&nbsp;&nbsp;&nbsp;&nbsp;"Moramo uskoro poći", primeti on.
<BR>&nbsp;&nbsp;&nbsp;&nbsp;&nbsp;To je pre bio nagoveštaj nego tvrdnja. Izborano lice se okrenu prema njemu, mada mu je pogled i dalje bio odsutan. A onda se oglasi umorni, neverovatno drevni glas. Bio je tako tih i dubok da su ga u početku jedva čuli: posle izvesnog vremena starac mora da je primetio njihovu muku, jer su sve tri mašine odjednom počele da prenose njegove reči.
<BR>&nbsp;&nbsp;&nbsp;&nbsp;&nbsp;Veći deo onoga što im je ispričao nikada neće moći da shvate. Ponekad je koristio reči koje nisu znali: onda je opet govorio kao da ponavlja rečenice ili cele govore koje drugi mora da su veoma davno napisali. Glavna nit priče ipak je bila jasna i ona odvuče Alvinove misli nazad u doba o kome je sanjao još od detinjstva.
<BR>&nbsp;&nbsp;&nbsp;&nbsp;&nbsp;Priča je počinjala, kao i mnoge druge, usred haosa Prelaznih Vekova, pošto su Osvajači otišli, a svet ostao da se oporavlja od zadobijenih rana. U to vreme se u Lisu pojavio čovek koji je kasnije postao poznat kao Gospodar. Pratile su ga tri čudne mašine... iste ove koje su sada njih posmatrale... bile su mu sluge, ali su nesumnjivo posedovale vlastitu inteligenciju. Njegovo poreklo bilo je tajna koju on nikada nije otkrio, tako da su ljudi na kraju zaključili da je stigao iz Vaseljene, nekako uspevši da probije blokadu Osvajača. Daleko među zvezdama možda i dalje postoje ostrva sa ljudskim bićima koja plima rata još nije zahvatila.
<BR>&nbsp;&nbsp;&nbsp;&nbsp;&nbsp;Gospodar i njegove mašine posedovali su moći što ih je svet izgubio, pa je on oko sebe okupio skupinu ljudi koje je naučio mnogim mudrim stvarima. Mora da je bio izuzetna ličnost i Alvin je neodređeno shvatao magnetizam kojim je privukao tolike ljude. Na hiljade ih je dolazilo u Lis iz gradova koji su umirali, tražeći odmor i mir za svoj um posle mnogih godina pometnje. Ovde, u šumama i planinama, služajući glas Gospodara, konačno su pronašli spokoj.
<BR>&nbsp;&nbsp;&nbsp;&nbsp;&nbsp;U sam smiraj svog dugog života, Gospodar je zamolio prijatelje da ga iznesu napolje kako bi mogao da vidi zvezde. Čekao je, gubeći polako snagu, do kulminacije Sedam Sunaca. Dok je umirao, izgleda da je popustila njegova odlučnost s kojom je tako dugo krio svoju tajnu, pa je ispričao mnoge stvari o kojima će u budućim vekovima biti napisane bezbrojne knjige. Stalno je pominjao "Velike" koji su sada napustili svet, ali koji će se sasvim sigurno jednog dana vratiti, pa je zadužio svoje sledbenike da ostanu tu kako bi ih pozdravili kada se pojave. To su bile poslednje razumljive reči koje je izgovorio. Posle više nije bio svestan ničega oko sebe, ali pred sam kraj izrekao je jednu rečenicu koja je bar delimično obelodanila njegovu tajnu i koja je u potonjim vekovima opsedala umove svih onih koji bi je čuli: "Divno je posmatrati raznobojne senke na planetama sa večnom svetlošću." I onda je umro.
<BR>&nbsp;&nbsp;&nbsp;&nbsp;&nbsp;Tako je nastala religija Velikih. Po Gospodarevoj smrti, mnogi sledbenici su se razišli, ali bilo je i onih koji su ostali verni njegovim učenjima, razrađujući ih polako tokom vekova. U početku su verovali da će se Veliki, ko god oni bili, uskoro vratiti na Zemlju, ali ta nada je izbledela s protokom vremena. Bratstvo se ipak održalo, nastavivši da okuplja nove članove iz okolnih zemalja, tako da su mu snaga i moć porasli do te mere da je upravljalo celim Južnim Lisom.
<BR>&nbsp;&nbsp;&nbsp;&nbsp;&nbsp;Alvinu je bilo veoma teško da prati starčevu priču. Čudno je koristio reči, tako da mladić nije mogao da odeli istinu od predanja... ako je ova priča uopšte sadržala i trunku istine. Stekao je samo mutnu predstavu o pokolenjima fanatika što su čekali neki veliki događaj koji nisu razumeli, a koji je trebalo da se zbije u neodređenoj budućnosti.
<BR>&nbsp;&nbsp;&nbsp;&nbsp;&nbsp;Veliki se nikada nisu vratili. Snaga pokreta polako je slabila i ljudi Lisa proterali su ga najpre u planine, da bi na kraju utočište našao u Šalmiranu. Čak ni tada stražari nisu gubili nadu, već su se zakleli da će, bez obzira na to koliko dugo morali da čekaju, biti spremni kada Veliki dođu. Veoma davno ljudi su otkrili način kako da prkose Vremenu i to znanje je opstalo i pošto su mnoga druga bila izgubljena. Ostavivši svega nekolicinu da čuvaju Šalmiran, ostali su utonuli u san bez snova - odloženo oživljavanje.
<BR>&nbsp;&nbsp;&nbsp;&nbsp;&nbsp;Njihov broj se polako smanjivao pošto su spavače budili kako bi zamenili one koji su umrli, ali stražari su i dalje verovali svom Gospodaru. Sudeći po rečima koje je Gospodar izgovorio na samrti, bilo je gotovo sigurno da su Veliki živeli na planetama Sedam Sunaca, tako da su stražari u potonjim godinama pokušavali da pošalju signal u svemir. Već davno je slanje signala postalo samo beznačajan obred i priča se sada bližila svom kraju. Uskoro će samo tri mašine ostati u Šalmiranu, bdijući nad kostima ljudi koji su tako davno došli ovamo zbog nečega što su samo oni mogli da razumeju.
<BR>&nbsp;&nbsp;&nbsp;&nbsp;&nbsp;Slabašni glas je zamro, a Alvinove misli se vratiše svetu koji je on poznavao. Više nego ikada ranije osećao je kako ga pritiskaju razmere njegovog neznanja. Nakratko mu je bio osvetljen jedan sićušni deo prošlosti, ali sada se tama ponovo sklopila nad njim.
<BR>&nbsp;&nbsp;&nbsp;&nbsp;&nbsp;Istorija sveta predstavljala je takvu masu nepovezanih niti, da niko nije mogao reći koje su bile važne, a koje beznačajne. Ova fantastična priča o Gospodaru i Velikima možda je bila samo jedno u nizu predanja koja su nekako preživela još od civilizacija što su postojale u Osvitu. Pa ipak, ove tri mašine nisu nalikovale nijednoj koju je Alvin ikada video. Iako je bio u iskušenju da odbaci celu tu priču kao izmišljotinu nastalu samozavaravanjem i zasnovanu na ludilu, ipak nije mogao to da učini.
<BR>&nbsp;&nbsp;&nbsp;&nbsp;&nbsp;"Ove mašine", reče on iznenada, "sigurno ste ih ispitali? Ako su stigle na Zemlju zajedno sa Gospodarem, one sigurno još čuvaju njegove tajne."
<BR>&nbsp;&nbsp;&nbsp;&nbsp;&nbsp;Starac iskrivi lice u grimasu osmeha.
<BR>&nbsp;&nbsp;&nbsp;&nbsp;&nbsp;"One znaju", reče on, "ali nikada neće progovoriti. Gospodar se za to pobrinuo pre no što je drugima poverio kontrolu nad njima. Pokušavali smo i pokušavali, ali sve je bilo uzalud."
<BR>&nbsp;&nbsp;&nbsp;&nbsp;&nbsp;Alvin je shvatio. Setio se Asocijatora u Diasparu i zapreka koje je Alejn postavio na svoje znanje. Čak i te zapreke, sada je u to bio uveren, moći će posle izvesnog vremena da se uklone, a Glavni Asocijator sigurno je mnogo složeniji od ovih malih robota-robova. Pitao se da li bi Rorden, koji je bio tako vešt u otkrivanju tajni prošlosti, mogao da izvuče iz mašina skriveno znanje. Ali Rorden je bio daleko i nikada neće hteti da napusti Diaspar.
<BR>&nbsp;&nbsp;&nbsp;&nbsp;&nbsp;Odjednom mu je pred očima blesnuo ceo plan. Toga se mogao setiti samo neko veoma mlad, pa ipak je i Alvinova samouverenost stavljena na veliku probu. Kada je jednom doneo odluku, on je odlučno i lukavo krenuo ka svom cilju.
<BR>&nbsp;&nbsp;&nbsp;&nbsp;&nbsp;Pokazao je prema trima mašinama.
<BR>&nbsp;&nbsp;&nbsp;&nbsp;&nbsp;"Jesu li istovetne?" upitao je. "Hoću da kažem, može li svaka od njih sve da uradi, ili su možda na neki način specijalizovane?"
<BR>&nbsp;&nbsp;&nbsp;&nbsp;&nbsp;Starac ga zbunjeno pogleda.
<BR>&nbsp;&nbsp;&nbsp;&nbsp;&nbsp;"Nikada nisam o tome razmišljao", odvrati on. "Kada mi nešto treba, zatražim od one koja mi je pri ruci. Mislim da među njima nema razlike."
<BR>&nbsp;&nbsp;&nbsp;&nbsp;&nbsp;"Sada verovatno nemaju puno posla", naivno nastavi Alvin. Teon ga pogleda nekako zapanjeno, ali je Alvin pažljivo izbegao prijateljev pogled. Starac prostodušno odgovori.
<BR>&nbsp;&nbsp;&nbsp;&nbsp;&nbsp;"Ne", reče on tužno. "Šalmiran je sada sasvim drugačiji."
<BR>&nbsp;&nbsp;&nbsp;&nbsp;&nbsp;Alvin zastade kao da saoseća s njim: a onda, vrlo brzo, poče da govori. Starac u početku kao da nije shvatao njegov predlog: kasnije, kada mu je postao jasan, Alvin mu nije dao vremena da ga prekine. Pričao je o velikim skladištima znanja u Diasparu i o veštini sa kojom Čuvar Zapisa ume da ih koristi. Iako su Gospodareve mašine odolele svim ostalim ispitivanjima, možda bi Rorden uspeo iz njih da izvuče tajnu. Predstavljalo bi pravu tragediju ako bi se takva prilika propustila, jer se ona nikada više neće ukazati.
<BR>&nbsp;&nbsp;&nbsp;&nbsp;&nbsp;Zarumenevši se od žučnog objašnjavanja, Alvin završi svoju molbu ovim rečima:
<BR>&nbsp;&nbsp;&nbsp;&nbsp;&nbsp;"Pozajmite mi jednu od ovih mašina... vama nisu sve potrebne. Naredite joj da sluša moja naređenja i poneću je u Diaspar. Obećavam da ću je vratiti bez obzira na to da li eksperiment uspe ili ne."
<BR>&nbsp;&nbsp;&nbsp;&nbsp;&nbsp;Čak je i Teon bio šokiran, dok je preko starčevog lica prešao izraz užasa.
<BR>&nbsp;&nbsp;&nbsp;&nbsp;&nbsp;"Ne mogu to da učinim!" zadahta on.
<BR>&nbsp;&nbsp;&nbsp;&nbsp;&nbsp;"Zašto da ne? Pomislite samo šta bismo mogli otkriti!"
<BR>&nbsp;&nbsp;&nbsp;&nbsp;&nbsp;Ovaj drugi otresito odmahnu glavom.
<BR>&nbsp;&nbsp;&nbsp;&nbsp;&nbsp;"To bi se protivilo Gospodarevim željama."
<BR>&nbsp;&nbsp;&nbsp;&nbsp;&nbsp;Alvin je bio razočaran... razočaran i ljut. Ali bio je mlad, a njegov portivnik star i umoran. Ponovo je počeo da ga ubeđuje, stalno iznova napadajući i koristeći svaku i najmanju stečenu prednost. Sada je Teon prvi put video jednog Alvina za koga uopšte nije pretpostavljao da postoji... video je u njemu ličnost koja je iznenađivala i samog Alvina. Ljudi iz Doba Osvita nikada nisu dozvoljavali da im neka prepreka zadugo smeta na putu, a snaga volje i odlučnost koje su stekli nasleđem još nisu nestale sa Zemlje. Još kao dete Alvin se suprotstavio silama koje su pokušale da ga oblikuju po ustrojstvu Diaspara. Sada je bio stariji, a i protivnik mu nije bio najveći grad na svetu, već jedan starac koji je još samo žudeo za mirom, što će ga van svake sumnje uskoro pronaći.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
