<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. PUT ISPOD
<P>&nbsp;&nbsp;&nbsp;&nbsp;&nbsp;Sada kada je konačno pred sobom imao otvoren put, Alvin je osetio neku čudnu odbojnost prema napuštanju poznatog sveta Diaspara. Počinjao je da uviđa da ni on sam nije imun na strahove koje je tako često uočavao kod drugih.
<BR>&nbsp;&nbsp;&nbsp;&nbsp;&nbsp;Jednom ili dvaput Rorden je pokušao da ga odvrati, ali ne baš ubedljivo. Čoveku iz Doba Osvita činilo bi se čudno da ni Alvin ni Rorden nisu uviđali da njihov poduhvat u sebi krije mnoge opasnosti. Već milionima godina na svetu nije postojalo ništa što bi moglo zapretiti čoveku, tako da čak ni Alvin nije mogao zamisliti tipove ljudskih bića koja su se u mnogome razlikovala od onih što je sretao u Diasparu. Za njega je sasvim nezamislivo bilo da ga neko može zadržati protiv njegove volje. Najgore što mu se moglo desiti bilo je da ništa ne otkrije.
<BR>&nbsp;&nbsp;&nbsp;&nbsp;&nbsp;Tri dana kasnije ponovo su se našli u napuštenoj odaji sa pokretnim putevima. Strela svetlosti pod njihovim nogama i dalje je pokazivala prema Lisu... a sada su bili spremni da je slede.
<BR>&nbsp;&nbsp;&nbsp;&nbsp;&nbsp;Kada su zakoračili u tunel, osetili su kako ih povlači poznata sila peristaltičkog polja i već narednog trenutka, bez imalo muke, ponela ih je u dubinu. Putovanje jedva da je trajalo pola minuta: kada se okončalo, našli su se na jednom kraju neke dugačke, uske prostorije u obliku polucilindra. Na njenom suprotnom kraju dva slabo osvetljena tunela pružala su se u beskonačnost.
<BR>&nbsp;&nbsp;&nbsp;&nbsp;&nbsp;Ljudi iz gotovo svih civilizacija koje su postojale još od Osvita prihvatili bi mesto na kome su se njih dvojica obreli kao nešto poznato: pa ipak, Alvinu i Rordenu javi se utisak da su zavirili u neki drugi svet. Namena dugačke, aerodinamične mašine, koja je ležala poput usmerenog projektila okrenutog ka tunelu na suprotnom kraju, bila je očigledna, ali svejedno je za njih predstavljala novinu. Gornji deo bio je providan, tako da je Alvin, kada je pogledao kroz zidove, ugledao nizove luksuznih sedišta. Nigde nije bilo traga ulazu i cela mašina je lebdela otprilike jednu stopu iznad metalne šipke koja se protezala u daljinu, nestajući u jednom od tunela. Na udaljenosti od nekoliko jardi druga šipka je vodila ka drugom tunelu, ali nad njom nije lebdela nikakva mašina. Alvin je znao, bio je uveren kao da mu je to neko kazao, da negde ispod nepoznatog, dalekog Lisa, druga mašina čeka u nekoj sličnoj prostoriji.
<BR>&nbsp;&nbsp;&nbsp;&nbsp;&nbsp;"Pa", poče Rorden prilično neuverljivo, "jesi li spreman?"
<BR>&nbsp;&nbsp;&nbsp;&nbsp;&nbsp;Alvin klimnu.
<BR>&nbsp;&nbsp;&nbsp;&nbsp;&nbsp;"Voleo bih da i ti pođeš", reče on - i istog časa zažali zbog svojih reči, jer opazi nemir na licu ovog drugog. Rorden mu je bio najbliži prijatelj koga je ikada imao, ali nikada nije uspeo da se probije kroz prepreke koje su okruživale celu njegovu rasu.
<BR>&nbsp;&nbsp;&nbsp;&nbsp;&nbsp;"Vratiću se za šest časova", obeća Alvin, teško izgovarajući reči, jer mu je nešto tajanstveno stezalo grlo. "Nemoj me čekati. Ako se vratim ranije, pozvaću te... ovde negde mora da postoji nekakav komunikator."
<BR>&nbsp;&nbsp;&nbsp;&nbsp;&nbsp;Sve je izgledalo sasvim uobičajeno i normalno, uveravao je Alvin sam sebe. Pa ipak, poskočio je kada su zidovi mašine izbledeli i kada se pred njegovim očima ukazala prelepo uređena unutrašnjost.
<BR>&nbsp;&nbsp;&nbsp;&nbsp;&nbsp;Rorden poče da govori prilično brzo i isprekidano.
<BR>&nbsp;&nbsp;&nbsp;&nbsp;&nbsp;"Nećeš imati nikakvih poteškoća u upravljanju mašinom", reče on. "Jesi li primetio kako je poslušno izvršila ovu moju misao? Trebalo bi brzo da uđeš unutra, jer se može desiti da je otvaranje vremenski ograničeno."
<BR>&nbsp;&nbsp;&nbsp;&nbsp;&nbsp;Alvin uđe unutra i spusti stvari na najbliže sedište. Okrenu se zatim prema Rordenu, koji je stajao u jedva primetnom okviru vrata. Na trenutak je zavladala napeta tišina, jer su obojica čekala da onaj drugi nešto kaže.
<BR>&nbsp;&nbsp;&nbsp;&nbsp;&nbsp;Odluku je umesto njih donelo nešto drugo. Nastalo je blago treperenje tamo gde su bili providni zidovi mašine i oni se ponovo zatvoriše. Još dok mu je Rorden mahao, dugački cilindar počeo je da se kreće napred. Pre no što je ušao u tunel, već se kretao brže nego što je čovek mogao da trči.
<BR>&nbsp;&nbsp;&nbsp;&nbsp;&nbsp;Rorden je polako pošao nazad ka prostoriji sa pokretnim putevima i sa velikim središnjim stubom. Sunčevi zraci dopirali su kroz otvoreno okno dok se dizao ka površini. Kada se ponovo pojavio u Grobnici Jarlana Zeja, bio je pometen, mada ne i iznenađen. Okružila ga je skupina znatiželjnih posmatrača.
<BR>&nbsp;&nbsp;&nbsp;&nbsp;&nbsp;"Nema razloga za uzbunu", reče on ozbiljno. "Neko mora to da učini svakih nekoliko hiljada godina, mada teško da je sve to potrebno. Temelji grada su savršeno postojani... nisu se pokrenuli ni za mikron od vremena kada je Park sagrađen."
<BR>&nbsp;&nbsp;&nbsp;&nbsp;&nbsp;Žurno je pošao odatle, a kad se našao izvan grobnice, na trenutak se osvrnuo da bi se uverio kako su se posmatrači već razišli. Dosta dobro je poznavao svoje sugrađane, tako da je mogao biti siguran da više uopšte neće razmišljati o onome što su videli.
<BR>
<BR>&nbsp;&nbsp;&nbsp;&nbsp;&nbsp;Alvin se osloni o tapacirano sedište i stade pogledom da luta po unutrašnjosti mašine. Tada prvi put primeti komandnu tablu koja je sačinjavala deo prednjeg zida. Sadržala je jednostavnu poruku:
<BR>
<BR>&nbsp;&nbsp;&nbsp;&nbsp;&nbsp;LIS
<BR>&nbsp;&nbsp;&nbsp;&nbsp;&nbsp;35 MINUTA
<BR>
<BR>&nbsp;&nbsp;&nbsp;&nbsp;&nbsp;Dok ju je posmatrao, broj se promenio u "34". To je bilo korisno obaveštenje, mada nije imao pojma kojom se brzinom kreće ova mašina, tako da nije mogao izračunati razdaljinu. Zidovi tunela bili su sve vreme nerazgovetno sivi, a jedini osećaj kretanja imao je zahvaljujući jedva primetnim vibracijama koje ne bi ni zapazio da ih nije očekivao.
<BR>&nbsp;&nbsp;&nbsp;&nbsp;&nbsp;Diaspar mora da je bio već mnogo milja za njim, a iznad njega sigurno se nalazi pustinja sa svojim pokretnim peščanim dinama. Možda upravo u ovom trenutku juri ispod isprekidane linije brda koju je kao dečak promatrao iz Lorenske kule.
<BR>&nbsp;&nbsp;&nbsp;&nbsp;&nbsp;Misli mu se vratiše na Lis, što se u poslednjih nekoliko dana stalno događalo. Pitao se da li još postoji i ponovo stao da uverava sam sebe kako ga inače mašina ne bi ponela tamo. Kakav će to biti grad? Iako je naprezao maštu do krajnjih granica, uspevao je samo da zamisli jednu manju verziju Diaspara.
<BR>&nbsp;&nbsp;&nbsp;&nbsp;&nbsp;Odjednom je osetio promenu u vibriranju mašine. Usporavala je... u to je bio sasvim siguran. Mora da je prošlo mnogo više vremena nego što je mislio: pomalo iznenađen, Alvin pogeda u indikator.
<BR>
<BR>&nbsp;&nbsp;&nbsp;&nbsp;&nbsp;LIS
<BR>&nbsp;&nbsp;&nbsp;&nbsp;&nbsp;23 MINUTA
<BR>
<BR>&nbsp;&nbsp;&nbsp;&nbsp;&nbsp;Bio je veoma zbunjen i pomalo zabrinut, pa je prislonio lice uz zid mašine. Usled velike brzine, zidovi tunela i dalje su predstavljali samo nerazgovetno sivilo, ali sada je, s vremena na vreme, mogao na trenutak da uoči neke oznake koje su isto onako brzo iščezavale kao što su se pojavljivale. Sa svakim novim pojavljivanjem imao je utisak da malo duže ostaju u njegovom vidnom polju.
<BR>&nbsp;&nbsp;&nbsp;&nbsp;&nbsp;A onda, bez ikakvog upozorenja, kao da je neko uklonio zidove tunela sa obe strane. Mašina je prolazila, i dalje velikom brzinom, kroz ogromni prazan prostor, daleko veći čak i od prostorije sa pokretnim putevima.
<BR>&nbsp;&nbsp;&nbsp;&nbsp;&nbsp;Zureći u čudu kroz providne zidove, Alvin je tu i tamo ispod sebe opažao složenu mrežu šipki koje su se i po nekoliko puta ukrštale da bi na kraju nestale u lavirintu tunela na jednoj ili drugoj strani. Iznad njega dugački niz veštačkih sunaca obasjavao je prostoriju, a naspram tog sjaja uspevao je da razabere obrise velikih prenosnih mašina. Svetlost je bila tako jarka, da su ga od nje bolele oči. Znao je da ovo mesto nije bilo namenjeno Čoveku. Već trenutak kasnije, kada je njegovo vozilo prohujalo pored nekoliko nizova cilindara koji su nepokretno ležali iznad svojih prenosnih šina, postala mu je jasna njegova namena. Bili su veći od mašine u kojoj se on vozio, pa je pretpostavio da su to sigurno nekada bili teretni transporteri. Oko njih su stajale na gomili nepoznate mašine, tihe i nepokretne.
<BR>&nbsp;&nbsp;&nbsp;&nbsp;&nbsp;Gotovo isto onako brzo kao što se i pojavila, nepregledna i usamljena odaja ostala je za njim. Njen nestanak ostavio je za sobom osećaj strahopoštovanja u Alvinovom umu: prvi put je stvarno shvatio značenje one velike, potamnele karte ispod Diaspara. U svetu je bilo više čudesa nego što je on ikada sanjao da ih ima.
<BR>&nbsp;&nbsp;&nbsp;&nbsp;&nbsp;Alvin ponovo pogleda prema indikatoru. Broj na njemu nije se promenio: manje od minute bilo mu je potrebno da projuri kroz veliki hangar. Mašina je ponovo povećavala brzinu, iako i dalje ništa nije ukazivalo na to da se kreće. Ali sa obe strane zidovi tunela promicali su brzinom koju uopšte nije mogao da proceni.
<BR>&nbsp;&nbsp;&nbsp;&nbsp;&nbsp;Činilo mu se da je protekao čitav vek pre no što je ponovo došlo do neodređene promene u vibriranju. Sada je na indikatoru stajalo:
<BR>
<BR>&nbsp;&nbsp;&nbsp;&nbsp;&nbsp;LIS
<BR>&nbsp;&nbsp;&nbsp;&nbsp;&nbsp;1 MINUT
<BR>
<BR>&nbsp;&nbsp;&nbsp;&nbsp;&nbsp;i taj minut bio je Alvinu najduži u životu. Mašina je sve više usporavala: sada to više nije bio puko smanjivanje brzine. Spremala se da se konačno zaustavi.
<BR>&nbsp;&nbsp;&nbsp;&nbsp;&nbsp;Glatko i tiho, dugački cilindar kliznuo je iz tunela u prostoriju koja je mogla biti potpuni parnjak onoj ispod Diaspara. Alvin je jedan trenutak bio suviše uzbuđen, te ništa nije razabirao. Misli su mu bile zbrkane, tako da čak nije mogao da kontroliše ni vrata, koja su se nekoliko puta otvorila i zatvorila pre no što se sabrao. Dok je iskakao iz mašine, još je jednom pogledao indikator. Natpis se izmenio i poruka koju je pročitao delovala je na njega krajnje ohrabrujuće:
<BR>
<BR>&nbsp;&nbsp;&nbsp;&nbsp;&nbsp;DIASPAR
<BR>&nbsp;&nbsp;&nbsp;&nbsp;&nbsp;35 MINUTA
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
