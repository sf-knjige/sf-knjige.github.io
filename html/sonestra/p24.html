<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. PRALJUDSKA BIĆA
<P>&nbsp;&nbsp;&nbsp;&nbsp;&nbsp;Žena je sanjala cela dva dana.
<BR>&nbsp;&nbsp;&nbsp;&nbsp;&nbsp;Ponekad bi počela da se bacaka, promuklo izvikujući neke nerazumljive reči. Stvorenje ju je pažljivo premestilo u hlad nekog visokog drveća čije su grane oblikovale čudne zavijutke nalik na kuke na samom vrhu. Otišao je u potragu za običnim voćem, čije je kriške zatim prinosio ženinim ustima kako bi sokovi kapali niz njeno naduveno grlo. Njemu samom bile su dovoljne male životinje, koje je hvatao tako što bi dugo ostajao potpuno miran, puštajući ih da mu priđu nadohvat ruke. To mu je bilo dovoljno, jer je znao kako da sačuva snagu, nijednog trenutka ne puštajući iz vida ženu koja se veoma polako, ali sigurno oporavljala.
<BR>&nbsp;&nbsp;&nbsp;&nbsp;&nbsp;Fantazija se može iskoristiti na mnogo načina, a lečenje je jedan od važnijih. Spavala je ne samo zato što je to bio najbolji način da povrati snagu. S druge strane očnih kapaka koji su se trzali, u tankom sloju izvan neokorteksa, mozak je ponovo proživljavao događaje koji su doveli do njene traume. Ovaj podmozak spajao je emocionalne i psihološke elemente, ponavljajući njene akcije, tragajući za nekim trenutkom, uporištem u kome je možda mogla da spreči nesreću.
<BR>&nbsp;&nbsp;&nbsp;&nbsp;&nbsp;Osetila je izvesnu utehu kada je konačno shvatila da ničim nije mogla uticati na ishod. Kada je došla do tog zaključka, ukočenost je nestala, a stvorenju koje ju je promatralo izgledalo je kao da joj je telo omekšalo. Tokom ovog procesa pojedina sećanja su odbačena kao suviše bolna da bi bila sačuvana, dok su druga pojačana kako bi zadobila neku vrstu pripovedačke ravnoteže. Ovakav način uređivanja stvari poštedeo ju je tereta žaljenja i straha, koji bi je u ranijim oblicima ljudskosti progonili godinama.
<BR>&nbsp;&nbsp;&nbsp;&nbsp;&nbsp;Drugoga dana nakratko je, mada nejasno, zapevala. U sumrak se probudila. Podigla je pogled prema dugačkoj, šiljatoj njušci svog promatrača i jedva razumljivo zapitala: "Koliko ih je... preživelo?"
<BR>&nbsp;&nbsp;&nbsp;&nbsp;&nbsp;"Samo ti, koliko mogu da osetim." Glas stvorenja bio je dubok, ali ipak napevan, nalik na bas notu koja se na neki nemogući način provukla kroz grlo flaute.
<BR>&nbsp;&nbsp;&nbsp;&nbsp;&nbsp;"Ne...?" Izvesno vreme je ćutala, zagledana u zeleni Mesec koji je plivao s druge strane planina.
<BR>&nbsp;&nbsp;&nbsp;&nbsp;&nbsp;A onda slabim glasom izusti: "Supre..."
<BR>&nbsp;&nbsp;&nbsp;&nbsp;&nbsp;"Oni su ovo učinili?"
<BR>&nbsp;&nbsp;&nbsp;&nbsp;&nbsp;"Ne, ne. Videla sam u letelicama neka ljudska bića, nalik nama. Supre su bili zauzeti... daleko odavde. Mislila sam da će nam pomoći."
<BR>&nbsp;&nbsp;&nbsp;&nbsp;&nbsp;"Imali su drugog posla." Pokazao je prema južnom obzorju. Pri slaboj svetlosti sumraka nazirao se debeli stub uljanog dima koji je ličio na nadgrobni spomenik od opsidijana.
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;"Tu je od juče." Ta nadnoseća udaljena nesreća ojačala je odlučnost stvorenja.
<BR>&nbsp;&nbsp;&nbsp;&nbsp;&nbsp;"Ah." Sklopila je oči i utonula u neobičan san, tokom koga su joj kapci podrhtavali. Za nju je to bio skliski silazak u lavirint u kome su se borili porivi-blizanci, osveta i opstanak. Ova dva nagona, koja su bila drevna još pre nego što su se prva ljudska bića uspravila, retko bi se spregla u čvrstom braku. Pa ipak, da nije osetila ubod njihovog nadmetanja, ona ne bi bila, prema vlastitoj proceni, pravo ljudsko biće.
<BR>&nbsp;&nbsp;&nbsp;&nbsp;&nbsp;Narednog dana je ustala. Nesigurno škripeći, otišla je do potoka, gde je legla licem okrenuta prema tlu i dugo pila. Na levoj šaci nedostajao joj je jedan prst, ali je zahtevala da pomogne stvorenju u potrazi za bobicama i jestivim lišćem. Malo je govorila. Kada su srebrnasti brodovi prozujali nebom, potražili su zaklon, ali ovog puta se nisu začuli kotrljajući zvuci udaljenih eksplozija kojih se sečala od prošlog puta. Nije pričala o onome što se dogodilo, a njen saputnik nije pitao.
<BR>&nbsp;&nbsp;&nbsp;&nbsp;&nbsp;Nabasali su na tri ljudska bića pretvorena u pepeo i ona je svako oplakala. "Nikada ranije nisam videla oružje", rekla je. "Poput živih plamenova."
<BR>&nbsp;&nbsp;&nbsp;&nbsp;&nbsp;Prebirala je po razbacanim kostima. "Imali su neobične letelice. Gađali su munjama, eksplozije..."
<BR>&nbsp;&nbsp;&nbsp;&nbsp;&nbsp;Za vreme večernjeg obroka zapevala je hipnotički sporu pesmu, koja je već izbila iz nje jednom ranije dok je još bila u stanju nalik na san, izvijajući svojim tužnim glasom dugačke tonove. A onda su joj se oči iznenada napunile i ona pobeže u grmlje. Kasnije se smeteno vratila i pokušala da se osmehne, svesna da je ljudskim bićima bilo svojstveno da prikrivaju osećanja i da stvorenju-rakunu to ništa nije značilo.
<BR>&nbsp;&nbsp;&nbsp;&nbsp;&nbsp;Ujutro trećega dana prekinula je dugu tišinu rečima: "Ja sam Klej. Da li se vi služite imenima?"
<BR>&nbsp;&nbsp;&nbsp;&nbsp;&nbsp;Stvorenje nije upotrebljavalo imena kada je bilo među svojima, ali je znalo da ljudska bića to čine, kao i životinje koje su ih oponašale. "Mene su nazvali Tragač za Ustrojstvima."
<BR>&nbsp;&nbsp;&nbsp;&nbsp;&nbsp;"E, pa, Tragaču, zahvaljujem ti na..."
<BR>&nbsp;&nbsp;&nbsp;&nbsp;&nbsp;"Naše vrste su saveznici. Ništa ne treba govoriti." Tragač pognu veliku glavu na pomalo neprirodan način. Klej shvati, osetivši pri tom jak bol, da je Tragač dosta dugo proučavao ljudska bića, tako da se usudio da proba da izvede taj gest koji je značio poniznost.
<BR>&nbsp;&nbsp;&nbsp;&nbsp;&nbsp;"Pa ipak, dugujem tako mnogo."
<BR>&nbsp;&nbsp;&nbsp;&nbsp;&nbsp;"Moja vrsta došla je mnogo posle tvoje. Imali smo koristi od vaše borbe."
<BR>&nbsp;&nbsp;&nbsp;&nbsp;&nbsp;"Sumnjam da smo vam mnogo dobra učinili."
<BR>&nbsp;&nbsp;&nbsp;&nbsp;&nbsp;"Život se nastavlja na život. Tvoja vrsta je već bila fosilna i od nje je ostao samo prah kad smo mi prohodali."
<BR>&nbsp;&nbsp;&nbsp;&nbsp;&nbsp;Nastavili su da skupljaju bobice u tišini. Tragač je mogao da se propne, poput Kentaura, ili čak da se potpuno uspravi na stražnjim nogama, služeći se svojim srednjim šapama kao nespretnim šakama. To mu je pomagalo u hvatanju malih riba u hladnom potoku koji je žuborio preko crnih kamenčića. Zaklonjeni drvećem, jeli su žutozelenu ribu, ne ispekavši je prethodno. Klej je preživela duboko osećanje gubitka tokom nekoliko noći i bol se smanjio, omogučivši rumenilu da se vrati u njene obraze, prestavši da je lišava njene oštroumnosti. Ona i Tragač krenuše kroz šumu u potrazi za telima, što joj je ulilo snagu, uprkos strahu od onoga na šta je mogla da naiđe.
<BR>&nbsp;&nbsp;&nbsp;&nbsp;&nbsp;Nije bila udata, ni za muškarca ni za ženu, ali je svaku osobu iz svog plemena blisko poznavala. Nepoznati ugljenisani ostaci na izvestan način su predstavljali blagoslov. Očigledno su neki prvo istruleli, a zatim bili spaljeni.
<BR>&nbsp;&nbsp;&nbsp;&nbsp;&nbsp;Celo poslepodne podrobno su tražili, nailazeći na sve više spaljenih tela. Na kraju su se našli iznad prostrane doline; bili su umorni i poveli su razgovor o tome u kom pravcu da nastave.
<BR>&nbsp;&nbsp;&nbsp;&nbsp;&nbsp;"Verujem da ste dobro", začu se nečiji glas iza njih.
<BR>&nbsp;&nbsp;&nbsp;&nbsp;&nbsp;Klej se okrenu. Tragač je već negraciozno zamicao među obližnje drveće. Na spoljašnjoj palubi bronzane letelice koja je nečujno balansirala u vazduhu stajao je jedan visoki, stameni muškarac. Prišao im je s leđa, tako da ga čak ni Tragač nije primetio, što je za Klej bilo upozorenje da neće moći da umakne; njegova veličina i tiha snaga letelice nisu s tim imali veze. Trepćući na Suncu, zaključila je da je ovo Supra.
<BR>&nbsp;&nbsp;&nbsp;&nbsp;&nbsp;"Ja... da, jesam."
<BR>&nbsp;&nbsp;&nbsp;&nbsp;&nbsp;"Jedan od naših izviđača konačno je priznao da nije bio siguran da su sva tela koja je video bili leševi. Drago mi je što sam odlučio da to proverim."
<BR>&nbsp;&nbsp;&nbsp;&nbsp;&nbsp;Dok je govorio, njegov se brod lagano spustio pored Klej i on siđe, ne pogledavši u tle. Uprkos tome što je bio krupan, kretao se nesvesnom lakoćom.
<BR>&nbsp;&nbsp;&nbsp;&nbsp;&nbsp;"Spasao me moj prijatelj."
<BR>&nbsp;&nbsp;&nbsp;&nbsp;&nbsp;"Ah. Možeš li ga nagnati da se vrati?"
<BR>&nbsp;&nbsp;&nbsp;&nbsp;&nbsp;"Tragaču! Molim te dođi!"
<BR>&nbsp;&nbsp;&nbsp;&nbsp;&nbsp;Ugledala ga je kako se kreće kroz obližnje žbunje. Bio je bliže nego što je Klej mislila da se to stvorenje može nalaziti; dolazio je iz pravca suprotnog od onog u kome je otišao. Mora da je brži nego što izgleda. Lišće jedva da je zašumorilo, ali znala je da je tamo, samo je još bio oprezan. Čovek se ovlaš osmehnuo i slegnuo ramenima. "Pa dobro."
<BR>&nbsp;&nbsp;&nbsp;&nbsp;&nbsp;"Došao si da pokopaš moje?" upita zajedljivo Klej.
<BR>&nbsp;&nbsp;&nbsp;&nbsp;&nbsp;"Ako je potrebno. Radije bih ih spasao."
<BR>&nbsp;&nbsp;&nbsp;&nbsp;&nbsp;"Za to je suviše kasno."
<BR>&nbsp;&nbsp;&nbsp;&nbsp;&nbsp;Lice mu je bilo tužno kada je klimnuo. "Izviđači su javili da su pronašli neka tela, ali sva su bila spaljena. Ti si jedina koju sam pronašao... i divno je što si živa."
<BR>&nbsp;&nbsp;&nbsp;&nbsp;&nbsp;Njegova smirena blagost ju je izluđivala. "Gde ste bili vi, Supre? Gonili su nas, sledili, sve poubijali!"
<BR>&nbsp;&nbsp;&nbsp;&nbsp;&nbsp;Na njegovom licu stadoše da se smenjuju osećanja, i to takvom brzinom da nije bila u stanju da ih pročita pre nego što bi minula. Ništa nije odgovorio, mada su mu se usta stisnula u crtu, a oči ovlažile. Pokazao je prema stubu dima koji se i dalje uzdizao na udaljenom obzorju.
<BR>&nbsp;&nbsp;&nbsp;&nbsp;&nbsp;Klej je sledila njegov pokret i oštro primetila:
<BR>&nbsp;&nbsp;&nbsp;&nbsp;&nbsp;"Pretpostavljala sam da ste morali i sami da se branite, ali zar niste mogli, mogli..."
<BR>&nbsp;&nbsp;&nbsp;&nbsp;&nbsp;Glas joj je zamro kada je primetila da mu se lice bolno grči jer su ga njene reči pogodile. Ponovo je stisnuo usne i klimnuo. "Napali su istovremeno i novo i staro delo. Nismo mogli da naslutimo šta smeraju, a kada smo to ipak uspeli, bilo je suviše kasno."
<BR>&nbsp;&nbsp;&nbsp;&nbsp;&nbsp;Njen se bes stišao na trenutak kada ga je videla tako ranjivog, ali sada joj je ponovo žestoko zapalilo grlo. "Nismo imali čime da se branimo!"
<BR>&nbsp;&nbsp;&nbsp;&nbsp;&nbsp;"Zar misliš da smo mi imali oružje?"
<BR>&nbsp;&nbsp;&nbsp;&nbsp;&nbsp;"Supre imaju sve."
<BR>&nbsp;&nbsp;&nbsp;&nbsp;&nbsp;On uzdahnu. "Branimo se mašinama koje rade za nas, zahvaljujući geniju prošlosti."
<BR>&nbsp;&nbsp;&nbsp;&nbsp;&nbsp;"I u prošlosti je dolazilo do borbi. Čula sam..."
<BR>&nbsp;&nbsp;&nbsp;&nbsp;&nbsp;"Dalekoj prošlosti. Mnogo pre tvog vremena. Mi..."
<BR>&nbsp;&nbsp;&nbsp;&nbsp;&nbsp;"Ali oni su znali kako. Zašto niste i vi?"
<BR>&nbsp;&nbsp;&nbsp;&nbsp;&nbsp;Ponovo mu se izraz lica nekoliko puta promenio, za nju zbunjujućom brzinom. A onda on podrugljivo izvi usta, dajući na taj način oduška svojoj ogorčenosti. "Reci mi ko su to oni, pa ću možda moći da ti odgovorim."
<BR>&nbsp;&nbsp;&nbsp;&nbsp;&nbsp;"Oni?" Odjednom se pokolebala. "Mislila sam da ćeš ti to znati. Oni... pa, više su ličili na nas..."
<BR>&nbsp;&nbsp;&nbsp;&nbsp;&nbsp;"Nego na mene?"
<BR>&nbsp;&nbsp;&nbsp;&nbsp;&nbsp;Dugo ga je proučavala. Bio je dvostruko veći od nje i imao je ogromnu glavu. Međutim, uši su mu bile male, a nos kratak, poput primisli. "Da, bili su naše visine. Imali su ljudske glave i.."
<BR>&nbsp;&nbsp;&nbsp;&nbsp;&nbsp;"Praljudska bića", ispravi je čovek odsutno, kao da mu je nešto drugo odvuklo pažnju.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Oh, izvini. Mi vašu vrstu nazivamo praljudska bića, pošto ste najraniji poznati oblik."
<BR>&nbsp;&nbsp;&nbsp;&nbsp;&nbsp;Usta joj pobeleše. "A kako sebe nazivate?"
<BR>&nbsp;&nbsp;&nbsp;&nbsp;&nbsp;"Ah, ljudska bića", odvrati on, a videlo se da mu je nelagodno.
<BR>&nbsp;&nbsp;&nbsp;&nbsp;&nbsp;"E, pa", reče ona zagrižljivo, "oni koji su spalili vaš grad i nas pobili bili su takođe praljudska bića."
<BR>&nbsp;&nbsp;&nbsp;&nbsp;&nbsp;"Da li su imali ušne školjke?"
<BR>&nbsp;&nbsp;&nbsp;&nbsp;&nbsp;"Ne mogu da se setim. Stvari su se brzo događale i..."
<BR>&nbsp;&nbsp;&nbsp;&nbsp;&nbsp;"Da li su im zubi bili razmaknuti kao tvoji? Koliko sam uspeo da razaberem proučavajući te stvari sa Čuvarem Zapisa, to je bila rana modifikacija još ranijih ljudskih oblika."
<BR>&nbsp;&nbsp;&nbsp;&nbsp;&nbsp;"Slušaj, ja..."
<BR>&nbsp;&nbsp;&nbsp;&nbsp;&nbsp;"Veliki razmaci sprečavaju hranu da se zadržava i raspada. Kao što možeš da vidiš, i mi oponašamo takav raspored, ali nam ipak svakog veka rastu novi jer se stari istroše. Ako..."
<BR>&nbsp;&nbsp;&nbsp;&nbsp;&nbsp;"Zar misliš da sam imala vremena da razmišljam o tome?"
<BR>&nbsp;&nbsp;&nbsp;&nbsp;&nbsp;Čovekov zanesen učenjački izraz nestade kada trepnu. "Samo sam se ponadao da mi možeš biti od pomoći."
<BR>&nbsp;&nbsp;&nbsp;&nbsp;&nbsp;"Vi upravljate svetom, ne mi."
<BR>&nbsp;&nbsp;&nbsp;&nbsp;&nbsp;On mirno odvrati: "Više ne."
<BR>&nbsp;&nbsp;&nbsp;&nbsp;&nbsp;Ona potisnu bujicu ogorčenja u sebi i tiho upita: "Ko su bili oni?"
<BR>&nbsp;&nbsp;&nbsp;&nbsp;&nbsp;"Ne znam. Ličili su na ljudska bića."
<BR>&nbsp;&nbsp;&nbsp;&nbsp;&nbsp;"Nisu bili nalik na moj narod."
<BR>&nbsp;&nbsp;&nbsp;&nbsp;&nbsp;"Svakako da nisu. Vi vladate samo onim veštinama koje su potrebne za održavanje šuma. Taj narod ovladao je ratnom tehnologijom koja je veoma drevna."
<BR>&nbsp;&nbsp;&nbsp;&nbsp;&nbsp;Zamišljeno se zagledao u nebo, trljajući rame kao da mu je bilo ukočeno. Primetila je da mu je lagano, komotno odelo bilo umrljano i iscepano.
<BR>&nbsp;&nbsp;&nbsp;&nbsp;&nbsp;"Suprotstavili ste im se?"
<BR>&nbsp;&nbsp;&nbsp;&nbsp;&nbsp;"Koliko smo mogli. Bili smo iznenađeni, tako da smo videli samo plamen, a ne i ljude."
<BR>&nbsp;&nbsp;&nbsp;&nbsp;&nbsp;Tragač se oglasi pored njih. "Munje su se kasnije vratile ovamo da spale mrtva ljudska bića."
<BR>&nbsp;&nbsp;&nbsp;&nbsp;&nbsp;Oba ljudska bića se trgoše. Čovek trepčući primeti: "Neverovatno si tih."
<BR>&nbsp;&nbsp;&nbsp;&nbsp;&nbsp;Tragač odvrati: "To je naše umeće. Nisi pronašao nijedno ljudsko biće koje nije bilo spaljeno?"
<BR>&nbsp;&nbsp;&nbsp;&nbsp;&nbsp;Čovek se namršti. "Za sada ne."
<BR>&nbsp;&nbsp;&nbsp;&nbsp;&nbsp;"Sumnjam i da hoćeš", reče Tragač. "Temeljiti su."
<BR>&nbsp;&nbsp;&nbsp;&nbsp;&nbsp;Klej upita: "Šta su uradili sa vašim gradovima?"
<BR>&nbsp;&nbsp;&nbsp;&nbsp;&nbsp;"Dođite." Izdao je naređenje, ne odvrativši pogled sa neba. Izdahnuo je vazduh kao da daje oduška svojim uzburkanim osećanjima, a zatim pružio ruku prema Tragaču sa dlanom okrenutim nagore. "Stekli smo odličnog saveznika."
<BR>&nbsp;&nbsp;&nbsp;&nbsp;&nbsp;Tragaču je to, izgleda, bilo dovoljno. Bronzana sjajna letelica na trenutak se zanese kada se stvorenje u nju ukrcalo. Klej prođe kroz široki otvor u jednostavnu, udobnu kontrolnu kabinu. Supra sede i brod se odiže od tla gotovo nečujno.
<BR>&nbsp;&nbsp;&nbsp;&nbsp;&nbsp;"Ja sam Alvin", reče on, kao da bi svako trebalo da zna ko je on. Ova nehajna samouverenost govorila joj je više od njegovog imena, pa je uzvraćala na njegova pitanja vezana za proteklih nekoliko dana kratko i jasno. Retko je imala prilike da viđa Supre, a ovaj je nije osvojio.
<BR>&nbsp;&nbsp;&nbsp;&nbsp;&nbsp;Ali dok su se peli, postojano ubrzavajući, Klej je ostala bez daha i nije ni pokušala da prikrije iznenađenje. Već kroz nekoliko trenutaka ugledala je pod sobom prostor u kome je živela i radila sveden na tačku na jednom neizmerno većem platnu. Posmatrala je planine kojima se divila kao devojčica; sada su je podsećale na pešadiju u vojsci što maršira oko prevoja sveta. Njeno pleme dobro je poznavalo zelenu složenost šuma, ali ona nije u potpunosti shvatala veličinu onoga što su Supre učinili. Kroz uske kanjone proticalo je mnogo smeđih rečica, dajući planinskoj oblasti izgled čvornovate kičme iz koje su se protezali mnogi živci do žutosmeđih pustinja iza njih. Najviši vrhovi bili su okrunjeni blistavim snežnim kapama, ali primetila je da one nisu začetnice bezbrojnih reka. Svaki blatnjavi živac pojavljivao se iznenada visoko u kanjonu i žurno se ukopavao što dublje.
<BR>&nbsp;&nbsp;&nbsp;&nbsp;&nbsp;Klej upre prstom u njih, ali pre no što je uspela da postavi pitanje, Alvin reče: "Napajamo ih iz tunela. Velika Milenijumska jezera leže ispod zemlje."
<BR>&nbsp;&nbsp;&nbsp;&nbsp;&nbsp;Ovakvo oblikovanje zemljišta bilo je staro svega nekoliko vekova, ali već je njeno veličanstvo vlaga uspelo da povrati veliki deo suvog središta kontinenta ove planete. Alvin se nemarno zavali na sedištu, dok je brod pravio veliki zaokret kako bi joj pokazao što više od prostora ispod njih. Ona primeti jednu sjajnu iskru uglačanog metala daleko na samoj zakrivljenosti planete.
<BR>&nbsp;&nbsp;&nbsp;&nbsp;&nbsp;"Diaspar", reče Alvin.
<BR>&nbsp;&nbsp;&nbsp;&nbsp;&nbsp;"Legenda", prošaputa ona.
<BR>&nbsp;&nbsp;&nbsp;&nbsp;&nbsp;"I te kako je stvaran", odvrati on, prelazeći pogledom preko niza ekrana koji su osmatrali prostor oko njih.
<BR>&nbsp;&nbsp;&nbsp;&nbsp;&nbsp;"Da li su oni i tamo otišli?"
<BR>&nbsp;&nbsp;&nbsp;&nbsp;&nbsp;"Napadači? Ne. Nemam pojma zašto nisu."
<BR>&nbsp;&nbsp;&nbsp;&nbsp;&nbsp;"Da li ime Diaspar potiče od 'dispear'?" <EM>Očaj - prim.prev.</EM>
<BR>&nbsp;&nbsp;&nbsp;&nbsp;&nbsp;"Molim?" Ukočio se na sedištu. "Ne, svakako da ne. Ko ti je to kazao?"
<BR>&nbsp;&nbsp;&nbsp;&nbsp;&nbsp;"Tu smo šalu mi smislili", odvrati ona da bi ga odobrovoljila. "Da ste vi, Supre, dugo bili zatvoreni unutar njegovih zidina..."
<BR>&nbsp;&nbsp;&nbsp;&nbsp;&nbsp;"Gluposti! Mi smo spasli čovečanstvo, izdržavši najezdu pustinje. Mi..."
<BR>&nbsp;&nbsp;&nbsp;&nbsp;&nbsp;"A ona zelena tačka? Odmah pored Diaspara?"
<BR>&nbsp;&nbsp;&nbsp;&nbsp;&nbsp;"To je Lis ."
<BR>&nbsp;&nbsp;&nbsp;&nbsp;&nbsp;"Lajs? <EM>Laži - prim.prev.</EM> Neko laže?"
<BR>&nbsp;&nbsp;&nbsp;&nbsp;&nbsp;"Ne! Slušaj, ne znam kako se vi praljudska bića zabavljate, ali meni ovo..."
<BR>&nbsp;&nbsp;&nbsp;&nbsp;&nbsp;"Samo sam pokušala da se setim nekih drevnih šala."
<BR>&nbsp;&nbsp;&nbsp;&nbsp;&nbsp;Alvin odmahnu glavom. Nijednog trenutka nije odvratio pogled sa ekrana i ona shvati da on traga za nekim znakom koji bi mu ukazao na ponovnu opasnost od napadača. Nikako joj nije bilo jasno kako su mogli tako da nestanu i prevare Supre. Ali Zemlja je bila tako velika, a u ovom prostranstvu ispod njih bilo je mnogo mesta na kojima su mogli da se sakriju.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
