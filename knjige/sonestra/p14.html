<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. VEĆE
<P>&nbsp;&nbsp;&nbsp;&nbsp;&nbsp;Alvin je bio zapanjen, ali je polako počeo da shvata šta se po svoj prilici dogodilo. Ništa nije moglo naterati njegovog robota da prekrši naređenja koja su mu tako davno bila data, ali zato je bilo moguće stvoriti duplikat koji bi imao isto znanje, ali bez neuklonive blokade memorije. Rešenje je bilo predivno, ali nije bilo uputno za um da se suviše dugo bavi silama koje su to omogućile.
<BR>&nbsp;&nbsp;&nbsp;&nbsp;&nbsp;Kada ih je Alvin pozvao, oba robota kao jedan krenuše prema njemu. On poče da izdaje naređenja, kao što je to često činio umesto Rordena, i postavi pitanje koje je već toliko puta postavljao u različitim oblicima.
<BR>&nbsp;&nbsp;&nbsp;&nbsp;&nbsp;"Možeš li mi reći kako je tvoj prvi gospodar stigao do Šalmirana?"
<BR>&nbsp;&nbsp;&nbsp;&nbsp;&nbsp;Rorden je žalio što njegov um nije bio u stanju da razabere nečujne odgovore, od kojih nikada nije uspeo da uhvati čak ni delić. Ali ovog puta to i nije bilo potrebno, jer mu je zadovoljan osmeh koji se razlio Alvinovim licem bio dovoljan.
<BR>&nbsp;&nbsp;&nbsp;&nbsp;&nbsp;Dečak ga pobednički pogleda.
<BR>&nbsp;&nbsp;&nbsp;&nbsp;&nbsp;"Broj Jedan je ostao isti", reče on, "ali je zato broj Dva voljan da odgovori."
<BR>&nbsp;&nbsp;&nbsp;&nbsp;&nbsp;"Mislim da bi trebalo da sačekamo da se vratimo kući, pa tek onda da počnemo da postavljamo pitanja", primeti Rorden, praktičan kao i uvek. "Biće nam potrebni Asocijatori i Rekorderi kada jednom počnemo."
<BR>&nbsp;&nbsp;&nbsp;&nbsp;&nbsp;Iako je bio nestrpljiv, Alvin je morao priznati da je to bio mudar savet. Kada se okrenuo da pođe, Rorden se nasmeši njegovoj žurbi i tiho primeti:
<BR>&nbsp;&nbsp;&nbsp;&nbsp;&nbsp;"Da nisi nešto zaboravio?"
<BR>&nbsp;&nbsp;&nbsp;&nbsp;&nbsp;Crvena svetiljkica na Prevodiocu i dalje je treperila, a na ekranu je stajala poruka.
<BR>
<BR>&nbsp;&nbsp;&nbsp;&nbsp;&nbsp;MOLIM PROVERITE I POTPIŠITE
<BR>
<BR>&nbsp;&nbsp;&nbsp;&nbsp;&nbsp;Alvin ode do mašine i stade da pregleda ploču iznad koje je treptala svetiljkica. U njoj je bio prozorčić od neke gotovo nevidljive tvari, kroz koji je okomito prolazila svojevrsna gramofonska igla. Vrh igle počivao je na listu belog materijala na kome je već bilo nekoliko potpisa i datuma. Poslednji od njih poticao je od pre skoro pedeset hiljada godina i Alvin prepoznade ime pređašnjeg predsednika Veća. Iznad ovog potpisa videla su se samo još dva, ali nijedan od njih nije ni njemu ni Rordenu ništa govorio. To i nije bilo iznenađujuće, jer su tu stavljeni pre dvadeset tri, odnosno pedeset sedam miliona godina.
<BR>&nbsp;&nbsp;&nbsp;&nbsp;&nbsp;Alvin nije shvatao svrhu ovog obreda, ali je znao da nikada neće uspeti da razume umove koji su sagradili ovo mesto. Uz izvesno osećanje nestvarnog, on dohvati "gramofonsku iglu" i poče da ispisuje svoje ime. Imao je utisak da se ona sasvim slobodno kreće u vodoravnoj ravni, jer prozorčić, što se toga tiče, nije pružao veći otpor od kakvog mehura sapunice. Ali zato ne bi mogao da je izvuče, čak i kada bi uložio svu svoju snagu: znao je to, jer je probao.
<BR>&nbsp;&nbsp;&nbsp;&nbsp;&nbsp;Pažljivo je ispisao datum i pustio iglu. Lagano se vratila preko lista u svoj prvobitni položaj... posle čega je nestala i ploča sa svojom trepčućom svetiljkom.
<BR>&nbsp;&nbsp;&nbsp;&nbsp;&nbsp;Dok se udaljavao, Alvin se pitao zašto su njegovi preci dolazili ovamo i šta su tražili od mašine. Van svake sumnje, posle mnogo hiljada ili miliona godina neki drugi ljudi zagledaće se u ovu istu ploču i zapitati se: "Ko je bio Alvin od Loroneja?" Hoće li? Možda će umesto toga uzviknuti: "Vidi! Evo Alvinovog potpisa!"
<BR>&nbsp;&nbsp;&nbsp;&nbsp;&nbsp;Ova misao nije bila neobična za njegovo sadašnje raspoloženje, ali znao je da ne bi bilo mudro da je saopšti svom prijatelju.
<BR>&nbsp;&nbsp;&nbsp;&nbsp;&nbsp;Na ulasku u hodnik osvrnuli su se da još jednom pogledaju ogromnu prostoriju; opsena je bila još jača nego malopre. Pod njihovim nogama pružao se mrtvi grad sa čudnim, belim zgradama, grad blistav od jarke svetlosti koja nije bila namenjena ljudskom oku. Možda je bio mrtav, jer nikada nije ni živeo, ali Alvin je dobro znao da će ove mašine biti tu i kada Diaspara više ne bude; one će i dalje mozgati o stvarima koje su im veoma davno usadili značajniji ljudi od njega.
<BR>&nbsp;&nbsp;&nbsp;&nbsp;&nbsp;Malo su razgovarali vraćajući se ulicama Diaspara okupanim Sunčevom svetlošću koja im je posle bleštavila u gradu mašina izgledala bleda i beskrvna. Svaki je na svoj način razmišljao o znanju koje će uskoro steći, tako da nijedan od njih dvojice nije primećivao lepotu velikih kula koje su promicale pored njih, niti začuđene poglede sugrađana.
<BR>&nbsp;&nbsp;&nbsp;&nbsp;&nbsp;Čudno je, razmišljao je Alvin, kako je sve što mu se dogodilo vodilo ka ovom trenutku. Dobro je znao da je čovek sam kovač svoje sudbine, pa ipak, od kada je sreo Rordena, stvari kao da su se zbivale automatski prema nekom unapred određenom cilju. Alejnova poruka... Lis... Šalmiran... u svakom trenutku mogao je skrenuti s puta, ne primetivši ono što je bilo važno, ali nešto ga je vodilo napred. Prijatno je bilo zamišljati da je miljenik Sudbine, ali njegov racionalni um to nije mogao da prihvati. Svaki čovek mogao je pronaći stazu koju je on sledio i mora da su nebrojeno puta u prošlosti i drugi stigli bar dotle. On je jednostavno bio prvi koji je imao sreće.
<BR>&nbsp;&nbsp;&nbsp;&nbsp;&nbsp;Prvi koji je imao sreće. Reči su podrugljivo odzvanjale u njegovim ušima dok su ulazili u Rordenovu odaju. Tamo ih je ćutke čekao, sa šakama strpljivo prekrštenim u krilu, neki čovek u neobičnoj odori kakvu Alvin nikada ranije nije video. Alvin je upitno pogledao Rordena i zapanjio se, videvši kako mu je prijatelj prebledeo. A onda mu postade jasno ko je taj posetilac.
<BR>&nbsp;&nbsp;&nbsp;&nbsp;&nbsp;Kada su ušli, on je ustao i formalno se naklonio. Bez ijedne reči predao je Rordenu mali cilindar, a ovaj ga je ukočeno prihvatio i slomio pečat. Pisane poruke bile su prava retkost, tako da je ova primopredaja, izvršena u tišini, bila još upečatljivija. Kada je završio čitanje, Rorden vrati cilindar uz laki naklon, što Alvinu izmami osmeh, uprkos strahu koji ga je obuzeo.
<BR>&nbsp;&nbsp;&nbsp;&nbsp;&nbsp;Pokazalo se da se Rorden brzo oporavio, jer kada je progovorio, glas mu je bio savršeno normalan.
<BR>&nbsp;&nbsp;&nbsp;&nbsp;&nbsp;"Izgleda da Veće želi da razgovara sa nama, Alvine. Bojim se da smo ga ostavili da čeka."
<BR>&nbsp;&nbsp;&nbsp;&nbsp;&nbsp;Toliko je i samom Alvinu bilo jasno. Kriza je nastupila ranije... mnogo ranije... nego što je očekivao. Nije se on plašio Veća, govorio je sebi, već ga je izluđivao ovaj prekid. Pogled mu i protiv njegove volje skrenu ka robotima.
<BR>&nbsp;&nbsp;&nbsp;&nbsp;&nbsp;"Moraćeš ih ostaviti", odlučno reče Rorden.
<BR>&nbsp;&nbsp;&nbsp;&nbsp;&nbsp;Pogledi im se sudariše. Zatim Alvin osmotri Glasnika.
<BR>&nbsp;&nbsp;&nbsp;&nbsp;&nbsp;"Dobro", izusti tiho.
<BR>&nbsp;&nbsp;&nbsp;&nbsp;&nbsp;Svi su bili veoma tihi dok su išli prema sali Veća. Alvin je prebirao po argumentima koje još nije valjano ni smislio, verujući da mu neće biti potrebni još mnogo godina. Pre bi se moglo reći da je bio iznerviran nego uznemiren, a i ljutio se na sebe što se nije pripremio.
<BR>&nbsp;&nbsp;&nbsp;&nbsp;&nbsp;U predvorju su ih ostavili da čekaju svega nekoliko minuta, ali dovoljno dugo da se Alvin upita zašto; čudna stvar se dešavala, mislio je da se ne plaši, a kolena samo što mu nisu zaklecala. A onda su se velika vrata otvorila i oni krenuše prema dvadesetorici ljudi koji su sedeli za slavnim stolom.
<BR>&nbsp;&nbsp;&nbsp;&nbsp;&nbsp;Ovo je bio, Alvin je to znao, prvi Sastanak Veća za njegova života i on se osetio pomalo polaskan kada je primetio da nema praznih mesta. Nije uopšte znao da je Jeserak bio član Veća. Pod njegovim zapanjenim pogledom starac se nelagodno promeškoljio na stolici i kradomice ga pogledao kao da želi da kaže: 'Ovo nema nikakve veze sa mnom.' Većinu ostalih lica Alvin je očekivao da ovde vidi, a samo dvojicu uopšte nije poznavao.
<BR>&nbsp;&nbsp;&nbsp;&nbsp;&nbsp;Predsednik im se prijateljski obratio i dok je Alvin odmeravao poznata lica pred sobom, nije uspeo da otkrije ma i najmanji razlog za Rordenovu zabrinutost. Polako mu se vraćala samouverenost: zaključio je da je Rorden bio kukavica. Time je svom prijatelju naneo veliku nepravdu, jer iako hrabrost nije bila jedna od Rordenovih najupadljivijih osobina, njegova zabrinutost bila je vezana gotovo u podjednakoj meri za njegovu drevnu službu kao i za njega samog. Nikada u istoriji nijedan Čuvar Zapisa nije bio skinut sa svoga položaja: Rorden se strašno plašio da on ne bude prvi.
<BR>&nbsp;&nbsp;&nbsp;&nbsp;&nbsp;Već posle nekoliko minuta od ulaska u salu Veća, Alvinovi planovi pretrpeli su značajne izmene. Govor koji je tako pažljivo ponavljao bio je zaboravljen: kitnjaste fraze koje je uvežbavao nevoljno je odbacio. U pomoć mu je pritekao njegov najneverniji saveznik... osećaj komičnosti koji ga je oduvek sprečavao da se sasvim ozbiljno ponaša čak i u najsvečanijim prilikama. Veće se sastajalo možda jednom u hiljadu godina: možda je ono i upravljalo sudbinom Diaspara... ali njegovi članovi bili su samo umorni starci. Alvin je poznavao Jeseraka i verovao je da su i svi ostali slični njemu. Osetio je zbunjujuće sažaljenje prema njima i odjednom se setio reči koje je u Lisu izrekla Seranis: "Pre mnogo vekova žrtvovali smo besmrtnost, ali Diaspar i dalje sledi taj lažni san." Ovi ljudi su to uistinu i činili i on nije verovao da im je to donelo sreću.
<BR>&nbsp;&nbsp;&nbsp;&nbsp;&nbsp;I tako, kada je Alvin, na predsednikov zahtev, počeo da opisuje svoje putovanje u Lis, ostavljao je utisak mladića koji se slučajno spotakao o otkriće kome nije pridavao neku naročitu važnost. Nije bilo ni nagoveštaja o nekakvom planu ili dubljem cilju: iz Diaspara ga je odvela samo urođena znatiželja. To se moglo dogoditi bilo kome, ali ipak je uspeo da ostavi utisak da očekuje kakvu-takvu nagradu za svoju oštroumnost. Šalmiran i robote uopšte nije pomenuo.
<BR>&nbsp;&nbsp;&nbsp;&nbsp;&nbsp;Bila je to prilično dobra predstava, mada je Alvin jedini u njoj do kraja uživao. Izgleda da je gotovo celo Veće bilo prijatno zadivljeno, iako se po izrazu Jeserakovog lica videlo da ne može da se odluči da li da odahne ili da ostane nepoverljiv. Rordena Alvin nije smeo ni da pogleda.
<BR>&nbsp;&nbsp;&nbsp;&nbsp;&nbsp;Kada je završio, nastupila je kraća tišina tokom koje je Veće razmatralo njegovo izlaganje. A onda je reč ponovo uzeo predsednik:
<BR>&nbsp;&nbsp;&nbsp;&nbsp;&nbsp;"Veoma nam je drago", poče on, očigledno krajnje pažljivo birajući reči, "što su te najuzvišenije pobude nagnale da učiniš ono što si učinio. Međutim, doveo si nas u pomalo tešku situaciju. Jesi li siguran da je tvoje otkriće bilo sasvim slučajno i da niko nije, da kažemo, uticao na tebe?" Njegov pogled zamišljeno odluta ka Rordenu.
<BR>&nbsp;&nbsp;&nbsp;&nbsp;&nbsp;Alvin se poslednji put prepusti vragolastim podsticajima svoga uma.
<BR>&nbsp;&nbsp;&nbsp;&nbsp;&nbsp;"Ne bih rekao", odvrati on, pošto je prethodno tobože dobro o tome razmislio. Zanimanje članova Veća istog časa je poraslo, a Rorden se nelagodno promeškolji pored njega. Alvin uputi publici ljubak osmeh i brzo dodade prostodušnim glasom:
<BR>&nbsp;&nbsp;&nbsp;&nbsp;&nbsp;"No, ubeđen sam da mnogo dugujem svom tutoru."
<BR>&nbsp;&nbsp;&nbsp;&nbsp;&nbsp;Posle ovog neočekivanog i krajnje zavodljivog komplimenta, svi se zagledaše u Jeseraka, koji pocrvene, zausti nešto da kaže, ali se u poslednjem trenutku predomiili. Nastupila je čudna tišina, dok je Predsednik ne prekinu.
<BR>&nbsp;&nbsp;&nbsp;&nbsp;&nbsp;"Hvala", reče on žurno. "Ostaćeš ovde dok ne razmotrimo tvoju izjavu."
<BR>&nbsp;&nbsp;&nbsp;&nbsp;&nbsp;Rorden je čujno odahnuo... i to je bio poslednji zvuk koji je Alvin za izvesno vreme čuo. Prekrio ga je plašt tišine; video je kako se članovi Veća žučno prepiru, ali ni reč od toga nije stizala do njega. U početku je bilo zabavno, ali predstava mu je uskoro postala dosadna, tako da mu je bilo drago kada se tišina ponovo podigla.
<BR>&nbsp;&nbsp;&nbsp;&nbsp;&nbsp;"Zaključili smo", reče predsednik, "da se zbio nesrećan splet okolnosti za koji niko nije odgovoran... mada smatramo da je Čuvar Zapisa trebalo ranije da nas obavesti o tome šta se događa. Međutim, možda je i dobro što je došlo do ovog opasnog otkrića, jer sada možemo preduzeti odgovarajuće korake da do nečeg sličnog više nikada ne dođe. Sami ćemo se pobrinuti za prevozni sistem koji si pronašao, a ti"... prvi put se okrenuo prema Rordenu... "ti ćeš se postarati da se iz Zapisa odstrane svi podaci o Lisu."
<BR>&nbsp;&nbsp;&nbsp;&nbsp;&nbsp;Usledio je pljesak i izraz zadovoljstva razlio se po licima savetnika. Brzo je razrešena jedna veoma teška situacija i uspeli su da izbegnu veliku neprijatnost da ukore Rordena, tako da su sada mogli da pođu svojim putem, uvereni da su oni, vodeći građani Diaspara, obavili svoju dužnost. Uz malo dobre sreće proći će vekovi pre no što iskrsne neki novi problem.
<BR>&nbsp;&nbsp;&nbsp;&nbsp;&nbsp;Čak je i Rorden, iako je bio razočaran što zbog Alvina, a što zbog sebe samog, osetio olakšanje što je sve ovako ispalo. Sve se moglo završiti mnogo, mnogo gore...
<BR>&nbsp;&nbsp;&nbsp;&nbsp;&nbsp;Glas koji nikada ranije nije čuo prekinu njegovo sanjarenje i sledi savetnike na njihovim mestima, posle čega njihovi samozadovoljni osmesi polako počeše da im iščezavaju sa lica.
<BR>&nbsp;&nbsp;&nbsp;&nbsp;&nbsp;"A zašto nameravate da zatvorite put za Lis?"
<BR>&nbsp;&nbsp;&nbsp;&nbsp;&nbsp;Prošlo je nekoliko trenutaka pre nego što je Rordenov um, ne želeći da se suoči sa krahom, priznao sam sebi da je to bio Alvinov glas.
<BR>&nbsp;&nbsp;&nbsp;&nbsp;&nbsp;Alvin je osetio samo trenutno zadovoljstvo zbog postignutog uspeha. Tokom predsednikovog izlaganja bes u njemu neumoljivo je rastao, jer je polako shvatao da će se njegovi planovi, i pored sve njegove umešnosti, izjaloviti. Osećanja koja je iskusio u Lisu, kada ga je Seranis upoznala sa ultimatumom, sad sa se vratiše, ali ovog puta dvostruko jača. Prvu bitku je dobio i ukus pobede još je bio sladak.
<BR>&nbsp;&nbsp;&nbsp;&nbsp;&nbsp;Ovog puta nije imao robota koji će mu pomoći i nije znao kakav će biti ishod. Ali više se uopšte nije plašio ovih budalastih staraca koji su mislili da vladaju Diasparom. Video je on prave vladare grada i razgovarao sa njima u zagrobnoj tišini njihovog bleštavog, pokopanog sveta. I tako je Alvin u svom besu i aroganciji odbacio masku, pa su savetnici sada uzalud tražili onog nespretnog mladića koji im se malopre obratio.
<BR>&nbsp;&nbsp;&nbsp;&nbsp;&nbsp;"Zašto nameravate da zatvorite put za Lis?"
<BR>&nbsp;&nbsp;&nbsp;&nbsp;&nbsp;U sali Veća nastupila je tišina; samo su se Jeserakove usne iskrivile u tajanstveni osmeh. Ovog Alvina nije poznavao, ali bio mu je manje stran od onoga koji im se malopre obratio.
<BR>&nbsp;&nbsp;&nbsp;&nbsp;&nbsp;Predsednik je u prvi mah zaključio da će biti bolje da se ne obazire na izazov. Možda nije mogao da poveruje da je ovo bilo nešto više od nevinog pitanja, bez obzira na žestinu kojom je postavljeno.
<BR>&nbsp;&nbsp;&nbsp;&nbsp;&nbsp;"To je stvar visoke politike o kojoj ovde ne možemo da raspravljamo", izjavi on pompezno. "U svakom slučaju, Diaspar ne može da rizikuje mešanje sa drugim kulturama." Uputio je Alvinu dobroćudan, ali pomalo zabrinut osmeh.
<BR>&nbsp;&nbsp;&nbsp;&nbsp;&nbsp;"Kako je to čudno", nastavi hladno Alvin. "U Lisu su mi isto to rekli za Diaspar." Bilo mu je drago kada je primetio da ih je to uznemirilo, ali nije svojoj publici pružio priliku da uzvrati.
<BR>&nbsp;&nbsp;&nbsp;&nbsp;&nbsp;"Lis je", nastavi on, "mnogo veći od Diaspara i njegova kultura nipošto nije podređena. On je oduvek znao za nas, ali je odlučio da ne skreće na sebe pažnju... kao što rekoste, kako bi izbegli mešanje. Zar vam se ne čini da i jedni i drugi grešimo?"
<BR>&nbsp;&nbsp;&nbsp;&nbsp;&nbsp;S puno nade je osmotrio niz lica, ali ni na jednom nije primetio razumevanje. Istog časa njegov bes prema tim olovnookim starcima dostiže vrhunac. Krv mu je jurnula u obraze i mada mu je glas sada bio mirniji, u njemu se nazirao prizvuk ledenog prezira koju više ni najmiroljubiviji savetnici nisu mogli da ne primete.
<BR>&nbsp;&nbsp;&nbsp;&nbsp;&nbsp;"Naši preci", poče Alvin, "sagradili su carstvo koje je sezalo do zvezda. Ljudi su slobodno putovali između tih svetova... a njihovi naslednici se sada plaše da zavire iza zidova svoga grada. Da vam kažem zašto?" Napravio je pauzu: niko se nije ni pomerio u velikoj, praznoj prostoriji.
<BR>&nbsp;&nbsp;&nbsp;&nbsp;&nbsp;"Zato što se bojimo... bojimo se nečega što se dogodilo u početku istorije. U Lisu sam čuo istinu, mada sam već odavno nagađao o čemu je reč. Moramo li se zauvek poput kukavica kriti u Diasparu, pretvarajući se da ništa osim njega ne postoji... zato što su nas pre pola milijarde godina Osvajači proterali nazad na Zemlju?"
<BR>&nbsp;&nbsp;&nbsp;&nbsp;&nbsp;Dirnuo je u njihov potajni strah, strah koji on nikada nije osećao i čiju moć stoga nikada nije mogao da shvati. Neka urade kako im drago: rekao je istinu.
<BR>&nbsp;&nbsp;&nbsp;&nbsp;&nbsp;Iskalio je bes i ponovo je bio onaj stari, tek pomalo uznemiren zbog onoga što je učinio. Okrenuo se ka predsedniku i poslednji put pokazao koliko je nezavistan.
<BR>&nbsp;&nbsp;&nbsp;&nbsp;&nbsp;"Mogu li dobiti vašu dozvolu da se udaljim?"
<BR>&nbsp;&nbsp;&nbsp;&nbsp;&nbsp;Nijedna reč nije izgovorena; otpušten je jedva primetnim klimajem glave. Velika vrata se otvoriše pred njim i tek kada su se ponovo zatvorila i pošto je prošlo dosta vremena, salom Veća prolomi se grmljavina.
<BR>&nbsp;&nbsp;&nbsp;&nbsp;&nbsp;Predsednik je sačekao dok se nije stišala. Onda se obratio Jeseraku.
<BR>&nbsp;&nbsp;&nbsp;&nbsp;&nbsp;"Čini mi se", poče on, "da bi prvo tebe trebalo da čujemo."
<BR>&nbsp;&nbsp;&nbsp;&nbsp;&nbsp;Jeserak razmisli o ovoj primedbi tražeći u njoj moguće zamke. A onda odgovori:
<BR>&nbsp;&nbsp;&nbsp;&nbsp;&nbsp;"Mislim da Diaspar upravo gubi mozak koji je najviše obećavao."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Zar to nije očigledno? Do sada je mladi Alvin već sigurno na pola puta do Grobnice Jarlana Zeja. Ne, ne bi trebalo da se umešamo. Biće mi vrlo žao ako ga izgubim, mada nikada nije mnogo mario za mene." Uzdahnuo je. "Što se toga tiče, on nikada ni za koga nije mnogo mario osim za Alvina od Loroneja."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
