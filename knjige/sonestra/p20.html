<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. CRNO SUNCE
<P>&nbsp;&nbsp;&nbsp;&nbsp;&nbsp;Spustili su se u podne na proplanak Erlija, ni ne pomišljajući ovog puta da se kriju. Alvin se pitao da li je ijedan brod u ljudskoj istoriji doneo na Zemlju ovakav teret... ako se Vanamond uopšte nalazio u fizičkom prostoru mašine. Tokom putovanja nije mu bilo ni traga ni glasa: Teon je verovao, a on je bio upućeniji da o tome sudi, da se samo za Vanamondovu sferu pažnje moglo kazati da zauzima neko mesto u prostoru.
<BR>&nbsp;&nbsp;&nbsp;&nbsp;&nbsp;Kada su izišli iz broda, vrata su se polako zatvorila za njima, a iznenadni nalet vetra stao da im se poigrava odećom. Već u narednom trenutku mašina je bila tek srebrna tačka koja je nestajala u daljini neba, vraćajući se u svet kome je pripadala, dok Alvinu ponovo ne zatreba.
<BR>&nbsp;&nbsp;&nbsp;&nbsp;&nbsp;Seranis ih je čekala, Teon je znao da će ih čekati, a Alvin je to napola očekivao. Izvesno vreme je ćutke posmatrala mladiće, a onda se tihim glasom obratila Alvinu:
<BR>&nbsp;&nbsp;&nbsp;&nbsp;&nbsp;"Ti si baš rešio da nam zapetljaš život, je li tako?"
<BR>&nbsp;&nbsp;&nbsp;&nbsp;&nbsp;U njenim rečima nije bilo prekora, već samo izvesne podsmešljive pomirenosti sa sudbinom, pa čak i izvesnog slaganja.
<BR>&nbsp;&nbsp;&nbsp;&nbsp;&nbsp;Alvin odmah oseti na šta je mislila.
<BR>&nbsp;&nbsp;&nbsp;&nbsp;&nbsp;"Znači, Vanamond je stigao,"
<BR>&nbsp;&nbsp;&nbsp;&nbsp;&nbsp;"Da, pre nekoliko časova. Od jutros smo više saznali o istoriji nego što smo uopšte mislili da postoji."
<BR>&nbsp;&nbsp;&nbsp;&nbsp;&nbsp;Alvin je zaprepašćeno pogleda. A onda shvati: nije mu bilo teško da zamisli šta je Vanamondov dolazak značio za ove ljude, sa veoma razvijenim čulom opažanja i umovima koji su umeli savršeno da se prepliću. Reagovali su iznenađujućom brzinom i pred očima mu iskrsnu iznenadna, neprimerena slika Vanamonda, možda pomalo zaplašenog, okruženog gladnim umovima Lisa.
<BR>&nbsp;&nbsp;&nbsp;&nbsp;&nbsp;"Jeste li otkrili šta je on?" upita Alvin.
<BR>&nbsp;&nbsp;&nbsp;&nbsp;&nbsp;"Da. To je bilo lako, mada i dalje ne znamo njegovo poreklo. On je čisti intelekt koji, kako izgleda, poseduje neograničeno znanje. Međutim, detinjast je, i to mislim sasvim doslovno."
<BR>&nbsp;&nbsp;&nbsp;&nbsp;&nbsp;"Svakako!" povika Teon. "Trebalo je da pretpostavim!"
<BR>&nbsp;&nbsp;&nbsp;&nbsp;&nbsp;Alvin je bio zbunjen i Seranis se sažali na njega.
<BR>&nbsp;&nbsp;&nbsp;&nbsp;&nbsp;"Hoću da kažem, čak iako Vanamond poseduje neverovatan, možda neograničen um, on je nezreo i nerazvijen. Njegova stvarna inteligencija manja je od inteligencije bilo kog ljudskog bića", osmehnula se ona, napravivši grimasu, "mada misli mnogo brže od nas i veoma brzo uči. Takođe poseduje neke moći koje ne razumemo. Izgleda da je cela prošlost otvorena knjiga za njegov um - kako, to je teško opisati. Mora da se tom sposobnošću poslužio i prilikom praćenja vašeg traga koji ga je doveo do Zemlje."
<BR>&nbsp;&nbsp;&nbsp;&nbsp;&nbsp;Alvin je ćutke stajao, prvi put i on pometen. Sada je tek shvatio koliko je Teon bio u pravu što je Vanamonda doveo u Lis. I koliko je imao sreće kada je uspeo da nadmudri Seranis: to nije bilo nešto što bi dva puta u životu pokušao.
<BR>&nbsp;&nbsp;&nbsp;&nbsp;&nbsp;"Hoćeš da kažeš", zapita on, "da se Vanamond upravo rodio?"
<BR>&nbsp;&nbsp;&nbsp;&nbsp;&nbsp;"Ako je suditi po njegovim merilima, da. U stvari, on je veoma star, mada očigledno mlađi od Čoveka. Neobično je to što uporno tvrdi da smo ga mi stvorili, a nema sumnje da je njegovo poreklo u vezi sa svim velikim tajnama prošlosti."
<BR>&nbsp;&nbsp;&nbsp;&nbsp;&nbsp;"Šta se trenutno događa sa Vanamondom?" upita Teon pomalo posesivno.
<BR>&nbsp;&nbsp;&nbsp;&nbsp;&nbsp;"Ispituju ga istoričari iz Grevarna. Pokušavaju da iscrtaju bar obrise glavnih događaja u prošlosti, ali za taj posao biće im potrebne godine. Vanamond je u stanju da opiše prošlost do u najsitnije pojedinosti, ali kako ne shvata ono što vidi, veoma je teško s njim raditi.
<BR>&nbsp;&nbsp;&nbsp;&nbsp;&nbsp;Alvin se pitao kako je Seranis mogla sve to da zna: a onda shvati da verovatno svaki aktivni um u Lisu prati kako napreduje veliko istraživanje.
<BR>&nbsp;&nbsp;&nbsp;&nbsp;&nbsp;"I Rorden bi trebalo da bude ovde", reče on, donevši iznenadnu odluku. "Idem u Diaspar po njega."
<BR>&nbsp;&nbsp;&nbsp;&nbsp;&nbsp;"I Jeserak", dodade on odlučno, pošto malo razmisli.
<BR>
<BR>&nbsp;&nbsp;&nbsp;&nbsp;&nbsp;Rorden još nikada nije video kovitlac, ali da ga je neki zahvatio, smatrao bi to iskustvo potpuno poznatim. U pojedinim trenucima njegov osećaj za stvarnost iznenada bi zatajilo, ustupivši gotovo sasvim mesto utisku da je sve samo san. Ovo je bio jedan od takvih trenutaka.
<BR>&nbsp;&nbsp;&nbsp;&nbsp;&nbsp;Sklopio je oči i pokušao u sećanje da dozove poznatu sobu u Diasparu koja je nekada bila kako deo njegove ličnosti tako i ograda koja ga je štitila od spoljašnjeg sveta. Šta bi pomislio, zapita se on, da je mogao da zaviri u budućnost, kada je prvi put sreo Alvina, i da predvidi ishod toga susreta? Samo je u jedno bio siguran i pomalo ponosan na to: ne bi mu okrenuo leđa.
<BR>&nbsp;&nbsp;&nbsp;&nbsp;&nbsp;Čamac se polako kretao preko jezera, nežno se ljujuškajući, što je Rordenu veoma godilo. Nije mu bilo jasno zbog čega je selo Grevarn podignuto na ostrvu: njemu se to činilo krajnje nepodesno. Istina, raznobojne kuće, koje kao da su plovile usidrene na sićušnim talasima, delovale su nestvarno lepo. Sve je to bilo lepo, pomisli Rorden, ali ne možeš ceo život provesti buljeći u neki prizor. A onda se prisetio da mnogi od ovih ekscentričnih ljudi upravo samo to i rade.
<BR>&nbsp;&nbsp;&nbsp;&nbsp;&nbsp;Ekscentrični ili ne, posedovali su umove vredne poštovanja. On iz Vanamondovih misli nije bio u stanju da izvuče nikakvu suvislost; podsećale su ga na hiljadu glasova koji dreče u isti mah u nekoj prostranoj pećini punoj odjeka. Ali zato su ljudi iz Lisa umeli da ih razmrse i snime kako bi kasnije mogli na miru da ih analiziraju. Sklop prošlosti, za koju su mislili da je zauvek bila izgubljena, već je polako počeo da se pomalja. Bila je tako čudna i neočekivana, nimalo nalik na onu istoriju u koju je Rorden oduvek verovao.
<BR>&nbsp;&nbsp;&nbsp;&nbsp;&nbsp;Za nekoliko meseci podneće Diasparu svoj prvi izveštaj. Mada sadržaj još nije bio izvestan, bio je ubeđen da će zauvek okončati jalovu izdvojenost svoje rase. Prepreke između Lisa i Diaspara nestaće kada obe strane budu shvatile svoje korene, a mešanje ove dve kulture okrepiće čovečanstvo u potonjim vekovima. A čak je i to sada postalo tek manji nusproizvod velikog, upravo započetog istraživanja. Ako je ono što je Vanamond nagovestio odista bilo istina, Čovekovi vidici uskoro će morati ne samo da se prošire na celu Zemlju, već će obuhvatiti i zvezde, pa će čak posegnuti i za drugim galaksijama. Ali o tim daljim vidicima još je bilo rano govoriti.
<BR>&nbsp;&nbsp;&nbsp;&nbsp;&nbsp;Na malom pristaništu dočekao ih je Kalitraks, glavni istoričar Lisa. Bio je visok, pomalo pogrbljen, i Rorden se pitao kako je uopšte uspeo, bez pomoći Glavnih Asocijatora, da toliko toga nauči u svom kratkom životu. Nije mu palo na pamet da je upravo odsustvo takvih mašina uslovilo razvijanje odličnog sećanja kakvo je sretao kod žitelja Grevarna.
<BR>&nbsp;&nbsp;&nbsp;&nbsp;&nbsp;Zajedno krenuše pored jednog od bezbrojnih kanala zbog kojih su stranci smatrali život u selu tako opasnim. Činilo se da je Kalitraks delimično zadubljen u misli i Rorden je znao da je deo njegova uma i dalje bio sa Vanamondom.
<BR>&nbsp;&nbsp;&nbsp;&nbsp;&nbsp;"Jeste li uspeli da utvrdite postupak za određenje datiranja?" upita Rorden posle izvesnog vremena, osetivši se pomalo zapostavljeno.
<BR>&nbsp;&nbsp;&nbsp;&nbsp;&nbsp;Kalitraks se setio svojih dužnosti kao domaćina, ali je ipak nerado prekinuo kontakt.
<BR>&nbsp;&nbsp;&nbsp;&nbsp;&nbsp;"Da", reče on. "To mora biti astronomski metod. Smatramo da može doći do odstupanja od najviše deset hiljada godina, čak i u Dobu Osvita. Moglo bi biti i bolje, ali i ovo je dovoljno dobro za određivanje glavnih epoha."
<BR>&nbsp;&nbsp;&nbsp;&nbsp;&nbsp;"Šta je sa Osvajačima? Da li je Bensor uspeo da ih locira?"
<BR>&nbsp;&nbsp;&nbsp;&nbsp;&nbsp;"Ne: pokušao je jednom, ali beznadežno je tragati za nekim određenim razdoboljem. Zato smo krenuli od početka istorije, pa ćemo posle, u određenim razmacima, praviti preseke. Povezaćemo ih pretpostavkama dok ne budemo u stanju da ih popunimo podacima. Kada bi samo Vanamond mogao da objasni ono što vidi! Ovako moramo da se probijamo kroz gomilu nevažne građe."
<BR>&nbsp;&nbsp;&nbsp;&nbsp;&nbsp;"Pitam se šta li on misli o svemu tome: mora da je prilično zbunjen."
<BR>&nbsp;&nbsp;&nbsp;&nbsp;&nbsp;"Da, pretpostavljam da jeste. Ali veoma je pitom i prijateljski raspoložen i čak mislim da je srećan, ako mogu da upotrebim tu reč. Teon bar u to veruje, a između njih, izgleda, postoji neka čudna naklonost. Ah, evo Bensora sa poslednjih deset hiljada godina istorije. Ostaviću vas s njim."
<BR>
<BR>&nbsp;&nbsp;&nbsp;&nbsp;&nbsp;Odaja za sastanke Veća malo se izmenila od Alvinove poslednje posete, jer je oprema za projekcije koja se retko koristila bila tako neupadljiva da ju je čovek lako mogao prevideti. Za dugačkim stolom nalazile su se dve prazne stolice: znao je da je jedna Jeserakova. Iako se nalazio u Lisu, Jeserak će gledati ovaj sastanak kao i gotovo ceo svet.
<BR>&nbsp;&nbsp;&nbsp;&nbsp;&nbsp;Ako se Rorden i setio njihovog prethodnog pojavljivanja u ovoj sobi, nije se potrudio da to pomene. Međutim, savetnici su ga se sigurno sećali, što je Alvin zaključio na osnovu dvosmislenih pogleda koje su mu upućivali. Pitao se šta li će misliti kada budu čuli Rordenovu priču. Sadašnjost se za ovih nekoliko meseci promenila do neprepoznatljivosti... a sada će izgubiti i prošlost.
<BR>&nbsp;&nbsp;&nbsp;&nbsp;&nbsp;Rorden poče da govori. Široki putevi Diaspara su opusteli: grad je utihnuo kao što se to zbilo samo jednom ranije, koliko se Alvin sećao. Čekao je, čekao da se ponovo podigne veo prošlosti posle... ako je Kalitraks bio u pravu... više od hiljadu pet stotina miliona godina.
<BR>&nbsp;&nbsp;&nbsp;&nbsp;&nbsp;Rorden je ukratko ponovio prihvaćenu istoriju rase... istoriju u koju su i Diaspar i Lis oduvek verovali bez pogovora. Govorio je o nepoznatim narodima iz Osvita Civilizacija, koji su za sobom ostavili samo šačicu velikih imena i sve bleđa predanja o Carstvu. Čak i u početku, tako je tekla priča, Čovek je želeo da dospe do zvezda, i na kraju je stigao do njih. Milionima godina širio se po Galaksiji, zaposedujući sistem za sitemom. A onda su iz tame, sa druge strane oboda vaseljene, udarili Osvajači i oteli mu sve što je osvojio.
<BR>&nbsp;&nbsp;&nbsp;&nbsp;&nbsp;Povlačenje u Sunčev sistem bilo je gorko i mora da je potrajalo dosta vekova. I sama Zemlja jedva je bila pošteđena prilikom znamenitih bitaka koje su besnele oko Šalmirana. Kada je sve bilo gotovo, Čoveku su ostala samo sećanja i svet sa koga je potekao.
<BR>&nbsp;&nbsp;&nbsp;&nbsp;&nbsp;Rorden zastade: osvrnuo se po velikoj prostoriji i neprimetno se osehnuo kada je sreo Alvinov pogled.
<BR>&nbsp;&nbsp;&nbsp;&nbsp;&nbsp;"Toliko o pričama u koje smo verovali od kada beležimo zbivanja. Moram vam reći da su one izmišljene... izmišljene do poslednje pojedinosti... u toj meri lažne da ih još nismo uskladili sa istinom."
<BR>&nbsp;&nbsp;&nbsp;&nbsp;&nbsp;Sačekao je da do prisutnih dopre pravi smisao onoga što je kazao. Zatim je nastavio polako, pažljivo birajući reći, ali nijednom ne pogledavši svoje beleške; upoznao je grad sa svim onim što su uspeli da izvuku iz Vanamondovog uma.
<BR>&nbsp;&nbsp;&nbsp;&nbsp;&nbsp;Nije čak bilo tačno ni to da je Čovek stigao do zvezda. Celo njegovo malo carstvo bilo je ograničeno orbitom Persefone, jer se pokazalo da je međuzvezdani prostor prepreka koju on nije bio u stanju da premosti. Celokupna njegova civilizacija nagurala se oko Sunca i bila je još veoma mlada kada su - zvezde stigle do njega.
<BR>&nbsp;&nbsp;&nbsp;&nbsp;&nbsp;Sudar mora da je bio strašan. Uprkos neuspesima, Čovek ni u jednom trenutku nije posumnjao u to da će jednoga dana osvojiti dubine svemira. Takođe je verovao da ako u Vaseljeni i ima nekoga ko mu je ravan, sigurno ne postoji niko ko je nadmoćniji od njega. Sada je saznao da su oba ta uverenja bila pogrešna i da tamo među zvezdama postoje umovi mnogo veći od njegovog. Tokom mnogih vekova, prvo u brodovima drugih rasa, a kasnije u mašinama koje je sam sagradio posluživši se pozajmljenim znanjem, Čovek je istraživao Galaksiju. Posvuda je zaticao kulture koje je mogao da razume, ali sa kojima nije mogao da se meri, a tu i tamo nailazio je na umove koji su mu uskoro postajali sasvim nedokučivi.
<BR>&nbsp;&nbsp;&nbsp;&nbsp;&nbsp;Doživljeni šok bio je strašan, ali je doprineo stasavanju rase. Tužniji i neizmerno mudriji, Čovek se vratio u Sunčev sistem da razmišlja o saznanjima do kojih je došao. Prihvatio je izazov i polako razradio plan koji je davao nadu za budućnost.
<BR>&nbsp;&nbsp;&nbsp;&nbsp;&nbsp;Nekada se Čovek najviše zanimao za fizičke nauke. Zatim se još žešće bacio na izučavanje genetike i proučavanje uma. Želeo je po svaku cenu da dosegne granice sopstvene evolucije.
<BR>&nbsp;&nbsp;&nbsp;&nbsp;&nbsp;Milionima godina taj veliki eksperiment crpao je svu raspoloživu energiju rase. Sva ta nastojanja, sve žrtve i trud sveli su se na gomilu reči u Rordenovoj priči. To je Čoveka dovelo do najvećih pobeda. Prognao je bolesti: ako je želeo, mogao je živeti zauvek, a kada je ovladao telepatijom, podvrgao je svojoj volji i najtananiju od svih moći.
<BR>&nbsp;&nbsp;&nbsp;&nbsp;&nbsp;Bio je spreman ponovo da krene, oslanjajući se na vlastite izvore, u velika prostranstva Galaksije. Sada će pred rase sa svetova od kojih je nekada ustuknuo izići kao ravnopravan. I odigraće svoju ulogu, kako doliči, u priči o Vaseljeni.
<BR>&nbsp;&nbsp;&nbsp;&nbsp;&nbsp;To je i učinio. Iz ovog razdoblja, možda najdužeg u celoj istoriji, potiču predanja o Carstvu. Bilo je to Carstvo mnogih rasa, ali u drami koja je usledila to je zaboravljeno, jer ona je bila suviše tragična i okončala se njegovim raspadom.
<BR>&nbsp;&nbsp;&nbsp;&nbsp;&nbsp;Carstvo je potrajalo najmanje milijardu godina. Mora da se suočilo sa mnogim krizama, možda čak i sa ratovima, ali sve se to izgubilo u zajedničkom kretanju velikih rasa ka zrelosti.
<BR>&nbsp;&nbsp;&nbsp;&nbsp;&nbsp;"Možemo biti ponosni", nastavio je Rorden, "na ulogu koju su naši preci odigrali u ovoj priči. Čak i kada su stigli do kulturnog vrhunca, nisu izgubili ništa od svoje inicijative. Za sada samo nagađamo i ne baratamo pouzdanim činjenicama, ali sve navodi na to da je eksperimentima koji su ujedno doveli do pada Carstva i predstavljali njegovu najveću slavu upravljao Čovek i da su oni bili njegova zamisao.
<BR>&nbsp;&nbsp;&nbsp;&nbsp;&nbsp;Otprilike ovakva filosofija nalazila se u pozadini tih eksperimenata. Kontakt sa drugim vrstama pokazao je Čoveku u kojoj meri viđenje sveta neke rase zavisi od njenog fizičkog tela i organa čula kojima je opremljena. Javila se zamisao da bi pravu sliku Vaseljene mogao imati, ako je to uopšte bilo moguće, jedino um koji bi bio oslobođen takvih fizičkih ograničenja... u stvari, čist mentalitet. Ova ideja bila je vrlo rasprostranjena kod drevnih religija i mnogi su verovali da je takav mentalitet krajnja svrha evolucije.
<BR>&nbsp;&nbsp;&nbsp;&nbsp;&nbsp;Uglavnom kao ishod iskustva stečenog za vreme vlastite regeneracije, Čovek je predložio da se pokuša sa stvaranjem takva bića. Bio je to najveći izazov stavljen pred inteligenciju u Vaseljeni i posle mnogo vekova rasprava bio je prihvaćen. U njegovom izvršavanju udružile su se sve rase Galaksije.
<BR>&nbsp;&nbsp;&nbsp;&nbsp;&nbsp;San je od stvarnosti delilo pola milijarde godina. Civilizacije su se izdizale i propadale, mnogo puta je ispadao uzaludan mukotrpni rad na koji su svetovi trošili i čitav vek, ali krajnji cilj nije zaboravljan. Jednoga dana možda ćemo saznati celu priču o ovom najvećem uloženom naporu u svekolikoj istoriji. Trenutno znamo samo to da je okončanje projekta predstavljalo nesreću koja umalo nije uništila Galaksiju.
<BR>&nbsp;&nbsp;&nbsp;&nbsp;&nbsp;Vanamondov um odbija da zađe u to razdobolje. Postoji jedan uski period u koji nema pristup; međutim, verujemo da su za to krivi njegovi vlastiti strahovi. Na početku razdoblja, Carstvo je bilo na vrhuncu svoje slave, napeto očekujući predstojeći uspeh. Na kraju, samo nekoliko hiljada godina kasnije, Carstvo je uzdrmano, a same zvezde slabije sijaju, kao da im je isceđena snaga. Nad Galaksijom se nadneo strah, strah sa kojim se povezuje ime 'Ludi Um'.
<BR>&nbsp;&nbsp;&nbsp;&nbsp;&nbsp;Nije teško pogoditi šta se desilo u tom kratkom periodu. Stvoren je čisti mentalitet, ali on je ili bio lud ili je, što nam se čini verovatnijim, ako je suditi prema drugim izvorima, bio neverovatno neprijateljski raspoložen prema materiji. Vekovima je harao Vaseljenom dok ga izvesne sile, o kojima ništa ne znamo, nisu obuzdale. Kakvo god oružje da je Carstvo upotrebilo za njegovo uništavanje, ono je iscrplo zalihe zvezda: iz sećanja na taj sukob potiču neka, mada ne sva, predanja o Osvajačima. Ali o tome ćemo kasnije.
<BR>&nbsp;&nbsp;&nbsp;&nbsp;&nbsp;Ludi Um nije mogao biti uništen, jer je bio besmrtan. Prognan je na ivicu Galaksije i tamo zatočen, mada ne razumemo kako. Njegov zatvor bila je jedna čudna, veštačka zvezda poznata kao Crno Sunce, gde on i dan-danas boravi. Kada Crno Sunce umre, biće ponovo slobodan. A kada će se to dogoditi, nemamo načina da saznamo."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
