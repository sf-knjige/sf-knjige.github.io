<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. BANKET NA KRAJU VREMENA
<P>&nbsp;&nbsp;&nbsp;&nbsp;&nbsp;Te večeri Alvin je predsedavao velikoj gozbi za tri stotine zvanica na kojoj je Klej bila počasni gost. Roboti su radili celog tog dana da bi podigli veliku dvoranu za banket sa mnogo tornjeva, koja kao da je ječeći izrasla iz samog tla. Zidovi su bili boje peska, ali su se prelivali opalnim sjajem. Unutra je prostrana tavanica od preklapajućih lukova gledala na stolove koji su takođe izrastali iz granitnog poda. Po zidovima su se uvijale spirale, sijajući blagim, plavim sjajem pri dnu, koji je postepeno prelazio u crveni što su se više pele, okružujući prostoriju, stvarajući utisak tajnovitosti koji je podsećao na zalazak Sunca iznad azurnog mora. Trikovi perspektive odveli su Klej do lažnih hodnika, a ponekad bi joj se učinilo da na hiljade drugih gostiju jede u daljini. Povremeno bi u podu zinule rupe kroz koje bi izronili roboti koji su nosili hranu, što ju je u toj meri uznemirilo da se više nije pomerila s mesta. Iako je napolju bila hladna pustinjska noć, u ovoj prostoriji strujao je topli prolećni povetarac, donoseći miris borovih šuma koji je tako dobro poznavala. Njena odora kao da nije bila od materijala, milovala ju je poput vode, a ipak pokrivala od članaka do grla.
<BR>&nbsp;&nbsp;&nbsp;&nbsp;&nbsp;Jeli su žitarice i povrće praiskonskog porekla, koji su datirali čak iz praskozorja čovečanstva. Ove biljke već su se proširile mladom biosferom, a obrok je priređen zahvaljujući bogatoj žetvi, koja je ovamo doneta sa polja širom planete. Klej je silno uživala u jakim sosovima i opojnim aromama, ali je istovremeno učestvovala u razgovoru sa svojim domaćinima.
<BR>&nbsp;&nbsp;&nbsp;&nbsp;&nbsp;Često je njihov govor prolazio pored nje, pun arabeski telepatskog značenja, koje su klizile između udarnih verbalnih naglašavanja. Supre iz Lisa ublažavale su svoje brzovatrene signale kako bi ih Klej razumela. Oni iz Diaspara upotrebljavali su jedino onaj podskup njihovog jezika koji je ona mogla da prati. Nastojali su da njihove slojevite unakrsne reference budu jednostavne radi nje, ali kada bi ih poneo žar kitnjastog razgovora, gubili bi se u kraljevstvima mistične složenosti.
<BR>&nbsp;&nbsp;&nbsp;&nbsp;&nbsp;Osetila je da se ispod njihove čvrste rešenosti da povrate ono šta mogu krije žaljenje i bes. Pa ipak, Alvin je pravio šale, čak je naveo drevno geslo nekog učenog društva iz praskozorja nauke. "Nullius in verba", izgovori on suvo, "ili u prevodu:, 'Ne veruj nikome na reč.' Zar ne bi rekla da su u svetlosti toga biblioteke besmislene?"
<BR>&nbsp;&nbsp;&nbsp;&nbsp;&nbsp;Klej slegnu ramenima. "Ja nisam učenik."
<BR>&nbsp;&nbsp;&nbsp;&nbsp;&nbsp;"Tačno! Vreme je da prestanemo da izučavamo našu istoriju. Trebalo bi da je ponovo stvorimo." Alvin poprilično potegnu iz pehara.
<BR>&nbsp;&nbsp;&nbsp;&nbsp;&nbsp;"Htela bih samo da proživim svoj život, hvala", reče tiho Klej.
<BR>&nbsp;&nbsp;&nbsp;&nbsp;&nbsp;"Ah", izusti on, "ali pravi trik se sastoji u tome da naučimo da cenimo ono što smo bili i što smo postigli - ne dozvoljavajući da nas to uguši."
<BR>&nbsp;&nbsp;&nbsp;&nbsp;&nbsp;Alvin se zanosno osmehnu, što Klej nije primetila kod ostalih Supra. Srećno je mahnuo nečemu što se ispostavilo da je jato džinovskih krljuštavih ptica koje su proletele kroz dvoranu, prelepo kružeći, a zatim odlepršale pravo kroz tavanicu, ne ostavivši nikakav trag.
<BR>&nbsp;&nbsp;&nbsp;&nbsp;&nbsp;Seranisinu pažnju odvukao je jedan živ talent-govor, ali ona je iskazala svoju veštinu kada se istovremeno obratila Klej: "Hoće da kaže da bi ovde na kraju dugačkog hodnika vremena trebalo da zanemarimo odjeke."
<BR>&nbsp;&nbsp;&nbsp;&nbsp;&nbsp;Klej se namršti, žaleći što Tragač nije došao na ovaj zbunjujući banket, ali povučena životinja je odabrala da ode na počinak. Bila je zabrinuta. Koliko god da je pošteno pokušavala da odgovori na to pitanje, nije joj bilo jasno zbog čega je Tragač ostao s njom kada bi ga Supre verovatno pustile da ode. Njegovi kratki odgovori dražili su Seranis, a to bi moglo biti opasno. Iako Supre nikada nisu naudile praljudskim bićima, nije bila siurna da su poštovali slično načelo kada su u pitanju bili njihovi odnosi sa udaljenijim vrstama. U svakom slučaju, bolje je biti oprezan nego verovati teoriji, što dobro zna miš kada su u pitanju slonovi.
<BR>&nbsp;&nbsp;&nbsp;&nbsp;&nbsp;Kako ne bi ispala potpuni glupak, pokušala je da se ponovo uključi u razgovor. Alvin je bio u središtu pažnje, ali brzo je pogled vratio na nju kada je upitala: "Kako možete da odbacite istoriju?"
<BR>&nbsp;&nbsp;&nbsp;&nbsp;&nbsp;Pažljivo se zagledao u nju, kao da pokušava da pročita nešto nedokučivo. "Namernim zanemarivanjem." Nagnuo se napred, prodorno i oštro je gledajući očima u kojima se nazirala veselost. Dan proveden u plesu kao da ga je oslobodio nekog tereta o kome ona ništa nije znala. "Istorija se sastoji iz pojedinosti! Carevi su nalik na dinosauruse. Njihova imena i budalaštine su nevažni. Od izvesne važnosti mogu biti samo datumi njihovog pojavljivanja na sceni i nestajanja sa nje."
<BR>&nbsp;&nbsp;&nbsp;&nbsp;&nbsp;Neko mu doviknu sa kraja stola: "Čuvar Zapisa će te izgrditi!"
<BR>&nbsp;&nbsp;&nbsp;&nbsp;&nbsp;Alvin odvrati: "Ne, neće. Njemu je poznato da jedino zahvaljujući osećanju ravnoteže uspevamo da podnosimo veliku težinu vremena. Inače bi nas slomila."
<BR>&nbsp;&nbsp;&nbsp;&nbsp;&nbsp;"Igramo po vremenu!" doviknu drugi neki glas. "Ono je ispod nas."
<BR>&nbsp;&nbsp;&nbsp;&nbsp;&nbsp;Alvin se zakikota. "I to je tačno na neki način. Prozivka carstava je tek prašina pod našim nogama - pa ipak se držimo starih navika. One traju."
<BR>&nbsp;&nbsp;&nbsp;&nbsp;&nbsp;"Potrebna nam je neka ljudska neprekidnost trajanja", razumno primeti Klej. "Moje pleme..."
<BR>&nbsp;&nbsp;&nbsp;&nbsp;&nbsp;"Da, jedinstveni izum. Kada smo vas sve obnovili, bilo je očigledno da vam ne smemo dozvoliti da oživite stare carske navike."
<BR>&nbsp;&nbsp;&nbsp;&nbsp;&nbsp;Klej se namršti. "Carske...?"
<BR>&nbsp;&nbsp;&nbsp;&nbsp;&nbsp;"Razume se", reče Seranis. "Ti to ne znaš." Udahnula je oblak začina koji je prolazio pored nje i dok su ga njena pluća gutala, ona odasla: Uzeli smo vaš genotip iz Doba carstva, kada je čovečanstvo poharalo Sunčev sistem i umalo nije samo sebe zatrlo.
<BR>&nbsp;&nbsp;&nbsp;&nbsp;&nbsp;U Seranisinom talenat-glasu istovremeno se osećala žaoka prekora i melem oprosta. To je samo nerviralo Klej, koja se trudila da prikrije svoja osećanja.
<BR>&nbsp;&nbsp;&nbsp;&nbsp;&nbsp;"Moje pleme nije... ratovalo." Morala je da zastane kako bi u svom duboko usađenom rečniku pronašla odgovarajuću reč, jer je nikada ranije nije upotrebila. Za razumevanje te definicije i njene važnosti bilo joj je potrebno dosta vremena. Istog časa je predvidela da će ubuduće morati mnogo da je koristi.
<BR>&nbsp;&nbsp;&nbsp;&nbsp;&nbsp;"Tako smo mi želeli da bude." Alvin se osmehnuo kao da vodi razgovor o vremenu. "Mislili smo da ćete se u najboljem slučaju širiti teritorije radi, a ne da biste dostigli neke političke ciljeve i poreze, kao u carskom modelu."
<BR>&nbsp;&nbsp;&nbsp;&nbsp;&nbsp;"Nismo znali da smo bili u toj meri... isplanirani." Klej zaškrguta zubima, nadajući se da je njen talenat neće odati. Ogoljenost njenih misli polako je počela da joj ide na živce.
<BR>&nbsp;&nbsp;&nbsp;&nbsp;&nbsp;"Nismo dirali vaš osnovni sklop, veruj mi", ljubazno joj reče Seranis. Ponudila je Klej jednu oporu voćku, ali se nije uzbudila kada ju je ova odbila. "Odanost grupi predstavlja najvažniji način na koji tvoja vrsta traga za identitetom. To stvara društvenu toplinu. Ta vrsta ustrojstava traje od detinjstva do transplanetnih saveza."
<BR>&nbsp;&nbsp;&nbsp;&nbsp;&nbsp;"A kako vi radite zajedno?"
<BR>&nbsp;&nbsp;&nbsp;&nbsp;&nbsp;Alvin reče: "Ne napadamo jedni druge, jer su te karakterne osobine gotovo uništene kod nas. Ali najvažnije je to što težimo jednom višem cilju, neka je blagosloven."
<BR>&nbsp;&nbsp;&nbsp;&nbsp;&nbsp;"Kakvom?" upita Klej.
<BR>&nbsp;&nbsp;&nbsp;&nbsp;&nbsp;"Možda bi bolje bilo upotrebiti reč neprijatelj nego cilj. Do sada sam govorio da je istorija naš istinski dušmanin, jer nam se vukla za petama dok smo pokušavali da pobegnemo od nje. Ali sada smo upoznali aktivnog neprijatelja koji vodi poreklo iz same istorije i moram reći da me ispunjava nestrpljenje."
<BR>&nbsp;&nbsp;&nbsp;&nbsp;&nbsp;Alvin je očigledno bio najmlađi od svih prisutnih Supra, mada Klej nije mogla pouzdano da utvrdi starost nijednog od ovih blagih, savršenih lica. "Neprijatelji? Neke druge Supre?"
<BR>&nbsp;&nbsp;&nbsp;&nbsp;&nbsp;"Ne, ne. Sećaš se ljudi koji su, navodno, pucali na tebe, koji su pobili tvoje saplemenike, koji su uništili Biblioteku Života?"
<BR>&nbsp;&nbsp;&nbsp;&nbsp;&nbsp;"Da." Klej stisnu usne u pokušaju da prikrije mržnju. Primitivna osećanja ovde ne bi imala dobru prođu.
<BR>&nbsp;&nbsp;&nbsp;&nbsp;&nbsp;"To su bile opsene."
<BR>&nbsp;&nbsp;&nbsp;&nbsp;&nbsp;"Videla sam ih!"
<BR>&nbsp;&nbsp;&nbsp;&nbsp;&nbsp;"Pojavili su se i ovde. Pomno sam pregledao naše zapise i..." on pucnu prstima "...pronašao ih. Upravo onakve kakvima si ih ti videla. Bili smo suviše zaposleni da bismo išta primetili i zato ti dugujemo zahvalnost."
<BR>&nbsp;&nbsp;&nbsp;&nbsp;&nbsp;"Bili su stvarni!"
<BR>&nbsp;&nbsp;&nbsp;&nbsp;&nbsp;"Pažljiva analiza njihovih spektralnih slika pokazuje da su to umešno načinjene refrakcije zagrejanog vazduha."
<BR>&nbsp;&nbsp;&nbsp;&nbsp;&nbsp;Klej ga je belo gledala. Imala je osećaj da joj je neko ukrao stvarnog neprijatelja, kao da je u mraku promašila stepenik. "Onda... šta..."
<BR>&nbsp;&nbsp;&nbsp;&nbsp;&nbsp;Alvin se zavali na stolici i šakama obuhvati vrat otpozadi, visoko odigavši laktove. Podigao je pogled prema vedrom nebu i kao da je veoma uživao u pogledu na mnogobrojne zvezde. Mnoge komete razmotale su svoje prozračne repove; bilo ih je toliko da su ličile na jato strela uperenih u nevedljivo Sunce, koje se sklonilo iza zakrivljenosti Zemlje.
<BR>&nbsp;&nbsp;&nbsp;&nbsp;&nbsp;Alvin polako nastavi: "Šta zagreva vazduh? Munje. Ali trebalo je to obaviti krajnje stručno, zar ne?"
<BR>&nbsp;&nbsp;&nbsp;&nbsp;&nbsp;Seranis je bila iznenađena. Klej je prozrela da Alvin još nikome nije pričao o ovome, pošto je u dugačkoj dvorani, za svim dugački stolovima, zavladala tišina.
<BR>&nbsp;&nbsp;&nbsp;&nbsp;&nbsp;Seranis reče: "Munje nisu ništa drugo do - električna struja. Ali da bi se stvorile realistične slike..."
<BR>&nbsp;&nbsp;&nbsp;&nbsp;&nbsp;Klej upita: "I samo zato da bi nas prevarili?"
<BR>&nbsp;&nbsp;&nbsp;&nbsp;&nbsp;Alvin detinjasto kliknu i pljesnu rukama, zapanjivši svoju utihlu publiku. "Tačno! Kakva sposobnost!"
<BR>&nbsp;&nbsp;&nbsp;&nbsp;&nbsp;Seranis tiho zapita: "Već?"
<BR>&nbsp;&nbsp;&nbsp;&nbsp;&nbsp;Alvin klimnu. "Ludi Um. Vratio se."
<BR>&nbsp;&nbsp;&nbsp;&nbsp;&nbsp;Nalet mećave talenat-govora pogodi Klej. Sve Supre bile su na nogama i sve je zujalo od njihovih nagađanja. A unutar njene glave udarni talasi samo su još više pojačavali bujicu.
<BR>&nbsp;&nbsp;&nbsp;&nbsp;&nbsp;Ponovo je osetila lavirint njihovih umova, kinestetički potisak ideja koje su promicale, nejasna i nerazumljiva obličja.
<BR>&nbsp;&nbsp;&nbsp;&nbsp;&nbsp;Kovitlaci.
<BR>&nbsp;&nbsp;&nbsp;&nbsp;&nbsp;Neko crno sunce tutnjalo je pored zvezda boje rubina.
<BR>&nbsp;&nbsp;&nbsp;&nbsp;&nbsp;Purpurni gejziri na beskonačnoj ravnici.
<BR>&nbsp;&nbsp;&nbsp;&nbsp;&nbsp;Ravnica se skupljala dok nije postala disk, sa crnim suncem u svom središtu.
<BR>&nbsp;&nbsp;&nbsp;&nbsp;&nbsp;Zvezde su se cepale u fosforescentne tapiserije.
<BR>&nbsp;&nbsp;&nbsp;&nbsp;&nbsp;U pojedinim trenucima crno sunce je plivalo na obodu načičkane, paučinaste Galaksije. Zatim je zloslutno zazujalo u samoj žiži spiralnih krakova.
<BR>&nbsp;&nbsp;&nbsp;&nbsp;&nbsp;Ona se odvojila se od sve tmastijih gromovnih glava, pobegavši od ove oluje. Sklonila se. Čekala.
<BR>&nbsp;&nbsp;&nbsp;&nbsp;&nbsp;Dahčući od mentalnog napora, pitala se kakvi su bili ljudi iz Lisa kada su bili sami. I da li su ikada mogli da budu sami.
<BR>&nbsp;&nbsp;&nbsp;&nbsp;&nbsp;Supre, praljudska bića, Tragač - svi su oni poticali iz različitih era u eonski dugim istraživanjima evolucije. Ova pustinja podsećala je na sažeženu izložbenu vitrinu punu istorijskih neobičnosti. Šta su uskomešane struje činile kada bi različita doba rešila da se urote?! A ona je zaglavila ovde gde ju je čvrsto vezivala prijatna, svemoćna, ljubazna razumnost Supra.
<BR>&nbsp;&nbsp;&nbsp;&nbsp;&nbsp;Klej dlanovima pritisnu uši. Međutim, time nije odagnala odzvanjanje talenat-govora. Čim prođu kroz taj svoj logički lavirint, ponovo će je primetiti.
<BR>&nbsp;&nbsp;&nbsp;&nbsp;&nbsp;I obratiti joj se. Početi da je razuveravaju. Da se ponašaju prema njoj kao prema nekom kućnom ljubimcu koga se neodređeno sećaju.
<BR>&nbsp;&nbsp;&nbsp;&nbsp;&nbsp;Nije nikakvo čudo što se nisu sećali mnogobrojnih vrsta pasa i mačaka, pomisli ona gorko. Praljudska bića savršeno su ih zamenjivala.
<BR>&nbsp;&nbsp;&nbsp;&nbsp;&nbsp;Njen narod... Vekovima su već radili za Supre, brinući se o biosferi koja je cvetala. Supre su dovoljno toga znale, tako da su im dozvolile da obrazuju plemena i da ispoljavaju svoju volju u pogledu šuma. Ali ovako odvojena od te krhke matice, Klej se borila za vazduh poput drevne ribe na suvom.
<BR>&nbsp;&nbsp;&nbsp;&nbsp;&nbsp;Udaljila se, posrčući, dok joj je bes zamagljivao vid. Sukobi koji su se gomilali u njoj izbiše na površinu i njoj je samo preostalo da se nada kako ih je mećava talenat-govora prikrila. Ali ona sama više nije mogla da ih izbegava.
<BR>&nbsp;&nbsp;&nbsp;&nbsp;&nbsp;Ovde se osećala poput kakve bube koja beži pred stopalima ovih rastresenih supermena. Bili su prilično ljubazni na svoj hladni, jednostran način, ali jasno je uočavala njihove napore da se spuste na njen nivo - što ju je razdraživalo. Žudnja za sunarodnicima dostigla je vrhunac.
<BR>&nbsp;&nbsp;&nbsp;&nbsp;&nbsp;Jedina njena nada da će ikada više videti svoj rod ležala je u ovim Suprama. Ali obuzeo ju je hladan i lepljiv strah kada je pokušala da zamisli kakva će biti sveža praljudska bića.
<BR>&nbsp;&nbsp;&nbsp;&nbsp;&nbsp;Odlivci tela iz nekog ledenog topioničarskog lonca. Njeni rođaci, da, njeni klonovi. Ali stranci. Stranci koje život nije obeležio, neodgajeni. Oni će biti njen narod samo u uskom genetičkom smislu.
<BR>&nbsp;&nbsp;&nbsp;&nbsp;&nbsp;Osim ako negde ne živi još koje praljudsko biće. Ono bi znalo šta je to plemenska bliskost, zajednička kultura za kojom je čeznula.
<BR>&nbsp;&nbsp;&nbsp;&nbsp;&nbsp;Ali svaka nijansa u govoru Supra nagoveštavala je da je neće pustiti.
<BR>&nbsp;&nbsp;&nbsp;&nbsp;&nbsp;Nisu oni bili svemoćni - morala je stalno da podseća samu sebe na to. Prema Tragaču bili su razdražljivo ljubazni, očigledno ne znajući tačno šta on predstavlja.
<BR>&nbsp;&nbsp;&nbsp;&nbsp;&nbsp;Bili su ranjivi zbog samih svojih tekovina. Besmrtnici su bili neverovatno oprezni; mogli su da nastradaju nesrećnim slučajem. Oprez je mogao biti uzrok greške. Mogli su promašiti nekog od njenih u gustim šumama.
<BR>&nbsp;&nbsp;&nbsp;&nbsp;&nbsp;Niko iz kristalne elegancije Diaspara ili Lisa ne bi bio u stanju da sledi trag u divljini.
<BR>&nbsp;&nbsp;&nbsp;&nbsp;&nbsp;Pa dobro, onda. Pobeći će.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
