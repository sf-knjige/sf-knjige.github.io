<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. BROD
<P>&nbsp;&nbsp;&nbsp;&nbsp;&nbsp;Tek jedan sat kasnije Rorden je uspeo da se oslobodi Veća. Ovo odugovlačenje gotovo ga je izludelo, a kada je stigao do svojih odaja, znao je da je prekasno. Zastao je na ulazu, pitajući se da li je Alvin ostavio kakvu poruku; prvi put je tog časa postao svestan činjenice da će mu predstojeće godine biti veoma prazne.
<BR>&nbsp;&nbsp;&nbsp;&nbsp;&nbsp;Poruku je našao, ali njen sadržaj je bio krajnje neočekivan. I posle nekoliko čitanja, Rorden je i dalje bio potpuno zbunjen:
<BR>&nbsp;&nbsp;&nbsp;&nbsp;&nbsp;"Odmah dođi u Lorensku kulu."
<BR>&nbsp;&nbsp;&nbsp;&nbsp;&nbsp;Pre toga je samo jednom bio u Lorenskoj kuli kada ga je Alvin tamo odeo da posmatraju zalazak Sunca. To je bilo pre mnogo godina: iskustvo je bilo nezaboravno, ali ga je senka noći koja se prikrada preko pustinje toliko uplašila da je pobegao, praćen Alvinovim preklinjanjem da ostane. Zakleo se da nikada više neće tamo otići...
<BR>&nbsp;&nbsp;&nbsp;&nbsp;&nbsp;A evo ga opet ovde, u toj ogoljenoj odaji, prošaranoj vodoravnim otvorima za ventilaciju. Od Alvina nije bilo ni traga, ali čim ga je pozvao, mladić se istog časa odazvao.
<BR>&nbsp;&nbsp;&nbsp;&nbsp;&nbsp;"Na ogradi sam... prođi kroz središnji otvor."
<BR>&nbsp;&nbsp;&nbsp;&nbsp;&nbsp;Rorden je oklevao: toliko stvari bi mnogo radije učinio. Ali već trenutak kasnije stajao je pored Alvina, leđima okrenut gradu, dok se pustinja u nedogled prostirala ispred njega.
<BR>&nbsp;&nbsp;&nbsp;&nbsp;&nbsp;Izvesno vreme su se ćutke, u tišini, gledali. A onda Alvin reče, prilično skrušeno:
<BR>&nbsp;&nbsp;&nbsp;&nbsp;&nbsp;"Nadam se da te nisam uvalio u nevolju."
<BR>&nbsp;&nbsp;&nbsp;&nbsp;&nbsp;Rorden je bio dirnut, tako da mu je sve ono što je želeo da mu kaže istog časa zamrlo na usnama. Umesto svega toga samo je odgovorio:
<BR>&nbsp;&nbsp;&nbsp;&nbsp;&nbsp;"Veće je bilo suviše zabavljeno prepirkom da bi se mene setilo." Zakikotao se. "Jeserak je otpočeo krajnje nadahnutu odbranu kada sam otišao. Bojim se da sam ga potcenio."
<BR>&nbsp;&nbsp;&nbsp;&nbsp;&nbsp;"Žao mi je Jeseraka."
<BR>&nbsp;&nbsp;&nbsp;&nbsp;&nbsp;"Ružno si se poigrao starcem, ali mislim da je i on u tome prilično uživao. Konačno, bilo je izvesne istine u tvojoj primedbi. On je bio prvi koji ti je pokazao drevni svet i savest mu je prilično nečista."
<BR>&nbsp;&nbsp;&nbsp;&nbsp;&nbsp;Alvin se prvi put osmehnu.
<BR>&nbsp;&nbsp;&nbsp;&nbsp;&nbsp;"Baš čudno", reče on, "ali dok se nisam razbesneo, nisam tačno znao šta želim da učinim. Sviđalo se to njima ili ne, srušiću zid između Diaspara i Lisa. Ali to može da sačeka. To više i nije tako važno."
<BR>&nbsp;&nbsp;&nbsp;&nbsp;&nbsp;Rorden se uznemiri.
<BR>&nbsp;&nbsp;&nbsp;&nbsp;&nbsp;"Kako to misliš?" nestrpljivo upita. Tek je tada primetio da je sa njima na ispustu samo jedan od robota. "Gde je druga mašina?"
<BR>&nbsp;&nbsp;&nbsp;&nbsp;&nbsp;Alvin polako podiže ruku i pokaza preko pustinje, prema izlomljenoj liniji brda i dugačkom nizu peščanih dina, izukrštanih poput smrznutih talasa. Rorden u daljini primeti nepogrešiv odsjaj Sunca na metalu.
<BR>&nbsp;&nbsp;&nbsp;&nbsp;&nbsp;"Čekali smo tebe", reče tiho Alvin. "Čim sam napustio Veće, otišao sam pravo do robota. Šta god da se dogodilo, nisam želeo da ih se bilo ko dočepa pre nego što saznam sve čemu su mogli da me nauče. Za to mi nije bilo potrebno mnogo vremena, jer nisu naročito inteligentni i znaju manje nego što sam se nadao. Ali zato sam otkrio tajnu Gospodara." Na trenutak je zastao, a onda je ponovo pokazao prema gotovo nevidljivom robotu. "Gledaj!"
<BR>&nbsp;&nbsp;&nbsp;&nbsp;&nbsp;Svetlucava tačka izdigla se iznad pustinje i zaustavila na nekih hiljadu stopa iznad tla. U početku, ne znajući šta da očekuje, Rorden nije primetio nikakvu drugu promenu. A onda, ne verujući svojim očima, ugleda oblak prašine kako se lagano diže iz pustinje.
<BR>&nbsp;&nbsp;&nbsp;&nbsp;&nbsp;Ništa nije užasnije od kretanja tamo gde nikada ne bi trebalo da ga bude, ali Rorden više nije bio u stanju da se iznenadi niti uplaši kada su velike peščane dine počele da se razmiču. Nešto se ispod peska migoljilo, nalik na džina koji se budi iz sna, i uskoro do Rordenovih ušiju dopre tutnjava zemlje koja pada i cvilenje stene koju cepa neka sila kojoj se ništa ne može odupreti. A onda, iznenada, veliki gejzir peska šiknu stotinama stopa u vazduh i tle nestade sa vidika.
<BR>&nbsp;&nbsp;&nbsp;&nbsp;&nbsp;Prašina je polako počela da se sleže u škrbastu ranu koja je zjapila preko lica pustinje. Međutim, Rorden i Alvin i dalje su uporno zurili u nebo, na kome se do malopre nalazio samo robot koji je čekao. Rorden teško da je mogao zamisliti ono o čemu je Alvin razmišljao. Bar mu je postalo jasno na šta je mladić mislio kada je kazao da sada više ništa nije bilo naročito važno. Veliki grad iza njih i još veća pustinja pred njima, plahost Veća i ponos Lisa... sada je sve to izgledalo krajnje tričavo.
<BR>&nbsp;&nbsp;&nbsp;&nbsp;&nbsp;Pokrivač od zemlje i kamenja mogao je zamagliti, ali ne i sakriti ponosne obrise broda koji se i dalje uzdizao iz rascepljene pustinje. Dok ga je Rorden posmatrao, on se lagano stao da okreće prema njima, sve dok nije načinio puni krug. A onda, veoma lagano, krug je počeo da se širi.
<BR>&nbsp;&nbsp;&nbsp;&nbsp;&nbsp;Alvin stade da govori, veoma brzo, kao da su imali sasvim malo vremena.
<BR>&nbsp;&nbsp;&nbsp;&nbsp;&nbsp;"I dalje ne znam ko je bio taj Gospodar, niti zašto je došao na Zemlju. Stekao sam utisak, slušajući robota, da se spustio potajno i sakrio brod tako da ga je lako mogao pronaći ako mu ikada ponovo zatreba. Na celom svetu nije bilo boljeg mesta za to od dijasparske luke, koja je sada zatrpana peskom i koja mora da je čak i u njegovo doba bila potpuno napuštena. Možda je izvesno vreme živeo u Diasparu pre no što je otišao za Šalmiran: u tim danima put je sigurno još bio otvoren. Međutim, brod mu više nikada nije zatrebao i sve ove vekove čekao je tamo napolju, ispod peska."
<BR>&nbsp;&nbsp;&nbsp;&nbsp;&nbsp;Brod je sada bio već dosta blizu, a kontrolni robot ga je navodio ka ispustu. Rorden je mogao da vidi da je dugačak otprilike stotinu stopa i zašiljen na oba kraja. Pokazalo se da nije imao prozore niti bilo kakve druge otvore, mada čovek nije mogao biti siguran, jer je bio prekriven debelim slojem zemlje.
<BR>&nbsp;&nbsp;&nbsp;&nbsp;&nbsp;Odjednom ih zasu prašina jer se deo trupa otvorio prema napolje i Rorden na trenutak ugleda malu, praznu prostoriju sa drugim vratima na suprotnom kraju. Brod je sada lebdeo na samo jednu stopu od ispusta, kome je prišao krajnje oprezno poput kakve osetljive, žive stvari. Rorden se trgnuo kao da se boji, što je bilo vrlo blizu istine. Za njega je taj brod simbolisao sav užas i tajanstvo Vaseljene i probudio je, jače nego što je to bilo koji drugi predmet bio u stanju, strahove cele ljudske rase koji su tako dugo paralizovali njenu volju. Alvinu je jedan pogled na prijatelja bio dovoljan da shvati kakve mu se misli roje u glavi. Tada je prvi put shvatio da u ljudskom umu postoje sile kojima čovek nije u stanju da gospodari, te da Veće pre zaslužuje žaljenje nego prezir.
<BR>
<BR>&nbsp;&nbsp;&nbsp;&nbsp;&nbsp;Brod se u potpunoj tišini udaljio od kule. Čudno je to, pomisli Rorden, da se već drugi put u životu oprostio od Alvina. Mali, zatvoreni svet Diaspara znao je samo za jedno zbogom, a ono je bilo za večnost.
<BR>&nbsp;&nbsp;&nbsp;&nbsp;&nbsp;Brod je sada bio samo tamna mrlja na nebu, a onda ga je Rorden odjednom potpuno izgubio. Nije ga video kako nestaje, ali uskoro je sa nebesa zagrmelo, začuo se najstrašniji od svih zvukova koje je Čovek ikada stvorio... dugotrajna tutnjava vazduha koji se survavao, milju za miljom, u tunel iznenada izbušen kroz nebo.
<BR>&nbsp;&nbsp;&nbsp;&nbsp;&nbsp;Čak i pošto je poslednji odjek zamro u pustinji, Rorden se nije pomerio s mesta. Razmišljao je o mladiću koji je otišao... pitajući se, kao i mnogo puta do tada, da li će ikada shvatiti taj jedinstveni i zbunjujući um. Alvin nikada neće odrasti: za njega je cela Vaseljena bila igračka, slagalica koju je trebalo rešiti samo da bi se on zabavio. U toj svojoj igri sada je pronašao poslednju, smrtonosnu igračku koja je mogla da uništi ono što je ostalo od ljudske civilizacije... ali bez obzira na ishod, za njega će to i dalje biti samo igra.
<BR>&nbsp;&nbsp;&nbsp;&nbsp;&nbsp;Sunce je sada već bilo nisko na obzorju i iz pustinje je dopirao hladni vetar. Međutim, Rorden je i dalje čekao, prkoseći svojim strahovima, tako da je uskoro, prvi put u životu, ugledao zvezde.
<BR>
<BR>&nbsp;&nbsp;&nbsp;&nbsp;&nbsp;Čak ni u Diasparu Alvin nije video takvu raskoš kakva se pred njim ukazala kada su unutrašnja vrata skliznula u stranu. U prvi mah nije shvatao čemu sve to: a onda je počeo da se pita, osećajući se pri tom prilično nelagodno, koliko li je ovaj sićušni svet proveo vremena putujući između zvezda. Nije bilo nikakvih kontrolnih uređaja, već samo jedan veliki, ovalni ekran koji je potpuno prekrivao suprotni zid i ukazivao na to da ovo nije bila neka obična soba. Ispred njega su u polukrugu bila raspoređena tri niska kauča: ostatak kabine ispunjavala su dva stola i veći broj primamljivih stolica, kao i mnogo neobičnih uređaja koje Alvin u prvi mah nije umeo da prepozna.
<BR>&nbsp;&nbsp;&nbsp;&nbsp;&nbsp;Kada se udobno smestio ispred ekrana, osvrnuo se da potraži robote. Na svoje iznenađenje, zaključio je da su nestali: a onda ih je pronašao, uredno su bili sklonjeni u udubljenja visoko ispod zakrivljene tavanice. Njihov postupak bio je tako prirodan da je Alvin smesta shvatio njihovu namenu. Setio se Glavnih Robota: ovo su bili Prevodioci, bez kojih nijedan neobučen ljudski um nije mogao da upravlja mašinom tako složenom kao svemirski brod. Doveli su Gospodara na Zemlju, a onda su, kao njegove sluge, krenuli za njim u Lis. Sada su bili spremni, kao da u međuvremenu nije prošlo mnogo eona, da se ponovo pozabave svojim starim dužnostima.
<BR>&nbsp;&nbsp;&nbsp;&nbsp;&nbsp;Alvin im izdade probno naređenje i veliki ekran istog časa ožive. Pred njim se nalazila Lorenska kula, neobično skraćena i očigledno iskrenuta na bok. U daljnjim pokušajima uspeo je da dobije nebo iznad grada i veliko prostranstvo pustinje. Jasnoća je bila savršena, gotovo neprirodna, potpuna, mada je imao utisak da nije došlo ni do kakvog uvećavanja. Alvin se pitao da li se i sam brod pomerao kako se slika menjala, ali nije znao kako bi to proverio. Malo je eksperimentisao dok nije bio u stanju da dobije svaki prizor koji bi poželeo: bio je spreman da krene.
<BR>&nbsp;&nbsp;&nbsp;&nbsp;&nbsp;"Odnesi me u Lis"... bila je to jednostavna komanda, ali kako ju je brod mogao ispuniti, kada ni on sam nije znao u kom pravcu bi trebalo da krene? Alvin se toga nije ranije setio, a kada je sebi postavio to pitanje, mašina je već jezdila preko pustinje neverovatnom brzinom. On slegnu ramenima, sa zahvalnošću prihvatajući ono što nije mogao da razume.
<BR>&nbsp;&nbsp;&nbsp;&nbsp;&nbsp;Teško je bilo proceniti razmere prizora koji je promicao ekranom, ali mora da je prelazio mnogo milja u minutu. Nedaleko od grada boja tla se promenila u zagasito sivu, tako da je Alvin znao da prelazi preko dna jednog od izgubljenih okeana. Diaspar mora da se nekada nalazio veoma blizu mora, mada ni u najstarijim zapisima nije bilo nikakvog nagoveštaja o tome. Iako je grad najverovatnije bio veoma star, okeani su sigurno nestali mnogo pre nego što je sagrađen.
<BR>&nbsp;&nbsp;&nbsp;&nbsp;&nbsp;Stotinama milja dalje tle je počelo oštro da se izdiže i vratila se pustinja. Alvin je jednom zaustavio brod iznad nekog neobičnog ustrojstva ispresecanih linija, koje su se jedva nazirale kroz prekrivač od peska. Na trenutak je bio zbunjen: a onda je shvatio da iz visine posmatra ruševine nekog zaboravljenog grada. Nije se dugo zadržao: srce mu se cepalo pri pomisli da su milijarde ljudi za sobom ostavile samo ove brazde u pesku.
<BR>&nbsp;&nbsp;&nbsp;&nbsp;&nbsp;Konačno se pomolila i blaga zakrivljenost obzorja, pretvorivši se u planine koje su se našle pod njim gotovo istog časa kada ih je i ugledao. Mašina je počela da usporava i spušta se ka zemlji u velikom luku, dugačkom stotinama milja. A onda je pod sobom ugledao Lis, njegove šume i beskrajne reke koje su predstavljale prizor neuporedive lepote, tako da je odlučio da na trenutak ne pođe nikuda dalje. Zemlja je prema istoku bila u senci i velika jezera plutala su po njoj nalik na tamnije mrlje noći. Ali što se više približavao zalazak Sunca, vode su sve jače poigravale i iskrile se od svetlosti, obasipajući ga takvim bogatstvom boja kakvo nije mogao ni da zamisli.
<BR>&nbsp;&nbsp;&nbsp;&nbsp;&nbsp;Nije mu bilo teško da pronađe Erli... što je bila sreća, jer roboti dalje nisu mogli da ga vode. Alvin je očekivao nešto slično i bilo mu je drago što je otkrio da su i njihove moći bar u nečemu ograničene. Posle kraćeg eksperimentisanja, spustio je brod na padinu brda sa koga je prvi put ugledao Lis. Lako je upravljao mašinom: trebalo je samo da nagovesti svoje želje, a roboti bi se pobrinuli za pojedinosti. Pretpostavljao je da se najverovatnije ne bi izvršili opasna ili nemoguća naređenja, ali nije nameravao to i da ispita.
<BR>&nbsp;&nbsp;&nbsp;&nbsp;&nbsp;Alvin je bio prilično siguran da ga niko nije mogao videti kako se približava. Smatrao je to dosta važnim, jer nije želeo ponovo da se upusti u mentalnu bitku sa Seranis. Planovi su mu i dalje bili pomalo neodređeni, ali nije nameravao da rizikuje dok ponovo ne uspostavi prijateljske odnose.
<BR>&nbsp;&nbsp;&nbsp;&nbsp;&nbsp;Priličan šok je doživeo kad je otkrio da ga originalni robot više ne sluša. Kada mu je naredio da iziđe iz svog malog odeljka, on je odbio da se pomeri i ostao je nepokretan, ravnodušno ga posmatrajući svojim mnogobrojnim očima. Na Alvinovo olakšanje, duplikat ga je smesta poslušao, ali nikakvo umiljavanje nije moglo naterati prototipa da izvede makar i najjednostavniju radnju. Alvin se malo zabrinuo, a onda se dosetio šta je uzrok pobuni. Iako su bili veoma vešti, ovi roboti nisu bili naročito inteligentni, tako da su događaji koji su se zbili proteklog sata bili suviše za nesrećnu mašinu. Prisustvovao je prenebregavanju svih Gospodarevih naređenja... naređenja koja je ispunjavao tako zdušno mnogo miliona godina.
<BR>&nbsp;&nbsp;&nbsp;&nbsp;&nbsp;Sada je bilo kasno za žaljenje, ali Alvinu je bilo krivo što je napravio samo jedan duplikat, budući da je pozajmljeni robot poludeo. Alvin nikoga nije sreo na putu za Erli. Čudno je bilo sedeti u svemirskom brodu dok mu se vidno polje sasvim lako kretalo duž poznate staze, a šapat šume odzvanjao u ušima. Pa ipak, i dalje nije mogao potpuno da se poistoveti sa robotom i dosta je truda ulagao da ga kontroliše.
<BR>&nbsp;&nbsp;&nbsp;&nbsp;&nbsp;Već je gotovo pao mrak kada je stigao do Erlija, čije su se kućice kupale u bazenima svetlosti. Alvin se držao senki i već je gotovo dospeo do Seranisine kuće, kada su ga konačno otkrili. Odjednom je začuo ljutito, kreštavo zujanje i vid mu je zamaglilo pomamno mlataranje krilima. Nevoljno je ustuknuo pred napadačem: a onda je shvatio šta se dogodilo. Krif nije voleo ništa što je letelo bez krila i samo ga je Teonovo prisustvo sprečavalo da napadne robota tokom prethodne Alvinove posete. Ne želeći da povredi prelepo, ali glupo stvorenje, Alvin zaustavi robota i potrudi se da izdrži udare koji počeše da pljušte po njemu. Iako je udobno sedeo na udaljenosti od jedne milje, nije mogao da se pri svakom udaru ne trgne i bi mu drago kada je Teon došao da ispita šta se to događa.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
