<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. RENESANSA
<P>&nbsp;&nbsp;&nbsp;&nbsp;&nbsp;Alvin na brzinu pređe pogledom po prisutnima u velikoj sali u kojoj je postalo strašno tiho. Većina savetnika sedela je ukočeno na svojim mestima, zureći u Rordena kao da su u transu. Čak je i za Alvina, koji je već imao prilike da čuje delove priče, Rordenovo izlaganje bilo zanimljivo kao da je u pitanju bila neka nova drama. Što se tiče savetnika, njih ovo otkriće mora da je pogodilo kao grom.
<BR>&nbsp;&nbsp;&nbsp;&nbsp;&nbsp;Rorden je nastavio da opisuje poslednje dane Carstva; govorio je tihim, prigušenim glasom. To je bilo doba, zaključi Alvin, u kome bi voleo da je živeo. Bio je to vek pustolovina, neizmerne srčanosti... hrabrosti kojom se mogla potpuna propast pretvoriti u pobedu.
<BR>&nbsp;&nbsp;&nbsp;&nbsp;&nbsp;"Iako je Ludi Um opustošio Galaksiju, Carstvo je još imalo velike zalihe i ništa nije moglo da slomi njegov duh. Sa hrabrošću kojoj možemo jedino da se divimo, ponovo je započet jedan veliki opit, potraga za greškom koja je dovela do ovakve katastrofe. Sada je, razume se, bilo mnogo onih koji su bili protiv takvog poduhvata i koji su predviđali da će on dovesti samo do još veće nesreće, ali ipak su bili nadglasani. Rad na projektu je otpočet i, zahvaljujući gorko stečenom znanju, ovog puta je uspešno okončan.
<BR>&nbsp;&nbsp;&nbsp;&nbsp;&nbsp;Novorođena rasa posedovala je potencijalni intelekt koji se čak nije mogao ni izmeriti. Ali bila je potpuno infantilna: ne znamo da li su njeni stvoritelji tako nešto i očekivali, ali vrlo je verovatno da su znali da je to neizbežno. Moraće da prođu milioni godina pre nego što dostigne zrelost i ništa ne može da ubrza taj proces. Vanamond je bio prvi od tih umova: mora da negde u Galaksiji postoje i drugi, ali verujemo da ih je svega nekoliko stvoreno, pošto Vanamond nikada nije sreo nijednog od svojih parnjaka.
<BR>&nbsp;&nbsp;&nbsp;&nbsp;&nbsp;Stvaranje čistih mentaliteta predstavljalo je najveće dostignuće galaktičke civilizacije: Čovek je u tome imao glavnu i možda odlučujuću ulogu. Nisam do sada pominjao samu Zemlju, jer priča o njoj suviše je mala da bismo je mogli slediti kroz to neizmerno tkanje. Pošto je oduvek ostajala bez svojih najpustolovnijih duhova, naša planeta je neizbežno postala pomalo konzervativna i na kraju se usprotivila naučnicima koji su stvorili Vanamonda. To, razume se, nije imalo nikakvog uticaja na krajnji ishod.
<BR>&nbsp;&nbsp;&nbsp;&nbsp;&nbsp;Posao koga se Carstvo latilo priveden je kraju: ljudi toga doba osvrnuli su se oko sebe i osmotrili zvezde koje su poharali kada su bili u strašnoj opasnosti i doneli odluku koja se mogla i očekivati. Prepustiće Vaseljenu Vanamondu.
<BR>&nbsp;&nbsp;&nbsp;&nbsp;&nbsp;Nije bilo teško odlučiti se za tako nešto, jer Carstvo je upravo stupilo u prvi kontakt sa veoma velikom i veoma čudnom civilizacijom koju je otkrilo daleko s druge strane zakrivljenosti kosmosa. Ova civilizacija, ako su nagoveštaji koje smo uspeli da sakupimo tačni, evoluirala je na čisto fizičkom planu više no što je do tada smatrano mogućim. Izgleda da se problem krajnje inteligencije mogao rešiti na više načina. Ali to su samo naša nagađanja: jedino što pouzdano znamo jeste da su za veoma kratko vreme naši preci i druge rase krenuli na put koji ne možemo da sledimo. Vanamondove misli omeđene su granicama Galaksije, ali posredstvom njegovog uma zavirili smo u začetke te velike pustolovine..."
<BR>
<BR>&nbsp;&nbsp;&nbsp;&nbsp;&nbsp;Bleda senka njegove bivše slave, točak Galaksije koji se sporo okreće počiva u ništavilu. Celom njegovom dužinom prostiru se prazni rascepi koje je napravio Ludi Um... rane koje će u narednim vekovima popuniti druge zvezde. Ali one nikada neće dostići blistavost koja je iščezla.
<BR>&nbsp;&nbsp;&nbsp;&nbsp;&nbsp;Čovek se sprema da napusti Vaseljenu, kao što je nekada napustio svoj svet. I ne samo čovek već i hiljade drugih rasa koje su sa njim zajedno stvorile Carstvo. Sve su se okupile, ovde na rubu Galaksije, čija puna debljina stoji sada između njih i njihovog odredišta do koga neće stići još eonima.
<BR>&nbsp;&nbsp;&nbsp;&nbsp;&nbsp;Dugačak niz vatri buknuo je preko Vaseljene, skačući sa zvezde na zvezdu. Hiljadu sunaca umrlo je u jednom trenu, podarivši svoju energiju nejasnom i čudovišnom obliku koji je rascepio Galaksiju po njenoj osi i sada se povlačio u otvoreni bezdan...
<BR>
<BR>&nbsp;&nbsp;&nbsp;&nbsp;&nbsp;"Carstvo je tada napustilo Vaseljenu, pošavši u potragu za svojom sudbinom. Kada njegovi naslednici, čisti mentaliteti, dostignu punu zrelost, verujemo da će se vratiti. Ali taj dan mora da je još daleko.
<BR>&nbsp;&nbsp;&nbsp;&nbsp;&nbsp;Ovo je, u kratkim crtama, priča o galaktičkoj civilizaciji. Naša vlastita istorija, koju smo smatrali tako važnom, tek je jedna pozna epizoda koju još nismo podrobno ispitali. Ali izgleda da su mnoge starije rase koje su bile manje sklone pustolovinama odbile da napuste svoje domove. Među njima bili su i naši neposredni preci. Većinu ovih rasa zahvatila je dekadencija i one su nestale: naš svet jedva je uspeo da izbegne istu sudbinu. U Prelaznim Vekovima... koji su odista trajali milionima godina... izgubljeno je znanje o prošlosti ili je bilo namerno uništeno. Ovo drugo izgleda mnogo verovatnije: verujemo da je Čovek utonuo u sujeverni varvarizam tokom koga je uništio istoriju kako bi uklonio svaki trag o svojoj nemoći i o svom neuspehu. Nema sumnje da je predanja osvajačima lažno, a Bitka kod Šalmirana samo mit. Tačno je da Šalmiran postoji i da je to jedno od najvećih oružja koje je ikada iskovano... ali ono nije upotrebljeno protiv nekog inteligentnog neprijatelja. Nekada je Zemlja imala samo jedan džinovski satelit - Mesec. Kada je počeo da pada, sagrađen je Šalmiran da bi se on uništio. Oko tog uništenja ispletene su legende koje su vam svima poznate, a ima ih mnogo."
<BR>&nbsp;&nbsp;&nbsp;&nbsp;&nbsp;Rorden napravi pauzu i osmehnu se pomalo nevoljno.
<BR>&nbsp;&nbsp;&nbsp;&nbsp;&nbsp;"Ima još paradoksa koji nisu razrešeni, ali rekao bih da je to problem kojim bi trebalo da se pozabave pre psiholozi nego istoričari. Čak ne možemo u potpunosti verovati ni mojim zapisima, jer i u njima nailazim na jasne dokaze o unošenju izmena u veoma dalekoj prošlosti.
<BR>&nbsp;&nbsp;&nbsp;&nbsp;&nbsp;Samo su Diaspar i Lis preživeli razdoblje dekadencije... Diaspar zahvaljujući savršenim mašinama, Lis zahvaljujući svojoj delimičnoj izdvojenosti i neobičnim intelektualnim moćima svojih žitelja. Ali obe kulture, čak i kada su uspele da se vrate na svoj pređašnji nivo, bile su izobličene pod dejstvom strahova i mitova koje su nasledili.
<BR>&nbsp;&nbsp;&nbsp;&nbsp;&nbsp;Ti strahovi ne moraju više da nas progone. Otkrili smo da su u svim dobima postojali oni koji su se bunili protiv njih i održavali slabu vezu između Diaspara i Lisa. Sada možemo srušiti i poslednje prepreke i naše dve rase mogu zajedno krenuti u budućnost... šta god nam ona donela."
<BR>
<BR>&nbsp;&nbsp;&nbsp;&nbsp;&nbsp;"Pitam se šta bi Jarlan Zej mislio o ovome?" primeti Rorden zamišljeno. "Sumnjam da bi se složio."
<BR>&nbsp;&nbsp;&nbsp;&nbsp;&nbsp;Park se veoma izmenio, za sada samo nagore. Ali kada se raščisti šut, put za Lis biće otvoren za sve.
<BR>&nbsp;&nbsp;&nbsp;&nbsp;&nbsp;"Ne znam", odvrati Alvin. "Iako je zatvorio pokretne puteve, nije ih uništio, a mogao je. Jednoga dana moramo otkriti celu priču koju krije ovaj Park... i koja se krije iza Alejna od Lindara."
<BR>&nbsp;&nbsp;&nbsp;&nbsp;&nbsp;"Bojim se da će to morati da sačeka", odvrati Rorden, "dok se ne razreše mnogo važniji problemi. U svakom slučaju, nije mi uopšte teško da zamislim kako je radio Alejnov um: mora da imamo mnogo zajedničkih crta."
<BR>&nbsp;&nbsp;&nbsp;&nbsp;&nbsp;Nekoliko stotina jardi prešli su ćutke, sledeći ivicu velike iskopine. Grbonica Jarlana Zeja sada je premeštena na obod iskopine na čijem je dnu veliki broj robota predano radio.
<BR>&nbsp;&nbsp;&nbsp;&nbsp;&nbsp;"Uzgred budi rečeno", primeti iznenada Alvin, "znaš li da je Jeserak odlučio da ostane u Lisu? Od svih - baš Jeserak! Dopada mu se tamo i neće da se vrati. To znači da je ostalo jedno prazno mesto u Veću."
<BR>&nbsp;&nbsp;&nbsp;&nbsp;&nbsp;"Tako je", odvrati Rorden, kao da uopšte o tome nije razmišljao. Pre kratkog vremena malo je bilo stvari koje su mu se činile manje verovatne nego da dobije mesto u Veću; sada je to bilo samo pitanje vremena. U skoroj budućnosti biće podnesene još mnoge ostavke, razmišljao je on. Nekolicina starijih savetnika nije uspela da se suoči sa novim problemima koji su im se svalili na pleća.
<BR>&nbsp;&nbsp;&nbsp;&nbsp;&nbsp;Stali su da se penju uz padinu ka Grobnici, kroz dugačku aveniju večnog drveća. Kraj avenije zaprečio je Alvinov brod koji je ovde, u ovoj poznatoj okolini, izgledao čudnovato neprimereno.
<BR>&nbsp;&nbsp;&nbsp;&nbsp;&nbsp;"Evo najveće od svih tajni", iznenada prozbori Rorden. "Ko je bio Gospodar? Odakle mu brod i tri robota?"
<BR>&nbsp;&nbsp;&nbsp;&nbsp;&nbsp;"Razmišljao sam o tome", odvrati Teon. "Znamo da je došao sa Sedam Sunaca, gde mora da je bila razvijena neka kultura na veoma visokom nivou u vreme kada je civilizacija na Zemlji bila na svom najnižem stupnju. Sam brod je očigledno tvorevina Carstva.
<BR>&nbsp;&nbsp;&nbsp;&nbsp;&nbsp;Verujem da je Gospodar bežao pred vlastitim sunarodnicima. Možda je imao ideje sa kojima se oni nisu slagali: bio je filosof, i to veliki. Otkrio je da su naši preci prijateljski nastrojeni, ali sujeverni, i pokušao je da ih obrazuje, ali su oni pogrešno shvatili i pogrešno protumačili njegova učenja. Veliki su najverovatnije bili ljudi iz Carstva... i nisu oni napustili Zemlju, već samu Vaseljenu. Gospodarevi učenici nisu to razumeli ili nisu mogli da poveruju u tako nešto, tako da su celu svoju mitologiju i obrede zasnovali na lažnim premisama. Jednoga dana nameravam da se posvetim izučavanju Gospodareve istorije, a pokušaću i da obelodanim zašto je krio svoju prošlost. Mislim da će od toga na kraju ispasti veoma zanimljiva priča."
<BR>&nbsp;&nbsp;&nbsp;&nbsp;&nbsp;"Treba na mnogo čemu da mu zahvalimo", reče Rorden dok su ulazili u brod. "Da nije bilo njega, nikada ne bismo saznali istinu o prošlosti."
<BR>&nbsp;&nbsp;&nbsp;&nbsp;&nbsp;"Nisam baš siguran", reče Alvin. "Pre ili kasnije, Vanomond bi nas otrkio. A verujem da na Zemlji ima još skrivenih brodova: jednog dana nameravam da ih pronađem."
<BR>&nbsp;&nbsp;&nbsp;&nbsp;&nbsp;Grad je sada ostao odveć daleko pod brodom da bi podsećao na delo Čovekovih ruku i pred njima je počela da se pomalja zakrivljenost planete. Uskoro su ugledali liniju sumraka, hiljadama milja udaljenu, na njenom maršu preko pustinje koji se nikada ne završava. Iznad i unaokolo počivale su se zvezde, i dalje blistave, uprkos slavi koju su izgubile.
<BR>&nbsp;&nbsp;&nbsp;&nbsp;&nbsp;Rorden je dugo zurio u opustošeni predeo koji nikada ranije nije video. Osetio je iznenadni prezir i bes prema ljudima iz prošlosti koji su dozvolili da Zemljina lepota odumre, jer su je zanemarili. Ako se ostvari jedan od Alvinovih snova, ako velike transmutacijske biljke još postoje, neće proći puno vekova pre no što se ponovo ustalasaju okeani.
<BR>&nbsp;&nbsp;&nbsp;&nbsp;&nbsp;Toliko je toga trebalo uraditi u godinama koje su bile pred njima. Rorden je znao da stoji na prekretnici vekova: oko sebe je osećao kako puls čovečanstva ponovo počinje ubrzano da kuca. Trebalo je suočiti se sa velikim problemima i Diaspar će to učiniti. Za ponovno dokučivanje prošlosti biće potrebni vekovi, ali kada to bude završeno, Čovek će povratiti sve što je izgubio. Ali u pozadini će uvek počivati velika zagonetka Vanamonda...
<BR>&nbsp;&nbsp;&nbsp;&nbsp;&nbsp;Ako je Kalitraks bio u pravu, Vanamond je već napredovao brže nego što su to njegovi tvorci očekivali i filosofi iz Lisa gajili su velike nade u buduću saradnju s njim, koju nisu želeli nikome drugom da prepuste. Veoma su se vezali za detinjasti superum i možda su verovali da bi mogli skratiti eone koje bi zahtevao njegov prirodni razvoj. Međutim, Rorden je znao da je Vanamondu namenjena sudbina u kojoj Čovek neće igrati nikakvu ulogu. Usnio je jedan san i verovao je u njegovu istinitost, a u tom snu se neposredno pred okončanje Vaseljene sreću Vanamond i Ludi Um među leševima zvezda.
<BR>&nbsp;&nbsp;&nbsp;&nbsp;&nbsp;Alvin prekinu njegovo sanjarenje i Rorden se okrenu od ekrana.
<BR>&nbsp;&nbsp;&nbsp;&nbsp;&nbsp;"Želeo sam da vidiš ovo", reče tiho Alvin. "Možda će proći mnogo vekova pre no što ti se ukaže nova prilika."
<BR>&nbsp;&nbsp;&nbsp;&nbsp;&nbsp;"Ne napuštaš, valjda, Zemlju?"
<BR>&nbsp;&nbsp;&nbsp;&nbsp;&nbsp;"Ne: ako i ima drugih civilizacija u ovoj Galaksiji, sumnjam da su vredne truda. A ovde ima toliko posla..."
<BR>&nbsp;&nbsp;&nbsp;&nbsp;&nbsp;Alvin se zagleda u velike pustinje, ali umesto njih, on je video velika prostranstva vode koja će ih prekriti kroz hiljadu godina. Čovek je ponovo otkrio svoj svet i nastojaće da ga ulepšava sve dok bude boravio na njemu. A posle...
<BR>&nbsp;&nbsp;&nbsp;&nbsp;&nbsp;"Poslaću ovaj brod van Galaksije da sledi Carstvo kuda god da je ono otišlo. Potraga može potrajati vekovima, ali robot se nikada neće umoriti. Jednoga dana naši rođaci primiće moju poruku i saznaće da ih čekamo ovde na Zemlji. Vratiće se i ja se nadam da ćemo do tada biti dostojno društvo za njih, koliko god da su se uzdigli."
<BR>&nbsp;&nbsp;&nbsp;&nbsp;&nbsp;Alvin ućuta, zagledavši se u budućnost koju je oblikovao, ali koju možda neće doživeti. Dok Čovek bude ponovo izgrađivao svoj svet, ovaj brod će seći tamu između galaksija i u posle mnogo hiljada godina on će se vratiti. Možda će Alvin biti tu da ga dočeka, a ako i ne bude, neće mu biti krivo.
<BR>&nbsp;&nbsp;&nbsp;&nbsp;&nbsp;Sada su se nalazili iznad pola i planeta ispod njih bila je gotovo savršena polulopta. Posmatrajući pojas sumraka, Alvin shvati da istovremeno vidi i izlazak i zalazak Sunca na suprotnim stranama sveta. Simboličnost je bila tako savršena da će se ovog trenutka sećati celog života.
<BR>
<BR>&nbsp;&nbsp;&nbsp;&nbsp;&nbsp;U ovoj Vaseljeni spuštala se noć: senke su se izduživale ka istoku koji neće dočekati naredenu. Ali negde drugde zvezde su još bile mlade i svetlost jutra bila je postojana: a putem kojim se nekada kretao Čovek će jednoga dana ponovo stupati."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
