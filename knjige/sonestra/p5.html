<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. POČETAK POTRAGE
<P>&nbsp;&nbsp;&nbsp;&nbsp;&nbsp;Rorden, Čuvar Zapisa, prikrio je iznenađenje kada je čuo ko je njegov posetilac. Istog časa prepoznao je Alvina i još dok je mladić ulazio, ukucao je njegovo ime u mašinu za informacije. Tri sekunde kasnije držao je Alvinovu ličnu kartu.
<BR>&nbsp;&nbsp;&nbsp;&nbsp;&nbsp;Prema Jeserakovim rečima, dužnosti Čuvara Zapisa bile su pomalo nejasne, pa je Alvin očekivao da će ga zateći u središtu kakvog ogromnog registratorskog sistema. Takođe je očekivao... bez ikakvog razloga... da će to biti neko star gotovo kao i Jeserak. A našao je sredovečnog muškarca u jednoj jedinoj prostoriji u kojoj se nalazilo možda desetak velikih mašina. Nekoliko listova hartije bilo je rasuto po stolu, a Rorden ga je pozdravio nekako odsutno, jer je kradomice proučavao Alvinovu kartu.
<BR>&nbsp;&nbsp;&nbsp;&nbsp;&nbsp;"Alejn od Lindara?" ponovi on. "Ne, nikada nisam čuo za njega. Ali možemo brzo saznati ko je to bio."
<BR>&nbsp;&nbsp;&nbsp;&nbsp;&nbsp;Alvin ga je sa zanimanjem promatrao kako pritiska određenu dugmad na jednoj od mašina. Gotovo istog časa zasijalo je polje sintesajzera i materijalizovao se list hartije.
<BR>&nbsp;&nbsp;&nbsp;&nbsp;&nbsp;"Kako se čini, taj Alejn je bio moj prethodnik... pre mnogo vremena. Mislio sam da znam sve Čuvare u poslednjih sto miliona godina, ali on mora da je živeo ranije. To je bilo tako davno, da mu je samo ime zapisano, bez ikakvih daljnjih pojedinosti. Gde si našao taj natpis?"
<BR>&nbsp;&nbsp;&nbsp;&nbsp;&nbsp;"U Lorenskoj kuli", odvrati Alvin posle kraćeg oklevanja.
<BR>&nbsp;&nbsp;&nbsp;&nbsp;&nbsp;Pritisnuta su nova dugmad, ali ovog puta nije se pojavilo nikakvo polje niti se materijalizovao list hartije.
<BR>&nbsp;&nbsp;&nbsp;&nbsp;&nbsp;"Šta to radiš?" upita Alvin. "Gde su ti svi ti zapisi?"
<BR>&nbsp;&nbsp;&nbsp;&nbsp;&nbsp;Čuvar se nasmeja.
<BR>&nbsp;&nbsp;&nbsp;&nbsp;&nbsp;"To uvek zbunjuje ljude. Bilo bi nemoguće čuvati pisane zapise svih informacija koje su nam potrebne: one su zabeležene elektronskim putem i automatski se brišu posle izvesnog vremena, osim ako ne postoji neki naročiti razlog da se sačuvaju. Ako je Alejn ostavio bilo kakvu poruku za buduća pokolenja, uskoro ćemo je otkriti."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Niko na svetu to ne bi umeo da ti objasni. Jedino znam da je ova mašina Asocijator. Ako joj daš određenu količinu činjenica, ona će krenuti u potragu kroz celokupno ljudsko znanje dok ih ne dovede u uzajamnu vezu."
<BR>&nbsp;&nbsp;&nbsp;&nbsp;&nbsp;"Zar za to nije potrebno mnogo vremena?"
<BR>&nbsp;&nbsp;&nbsp;&nbsp;&nbsp;"Veoma često jeste. Ponekad sam morao da čekam dvadeset godina na odgovor. Zašto ne sedneš?" dodade on, a bore oko očiju doprineše težini njegovog svečanog glasa.
<BR>&nbsp;&nbsp;&nbsp;&nbsp;&nbsp;Alvin još nikada nije sreo nikog sličnog Čuvaru Zapisa, ali je ipak zaključio da mu se ovaj dopada. Dosadilo mu je da ga stalno podsećaju kako je još mladić, pa mu je prijalo da se neko odnosi prema njemu kao prema odrasloj osobi.
<BR>&nbsp;&nbsp;&nbsp;&nbsp;&nbsp;Polje sintesajzera ponovo zatreperi, a Rorden se sagnu da pročita šta piše na listu koji se pojavio. Poruka mora da je bila dosta dugačka, jer mu je bilo potrebno nekoliko minuta da je pročita do kraja. Konačno se spustio na jedan od kaučeva u prostoriji, zagledavši se u svog posetioca pogledom koji je, što je Alvin tek sada primetio, bio uznemirujuće prodoran.
<BR>&nbsp;&nbsp;&nbsp;&nbsp;&nbsp;"Šta piše?" upita on na kraju kao bez daha, ne mogavši više da potiskuje radoznalost.
<BR>&nbsp;&nbsp;&nbsp;&nbsp;&nbsp;Rorden mu ne odgovori. Umesto toga i sam zatraži obaveštenje.
<BR>&nbsp;&nbsp;&nbsp;&nbsp;&nbsp;"Zašto želiš da napustiš Diaspar?" upita on tiho.
<BR>&nbsp;&nbsp;&nbsp;&nbsp;&nbsp;Da su mu to pitanje postavili Jeserak ili njegov otac, Alvin bi se zapetljao u gomilu mučnih poluistina ili golih laži. Međutim, od ovog čoveka, koga je upoznao tek pre nekoliko minuta, kao da ga nisu odvajale prepreke koje bi se uvek isprečile između njega i onih koje je poznavao celog života.
<BR>&nbsp;&nbsp;&nbsp;&nbsp;&nbsp;"Nisam siguran", odvrati on polako ali spremno. "Oduvek sam to želeo. Znam da izvan Diaspara nema ničega... ali ipak želim tamo da odem."
<BR>&nbsp;&nbsp;&nbsp;&nbsp;&nbsp;Stidljivo je pogledao Rordena, kao da očekuje ohrabrenje; međutim, Čuvarev pogled odlutao je nekuda daleko. Kada se ponovo usredsredio na Alvina, lice mu je poprimilo izraz koji ovaj nije mogao u potpunosti da razume, ali uočio je izvesnu tugu koja ga je malo uznemirila.
<BR>&nbsp;&nbsp;&nbsp;&nbsp;&nbsp;Niko ne bi kazao da se Rorden upravo suočio sa najvećom krizom u svom životu. Hiljadama godina obavljao je svoje dužnosti kao tumač mašina, a te dužnosti nisu zahtevale mnogo inicijative niti preduzetništva. Pomalo izdvojen od gradske vreve, po strani od sunarodnika, Rorden je živeo srećno i zadovoljno. A sada je naišao ovaj mladić, uznemirio duhove vremena koje je bilo mrtvo već milionima vekova, zapretivši da uzdrma blagosloveni mir njegova uma.
<BR>&nbsp;&nbsp;&nbsp;&nbsp;&nbsp;Ovu pretnju mogao je otkloniti s nekoliko obeshrabrujućih reči, ali gledajući te zabrinute, nesrećne oči, Rorden shvati da nikada ne bi mogao izabrati taj lakši put. Čak i da nije bilo Alejnove poruke, savest mu to ne bi dozvolila.
<BR>&nbsp;&nbsp;&nbsp;&nbsp;&nbsp;"Alvine", poče on, "znam da te mnoge stvari zbunjuju. Pretpostavljam da te najviše od svega zanima zbog čega sada živimo ovde u Diasparu, a nekada nam nije bio dovoljan ceo svet."
<BR>&nbsp;&nbsp;&nbsp;&nbsp;&nbsp;Alvin klimnu, pitajući se kako je mogao tako dobro da mu čita misli.
<BR>&nbsp;&nbsp;&nbsp;&nbsp;&nbsp;"Pa, bojim se da ti na to pitanje ne mogu pružiti iscrpan odgovor. Ne gledaj me tako razočarano: još nisam završio. Sve je počelo u vreme kada se Čovek borio protiv Osvajača... kogod ili štagod oni bili. Pre toga širio se među zvezdama, ali bio je primoran da se vrati na Zemlju zbog ratova o kojima mi ništa ne znamo. Možda mu je taj poraz izmenio karakter, tako da se, od tada pa nadalje, zadovoljavao životom na Zemlji. Ili su možda Osvajači obećali da će ga ostaviti na miru ako ostane na vlastitoj planeti: ne znamo. Jedino je sigurno da je počeo da razvija jednu sasvim centralizovanu kulturu, čiji je krajnji izraz Diaspar.
<BR>&nbsp;&nbsp;&nbsp;&nbsp;&nbsp;U početku je bilo mnogo velikih gradova, ali ih je na kraju Diaspar sve apsorbovao, kao da je postojala neka sila koja je privlačila ljude, istovetna onoj koja ih je nekada vukla ka zvezdama. Malo je ljudi ikada uočilo njeno prisustvo, ali svi se mi plašimo spoljašnjeg sveta i žudimo za onim što je poznato i lako shvatljivo. Taj je strah možda iracionalan, ili možda potiče iz istorije, ali on predstavlja jednu od najjačih sila u našim životima."
<BR>&nbsp;&nbsp;&nbsp;&nbsp;&nbsp;"Ali zašto ga onda i ja ne osećam?"
<BR>&nbsp;&nbsp;&nbsp;&nbsp;&nbsp;"Hoćeš da kažeš da te pomisao da napustiš Diaspar, u kome imaš sve što ti je potrebno i u kome si okružen prijateljima, ne ispunjava nečim što je slično užasu?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Čuvar se osmehnu, napravivši grimasu.
<BR>&nbsp;&nbsp;&nbsp;&nbsp;&nbsp;"Bojim se da ja to za sebe ne bih mogao da kažem. Ali bar sam u stanju da shvatim tvoj stav, iako ne mogu da se složim s tobom. Ranije bih se možda dvoumio da ti pomognem, ali pošto sam video Alejnovu poruku, to više ne činim."
<BR>&nbsp;&nbsp;&nbsp;&nbsp;&nbsp;"Još mi niste kazali šta u njoj piše!"
<BR>&nbsp;&nbsp;&nbsp;&nbsp;&nbsp;Rorden se nasmeja.
<BR>&nbsp;&nbsp;&nbsp;&nbsp;&nbsp;"Ni ne nameravam dok ne budeš mnogo stariji. Ali reći ću ti o čemu je reč.
<BR>&nbsp;&nbsp;&nbsp;&nbsp;&nbsp;Alejn je predvideo da će se u budućim vekovima rađati ljudi poput tebe: shvatio je da bi oni mogli pokušati da napuste Diaspar, pa je rešio da im pomogne. Pretpostavljam da bi, bilo kojim putem da si pokušao da napustiš grad, naišao na natpis koji bi te upućivao na Čuvara Zapisa. Znajući da će Čuvar u tom slučaju ispitati svoje mašine, Alejn je ostavio poruku, bezbedno zapretanu među hiljadama i milionima postojećih zapisa. Mogla se pronaći samo ako je Asocijator tragao upravo za njom. Ta poruka upućuje svakog Čuvara da pomogne ispitivaču, čak iako se ne slaže sa njegovim zahtevom. Alejn je verovao da ljudska rasa postaje dekadentna i želeo je da pomogne svakome ko bi mogao da je obnovi. Pratiš li ti mene?"
<BR>&nbsp;&nbsp;&nbsp;&nbsp;&nbsp;Alvin smrknuto klimnu i Rorden nastavi.
<BR>&nbsp;&nbsp;&nbsp;&nbsp;&nbsp;"Nadam se da nije bio u pravu. Ne verujem da je čovečanstvo dekadentno... samo se izmenilo. Ti ćeš se, svakako, složiti sa Alejnom... ali nemoj to učiniti jednostavno zbog toga što smatraš da je dobro razlikovati se od ostalih! Mi smo srećni: ako smo nešto i izgubili, toga nismo svesni.
<BR>&nbsp;&nbsp;&nbsp;&nbsp;&nbsp;Alejn je u svojoj poruci dosta toga zapisao, ali najvažnije je ovo - postoje tri puta iz Diaspara. Ne kaže kuda oni vode, niti nagoveštava kako se mogu pronaći, mada postoji nekoliko sasvim nejasnih nagoveštaja o kojima moram da razmislim. Međutim, ako je i tačno ono što on kaže, ti si suviše mlad da napustiš grad. Sutra moram razgovarati sa tvojima. Ne, neću te izdati! Ostavi me sada... moram o mnogo čemu da porazmislim."
<BR>&nbsp;&nbsp;&nbsp;&nbsp;&nbsp;Rorden se osećao pomalo nelagodno zbog mladićeve zahvalnosti. Kada je Alvin otišao, izvesno vreme je ostao da sedi i razmišlja o tome da li je, ipak, ispravno postupio.
<BR>&nbsp;&nbsp;&nbsp;&nbsp;&nbsp;Dečak je van svake sunje predstavljao atavizam... povratak u slavno doba. Na svakih nekoliko pokolenja i dalje se pojavljuju umovi koji su jednaki onima iz drevnih dana. Rođeni van vremena, oni nisu mogli naročito da utiču na svet Diaspara koji je mirno snevao. Dugo, lagano slabljenje ljudske volje toliko je uznapredovalo da ga nikakav pojedinac-genije, ma koliko blistav bio, nije više mogao zauzdati. Posle nekoliko vekova nemira, različiti bi se pomirili sa sudbinom i prestajali da joj se opiru. Kada Alvin bude shvatio svoj položaj, hoće li i on postati svestan da mu je jedina nada za sreću da se saobrazi ostalom svetu? Rorden se pitao, ne bi li ipak bilo bolje za dečaka da ga obeshrabri. Međutim, sada je bilo prekasno za to: Alejn se pobrinuo za suprotno.
<BR>&nbsp;&nbsp;&nbsp;&nbsp;&nbsp;Taj drevni Čuvar Zapisa mora da je bio izuzetan čovek, možda i sam atavizam. Koliko su puta tokom vekova ostali Čuvari pročitali tu njegovu poruku i postupili saobrazno njoj, na dobro ili zlo? Ako je bilo već takvih slučajeva, svakako moraju postojati i zapisi o njima.
<BR>&nbsp;&nbsp;&nbsp;&nbsp;&nbsp;Rorden je trenutak napeto razmišljao: zatim je, u početku polako, a uskoro sa sve većom samouverenošću, počeo da postavlja mašinama jedno pitanje za drugim, dok svi Asocijatori u prostoriji nisu radili punom parom. Kroz analizatorska kola sada je proticalo, na način koji je bio izvan čovekove moći poimanja, na milijarde i milijarde činjenica. Trebalo je samo čekati...
<BR>
<BR>&nbsp;&nbsp;&nbsp;&nbsp;&nbsp;Godinama kasnije Alvin se često divio svojoj sreći. Da je Čuvar Zapisa bio neprijateljski raspoložen, nikada ne bi mogao da otpočne svoju potragu. Međutim, Rorden je, uprkos razlici u godinama koja ih je delila, i sam posedovao izvesnu dozu radoznalosti. U Rordenovom slučaju to je bila samo želja da otkrije izgubljeno znanje: nikada ga on ne bi iskoristio, jer je poput ostalih u Diasparu osećao užasan strah od spoljašnjeg sveta, čemu se Alvin toliko čudio. Iako su postali bliski prijatelji, među njima je zauvek ostala izvesna prepreka.
<BR>&nbsp;&nbsp;&nbsp;&nbsp;&nbsp;Alvinov život sada je bio podeljen na dva sasvim različita dela. Nastavio je da uči sa Jeserakom, usvajajući ogromno i zapleteno znanje o ljudima, mestima i običajima, bez čega niko nije mogao da učestvuje u gradskom životu. Jeserak je bio savestan ali ležeran tutor, a kako je pred sobom imao toliko vekova, nije se žurio da okonča svoj zadatak. U stvari, bilo mu je veoma milo što se Alvin sprijateljio sa Rordenom. Ostali stanovnici Diaspara gledali su sa izvesnim strahopoštovanjem na Čuvara Zapisa, jer je on jedini imao pristup svom znanju iz prošlosti.
<BR>&nbsp;&nbsp;&nbsp;&nbsp;&nbsp;Alvin je polako saznavao koliko je to znanje bilo ogromno, pa ipak nesavršeno. Uprkos samouništavajućim kolima koja su sama brisala sva obaveštenja čim bi ova zastarela, glavni registri sadržali su u najgorem slučaju stotinu biliona činjenica. Da li je postojalo bilo kakvo ograničenje kada je u pitanju bio kapacitet tih mašina, Rorden nije znao: to znanje bilo je izgubljeno zajedno sa tajnom o načinu njihovog rada.
<BR>&nbsp;&nbsp;&nbsp;&nbsp;&nbsp;Asocijatori su predstavljali izvor beskrajnih čuda za Alvina, koji je provodio sate ukucavajući pitanja. Zabavljali su ga podaci kao onaj da ljudi čija imena počinju slovom "S" pokazuju sklonost prema životu u istočnom delu grada... mada su mašine požurile da dodaju kako ta činjenica nije ni od kakve statističke važnosti. Alvin je brzo sakupio gomilu sličnih beskorisnih podataka koje je koristio da zadivi prijatelje. Istovremeno, pod Rordenovim nadozorom, učio je sve što se znalo o Dobu Osvita, jer je Rorden uporno tvrdio da će mnogo godina morati da se priprema pre no što krene u potragu. Alvin je shvatao da je Rorden u pravu, mada se ponekad bunio. Ali već posle jednog jedinog pokušaja, izgubio je nadu da će pre vremena saznati sve što mu je potrebno.
<BR>&nbsp;&nbsp;&nbsp;&nbsp;&nbsp;Jednog dana bio je sam, jer je Rorden otišao u jednu od retkih poseta u administrativni centar grada. Izazov je bio suviše snažan, pa je naredio Asocijatorima da potraže Alejnovu poruku.
<BR>&nbsp;&nbsp;&nbsp;&nbsp;&nbsp;Kada se Rorden vratio, zatekao je prestravljenog mladića koji je pokušavao da otkrije zbog čega su sve mašine zatajile. Na Alvinovo ogromno olakšanje, Rorden se samo nasmejao i pritisnuo nekoliko nizova kombinacija koje su razmrsile zbrku. A onda se vratio do krivca i pokušao oštro da mu se obrati.
<BR>&nbsp;&nbsp;&nbsp;&nbsp;&nbsp;"Neka ti to bude nauk, Alvine! Očekivao sam da će doći do nečeg sličnog, pa sam blokirao sva kola koja ne želim da istražuješ. Ta blokada ostaje dok ne budem smatrao da je mogu bezbedno ukloniti."
<BR>&nbsp;&nbsp;&nbsp;&nbsp;&nbsp;Alvin se glupavo osmehnuo i ništa nije rekao. Od tada više nije preduzimao izlete u zabranjena kraljevstva.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
