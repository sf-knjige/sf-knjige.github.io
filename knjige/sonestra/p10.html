<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ŽITELJ KRATERA
<P>&nbsp;&nbsp;&nbsp;&nbsp;&nbsp;Alvin se probudio usred noći, mrkle noći kakva vlada u planinskim predelima, užasavajuće zbog svoje gustine. Nešto ga je uznemirilo, neki šaputavi zvuk koji mu se uvukao u um, nadjačavši jednoličnu tutnjavu vodopada. Uspravio se u tami, naprežući se da razabere nešto u skrivenoj zemlji, dok je, zadržavajući dah, osluškivao tutnjeću grmljavinu vodopada i slabo, ali postojano šuškanje života u drveću što ga je okruživalo.
<BR>&nbsp;&nbsp;&nbsp;&nbsp;&nbsp;Ništa se nije videlo. Svetlost zvezda bila je suviše slaba da bi otkrila milje predela koji je ležao na stotine stopa ispod njih: samo je nazubljena linija tamnije noći koja je zaklanjala zvezde svedočila o postojanju planina na južnom obzorju. Alvin je kroz tamu čuo svog prijatelja koji je ležao pored njega kako se okreće i uspravlja.
<BR>&nbsp;&nbsp;&nbsp;&nbsp;&nbsp;"Šta je bilo?" dopre do njega šaputavi glas.
<BR>&nbsp;&nbsp;&nbsp;&nbsp;&nbsp;"Mislio sam da čujem neku buku."
<BR>&nbsp;&nbsp;&nbsp;&nbsp;&nbsp;"Kakvu buku?"
<BR>&nbsp;&nbsp;&nbsp;&nbsp;&nbsp;"Ne znam. Možda sam samo sanjao."
<BR>&nbsp;&nbsp;&nbsp;&nbsp;&nbsp;Zavladala je tišina dok su dva para očiju pokušavala da prodru kroz tajanstvo noći. A onda, iznenada, Teon ščepa svog prijatelja za ruku.
<BR>&nbsp;&nbsp;&nbsp;&nbsp;&nbsp;"Pogledaj!" prošaputa on.
<BR>&nbsp;&nbsp;&nbsp;&nbsp;&nbsp;Daleko na jugu sijala je jedna usamljena tačka svetosti, suviše nisko na nebu da bi bila zvezda. Bila je bleštavo bela, oivičena ljubičastim, i dok su je mladići posmatrali, njen spektar jačine postajao je sve viši, tako da na kraju oko više nije moglo da gleda u nju. A onda se rasprsla... izgledalo je kao da je munja udarila ispod oboda sveta. Na trenutak, planine i prostranu zemlju koju su one štitile obrubila je vatra naspram tame noći. Mnogo kasnije do njih je dopro odjek snažne eksplozije, a u šumi ispod njih iznenadni vetar zahujao je među drvećem. Ubrzo je zamro, a onda su jedna za drugom poplašene zvezde dopuzale nazad na nebo.
<BR>&nbsp;&nbsp;&nbsp;&nbsp;&nbsp;Prvi put u životu Alvin je doživeo strah od nepoznatog, koji je bio prokletstvo drevnog Čoveka. To osećanje bilo je tako čudno da u prvi mah nije znao kako bi ga nazvao. U trenutku prepoznavanja strah je nestao i on je ponovo bio onaj stari.
<BR>&nbsp;&nbsp;&nbsp;&nbsp;&nbsp;"Šta je to?" prošaputa on.
<BR>&nbsp;&nbsp;&nbsp;&nbsp;&nbsp;Nastupila je tako duga pauza da je ponovio pitanje.
<BR>&nbsp;&nbsp;&nbsp;&nbsp;&nbsp;"Pokušavam da se setim", odvrati Teon i ponovo zaćuta. Malo kasnije je ipak progovorio.
<BR>&nbsp;&nbsp;&nbsp;&nbsp;&nbsp;"To mora da je Šalmiran", izjavi on jednostavno.
<BR>&nbsp;&nbsp;&nbsp;&nbsp;&nbsp;"Šalmiran! Zar on još postoji?"
<BR>&nbsp;&nbsp;&nbsp;&nbsp;&nbsp;"Gotovo sam zaboravio", odvrati Teon, "ali sada se prisećam. Majka mi je jednom kazala da se tvrđava nalazi negde u ovim brdima. Razume se, od nje su ostale samo ruševine, ali neko bi trebalo još u njoj da živi."
<BR>&nbsp;&nbsp;&nbsp;&nbsp;&nbsp;Šalmiran! Za ovu decu dve različite rase, koje su se toliko razlikovale po kulturi i istoriji, to je van svake sumnje bilo čarobno ime. U celoj dugačkoj priči o Zemlji nije bilo većeg epa od odbrane Šalmirana od Osvajača koji je pokorio celu Vaseljenu.
<BR>&nbsp;&nbsp;&nbsp;&nbsp;&nbsp;Uskoro se ponovo začu Teonov glas iz tame.
<BR>&nbsp;&nbsp;&nbsp;&nbsp;&nbsp;"Ljudi sa juga bi nam mogli reći nešto više o tome. Pitaćemo ih na povratku."
<BR>&nbsp;&nbsp;&nbsp;&nbsp;&nbsp;Alvin gotovo da ga i nije čuo: bio je duboko utonuo u vlastite misli, prisećajući se priča koje mu je Rorden davno pričao. Bitka kod Šalmirana bila je događaj o kome govore prvi zapisi iz istorije: ona je označavala kraj doba Čovekovih osvajanja i početak njegovog dugog opadanja. U Šalmiranu su, pre nego bilo gde drugde na Zemlji, ležali odgovori na probleme koji su ga tolike godine mučili. Međutim, južne planine bile su veoma daleko.
<BR>&nbsp;&nbsp;&nbsp;&nbsp;&nbsp;Teon mora da je posedovao izvesne majčine moći, jer je tiho rekao:
<BR>&nbsp;&nbsp;&nbsp;&nbsp;&nbsp;"Ako krenemo u zoru, mogli bismo stići do tvrđave do mraka. Nikada nisam tamo bio, ali mislim da bih umeo da pronađem put."
<BR>&nbsp;&nbsp;&nbsp;&nbsp;&nbsp;Alvin stade da razmišlja o ovome. Bio je umoran, stopala su mu bila izranavljena, a butni mišići su ga boleli jer nisu bili naviknuti na toliki napor. Po glavi mu se motala primamljiva misao da sve odloži za naredni put. Ali možda neće biti narednog puta, a postojala je mogućnost da je blistva eksplozija bila poziv u pomoć.
<BR>&nbsp;&nbsp;&nbsp;&nbsp;&nbsp;Pod bledom svetlošću nepouzdanih zvezda Alvin se rvao sa vlastitim mislima i uskoro doneo odluku. Ništa se nije izmenilo: planine su nastavile da bdiju nad usnulom zemljom. Ali do prekretnice u istoriji je došlo i ljudska rasa je krenula ka čudnoj novoj budućnosti.
<BR>&nbsp;&nbsp;&nbsp;&nbsp;&nbsp;Sunce se upravo izdiglo iznad istočnog zida Lisa kada su stigli do oboda šume. Ovde je Priroda bila jedini gospodar. Čak je i Teon izgledao izgubljen među džinovskim drvećem koje je zaklanjalo Sunčevu svetlost i bacalo guste senke po tlu džungle. Srećom, reka koja je nastajala od vodopada tekla je na jug odveć pravo da bi to bilo prirodno, tako da su, držeći se njene obale, mogli da izbegnu gušće rastinje. Najveći deo vremena Teon je provodio kontrolišući Krifa, koji bi nestao u džungli ili je pomahnitalo nisko preletao preko vode. Čak je i Alvin, za koga je sve to još bilo sasvim novo, mogao da oseti kako ga džungla očarava svojom osobenošću koju nisu posedovale manje, kultivisanije šume u severnom Lisu. Drveće se prilično razlikovalo: uglavnom je prolazilo kroz različite stepene degeneracije, a neka stabla vratila su se kroz vekove gotovo u prvobitni, prirodni oblik. Mnoga nisu čak uopšte poticala sa Zemlje... a možda čak ni iz Sunčevog sistema. Nad manjim drvećem stražarile su džinovske sekvoje, visoke po tri do četiri stotine stopa. Nekada su važile za najstarija živa bića na Zemlji: i dalje su bile nešto starije od Čoveka.
<BR>&nbsp;&nbsp;&nbsp;&nbsp;&nbsp;Reka je postajala sve šira: stalno je stvarala mala jezera, na kojima su, usidrena, počivala sićušna ostrva. Ovde je bilo i insekata, stvorenja predivnih boja koja su besciljno letela unaokolo iznad površine vode. Jednom, ne obazirući se na Teonove povike, Krif se ustremio ka dalekim rođacima. Istog časa je nestao u oblaku svetlucavih krila, a do njih je doprlo ljutito zujanje. Trenutak kasnije oblak se rasprsnuo i Krif se vratio preko vode, tako brzo da ga oko gotovo nije moglo slediti. Posle toga se nije odvajao od Teona i nije se više gubio.
<BR>&nbsp;&nbsp;&nbsp;&nbsp;&nbsp;Što se veče više približavalo, sve su češće mogli da vide planine pred sobom. Reka koja im je bila tako odani vodič sada je tekla sporo kao da se i ona približavala kraju svoga puta. Međutim, bilo im je jasno da do večeri neće uspeti da stignu do planina: mnogo pre zalaska Sunca u šumi je postalo tako mračno da nisu mogli dalje. Veliko drveće bilo je obavijeno gomilama senki, a kroz lišće je hujao vetrić. Alvin i Teon su se smestili da provedu noć ispod jedne ogromne crvene sekvoje čije su grančice na vrhu još bile obasjane Suncem.
<BR>&nbsp;&nbsp;&nbsp;&nbsp;&nbsp;Kada je konačno skriveno Sunce zašlo, svetlost se i dalje zadržala na nemirnoj vodi. Dva mladića ležala su u tami koja je postajala sve gušća, posmatrajući reku i razmišljajući o svemu što su videli. Dok je tonuo u san, Alvin se pitao ko je poslednji lutao ovuda i koliko je vremena od tada prošlo.
<BR>&nbsp;&nbsp;&nbsp;&nbsp;&nbsp;Sunce je stajalo već visoko kada su izbili iz šume i konačno se našli pred planinskim zidom Lisa. Tle pred njima strmo se uzdizalo ka nebu u talasima gole stene. Ovde se završavao tok reke koji je bio isto onako spektakularan kao i njen početak, jer se tle na njenom putu rastvaralo i ona je uz potmulu grmljavinu uranjala u njega, nestajući sa vidika.
<BR>&nbsp;&nbsp;&nbsp;&nbsp;&nbsp;Teon je na trenutak stajao zagledan u vrtlog i izlomljeno zemljište iza njega. A onda pokaza prema pukotini u brdima.
<BR>&nbsp;&nbsp;&nbsp;&nbsp;&nbsp;"Šalmiran leži u onom pravcu", reče on samouvereno. Alvin ga iznenađeno pogleda.
<BR>&nbsp;&nbsp;&nbsp;&nbsp;&nbsp;"Kazao si mi da nikada ranije nisi bio ovde!"
<BR>&nbsp;&nbsp;&nbsp;&nbsp;&nbsp;"I nisam."
<BR>&nbsp;&nbsp;&nbsp;&nbsp;&nbsp;"Kako onda znaš kuda treba da idemo?"
<BR>&nbsp;&nbsp;&nbsp;&nbsp;&nbsp;Teon je bio zbunjen.
<BR>&nbsp;&nbsp;&nbsp;&nbsp;&nbsp;"Ne znam... nikada ranije nisam o tome razmišljao. Mora da je posredi neka vrsta instinkta, jer kuda god pođemo u Lisu, znamo gde se nalazimo."
<BR>&nbsp;&nbsp;&nbsp;&nbsp;&nbsp;Alvinu je bilo veoma teško da poveruje u tako nešto, pa je sledio Teona krajnje skeptično. Ubrzo su prošli kroz pukotinu u brdima i sada se pred njima nalazila jedna čudna visoravan sa blago izdignutim ivicama. Posle trenutka oklevanja, Teon poče da se penje. Alvin ga je sledio, pun sumnji, sastavljajući pri tom kratak govor. Ako se pokaže da je putovanje bilo uzaludno, Teon će tačno znati šta on misli o njegovom nepogrešivom instinktu.
<BR>&nbsp;&nbsp;&nbsp;&nbsp;&nbsp;Kad su se približili vrhu, izgled tla se odjednom izmenio. Niže padine bile su pokrivene poroznim, vulkanskim kamenjem, tu i tamo nagomilanim u velike gomile šljake. Sada se površina iznenada pretvorila u tvrde, staklene, glatke ploče, kao da je nekad istopljeno kamenje teklo u obliku reka niz planinu. Bili su već nadomak oboda visoravni. Teon prvi stiže, a nekoliko sekundi kasnije pridruži mu se i Alvin i zanemelo stade pored njega. Ispostavilo se da stoje, ne na ivici visoravni, kako su očekivali, već na ivici jedne džinovske zdele duboke pola milje i prečnika tri milje. Tle pred njima strmo se spuštalo naniže, da bi na dnu doline lagano postajalo ravno, a onda se ponovo uzdizalo, sve strmije i strmije, do naspramne ivice. Iako je u tom trenutku Sunce obasjavalo celo udubljenje, ono je bilo crno poput ebanovine. Mladići nisu bili u stanju čak ni da pretpostave od kakvog je materijala bio krater, ali bio je crn poput kakve stene sa nekog sveta koji nikada nije upoznao sunce. I to nije bilo sve, jer se pod njihovim nogama nalazila metalna traka koja ga je opasivala, sva u jednom komadu, široka nekih sto stopa, koja je tokom nemerljivog vremena izgubila prvobitni sjaj, ali se na njoj i dalje nije video ni najmanji trag korozije.
<BR>&nbsp;&nbsp;&nbsp;&nbsp;&nbsp;Dok su im se oči navikavale na taj nezemaljski prizor, Alvin i Teon shvatiše da zdela ipak nije potpuno crna kao što su oni u prvi mah pomislili. Tu i tamo, sićušne eksplozije svetlosti, koje su bile u toj meri nepostojane da su ih mogli videti samo posredno, treperile su po zidovima crnim poput ebonovine. Javljale su se nasumično, nestajući odmah po rađanju, poput odsjaja zvezda na uzburkanom moru.
<BR>&nbsp;&nbsp;&nbsp;&nbsp;&nbsp;"Predivno je!" jedva izusti Alvin, ostavši bez daha. "Ali šta je to?"
<BR>&nbsp;&nbsp;&nbsp;&nbsp;&nbsp;"Liči na nekakav reflektor."
<BR>&nbsp;&nbsp;&nbsp;&nbsp;&nbsp;"Ne mogu da zamislim da to crnilo bilo šta reflektuje."
<BR>&nbsp;&nbsp;&nbsp;&nbsp;&nbsp;"Nemoj zaboraviti da je crno samo za naše oči. Ne znamo kakva su zračenja koristili."
<BR>&nbsp;&nbsp;&nbsp;&nbsp;&nbsp;"Sigurno postoji još nešto pored ovoga. Gde je tvrđava?"
<BR>&nbsp;&nbsp;&nbsp;&nbsp;&nbsp;Teon pokaza prema udolini kratera, gde se nalazilo nešto za šta je Alvin mislio da je gomila nabacanog kamenja. Kada se ponovo zagledao u nju, uspeo je da razabere gotovo zatrtu pravilnost u grupisanju velikih blokova. Da, tamo su se nalazile ruševine nekada moćnih zgrada, koje je dobro nagrizao zub vremena.
<BR>&nbsp;&nbsp;&nbsp;&nbsp;&nbsp;Prvih nekoliko stotina jardi zidovi kratera bili su suviše glatki, tako da mladići nisu mogli uspravno da stoje, ali posle izvesnog vremena stigli su do blažih padina niz koje su mogli bez teškoća da se spuštaju. U blizini dna kratera glatka ebonovina njegove površine završavala se jednim tankim slojem zemlje koju tu mora da su tokom vekova naneli vetrovi Lisa.
<BR>&nbsp;&nbsp;&nbsp;&nbsp;&nbsp;Četvrt milje odatle, jedan povrh drugoga, bili su nagomilani titanski blokovi kamenja, poput odbačenih igračaka kakvog džinovskog deteta. Nazirao se čak deo masivnog zida: zatim dva izrezbarena obeliska koja su nekada obeležavala velelepni ulaz. Posvuda su rasli mahovina i biljke-puzavice, kao i sićušno, zakršljalo drveće. Čak je i vetar ovde ćutao.
<BR>&nbsp;&nbsp;&nbsp;&nbsp;&nbsp;I tako su Alvin i Teon stigli do ruševina Šalmirana. Ako je predanje govorilo istinu, na ove zidove nasrtale su sile koje su bile u stanju da pretvore svet u prah; sejale su plamen i grmele i na kraju pretrpele potpuni poraz. Nekada je ovo spokojno nebo bleštalo vatrama istrgnutim iz srdaca sunaca, a planine Lisa mora da su drhtale kao da su žive, zapahnute besom svojih gospodara.
<BR>&nbsp;&nbsp;&nbsp;&nbsp;&nbsp;Niko nikada nije pokorio Šalmiran. Ali sada je konačno pala i ta neosvojiva tvrđava... zarobili su je i uništili strpljivi pipci bršljana i pokolenja crva koji su nasumično rovali.
<BR>&nbsp;&nbsp;&nbsp;&nbsp;&nbsp;Zaplašeni njenom veličanstvenošću, dva mladića su ćutke hodala ka toj kolosalnoj ruševini. Zašli su u senku porušenog zida i ušli u kanjon u kome su planine kamenja stajale raspolućene.
<BR>&nbsp;&nbsp;&nbsp;&nbsp;&nbsp;Pred njima se prostirao veliki amfiteatar, ispresecan dugačkim gomilama šuta koje mora da su označavale grobove pokopanih mašina. Nekada je ceo ovaj neverovatni prostor bio natkriven; međutim, krov se već odavno srušio. Pa ipak, negde u ovoj pustoši mora da je još postojao život i Alvin shvati da je možda i sama ova ruševina veštačka. Veći deo tvrđave sigurno se nalazio duboko pod zemljom, van dohvata Vremena.
<BR>&nbsp;&nbsp;&nbsp;&nbsp;&nbsp;"Moramo se vratiti do podneva", primeti Teon, "što znači da ne možemo dugo ostati. Biće brže ako se razdvojimo. Ja ću preuzeti istočni deo, a ti možeš istražiti ovu stranu. Vikni ako nađeš nešto zanimljivo... ali nemoj suviše da se udaljavaš."
<BR>&nbsp;&nbsp;&nbsp;&nbsp;&nbsp;I tako su se razdvojili; Alvin poče da se penje preko šuta, zaobilazeći veće gomile kamenja. U blizini središta arene iznenada je nabasao na malu kružnu čistinu, čiji je prečnik iznosio nekih trideset ili četrdeset stopa. Bila je prekrivena korovom, koji je od užasne toplote postao pocrneo i ugljenisan, tako da se pretvorio u pepeo kada je stupio na njega. U središtu čistine nalazio se tronožni stalak koji je pridržavao metalnu zdelu, sličnu modelu samog Šalmirana. Mogla je da se pokreće visinski i po azimutu, a spirala od neke providne tvari nicala je iz njenog središta. Ispod tog reflektora bila je zavarena crna kutija iz koje je vodio tanki kabl, nastavljajući da krivuda po tlu.
<BR>&nbsp;&nbsp;&nbsp;&nbsp;&nbsp;Alvinu je bilo jasno da je upravo ova mašina bila izvor svetlosti i on poče da sledi kabl. Nije bilo baš lako pratiti tanku žicu koja je s vremena na vreme nestajala u pukotinama, da bi se zatim pojavila na sasvim neočekivanim mestima. Konačno ju je sasvim izgubio, pa je pozvao Teona da mu pomogne.
<BR>&nbsp;&nbsp;&nbsp;&nbsp;&nbsp;Upravo je puzao ispod jedne stene koja se nadnosila nad njim kada mu neka senka iznenada zakloni svelost. Misleći da mu je to prijatelj, Alvin se izvuče iz useka i okrenu da mu nešto kaže. Međutim, reči mu zamreše na usnama.
<BR>&nbsp;&nbsp;&nbsp;&nbsp;&nbsp;Ispred njega, u vazduhu je lebdelo jedno veliko, tamno oko okruženo satelitskim sistemom manjih očiju. To je bar bio Alvinov prvi utisak: a onda shvati da pred sobom ima neku složenu mašinu... koja je gledala u njega.
<BR>&nbsp;&nbsp;&nbsp;&nbsp;&nbsp;Alvin prekinu mučnu tišinu. Celog života izdavao je naređenja mašinama, pa iako nikada nije video ništa slično ovom stvorenju, zaključio je da je najverovatnije inteligentno.
<BR>&nbsp;&nbsp;&nbsp;&nbsp;&nbsp;"Odbij", stade on da eksperimentiše.
<BR>&nbsp;&nbsp;&nbsp;&nbsp;&nbsp;Ništa se ne dogodi.
<BR>&nbsp;&nbsp;&nbsp;&nbsp;&nbsp;"Idi. Hodi. Digni se. Spusti se. Pođi napred."
<BR>&nbsp;&nbsp;&nbsp;&nbsp;&nbsp;Nijedna od uobičajenih kontrolnih misli nije izazvala nikakvo dejstvo. Mašina je ostala prezrivo neaktivna.
<BR>&nbsp;&nbsp;&nbsp;&nbsp;&nbsp;Alvin zakorači napred, a oči se pomalo žurno povukoše. Na nesreću, njihov ugao gledanja izgleda da je bio ograničen, jer se mašina iznenada zaustavila, naišavši na Teona, koji je poslednji minut sa zanimanjem posmatrao šta se događa. Poput kakvog ljudskog bića, ceo aparat je odskočio dvadeset stopa u vazduh, otkrivši niz pipaka i zglobnih udova skupljenih oko nabitog, valjkastog tela.
<BR>&nbsp;&nbsp;&nbsp;&nbsp;&nbsp;"Hajde, siđi... nećemo ti ništa!" doviknu mu Teon, trljajući modricu na grudima.
<BR>&nbsp;&nbsp;&nbsp;&nbsp;&nbsp;Tada nešto progovori: nije to bio ravnodušni, kristalno jasni glas mašine, već drhtavi govor nekog veoma starog i veoma umornog čoveka.
<BR>&nbsp;&nbsp;&nbsp;&nbsp;&nbsp;"Ko ste vi? Šta radite u Šalmiranu?"
<BR>&nbsp;&nbsp;&nbsp;&nbsp;&nbsp;"Zovem se Teon, a ovo je moj prijatelj, Alvin od Loroneja. Istražujemo Južni Lis."
<BR>&nbsp;&nbsp;&nbsp;&nbsp;&nbsp;Nastupila je kraća pauza. Kada se mašina ponovo oglasila, u njenom su se glasu nedvosmisleno nazirali mrzovolja i razdražljivost.
<BR>&nbsp;&nbsp;&nbsp;&nbsp;&nbsp;"Zašto me ne ostavite na miru? Znate i sami koliko puta sam tražio da me ostavite na miru!"
<BR>&nbsp;&nbsp;&nbsp;&nbsp;&nbsp;Teon, koji je obično bio dobre volje, sada se vidno nakostrešio.
<BR>&nbsp;&nbsp;&nbsp;&nbsp;&nbsp;"Mi smo iz Erlija i ne znamo ništa o Šalmiranu."
<BR>&nbsp;&nbsp;&nbsp;&nbsp;&nbsp;"Osim toga", dodade Alvin prekorno, "videli smo vašu svetlost i pomislili smo da je to možda poziv u pomoć."
<BR>&nbsp;&nbsp;&nbsp;&nbsp;&nbsp;Čudno je bilo čuti hladnu, bezličnu mašinu kako ispušta krajnje ljudski uzdah.
<BR>&nbsp;&nbsp;&nbsp;&nbsp;&nbsp;"Do sada mora da sam već hiljadu puta signalizirao, a uspeo sam da privučem samo znatiželjnike iz Lisa. Ali vidim da mi ne želite nikakvo zlo. Sledite me."
<BR>&nbsp;&nbsp;&nbsp;&nbsp;&nbsp;Mašina je lebdeći lagano krenula iznad izlomljenog kamenja, zaustavivši se ispred mračnog otvora u jednom porušenom zidu amfiteatra. Nešto se pokrenulo u senci otvora i na Sunčevu svetlost iziđe jedno ljudsko stvorenje. Bio je to prvi fizički star čovek koga je Alvin ikada video. Bio je potpuno ćelav, ali mu je zato gusta, potpuno seda dlaka prekrivala donji deo lica. Preko ramena mu je nemarno bio prebačen ogrtač od upletenog stakla, a sa svake strane lebdela je po još jedna od ovih čudnih, mnogookih mašina.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
