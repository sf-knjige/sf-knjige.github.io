<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. HOMO TECHNOLOGICUS
<P>&nbsp;&nbsp;&nbsp;&nbsp;&nbsp;Supre su se spustile na Levijatana posle dugih pregovora. Kapetan se pojavio pred Tragačem i Klej, ludo zujeći, uznemiren zbog nečega što Klej nije mogla da razume. Tri puta je morala da uverava Kapetana da je zaista ona taj primitivni oblik ljudskog života koji su Supre tražile.
<BR>&nbsp;&nbsp;&nbsp;&nbsp;&nbsp;Tek je tada Kapetan dozvolio Suprama da se spuste; prošlo je izvesno vreme pre no što se pojavio Alvin, sam, probijajući se kroz bogato zelenilo. Bio je umoran i raščupan, a njegovo inače besprekorno jednodelno odelo bilo je puno mrlja i prljavo.
<BR>&nbsp;&nbsp;&nbsp;&nbsp;&nbsp;Klej odmah primeti da mu nedostaje leva ruka ispod lakta.
<BR>&nbsp;&nbsp;&nbsp;&nbsp;&nbsp;"Šta... Kako..."
<BR>&nbsp;&nbsp;&nbsp;&nbsp;&nbsp;"Imali smo nevolje sa jednim sitnim emisarom", odvrati Alvin, tankim i napetim glasom.
<BR>&nbsp;&nbsp;&nbsp;&nbsp;&nbsp;Ona pohita ka njemu. Opipala mu je patrljak. Meso na laktu bilo je duboko izbrazdano i poprskano bledožutim i narandžastim mrljama.
<BR>&nbsp;&nbsp;&nbsp;&nbsp;&nbsp;"Stvarčica koja reži", reče on, pažljivo se spustivši na isprepletenu vinovu lozu. "Napala me kada smo ušli u ovo ogromno stvorenje."
<BR>&nbsp;&nbsp;&nbsp;&nbsp;&nbsp;"Životinja?"
<BR>&nbsp;&nbsp;&nbsp;&nbsp;&nbsp;"Tvorevina Ludog Uma."
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;"Ubio sam je."
<BR>&nbsp;&nbsp;&nbsp;&nbsp;&nbsp;"Šta mogu ja da učinim? Zar nisi krvario? Šta..."
<BR>&nbsp;&nbsp;&nbsp;&nbsp;&nbsp;"Pusti sad to", prekide je on; odmahnuo joj je rukom, izgovorivši reči sa više čvrstine.
<BR>&nbsp;&nbsp;&nbsp;&nbsp;&nbsp;"Ali povređen si. Ja..."
<BR>&nbsp;&nbsp;&nbsp;&nbsp;&nbsp;"Moja ruka će se sama za sebe pobrinuti." Iskrivio je lice od bola, ali uz veliki napor uspeo je da se pribere.
<BR>&nbsp;&nbsp;&nbsp;&nbsp;&nbsp;Zakoračila je da mu pomogne, ali on se okrenuo, odmakavši odsečenu ruku dalje od nje. Ona se zabrinuto namršti. "Uzmi bar nešto protiv bolova."
<BR>&nbsp;&nbsp;&nbsp;&nbsp;&nbsp;"Mogao bih osloboditi...", telo mu protrese probadanje, "...vlastite endorfine ako želim. Ali to bi usporilo ponovni rast ruke."
<BR>&nbsp;&nbsp;&nbsp;&nbsp;&nbsp;Na vrhu patrljka već se oblikovala masa bledih ćelija. Klej je posmatrala kako Alvinovo meso polako počinje da mu izlazi iz lakta. Ruka kao da se sama izgrađivala, sloj po sloj, izdužujući se. Prvo su se pojavili izdanci dugačke, gole bele kosti. Zatim su se oko kostiju nagomilali ligamenti i tetive; kosti su hranili rojevi ćelija sličnih pokretnim, užurbanim lišajevima. Za njima je sledio talas gušćih hrskavica, koje su cementirale dodatke nitima što su se ispredale na Klejine oči. Zatim su počeli da debljaju slojevi kože, nastavljajući regeneraciju, prvo jedan stub ružičaste boje, a onda stubovi tamnijih tonova. Alvinova ruka bila je već nekoliko centimetara duža. Znoj mu je natopio odeću, ali on je samo stiskao zube, ništa ne govoreći, dok su mu se mišiči napinjali na vratu.
<BR>&nbsp;&nbsp;&nbsp;&nbsp;&nbsp;Klej sede pored njega, zahvatajući vodu kada bi je zatražio. Prošlo je dosta vremena. Pojeo je malo crvenih oraha kad mu ih je ponudila, ali je odbio svaku drugu hranu. Izgleda da je crpao materiju i energiju potrebne za izrastanje nove ruke iz vlastitih tkiva. Snažne noge kao da su mu se malo stanjile, a meso kao da se razlagalo i odlazilo u ranjenu ruku. Celo telo dobilo mu je zagasito crvenu boju, nabubrelo od krvi. Mišići su mu iskočili, a koža mu je postala prošarana šarenim venama. Povremeno bi zastenjao, ali je uglavnom uspevao da savlada bol, duboko dišući.
<BR>&nbsp;&nbsp;&nbsp;&nbsp;&nbsp;Šaka mu se oblikovala u brzom prilivu tamnosivih ćelija. Isticale su mu pravo iz vena, krećući se ka radnoj površini i stvarajući tkiva, što su gradila finu mrežu mišića koja je čovekovu šaku uzdizala u pravo čudo umetnosti evolucije. Gledala je sve to ko da prisustvuje praktičnom času anatomije. Kosti su izrasle do samih vrhova, a posle njih usledile su naslage ćelija koje su ih obavile. Plavi talasi ćelija pronašli ispunili su svoju svrhu, oblikujući se u mišiće. Međuprostore je ispunilo vlaknasto, žuto salo. Sveža koža počela je da obavija palac i prste upravo kada je Alvin zažmirkao, ali je odmah potpuno povratio pribranost. Bele pločice su očvrsle, oblikujući nokte sa lepo zaobljenim vrhovima.
<BR>&nbsp;&nbsp;&nbsp;&nbsp;&nbsp;"Ja... nikada nisam videla ovako nešto", izusti Klej.
<BR>&nbsp;&nbsp;&nbsp;&nbsp;&nbsp;"Obično nam treba više vremena."
<BR>&nbsp;&nbsp;&nbsp;&nbsp;&nbsp;"Mora da si iscrpljen. Vidim da ti je telo ukralo tkivo sa raznih delova kako bi izgradilo ruku."
<BR>&nbsp;&nbsp;&nbsp;&nbsp;&nbsp;"Pozajmilo."
<BR>&nbsp;&nbsp;&nbsp;&nbsp;&nbsp;"I moj narod poseduje sličnu sposobnost, ali ni izbliza tako..."
<BR>&nbsp;&nbsp;&nbsp;&nbsp;&nbsp;"Moramo razgovarati."
<BR>&nbsp;&nbsp;&nbsp;&nbsp;&nbsp;U blizini se pojavio Tragač. Gde li je bio sve ovo vreme, upita se Klej.
<BR>&nbsp;&nbsp;&nbsp;&nbsp;&nbsp;Alvin se, izgleda, tresao od obamrlosti koja ga je obuzela. Ispružio je ruku probe radi i u tom trenutku iskočiše mu zglobovi u šaci i na prstima. Podsetio je Klej na pubertetliju koji ispituje svoju novostečenu snagu. Zatim je odrešito pogledao Tragača i rekao: "Dakle."
<BR>&nbsp;&nbsp;&nbsp;&nbsp;&nbsp;"Šta dakle?" umešala se Klej. Naslutila je da će ovo biti neugodan razgovor.
<BR>&nbsp;&nbsp;&nbsp;&nbsp;&nbsp;Alvin odmahnu glavom i reče Tragaču: "Obećao si da ćeš nam pomoći da je čuvamo."
<BR>&nbsp;&nbsp;&nbsp;&nbsp;&nbsp;Tragač zevnu. "Jesam."
<BR>&nbsp;&nbsp;&nbsp;&nbsp;&nbsp;"Ali nisi dobio dozvolu da je odvedeš od nas. A još manje da pobegneš u svemir."
<BR>&nbsp;&nbsp;&nbsp;&nbsp;&nbsp;Klej je očekivala da će Alvin biti besan, ali ne i da će ovako otvoreno izražavati nezadovoljstvo. Nije bila iznenađena saznanjem da se Tragač pogodio sa njima još tamo, na Zemlji. Tragač je uživao da iznalazi prolaze kroz međuprostore u jeziku.
<BR>&nbsp;&nbsp;&nbsp;&nbsp;&nbsp;Tragač reče: "Nije mi bila potrebna dozvola."
<BR>&nbsp;&nbsp;&nbsp;&nbsp;&nbsp;"Trebalo je da pretpostavim..."
<BR>&nbsp;&nbsp;&nbsp;&nbsp;&nbsp;"Konačno, ko bi mogao i da mi je da?" upita lenjo Tragač.
<BR>&nbsp;&nbsp;&nbsp;&nbsp;&nbsp;"Ona je od našeg roda. To nam daje pravo..."
<BR>&nbsp;&nbsp;&nbsp;&nbsp;&nbsp;"Vi ste rod homo technologicus. Ona je praljudsko biće, nekoliko vrsta udaljena od vas."
<BR>&nbsp;&nbsp;&nbsp;&nbsp;&nbsp;Alvin napući usne. "Ipak, postoji veća srodnost između nas i nje nego između vas dvoje."
<BR>&nbsp;&nbsp;&nbsp;&nbsp;&nbsp;"Da li si baš siguran da je tako?" Tragač se isceri poput sove. "U meni je sadržano genetsko nasleđe mnogo ranijih oblika."
<BR>&nbsp;&nbsp;&nbsp;&nbsp;&nbsp;"Ubeđen sam da bih lako pronašao, kada bih pročitao tvoju DNK spiralu, mnogo više razlika..."
<BR>&nbsp;&nbsp;&nbsp;&nbsp;&nbsp;"Slušajte, vas dvojica", umeša se Klej. "Ja sam želela da pobegnem što dalje od te Biblioteke. I zato sam otišla. Tu se našao i Tragač da mi pravi društvo."
<BR>&nbsp;&nbsp;&nbsp;&nbsp;&nbsp;Alvin ju je dugo promatrao, a onda mirno reče: "Glavno je da je s tobom sve u redu i da si stigla tamo gde si nam potrebna."
<BR>&nbsp;&nbsp;&nbsp;&nbsp;&nbsp;"I vi ste nameravali ovamo da me dovedete?" upita Klej.
<BR>&nbsp;&nbsp;&nbsp;&nbsp;&nbsp;"Da, brodom."
<BR>&nbsp;&nbsp;&nbsp;&nbsp;&nbsp;Klej planu, iako se trudila da ostane mirna kao što je to bio Supra. "Šta? Mogla sam doleteti ovamo brodom?"
<BR>&nbsp;&nbsp;&nbsp;&nbsp;&nbsp;"Pa, da." Alvina kao da je iznenadilo njeno pitanje.
<BR>&nbsp;&nbsp;&nbsp;&nbsp;&nbsp;Ona se naglo okrenu prema Tragaču. "A ti si me naterao da prođem kroz sve ovo?"
<BR>&nbsp;&nbsp;&nbsp;&nbsp;&nbsp;Tragač nekako čudno iskrivi usta. "Smatrao sam da je to ispravan put."
<BR>&nbsp;&nbsp;&nbsp;&nbsp;&nbsp;"Bio je prokleto opasan. A ti se čak nisi ni posavetovao sa mnom!"
<BR>&nbsp;&nbsp;&nbsp;&nbsp;&nbsp;"Nisi dovoljno znala da bi mogla da proceniš", odvrati nesigurno Tragač.
<BR>&nbsp;&nbsp;&nbsp;&nbsp;&nbsp;"O tome ću ja da odlučim!"
<BR>&nbsp;&nbsp;&nbsp;&nbsp;&nbsp;Tragač se povuče. "Možda sam pogrešio."
<BR>&nbsp;&nbsp;&nbsp;&nbsp;&nbsp;"Možda? Ti..."
<BR>&nbsp;&nbsp;&nbsp;&nbsp;&nbsp;"Ne prenagljuj", blago je opomenu Alvin. "Ova životinja je pametna i u ovom slučaju se pokazala vidovitom. Imala si sreće što te nisam otpremio napolje na planirani način. Mislili smo da je bezbedan. No, nekoliko letelica koje su nosile neophodne praljudske putnike bilo je uništeno po napuštanju Zemlje, a i ti si mogla biti među njima.
<BR>&nbsp;&nbsp;&nbsp;&nbsp;&nbsp;"Šta?" Iz Klej konačno pokulja nagomilani bes. "Moj narod?" Bila je toliko uzbuđena da je ispustila vinovu lozu i umalo nije pala.
<BR>&nbsp;&nbsp;&nbsp;&nbsp;&nbsp;"Ne baš. Stvorili smo ih iz tvoje DNK spirale."
<BR>&nbsp;&nbsp;&nbsp;&nbsp;&nbsp;"Hoćeš da kažeš da su oni... oni su ja?"
<BR>&nbsp;&nbsp;&nbsp;&nbsp;&nbsp;"Neki da. Ostale smo malo izmenili kako bismo dobili odgovarajuću mešavinu sposobnosti."
<BR>&nbsp;&nbsp;&nbsp;&nbsp;&nbsp;Klej je strahovala da će Supre učiniti nešto slično. Hoće li tako smućkana praljudska bića biti zombiji, lišeni kulturnog zaleđa, lakrdija njene vrste? Upravo su je te nedoumice i naterale da pobegne.
<BR>&nbsp;&nbsp;&nbsp;&nbsp;&nbsp;"Ja... želim da ih vidim."
<BR>&nbsp;&nbsp;&nbsp;&nbsp;&nbsp;"Videćeš ih kada se sve ovo završi."
<BR>&nbsp;&nbsp;&nbsp;&nbsp;&nbsp;"Ne! Imam prava da budem sa svojima."
<BR>&nbsp;&nbsp;&nbsp;&nbsp;&nbsp;"Zar ti ne prija naše društvo?" Alvin mahnu rukom i Klej primeti da je skupina Supra tiho pristigla i zauzela pogodna mesta oko njih, dok je ona bila usredsređena samo na razgovor. Seranis je stajala u blizini, izvivši jednu obrvu i posmatrajući lisnate kaskade sa očiglednim gnušanjem. Odeća joj je bila iscepana i čađava - da li je prošla kroz isto što i Alvin? Posekotine su već zarastale. Osmuđena mesta su nestajala - uklanjala su ih sjajna vlakna.
<BR>&nbsp;&nbsp;&nbsp;&nbsp;&nbsp;Klej uzdahnu. "Ništa vam ja više ne dugujem, Supre. Vi niste ljudska bića."
<BR>&nbsp;&nbsp;&nbsp;&nbsp;&nbsp;Mi smo više nego ljudska bića, rečeno tvojim rečnikom, posla Seranis poruku.
<BR>&nbsp;&nbsp;&nbsp;&nbsp;&nbsp;"Ako vam pravda išta znači, dozvolićete mi da vidim svoje."
<BR>&nbsp;&nbsp;&nbsp;&nbsp;&nbsp;Pravda će stići blagovremeno, glasila je Seranisina poruka, u izvesnoj meri obojena radosnom nehajnošću.
<BR>&nbsp;&nbsp;&nbsp;&nbsp;&nbsp;Klej pogleda Tragača, alo on kao da se sav zaneo u trebljenje crvića iz krzna. "Koliko će vremena za to biti potrebno?" upita ona.
<BR>&nbsp;&nbsp;&nbsp;&nbsp;&nbsp;"Naša borba je već počela", odvrati Alvin. "Biće najbolje da za sada ostaneš sa nama."
<BR>&nbsp;&nbsp;&nbsp;&nbsp;&nbsp;Klej trepnu. "Borbe se već vode?"
<BR>&nbsp;&nbsp;&nbsp;&nbsp;&nbsp;"U izvesnom smislu počele su mnogo pre no što si se ti rodila", odvrati Alvin s ledenom učtivošću.
<BR>&nbsp;&nbsp;&nbsp;&nbsp;&nbsp;Klej tada primeti pukotine u njegovom oklopu: iskošenost ozbiljnih usana, izlomljen sjaj u očima. "Gde?"
<BR>&nbsp;&nbsp;&nbsp;&nbsp;&nbsp;"Konačni obračun počeo je na spoljašnjem obodu Sunčevog sistema. Sada se poprište premešta ovamo, gde nas u izvesnoj meri može zakloniti snaga Jupiterovih magnetskih polja i gde su nam rezerve najveće."
<BR>&nbsp;&nbsp;&nbsp;&nbsp;&nbsp;Klej iznenada oseti bockavu prepirku na govor-talentu koja se zapodela među Suprama iz Lisa. Vremenom se njena sposobnost uvećala, jer je sada bila u stanju da prati tanane niti razmenjivanih ideja, strujanja i implikacija koji su navirali i nestajali u prozračnim trenucima.
<BR>&nbsp;&nbsp;&nbsp;&nbsp;&nbsp;"Šta mogu ja da učinim u svemu tome? Ja..."
<BR>&nbsp;&nbsp;&nbsp;&nbsp;&nbsp;Kao da su godine priprema bile usredsređene na samo jedan trenutak u vremenu, odgovor je uskrsao u njenom umu. Klej je osećala da je Seranis bila kanal čijim posredstvom je on stigao, ali činilo joj se da je iza tog snažnog nametanja mišljenja razabrala udružene glasove. Zabijali su u nju klin misli. Mnogo toga su joj saopštavali, a ona je imala utisak da pokušava da pije vodu iz šmrka.
<BR>&nbsp;&nbsp;&nbsp;&nbsp;&nbsp;"Ja... ja ne razumem..."
<BR>&nbsp;&nbsp;&nbsp;&nbsp;&nbsp;"Proći će izvesno vreme dok se sve to ne složi u tvom umu, tako su mi bar rekli", primeti Alvin.
<BR>&nbsp;&nbsp;&nbsp;&nbsp;&nbsp;"Toliko toga... Šta je to Crno Sunce?"
<BR>&nbsp;&nbsp;&nbsp;&nbsp;&nbsp;"Drevni izraz. Bolji je 'Crna Rupa'." Alvin je pažljivo birao reči, očigledno se obraćajući njoj. "Naše legende kažu da je Ludi Um bio zarobljen na ivici Galaksije, ali, u stvari, Crna rupa se nalazi u njenom središtu."
<BR>&nbsp;&nbsp;&nbsp;&nbsp;&nbsp;"Prilično velika greška."
<BR>&nbsp;&nbsp;&nbsp;&nbsp;&nbsp;"Očigledno je posredi greška u beleženju." Njegova sklonost ka preciznosti podsetila ju je na okolnost da mu je prva ljubav bila dijasparska biblioteka. "Mada je istorija baratala tačnim podacima o uništavanju koje je Um počinio. On zna kako da pojede vela plazme koja počivaju u galaktičkim kracima, ostavljajući velike pukotine tamo gde bi trebalo da sijaju sunca. Legenda kaže da će se Um i Vanamond sresti među leševima zvezda, ali mi smo otkrili da do sudara mora dođi ovde, blizu Zemlje, gde je sve počelo i gde se sve mora konačno završiti."
<BR>&nbsp;&nbsp;&nbsp;&nbsp;&nbsp;Klej odmahnu glavom, pokušavši da razbistri misli. "Kako vam ja mogu u svemu tome biti od ikakve vrednosti?"
<BR>&nbsp;&nbsp;&nbsp;&nbsp;&nbsp;"Nekada bih i ja to isto upitao." Alvin se smestio na granu, a čak i pri ovako niskoj gravitaciji crte njegovog lica bile su mlitave. "Ali važna si nam. Vi, praljudska bića, imali ste udela, baš kao i razvijeniji ljudski oblici, odnosno tuđinske rase, u pravljanju oba magnetska entiteta."
<BR>&nbsp;&nbsp;&nbsp;&nbsp;&nbsp;"Mi? Nemoguće."
<BR>&nbsp;&nbsp;&nbsp;&nbsp;&nbsp;"Priznajem da izgleda krajnje neverovatno. Pa ipak, to jasno piše u tajnim dijasparskim zapisima, ako se pažljivo čitaju."
<BR>&nbsp;&nbsp;&nbsp;&nbsp;&nbsp;"Kako bismo mogli da stvorimo nešto slično pametnoj munji?"
<BR>&nbsp;&nbsp;&nbsp;&nbsp;&nbsp;"Možda će ti to postati jasno u predstojećem sukobu."
<BR>&nbsp;&nbsp;&nbsp;&nbsp;&nbsp;"Pa čak i da smo pomogli u stvaranju Vanamonda, kakve to sada ima veze? Ja o tome ništa ne znam."
<BR>&nbsp;&nbsp;&nbsp;&nbsp;&nbsp;Alvin pogleda Tragača, ali to veliko stvorenje izgledalo je nezainteresovano. Klej je imala osećaj da se sve ovo manje-više zbivalo kao što je Tragač očekivao, a on nije spadao u one koji će se gnjaviti s nečim što je neumitno.
<BR>&nbsp;&nbsp;&nbsp;&nbsp;&nbsp;Alvin raširi ruke. "Duboko u Vanamondu počiva niz temeljnih pretpostavki, pogledu na svet. Ove pretpostavke zavise od kinestetičkih čula praljudskih bića, od vašeg perceptivnog prostora."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Ono što je bitno jeste da mi nismo u stanju da dupliramo te stvari."
<BR>&nbsp;&nbsp;&nbsp;&nbsp;&nbsp;"Ma hjade", ogorčeno primeti Klej. "Svesna sam toga da sam gluplja od svih ovde prisutnih, ali to ne znači da možeš..."
<BR>&nbsp;&nbsp;&nbsp;&nbsp;&nbsp;Ne zavaravamo te. Seranis je mrko zurila u Klej. Ustrojstvo nekog bića određuje prirodu njegove percepcije. To se ne može veštačkim putem duplirati. Pokušali smo, ali nismo uspeli. Alvin reče: "Bilo nam je veoma teško da komuniciramo sa Vanamondom. Vekovima smo bezuspešno nastojali."
<BR>&nbsp;&nbsp;&nbsp;&nbsp;&nbsp;"Zašto?" upita Klej. "Mislila sam da nema toga što vi ne možete."
<BR>&nbsp;&nbsp;&nbsp;&nbsp;&nbsp;Ne možemo nadići svoj pogled na svet, kao što ni ti ne možeš svoj, poruči Seranis.
<BR>&nbsp;&nbsp;&nbsp;&nbsp;&nbsp;"Tako je to sa priprostim vrstama", uzgred primeti Tragač.
<BR>&nbsp;&nbsp;&nbsp;&nbsp;&nbsp;Alvin se besno namršti. "A kako stvari stoje s tobom?"
<BR>&nbsp;&nbsp;&nbsp;&nbsp;&nbsp;"Petljano je tu nešto nedavno, posle vašeg vremena", odvrati Tragač.
<BR>&nbsp;&nbsp;&nbsp;&nbsp;&nbsp;"Ovo je naše vreme!" oštro reče Alvin.
<BR>&nbsp;&nbsp;&nbsp;&nbsp;&nbsp;Tragač se nagnu nazad, ali ništa ne odgovori.
<BR>&nbsp;&nbsp;&nbsp;&nbsp;&nbsp;"Ali kako ste razgovarali sa Vanamondom?" upita Klej.
<BR>&nbsp;&nbsp;&nbsp;&nbsp;&nbsp;"Teško. Da bismo stigli do njega, morali smo da krčimo put kroz gustiš uma praljudskih bića."
<BR>&nbsp;&nbsp;&nbsp;&nbsp;&nbsp;"Gustiš?" ponovi Klej.
<BR>&nbsp;&nbsp;&nbsp;&nbsp;&nbsp;"Možda bi termin močvara bolje odgovarao. To je usađeno u Vanamondovo biće."
<BR>&nbsp;&nbsp;&nbsp;&nbsp;&nbsp;"Deo nas je usađen u njega?" Klej oseti ushićenje. Bio je to bar izvestan trag koji je njena vrsta ostavila u velikoj, ruševnoj arhitekturi vremena.
<BR>&nbsp;&nbsp;&nbsp;&nbsp;&nbsp;"U bici koja uzima maha presudna će biti brzina. Jedino ti i tvoja vrsta u stanju ste da povežete naše sposobnosti sa Vanamondom."
<BR>&nbsp;&nbsp;&nbsp;&nbsp;&nbsp;Klej sumnjičavo začkilji. "Praljudska bića koje ste vi proizveli?"
<BR>&nbsp;&nbsp;&nbsp;&nbsp;&nbsp;"Da, biće iskorišćena. Seranis i ostali iz Lisa su ih podučili talentu, što nije bilo nimalo lako s obzirom na kratko vreme."
<BR>&nbsp;&nbsp;&nbsp;&nbsp;&nbsp;"Proizvodite nas, iskorišćavate nas, kao..."
<BR>&nbsp;&nbsp;&nbsp;&nbsp;&nbsp;"Razume se", Alvin se uopšte nije smeo. "To je u prirodi hijerarhije među vrstama."
<BR>&nbsp;&nbsp;&nbsp;&nbsp;&nbsp;"Nemate nikakva prava!"
<BR>&nbsp;&nbsp;&nbsp;&nbsp;&nbsp;"Ali nismo učinili ništa rđavo."
<BR>&nbsp;&nbsp;&nbsp;&nbsp;&nbsp;Tragač ispusti nepristojan zvuk i iskrivi usta u nečitljiv oblik. Klej shvati da se on izražavao na ljudski način jedino kada mu je to odgovaralo.
<BR>&nbsp;&nbsp;&nbsp;&nbsp;&nbsp;"Ovde nisu u pitanju moralna načela", nastavi Alvin, iznervirano odmerivši Tragača. "Ovakve stvari prevazilaze koncept prava. Te ideje drže se strategija koje društva koriste da bi održala red i položaj. Kao koncepti, one nemaju nikakvu vrednost u razmenama preko provalije što nas razdvaja." Alvin se osmehnu, kao da je znao da je to jedna od onih stvari koje praljudska bića čine da bi ublažila kakvu krutu izjavu.
<BR>&nbsp;&nbsp;&nbsp;&nbsp;&nbsp;Klej reče: "To je neverovatno. Međusobno nas veže obaveza da se prema svima odnosimo u skladu sa važećim prirodnim pravima."
<BR>&nbsp;&nbsp;&nbsp;&nbsp;&nbsp;Prirodnim u odnosu na šta? odasla pitanje Seranis.
<BR>&nbsp;&nbsp;&nbsp;&nbsp;&nbsp;Klej odvrati: U odnosu na sve i svakoga ko može da misli.
<BR>&nbsp;&nbsp;&nbsp;&nbsp;&nbsp;Šta da misli? Ovo nisu vremena poput onih u kojima je tvoja vrsta evoluirala. Sada postoji mnogo bića, velikih i malih, koja poseduju samosvest.
<BR>&nbsp;&nbsp;&nbsp;&nbsp;&nbsp;Klej prikri vlastitu unutrašnju pometenost mišlju: Onda ona moraju da se ponašaju u skladu sa vlastitim dostojanstvom.
<BR>&nbsp;&nbsp;&nbsp;&nbsp;&nbsp;Dostojanstvo ne znači da mogu istupiti iz nasleđenog poretka koji je delo evolucije. Seranis uputi Klej zabrinuti pogled, ali ispod njene struje brzih misli naslućivalo se ljutito nestrpljenje.
<BR>&nbsp;&nbsp;&nbsp;&nbsp;&nbsp;"Moraću o svemu tome da razmislim", reče Klej.
<BR>&nbsp;&nbsp;&nbsp;&nbsp;&nbsp;Alvin primeti: "Nemamo vremena za vrstu razmišljanja koja je tebi svojstvena. Samo što nije kucnuo čas."
<BR>&nbsp;&nbsp;&nbsp;&nbsp;&nbsp;Klej se okrenu ka Tragaču. "Šta da činim?"
<BR>&nbsp;&nbsp;&nbsp;&nbsp;&nbsp;Tragač mljacnu usnama kao da je gladan." "Nisam pristalica ni njihovih ideja, ni tvojih. I jedne i druge su suviše jednostavne."
<BR>&nbsp;&nbsp;&nbsp;&nbsp;&nbsp;"Tragaču, potrebna mi je tvoja podrška."
<BR>&nbsp;&nbsp;&nbsp;&nbsp;&nbsp;"Možda mogu da ti pomognem u onome što činiš", reče on. "Tačno je, to što kažu Supre, da su za ovo neophodne tvoje urođene sposobnosti."
<BR>&nbsp;&nbsp;&nbsp;&nbsp;&nbsp;"Ne, nisam mislila da mi pomogneš u njihovoj borbi. Hoću da im... ovaj, reci im da greše, da se odnose prema mom narodu kao prema... prema životinjama."
<BR>&nbsp;&nbsp;&nbsp;&nbsp;&nbsp;"Ja sam životinja. Prema meni se ne odnose kao prema tebi."
<BR>&nbsp;&nbsp;&nbsp;&nbsp;&nbsp;"Ti nisi životinja!"
<BR>&nbsp;&nbsp;&nbsp;&nbsp;&nbsp;"Nisam ni izdaleka ljudsko biće."
<BR>&nbsp;&nbsp;&nbsp;&nbsp;&nbsp;"Ali jesi, jesi..."
<BR>&nbsp;&nbsp;&nbsp;&nbsp;&nbsp;"Ja sam poput tebe, kada treba takav da budem. Ali to je samo stoga da bi se postigao cilj."
<BR>&nbsp;&nbsp;&nbsp;&nbsp;&nbsp;"Kakav cilj?" zapita Klej, sve zbunjenija.
<BR>&nbsp;&nbsp;&nbsp;&nbsp;&nbsp;"Da stigneš ovamo, upravo sada. Da se sjediniš sa praljudskim bićima, kao što sam obećao." On pogleda Alvina i Seranis. "Znao sam da Supre najverovatnije to ne bi uspele."
<BR>&nbsp;&nbsp;&nbsp;&nbsp;&nbsp;Preko Alvinovog lica pređe izraz koji Klej nije mogla da pročita, ali najpribližnije se mogao opisati kao mešavina iznerviranosti i iznenađenog poštovanja. Alvin se umorno obrati Tragaču: "Bilo bi sasvim jednostavno dovesti vas ovamo da Ludi Um nije otkrio način da uđe u naše brodove. A ti nisi mogao znati da će on to tako brzo otkriti, a još manje da će biti u stanju da pronađe ta praljudska bića među svim brodovima koje imamo."
<BR>&nbsp;&nbsp;&nbsp;&nbsp;&nbsp;"Nisam mogao?" isceri se Tragač.
<BR>&nbsp;&nbsp;&nbsp;&nbsp;&nbsp;Klej oseti da su Tragač i Supre izmenjali brzi snop složenih misli. "Tragaču! Ti poseduješ talenat."
<BR>&nbsp;&nbsp;&nbsp;&nbsp;&nbsp;"Ne isti kao što je tvoj. Ali to nije važno." Tragač se okrenu ka Klej. "Mislim da ovo treba odmah raščistiti i ja ću to učiniti."
<BR>&nbsp;&nbsp;&nbsp;&nbsp;&nbsp;Alvin strogo primeti: "Ne mogu dozvoliti da se o jednoj tako važnoj stvari..."
<BR>&nbsp;&nbsp;&nbsp;&nbsp;&nbsp;"Poslušaj ih", reče Tragač Klej.
<BR>&nbsp;&nbsp;&nbsp;&nbsp;&nbsp;"Ali ja..."
<BR>&nbsp;&nbsp;&nbsp;&nbsp;&nbsp;"Ako već želiš da razmišljaš o tome šta je pravo a šta ne, onda razmisli o ovome." Tragač prinese orah ustima, ali ga nespretno ispusti. "Ostali iz tvoje vrste... mada ni ja ne smatram da je to tvoj 'narod', jer oni još uopšte nisu ljudi... sigurno će umreti ako ne pristaneš."
<BR>&nbsp;&nbsp;&nbsp;&nbsp;&nbsp;Alvin se namršti. "To ne možeš sa sigurnošću da tvrdiš."
<BR>&nbsp;&nbsp;&nbsp;&nbsp;&nbsp;Tragač mu nije odmah odgovorio. Umesto toga izvukao je leš nekog malog glodara, prorezao mu krzno i stao mirno da ga gricka. Sve Supre gledale su ga ispod oka. Klej se setila kako je sva njihova hrana bila ukusna i retka, kao da jedeš oblake.
<BR>&nbsp;&nbsp;&nbsp;&nbsp;&nbsp;Tragač je neko vreme gustirajući lizao leš, a potom reče: "Sećate se doba jednostanih zakona?"
<BR>&nbsp;&nbsp;&nbsp;&nbsp;&nbsp;Alvin se namršti. "Molim? Oh, misliš na doba kada je nauka otkrila sve zakone koji upravljaju odnosima između čestica i polja? To doba sada nije bitno."
<BR>&nbsp;&nbsp;&nbsp;&nbsp;&nbsp;Tragač zatvori jedno oko i dopusti da mu se jedna strana lica opusti, kao da je mogao samo napola da zaspi. Klej se pitala nije li ovo bila neka prikrivena šala.
<BR>&nbsp;&nbsp;&nbsp;&nbsp;&nbsp;Tragač reče: "Praljudska bića došla su do svih tih zakona. Ali ako znaš kako gravitacija deluje na telo, to ne znači, čak ni u načelu, da možeš predvideti koliko će se takvih tela pokrenuti. Predviđanje bilo kakvog stvarnog sistema izvan je konačnog, preciznog dohvata nauke."
<BR>&nbsp;&nbsp;&nbsp;&nbsp;&nbsp;Alvin klimnu, ali Klej je bilo jasno da on ne zna kuda ovaj razgovor vodi. Nije znala ni ona. Međutim, vreme je isticalo, pomisli Klej razdražljivo, dok su se ova dvojica prepirala oko velikih načela.
<BR>&nbsp;&nbsp;&nbsp;&nbsp;&nbsp;"Tačno", reče Alvin, "ali to je drevna filozofija. Kvantna neodređenost, haos - to zauvek zaklanja od naših očiju tačno saznavanje budućnosti."
<BR>&nbsp;&nbsp;&nbsp;&nbsp;&nbsp;I dalje držeći jedno oko zatvoreno, Tragač reče: "A šta ako to nije tačno?"
<BR>&nbsp;&nbsp;&nbsp;&nbsp;&nbsp;"Onda bismo mi, Supre, to već odavno otkrile", ostade uporan Alvin. "Takvo jedno saznanje moralo bi se pominjati u tradiciji Diaspara."
<BR>&nbsp;&nbsp;&nbsp;&nbsp;&nbsp;Tragač trepnu sa oba oka i lice mu ponovo potpuno ožive. U istom trenutku Klej oseti bujicu talenat-govora u obliku neprepoznatljivih bas nota. Neke Supre stadoše nelagodno da se komešaju. Ona shvati da je Tragač popustio - poslao je neku vrstu poruke, dok je istovremeno nastavljao ovaj dični razgovor.
<BR>&nbsp;&nbsp;&nbsp;&nbsp;&nbsp;Tragač reče: "Mnogo toga je otkriveno od kada su slojevi znanja uskladišteni u Diaspar."
<BR>&nbsp;&nbsp;&nbsp;&nbsp;&nbsp;U Alvinovom glasu oseti se izvesna sumnja. "Ljudska bića koja su došla posle naše vrste, oni koja su otišla - jesu li ona otkrila tu sposobnost?"
<BR>&nbsp;&nbsp;&nbsp;&nbsp;&nbsp;Tragač odvrati: "Ne, to nije dostupno vašem redu bića."
<BR>&nbsp;&nbsp;&nbsp;&nbsp;&nbsp;"Životinjo, postoje li viši redovi koji znaju za nauku?" Alvin odmeri svoje sadruge Supre, koje kao da je zabavljao ovaj razgovor.
<BR>&nbsp;&nbsp;&nbsp;&nbsp;&nbsp;Tragač reče: "Nijedan koji možeš videti da stoji neposredno ispred tebe."
<BR>&nbsp;&nbsp;&nbsp;&nbsp;&nbsp;"Znači, posredi su magnetski umovi? Čak ni oni gotovo da ne koriste nauku", reče Alvin. "Oni je ne shvataju."
<BR>&nbsp;&nbsp;&nbsp;&nbsp;&nbsp;"Postoje drugi metodi razumevanja koji proizlaze iz zbira vrsta."
<BR>&nbsp;&nbsp;&nbsp;&nbsp;&nbsp;Alvin se iznenađeno trgnu. "Ali mi raspravljamo o osnovnim ograničenjima saznanja!"
<BR>&nbsp;&nbsp;&nbsp;&nbsp;&nbsp;"To tvoje 'saznanje' takođe je kategorija", reče Tragač, "veoma nalik na 'prava'. To se ne prenosi s jedne vrste na drugu."
<BR>&nbsp;&nbsp;&nbsp;&nbsp;&nbsp;"Ne razumem kako je to moguće", primeti pometeno Alvin.
<BR>&nbsp;&nbsp;&nbsp;&nbsp;&nbsp;"Tačno. I ne možeš da razumeš", odvrati Tragač.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
