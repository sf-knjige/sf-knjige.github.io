<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. DIASPARSKI ZATVOR
<P>&nbsp;&nbsp;&nbsp;&nbsp;&nbsp;Čas je bio završen. Uspavljujući šapat hipnona iznenada se pretvori u pištanje koje isto tako naglo prestade posle tri puta ponovljene komande. Mašina se tada zamagli i nestade; međutim, Alvin je i daje ostao da zuri u nešto čega više nije bilo, dok mu se um vraćao kroz vekove kako bi se ponovo sreo da stvarnošću.
<BR>&nbsp;&nbsp;&nbsp;&nbsp;&nbsp;Prvi je progovorio Jeserak: glas mu je bio zabrinut i pomalo nesiguran.
<BR>&nbsp;&nbsp;&nbsp;&nbsp;&nbsp;"To su najstariji postojeći zapisi na svetu, Alvine... jedini koji prikazuju Zemlju kakva je bila pre dolaska Osvajača. Videlo ih je svega nekoliko ljudi."
<BR>&nbsp;&nbsp;&nbsp;&nbsp;&nbsp;Dečak se lagano okrenu prema svom tutoru. Bilo je nečeg u njegovom pogledu što je brinulo starca, tako da je Jeserak ponovo zažalio što mu je ovo dozvolio. Počeo je žurno da govori, kao da želi da olakša sopstvenu savest.
<BR>&nbsp;&nbsp;&nbsp;&nbsp;&nbsp;"I sam znaš da nikada ne razgovaramo o drevnim vremenima, a ove zapise sam ti pokazao samo zato što si žarko želeo da ih vidiš. Ne dozvoli da te uznemire: sve dok smo srećni, zar je važno koliki deo sveta naseljavamo? Ljudi koje si upravo gledao raspolagali su većim prostorom, ali zato nisu bili ovako zadovoljni kao mi."
<BR>&nbsp;&nbsp;&nbsp;&nbsp;&nbsp;Alvin se pitao da li je to bilo tačno. Ponovo je pomislio na pustinju koja je zapljuskivala ostrvo Diaspar i njegov um se opet vrati svetu kakav je Zemlja nekada bila. Nanovo su mu pred očima bile beskrajne lige plave vode, prostranstvo veće od samog kopna, čiji su se talasi odbijali o zlatne obale. U ušima mu je još odzvanjalo hučanje ogromnih talasa koji su utihnuli pre mnogo hiljada miliona godina. Setio se i šuma, prerija i čudnih zveri koje su nekada delile svet sa Čovekom.
<BR>&nbsp;&nbsp;&nbsp;&nbsp;&nbsp;Ničeg više nije bilo. Od okena su ostale samo sive pustinje soli, vetrovite plohe Zemljine površine. So i pesak, od jednog pola do drugog, i samo svetlosti Diaspara koje plamte u divljini što ih jednog dana mora pokopati.
<BR>&nbsp;&nbsp;&nbsp;&nbsp;&nbsp;A to je bilo najmanje što je Čovek izgubio, jer su iznad pustoši i dalje sijale zaboravljene zvezde.
<BR>&nbsp;&nbsp;&nbsp;&nbsp;&nbsp;"Jeserače", konačno progovori Alvin, "jednom sam otišao do Loranske kule. U njoj više niko ne živi, tako da sam s nje mogao da vidim daleko u pustinju. Bilo je mračno i nisam uspeo da razaberem tle, ali zato je nebo bilo puno raznobojne svetlosti. Dugo sam je posmatrao, ali ona se nije micala. A onda sam otišao. To su bile zvezde, je li tako?"
<BR>&nbsp;&nbsp;&nbsp;&nbsp;&nbsp;Jeserak se uznemirio. Moraće podrobno da ispita kako je Alvin uopšte dospeo u Lorensku kulu. Dečak je počeo da se zanima za opasne stvari.
<BR>&nbsp;&nbsp;&nbsp;&nbsp;&nbsp;"To su bile zvezde", kratko je odgovorio. "Šta je s njima?"
<BR>&nbsp;&nbsp;&nbsp;&nbsp;&nbsp;"Nekada smo ih posećivali, je li tako?"
<BR>&nbsp;&nbsp;&nbsp;&nbsp;&nbsp;Nastala je duga pauza. A onda je usledio odgovor: "Da."
<BR>&nbsp;&nbsp;&nbsp;&nbsp;&nbsp;"Zašto smo prestali? Ko su bili Osvajači?"
<BR>&nbsp;&nbsp;&nbsp;&nbsp;&nbsp;Jeserak ustade. Odgovorio je rečima koje su poput odjeka ponavljali svi učitelji koje će svet ikada imati.
<BR>&nbsp;&nbsp;&nbsp;&nbsp;&nbsp;"Dosta je za danas, Alvine. Kasnije, kada budeš malo stariji, ispričaću ti nešto više o tome... ali ne sada. Ionako već suviše toga znaš."
<BR>&nbsp;&nbsp;&nbsp;&nbsp;&nbsp;Alvin nikad više nije postavio to pitanje: kasnije nije bilo potrebno, pošto je odgovor bio jasan. A i u Diasparu je bilo toliko stvari kojima je mogao zavarati um da mesecima nije razmišljao o čudnoj žudnji koju je, kako se činilo, samo on osećao.
<BR>&nbsp;&nbsp;&nbsp;&nbsp;&nbsp;Diaspar je bio svet za sebe. Ovde je Čovek prikupio sva svoja blaga, sve što je spaseno iz ruševina prošlosti. Svi gradovi koji su nekada postojali poklonili su nešto Diasparu: još pre dolaska Osvajača njegovo ime bilo je poznato na svetovima koje je Čovek izgubio.
<BR>&nbsp;&nbsp;&nbsp;&nbsp;&nbsp;Za izgradnju Diaspara upotrebljene su sve veštine, sva umešnost Zlatnog Doba. Kada su se slavni dani okončali, genijalni ljudi preoblikovali su grad i podarili mu mašine koje su ga učinile besmrtnim. Šta god da bude zaboravljeno, Diaspar će živeti i bezbedno nositi Čovekove potomke niz reku Vremena.
<BR>&nbsp;&nbsp;&nbsp;&nbsp;&nbsp;Oni su možda bili u istoj meri zadovoljni kao i bilo koja druga rasa koju je svet poznavao i na neki svoj način bili su srećni. Provodili su svoje duge živote među lepotom koja nikada nije bila prevaziđena, jer je trud miliona vekova bio posvećen slavi Diaspara.
<BR>&nbsp;&nbsp;&nbsp;&nbsp;&nbsp;Ovo je bio Alvinov svet, svet koji je već dugo godina tonuo u gracioznu dekadenciju. Alvin toga još nije bio svestan, pošto je sadašnjost bila prepuna čuda, tako da je sasvim lako bilo zaboraviti prošlost. Trebalo je toliko toga učiniti, toliko toga naučiti pre no što minu dugi vekovi njegove mladosti.
<BR>&nbsp;&nbsp;&nbsp;&nbsp;&nbsp;Od svih umetnosti prva ga je privukla muzika i izvesno vreme je eksperimentisao na mnogim instrumentima. Ali ova najstarija od svih umetnosti bila je sada toliko složena da bi mu za savlađivanje svih njenih tajni bilo potrebno možda i hiljadu godina, tako da ju je na kraju napustio. Umeo je da sluša, ali nije bio sposoban da stvara muziku.
<BR>&nbsp;&nbsp;&nbsp;&nbsp;&nbsp;Dugo mu je pretvarač misli pružao veliko zadovoljstvo. Na ekranu je oblikovao beskrajna ustrojstva oblika i boja, obično kopije... namerno ili ne... drevnih majstora. Sve češće i češće hvatao je sebe kako stvara zamišljene predele iz nestalog Osvita Sveta i misli su mu se neretko čežnjivo vraćale na zapise koje mu je Jeserak pokazao. Tako je tinjajući plamen njegovog nezadovoljstva lagano progorevao sebi put ka pragu svesti, mada ga za sada još nije brinuo neodređeni nemir koji je često osećao.
<BR>&nbsp;&nbsp;&nbsp;&nbsp;&nbsp;Međutim, tokom meseci i godina taj nemir je sve više rastao. Nekada se Alvin zadovoljavao time da uživa u prijatnostima i svemu ostalom što mu je Diaspar pružao, ali sada je znao da to nije dovoljno. Obzorja su mu se širila, a saznanje da ceo život mora ostati sputan gradskim zidinama postajalo je sve nepodnošljivije. Bio je, međutim, svestan da nema izbora, pošto je nepregledna pustinja prekrivala ceo svet.
<BR>&nbsp;&nbsp;&nbsp;&nbsp;&nbsp;Pustinju je video svega nekoliko puta u životu, ali nije poznavao nikog drugog ko ju je uopšte ikada video. Strah njegovih sunarodnika pred spoljašnjim svetom bio je nešto što on nikako nije mogao da razume: za njega on nije krio nikakav užas, već samo tajanstvo. Kada bi se umorio od Diaspara, to tajanstvo ga je prizivalo, kao što je upravo sada činilo.
<BR>&nbsp;&nbsp;&nbsp;&nbsp;&nbsp;Pokretni putevi svetlucali su od života i boja dok su građani obavljali svoje poslove. Osmehivali su se Alvinu dok se probijao ka najbržoj središnjoj traci. Pokatkad bi ga pozdravili, oslovivši ga po imenu; ponekad mu je godilo da misli kako ga poznaje ceo Diaspar, ali u ovom trenutku nije osećao nikakvo zadovoljstvo zbog toga.
<BR>&nbsp;&nbsp;&nbsp;&nbsp;&nbsp;Za svega nekoliko minuta ekspres kanal ga je odneo iz pretrpanog središta grada, tako da je primetio svega nekolicinu ljudi kada se s lakoćom zaustavio pored dugačke platforme od svetlo obojenog mermera. Pokretni putevi bili su u toj meri deo njegovog života, da Alvin nikada nije ni pomišljao na neki drugi oblik prevoza. Kakav inženjer iz davnina polako bi poludeo pokušavajući da shvati kako čvrsta traka puta može biti pričvršćena na oba kraja, a da njena sredina putuje brzinom od stotinu milja na sat. Jednog dana će to možda zbunjivati i samog Alvina, ali za sada je prihvatao sve što ga je okruživalo isto onako nekritički kao i svi ostali građani Diaspara.
<BR>&nbsp;&nbsp;&nbsp;&nbsp;&nbsp;Ova oblast grada bila je gotovo napuštena. Iako se broj stanovnika Diaspara već milenijumima nije menjao, bio je običaj da se porodice često sele. Jednoga dana plima života ponovo će krenuti ovim pravcem; međutim, za sada su ove velike kule bile usamljene već stotinu hiljada godina.
<BR>&nbsp;&nbsp;&nbsp;&nbsp;&nbsp;Mermerna platforma završavala se kod zida izbušenog jarko osvetljenim tunelima. Alvin bez razmišljanja izabra jedan i zakorači unutra. Istog časa zahvatilo ga je peristaltičko polje i gurnulo napred, a on se udobno oslonio leđima o njega i osmatrao okolinu.
<BR>&nbsp;&nbsp;&nbsp;&nbsp;&nbsp;Teško je bilo poverovati da se nalazi u tunelu duboko pod zemljom. Umetnost koja je kao platno iskoristila ceo Diaspar i ovde je imala pune ruke posla, tako da je svod iznad Alvina izgledao kao da je otvoren za nebeske vetrove. Svuda unaokolo nalazili su se šiljati tornjevi grada, koji su se presijavali na Suncu. To nije bio grad koji je poznavao, već Diaspar iz jednog mnogo ranijeg razdoblja. Iako mu je većina velikih zgrada izgledala poznata, postojale su tanane razlike koje su doprinosile zanimljivosti prizora. Alvin požele da se malo zadrži ovde, ali još nije uspeo da otkrije kako da se po vlastitoj volji zaustavlja tokom napredovanja kroz tunel.
<BR>&nbsp;&nbsp;&nbsp;&nbsp;&nbsp;Veoma brzo, čak prebrzo, nežno je spušten u jednu veliku eliptičnu odaju, svu u prozorima. Kroz njih je mogao da nazre iskričave prizore vrtova koji su bleštali od sjajnog cveća. U Diasparu je i sada bilo vrtova, ali ovi su postojali samo u umu umetnika koji ih je zamislio. Danas na svetu sasvim sigurno nije bilo cveća poput ovog.
<BR>&nbsp;&nbsp;&nbsp;&nbsp;&nbsp;Alvin zakorači kroz jedan od prozora... i naruši opsenu. Obreo se u kružnom prolazu koji je blago zavijao naviše. Pod ispod njegovih nogu počeo je lagano da puzi napred, kao da je nestrpljiv da ga ponese ka njegovom odredištu. Napravio je nekoliko koraka pre no što je brzina postala tako velika da bi dodatno ulaganje napora predstavljalo čisto traćenje.
<BR>&nbsp;&nbsp;&nbsp;&nbsp;&nbsp;Hodnik je i dalje zavijao naviše, a posle nekoliko stotina stopa skretao je pod pravim uglom. To je znao samo zahvaljujući logici: čula su mislila da se žurno kreće nekim potpuno pravim hodnikom. Činjenica da, u stvari, putuje uz okomiti otvor dubok nekoliko hiljada stopa nije uopšte izazivala nesigurnost kod Alvina, jer je bilo sasvim nezamislivo da dođe do kvara polarizirajućeg polja.
<BR>&nbsp;&nbsp;&nbsp;&nbsp;&nbsp;Uskoro je hodnik počeo da zavija ponovo "nadole" do narednog skretanja pod pravim uglom. Vožnja poda neprimetno se usporavala, sve dok se nije sasvim okončala na kraju jednog dugačkog hodnika sa ogledalima. Alvin je znao da se nalazi gotovo na samom vrhu Lorenske kule.
<BR>&nbsp;&nbsp;&nbsp;&nbsp;&nbsp;Malo se zadržao u hodniku sa ogledalima, jer se uvek ponovo divio njegovoj jedinstvenosti. Koliko je Alvinu bilo poznato, nigde u celom Diasparu nije postojalo ništa slično. Zahvaljujući nekom umetnikovom hiru, samo je nekoliko ogledala odražavalo stvarni prizor... ali čak su i ta, Alvin je u to bio ubeđen, sve vreme menjala položaj. Ostala su izvan svake sumnje odražavala nešto; međutim, pomalo ga je zbunjivalo to što je sebe viđao kako hoda kroz predeo koji se stalno menjao i koji je bio krajnje neverovatan. Alvin se pitao šta bi učinio kada bi ugledao nekoga kako mu se približava u svetu ogledala, ali do sada se tako nešto još nikada nije dogodilo.
<BR>&nbsp;&nbsp;&nbsp;&nbsp;&nbsp;Pet minuta kasnije obreo se u jednoj maloj, goloj prostoriji kroz koju je bez prestanka duvao topao vetar. Pripadala je ventilacionom sistemu kule, tako da je pokretan vazduh strujao kroz čitav niz širokih otvora izbušenih u zidu zdanja. Kroz njih je čovek mogao videti deliće sveta s druge strane Diaspara.
<BR>&nbsp;&nbsp;&nbsp;&nbsp;&nbsp;Možda ne bi bilo pravedno reći da je Diaspar namerno tako sagrađen da njegovi stanovnici ne mogu videti ništa od spoljašnjeg sveta. Pa ipak, bilo je čudno da se nigde drugde iz grada, koliko je Alvin znao, nije mogla videti pustinja. Najisturenije kule Diaspara obrazovale su zid oko grada, okrenuvši leđa prema neprijateljski raspoloženom spoljašnjem svetu, i Alvin se ponovo priseti čudne odbojnosti svoga naroda prema razgovoru, pa čak i razmišljanju o bilo čemu izvan njihove male vaseljene.
<BR>&nbsp;&nbsp;&nbsp;&nbsp;&nbsp;Hiljadama stopa ispod njega Sunce je napuštalo pustinju. Gotovo vodoravni zraci obrazovali su ustrojstvo svetlosti naspram zapadnog zida ove male prostorije, tako da se iza Alvina ocrtavala i njegova ogromna senka. Zaklonio je oči od sjaja i zagledao se dole u tle po kome nijedan čovek nije hodio već nebrojene vekove.
<BR>&nbsp;&nbsp;&nbsp;&nbsp;&nbsp;Malo je šta imalo da se vidi: samo dugačke senke peščanih dina i, tamo daleko na zapadu, niski venac isprekidanih brda iza koga je zalazilo Sunce. Čudno se osetio pri pomisli da je od svih miliona živih bića jedino on video ovaj prizor.
<BR>&nbsp;&nbsp;&nbsp;&nbsp;&nbsp;Nije bilo sumraka: sa nestankom Sunca, noć se obrušila na pustinju poput vetra, razbacujući se zvezdama. Visoko na jugu plamtela je neka čudna formacija koja je već i ranije zbunjivala Alvina... savršeni krug koji je sačinjavalo šest raznobojnih zvezda, sa jednim belim džinom u središtu. Malo je bilo zvezda koje su tako jako zračile, jer su velika sunca koja su nekada divlje plamtela u slavi mladosti sada sve slabije tinjala.
<BR>&nbsp;&nbsp;&nbsp;&nbsp;&nbsp;Alvin je dugo ostao da kleči kod otvora, posmatrajući zvezde kako tonu ka zapadu. Ovde, u svetlucavoj tami, visoko iznad grada, um kao da mu je radio nadnormalno jasno. Još su postojale i te kakve praznine u njegovom znanju, ali problem Diaspara polako je počinjao da se pomalja.
<BR>&nbsp;&nbsp;&nbsp;&nbsp;&nbsp;Ljudska rasa se izmenila... a on nije. Nekada su radoznalost i želja za znanje, koje su ga izdvajale od ostalih sunarodnika, bile osobene za ceo svet. Daleko u vremenu, pre mnogo miliona godina, mora da se dogodilo nešto što je potpuno izmenilo svet. To neobjašnjeno pozivanje na Osvajače... da li se odgovor u tome krio?
<BR>&nbsp;&nbsp;&nbsp;&nbsp;&nbsp;Bilo je vreme da se vrati. Kada je Alvin ustao da krene, na um mu pade jedna sasvim nova misao. Vazdušni ventil bio je gotovo vodoravan i dugačak možda nekih desetak stopa. Uvek je zamišljao da se završavao u samom zidu kule, ali to je bila čista pretpostavka. Odjednom je shvatio da postoji i nekoliko drugih mogućnosti. Zaista, bilo je više nego verovatno da ispod otvora postoji neka vrsta ispusta, ako ni zbog čega drugog, a ono zbog bezbednosti. Sada više nije imao vremena ni za kakva istraživanja, ali sutra će doći ponovo...
<BR>&nbsp;&nbsp;&nbsp;&nbsp;&nbsp;Bilo mu je žao što mora da laže Jeseraka, ali kako starac nije odobravao njegove ekscentričnosti, onda je od njega bilo baš uviđavno što prikriva istinu. Alvin nije umeo da kaže šta se tačno nadao da će pronaći. Savršeno je dobro znao da će, ako uopšte uspe da napusti Diaspar, ubrzo morati i da se vrati. Međutim, njegovo opravdanje ležalo je u uzbuđenju što obuzme svakog školarca koji namiriše neku pustolovinu.
<BR>&nbsp;&nbsp;&nbsp;&nbsp;&nbsp;Nije mu bilo teško da se probije kroz tunel, mada bi se pre samo godinu dana prilično namučio. Pomisao na pad sa visine od nekih pet hiljada stopa uopšte ga nije zabrinjavala, jer je Čovek potpuno izgubio strah od visina. U stvari, ceo pad iznosio je svega jedan jard koliko ga je delilo od široke terase koja se pružala desno i levo preko zida kule.
<BR>&nbsp;&nbsp;&nbsp;&nbsp;&nbsp;Alvin se izvuče na otvoreno dok mu je krv bubnjala u venama. Pred njim se prostirala cela pustinja koja više nije bila oivičena uskim pravougaonikom kamena. Iznad njega zid kule se uzdizao put neba još nekoliko stotina stopa. Okolne zgrade pružale su se ka severu i jugu, podsećajući na kakvu aveniju titana. Sa zanimanjem uoči da Lorenska kula nije bila jedina čiji su vazdušni ventili stajali okrenuti ka pustinji. Trenutak je stajao, upijajući kolosalan predeo: a onda je počeo da ispituje ispust na kome se obreo.
<BR>&nbsp;&nbsp;&nbsp;&nbsp;&nbsp;Bio je možda nekih dvadeset stopa širok, a završavao se iznenada. Alvin, koji je bez straha zurio preko ivice provalije, proceni da se tle pustinje nalazi na najmanje milju ispod njega. U tom pravcu nije imao čemu da se nada.
<BR>&nbsp;&nbsp;&nbsp;&nbsp;&nbsp;Daleko zanimljivija bila je okolnost da su sa jednog kraja terase vodile stepenice, očigledno do drugog ispusta koji se nalazio nekoliko stotina stopa ispod. Stepenice su bile usečene u samo pročelje zgrade i Alvin se pitao ne vode li one skroz dole do površine. Bila je to uzbuđujuća mogućnost: u svom oduševljenju prevideo je fizički napor koji bi morao da izdrži ako bi želeo da se pešice spusti pet hiljada stopa.
<BR>&nbsp;&nbsp;&nbsp;&nbsp;&nbsp;Međutim, ovo stepenište bilo je tek malo duže od stotinak stopa. Iznenada se završavalo velikim kamenim blokom koji kao da je bio zavaren preko njega. Pored njega se nije moglo proći: put je bio namerno i temeljito zakrčen.
<BR>&nbsp;&nbsp;&nbsp;&nbsp;&nbsp;Alvin malodušno priđe prepreci. Potpuno je smetnuo s uma da uopšte ne bi bio u stanju da se uspne natrag stepeništem dugačkim jednu milju, čak i da je nekako uspeo da siđe do dole, pa ga je obuzela plima besa što je prešao ovoliki put samo da bi doživeo neuspeh.
<BR>&nbsp;&nbsp;&nbsp;&nbsp;&nbsp;Posegnuo je za kamenom i tog časa prvi put ugledao poruku uklesanu u njemu. Slova su bila arhaična, ali dosta ih je lako odgonetnuo. Tri puta je pročitao jednostavni zapis: a onda je seo na velike kamene ploče i zagledao se u nedosežno tle pod sobom.
<BR>
<BR>&nbsp;&nbsp;&nbsp;&nbsp;&nbsp;POSTOJI LAKŠI NAČIN.
<BR>&nbsp;&nbsp;&nbsp;&nbsp;&nbsp;POZDRAVI MI ČUVARA ZAPISA.
<BR>&nbsp;&nbsp;&nbsp;&nbsp;&nbsp;ALEJN OD LINDARA
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
