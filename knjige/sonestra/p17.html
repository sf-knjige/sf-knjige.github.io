<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. IZVAN SISTEMA
<P>&nbsp;&nbsp;&nbsp;&nbsp;&nbsp;Pored njega su bila dva robota, nepokretno lebdeći u vazduhu. Kada je Alvin pokušao da priđe telu, ispružili su pipke da ga u tome spreče, tako da je zastao. Ništa nije mogao da učini: dok je stajao u toj tihoj sobi, osetio je kako mu neka hladnoća steže srce. Prvi put je video mermerno lice Smrti i bilo mu jasno da je zauvek izgubio deo detinjstva.
<BR>&nbsp;&nbsp;&nbsp;&nbsp;&nbsp;Znači, ovo je bio kraj čudnog bratstva, možda poslednjeg koje će svet ikada upoznati. Iako su možda celog života sami sebe obmanjivali, njihovi životi nisu bili uludo straćeni. Kao nekim čudom otrgli su od prošlosti znanje koje bi inače zauvek bilo izgubljeno. Sada je njihov red mogao poći putem miliona drugih vera koje su nekada mislile da su večne.
<BR>&nbsp;&nbsp;&nbsp;&nbsp;&nbsp;Ostavili su ga da spava u svojoj grobnici u planinama, gde ga nijedan čovek neće uznemiriti do kraja Vremena. Njegovo telo čuvale su mašine koje su ga za života opsluživale i koje ga, Alvin je to znao, nikada neće napustiti. Neraskidivo vezane za njegov um, čekaće ovde na naređenja koja nikada neće dobiti, dok se same planine ne sruše.
<BR>&nbsp;&nbsp;&nbsp;&nbsp;&nbsp;Mala četvoronožna životinja, koja je isto tako odano služila čoveku bila je istrebljena pre odveć dugo vremena, tako da mladići nisu čak ni čuli za nju.
<BR>&nbsp;&nbsp;&nbsp;&nbsp;&nbsp;Ćutke su se vratili do broda koji ih je čekao i uskoro je tvrđava za njih ponovo postala samo tamno jezero u brdima. Međutim, Alvin nije zaustavljao mašinu: nastavili su da se penju sve više dok se pod njihovim nogama nije video ceo Lis, veliko zeleno ostrvo u narandžastom moru. Alvin nikada pre toga nije bio tako visoko: kada su se konačno zaustavili, pod sobom su videli celu Zemljinu poluloptu. Sa ove visine Lis im je izgledao sasvim mali, tek tamna senka na sivonarandžastoj površini pustinje... a daleko iza linije zakrivljenosti lopte nešto je svetlucalo poput kakvog raznobojnog dragulja. To je bio Teonov prvi susret sa Diasparom.
<BR>&nbsp;&nbsp;&nbsp;&nbsp;&nbsp;Dugo su ostali tako visoko, posmatrajući Zemlju kako se pod njima okreće. Od svih Čovekovih drevnih moći ovo je sigurno bila jedna od onih koje nikako nije smeo da izgubi. Alvin je žalio što ne može vladarima Lisa i Diaspara da pokaže svet onako kako ga je sada video.
<BR>&nbsp;&nbsp;&nbsp;&nbsp;&nbsp;"Teone", oslovi ga on konačno, "šta misliš, da li činim ono što treba?"
<BR>&nbsp;&nbsp;&nbsp;&nbsp;&nbsp;Pitanje je iznenadilo Teona, koji ništa još nije znao o iznenadnim sumnjama što su povremeno obuzimale njegovog prijatelja. Niti mu je bilo lako da mu nepristrasno odgovori: kao i Rorden, ali s manje razloga, Teon je osećao kako njegov karakter polako tone. Nije bio u stanju da izbegne vrtlog koji je Alvin ostavljao za sobom na svom putu kroz život i koji ga je polako usisavao.
<BR>&nbsp;&nbsp;&nbsp;&nbsp;&nbsp;"Mislim da si u pravu", polako odvrati Teon. "Naša dva naroda dovoljno su dugo bila razdvojena." To je, pomisli on, bila istina, mada je bio svestan da njegova vlastita osećanja utiču na odgovor. Međutim, Alvin je i dalje bio zabrinut.
<BR>&nbsp;&nbsp;&nbsp;&nbsp;&nbsp;"Ima jedan problem o kome do sada nisam razmišljao", nastavi on ozbiljno, "a to je razlika u dužini naših života." Ništa više nije kazao, ali obojica su znala o čemu onaj drugi razmišlja.
<BR>&nbsp;&nbsp;&nbsp;&nbsp;&nbsp;"To me veoma onespokojava", priznade Teon. "Ali došao sam do zaključka da će se taj problem sam od sebe rešiti kada se naši narodi ponovo upoznaju. Ne možemo i jedni i drugi biti u pravu... možda mi živimo suviše kratko, a vi sigurno živite predugo. Vremenom će se doći do nekog kompromisa."
<BR>&nbsp;&nbsp;&nbsp;&nbsp;&nbsp;Alvin baš nije bio siguran u to. Mada je u tome video jedinu nadu, znao je da će prelazni vekovi biti strašno teški. Ponovo se setio Seranisinih gorkih reči: "Oboje ćemo biti davno mrtvi, a ti ćeš još biti mladić." Pa dobro: prihvatiće uslove. Čak i u Diasparu se nad svim prijateljstvima nadnosila ista senka: da li se nešto dogodilo pre stotinu ili milion godina na kraju uopšte nije bilo važno. Dobrobit rase zahtevala je da dođe do mešanja ove dve kulture: kada je u pitanju bio takav jedan cilj, onda sreća pojedinaca uopšte nije bila važna. Na trenutak je Alvin video čovečanstvo kao nešto više od žive pozadine vlastitog života i bez oklevanja je prihvatio nesreću do koje će jednog dana neminovno doći zbog izbora koji je napravio. Nikada više o tome nisu razgovarali.
<BR>&nbsp;&nbsp;&nbsp;&nbsp;&nbsp;Svet ispod njih nastavljao je sa svojim beskrajnim okretanjem. Osetivši u kakvom je Alvin raspoloženju, Teon nije započinjao razgovor, ali je zato Alvin uskoro ponovo prekinuo tišinu.
<BR>&nbsp;&nbsp;&nbsp;&nbsp;&nbsp;"Kada sam prvi put napustio Diaspar", poče on, "nisam znao šta očekujem da ću pronaći. Na tom prvom putovanju mogao sam da se zadovoljim Lisom... ali sada mi sve na Zemlji izgleda tako malo i nevažno. Sa svakim novim otkrićem nicala su nova pitanja, tako da se više neću smiriti dok ne saznam ko je bio Gospodar i zašto je došao na Zemlju. Ako to ikada otkrijem, pretpostavljam da ću početi sebi da postavljam pitanja vezana za Velike i Osvajače... i tako će to ići u nedogled."
<BR>&nbsp;&nbsp;&nbsp;&nbsp;&nbsp;Teon još nikada nije video Alvina u takvom raspoloženju i nije želeo da prekine njegovo izlaganje. Tokom poslednjih nekoliko minuta puno toga je saznao o svom prijatelju.
<BR>&nbsp;&nbsp;&nbsp;&nbsp;&nbsp;"Robot mi je kazao", nastavi Alvin, "da ova mašina može stići do Sedam Sunaca za manje od pola dana. Šta misliš, da li bi trebalo da pođem tamo?"
<BR>&nbsp;&nbsp;&nbsp;&nbsp;&nbsp;"A da li ti misliš da bih te ja mogao sprečiti u tome?" tiho odvrati Teon pitanjem.
<BR>&nbsp;&nbsp;&nbsp;&nbsp;&nbsp;Alvin se osmehnu.
<BR>&nbsp;&nbsp;&nbsp;&nbsp;&nbsp;"To nije nikakav odgovor", primeti on, "čak i da je istina. Ne znamo čega sve ima tamo napolju, u svemiru. Osvajači su možda otišli iz Vaseljene, ali možda postoje druge inteligencije koje su neprijateljski raspoložene prema Čoveku."
<BR>&nbsp;&nbsp;&nbsp;&nbsp;&nbsp;"Zašto bi morale postojati?" upita Teon. "To je jedno od pitanja oko koga se naši filosofi već vekovima spore. Malo je verovatno da će rasa koja poseduje pravu inteligenciju biti neprijateljski raspoložena."
<BR>&nbsp;&nbsp;&nbsp;&nbsp;&nbsp;"A Osvajači..."
<BR>&nbsp;&nbsp;&nbsp;&nbsp;&nbsp;Teon pokaza prema beskrajnoj pustinji ispod njih.
<BR>&nbsp;&nbsp;&nbsp;&nbsp;&nbsp;"Nekada samo imali Carstvo. A šta sada imamo što bi oni mogli poželeti?"
<BR>&nbsp;&nbsp;&nbsp;&nbsp;&nbsp;Alvina malo iznenadi ovo neobično gledište.
<BR>&nbsp;&nbsp;&nbsp;&nbsp;&nbsp;"Da li ceo tvoj narod deli to mišljenje?"
<BR>&nbsp;&nbsp;&nbsp;&nbsp;&nbsp;"Ne, samo nekolicina. Prosečna osoba ne brine brigu oko toga i najverovatnije bi ti odgovorila da su Osvajači, da su stvarno želeli da unište Zemlju, to učinili još pre mnogo vekova. Malo ljudi ih se još plaši, a majka je među njima."
<BR>&nbsp;&nbsp;&nbsp;&nbsp;&nbsp;"Stvari u Diasparu stoje sasvim drugačije", reče Alvin. "Moji sunarodnici su velike kukavice. Ali šteta za tvoju majku... misliš li da ti ne bi dozvolila da pođeš sa mnom?"
<BR>&nbsp;&nbsp;&nbsp;&nbsp;&nbsp;"Siguran sam da ne bi", naglasi Teon. Jedva da je i primetio da je Alvin njegov pristanak smatrao za gotovu stvar.
<BR>&nbsp;&nbsp;&nbsp;&nbsp;&nbsp;Alvin je malo razmišljao.
<BR>&nbsp;&nbsp;&nbsp;&nbsp;&nbsp;"Do sada je već sigurno saznala za ovaj brod i jasno joj je šta smeram. Ne smemo se vratiti u Erli."
<BR>&nbsp;&nbsp;&nbsp;&nbsp;&nbsp;"Ne: doveli bismo sami sebe u opasnost. Imam bolji plan."
<BR>
<BR>&nbsp;&nbsp;&nbsp;&nbsp;&nbsp;Malo selo u koje su se spustili nalazilo se svega desetak milja od Erlija, ali Alvin se iznenadio kada je video koliko se razlikuje po arhitekturi i uređenju. Kuće su imale po nekoliko spratova i bile su podignute duž zakrivljene obale jezera, okrenute prema vodi. Duž obale je bilo usidreno puno raznobojnih barki: ostavile su dubok utisak na Alvina koji nikada nije čuo za nešto slično, pa se pitao čemu služe.
<BR>&nbsp;&nbsp;&nbsp;&nbsp;&nbsp;Ostao je da čeka u brodu dok je Teon otišao da se vidi sa prijateljima. Zabavno je bilo promatrati zaprepaščenje i zapanjenost na licima onih koji su se okupili oko broda, nesvesni da ih on iznutra promatra. Teon je bio odsutan svega nekoliko minuta i sada se jedva probijao kroz znatiželjnu gomilu. Odahnuo je kada su se vrata vazdušne komore zatvorila za njim.
<BR>&nbsp;&nbsp;&nbsp;&nbsp;&nbsp;"Majka će dobiti poruku za dva do tri minuta. Nisam rekao kuda ćemo, ali ona će to brzo pogoditi. Donosim ti vesti koje će te zanimati."
<BR>&nbsp;&nbsp;&nbsp;&nbsp;&nbsp;"Kakve?"
<BR>&nbsp;&nbsp;&nbsp;&nbsp;&nbsp;"Centralno Veće će otpočeti razgovore sa Diasparom."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;"Dobro si čuo, mada još nije izdato zvanično saopštenje. Tako nešto ne može dugo ostati tajna."
<BR>&nbsp;&nbsp;&nbsp;&nbsp;&nbsp;Alvinu je to bilo milo: nikada nije ni pomislio da je bilo šta moglo ikada ostati tajna u Lisu.
<BR>&nbsp;&nbsp;&nbsp;&nbsp;&nbsp;"O čemu raspravljaju?"
<BR>&nbsp;&nbsp;&nbsp;&nbsp;&nbsp;"Verovatno o tome kako da nas spreče da odemo. Zato sam se odmah vratio ovamo."
<BR>&nbsp;&nbsp;&nbsp;&nbsp;&nbsp;Alvin se pomalo skrušeno osmehnu.
<BR>&nbsp;&nbsp;&nbsp;&nbsp;&nbsp;"Znači, ti smatraš da strah može uspeti tamo gde logika i ubeđivanje zakažu?"
<BR>&nbsp;&nbsp;&nbsp;&nbsp;&nbsp;"Vrlo verovatno, mada si sinoć ostavio stvarno odličan utisak na savetnike. Još su dugo razgovarali pošto si ti otišao na spavanje."
<BR>&nbsp;&nbsp;&nbsp;&nbsp;&nbsp;Bez obzira na razlog koji je doveo do ovoga, Alvin je bio veoma zadovoljan. Diaspar i Lis su sporo reagovali, pa ipak su događaji sada brzo napredovali ka klimaksu. A da li će taj klimaks imati neprijatne posledice po njega, Alvin nije mnogo mario.
<BR>&nbsp;&nbsp;&nbsp;&nbsp;&nbsp;Nalazili su se veoma visoko kada je robotu izdao poslednja uputstva. Brod se gotovo zaustavio, na možda nekih hiljadu milja iznad Zemlje, tako da im je ona gotovo ispunjavala nebo. Nije baš izgledala primamljivo: Alvin se pitao koliko je brodova u prošlosti isto ovako lebdelo jedno kraće vreme, a onda nastavilo svojim putem.
<BR>&nbsp;&nbsp;&nbsp;&nbsp;&nbsp;Nastupila je poduža pauza, tokom koje je robot možda proveravao kontrole i kola koje nisu bile korišćene mnogo geoloških era. Zatim je usledio neki veoma tihi zvuk, prvi koji je mašina ispustila. Bilo je to jedva čujno zujanje, koje se brzo pojačavalo, oktavu za oktavom, dok se nije izgubilo na ivici čujnosti. Nisu osetili nikakvu promenu niti kretanje, ali iznenada je primetio da ekranom promiču zvezde. Zemlja se ponovo pojavila i, okrećući se, prošla pored njih... zatim se opet stvorila pred njima, u malo izmenjenom položaju. Brod je "lovio", ljuljao se u prostoru poput igle kompasa koja traga za severom. Nekoliko minuta nebo se okretalo i vrtelo oko njih, dok se brod konačno nije primirio, poput kakvog ogromnog projektila usmerenog ka zvezdama.
<BR>&nbsp;&nbsp;&nbsp;&nbsp;&nbsp;U središtu ekrana nalazio se veliki prsten Sedam Sunaca, blistajući se prelepim duginim bojama. Delimično se videla i Zemlja u obliku tamnog polumeseca oivičenog zlatnim i grimiznim tonovima zalazećeg Sunca. Alvin je znao da se nešto dešava, nešto što je prevazilazilo celokupno njegovo iskustvo. Čekao je, čvrsto stežući naslon sedišta, dok su sekunde prolazile, a Sedam Sunaca svetlucalo na ekranu.
<BR>&nbsp;&nbsp;&nbsp;&nbsp;&nbsp;Nije se začuo nikakav zvuk, već je osetio samo iznenadni trzaj koji je, kako se činilo, zamaglio vidno polje... uklonivši sa njega Zemlju kao da ju je zbrisala neka džinovska šaka. Bili su sami u svemiru, sami sa zvezdama i neobično smanjenim Suncem. Zemlja je nestala kao da nikada i nije postojala.
<BR>&nbsp;&nbsp;&nbsp;&nbsp;&nbsp;Ponovo su osetili trzaj, koji je ovog puta bio praćen tihim mrmorenjem, kao da su generatori prvi put ispoljili izvestan deo svoje moći. Pa ipak, još je nekoliko trenutaka izgledalo kao da se ništa nije dogodilo: a onda je Alvin postao svestan činjenice da ni Sunca više nije bilo i da pored broda lagano promiču zvezde. Na trenutak se osvrnuo i ugledao... ništa. Nebesa iza njega potpuno su nestala, poništila ih je polulopta noći. A onda su zvezde počele da uranjaju u nju, da nestaju poput iskri palih u vodu. Brod je putovao mnogo brže od svetlosti i Alvin je znao da se više ne nalazi u poznatom svemiru Zemlje i Sunca.
<BR>&nbsp;&nbsp;&nbsp;&nbsp;&nbsp;Kada je treći put došlo do iznenadnog, vrtoglavog trzaja, srce samo što mu nije stalo. Više nije bilo sumnje: vidno polje mu se čudno zamaglilo i na trenutak je njegova okolina izgledala čudno izobličena. Smisao tog izobličenja shvatio je u magnovenju na način koji nije umeo da objasni. Bilo je stvarno i nije predstavljalo varku njegovih očiju. Nekako je uspevao da uhvati, dok je prolazio kroz tanku opnu sadašnjosti, po koju promenu koja se događala u svemiru oko njega.
<BR>&nbsp;&nbsp;&nbsp;&nbsp;&nbsp;U istom trenutku mrmor generatora pretvorio se u tutnjavu koja je potresla brod... taj zvuk ostavio je na njega snažan utisak, jer to je bio prvi krik pobune koji je Alvin čuo od mašine. A onda je sve bilo gotovo; iznenadna tišina kao da mu je odzvanjala u ušima. Veliki generatori obavili su svoj posao: do kraja putovanja više neće biti potrebni. Zvezde pred njima plamtele su plavobelilčastom svetlošću koja je prelazila u ultraljubičastu. Nekom magijom Nauke ili Prirode Sedam Sunaca se i dalje videlo, mada su se njihov položaj i boje malo izmenili. Brod je hitao ka njima kroz tunel tame, van granica prostora i vremena, brzinom koju um nije bio sposoban da shvati.
<BR>&nbsp;&nbsp;&nbsp;&nbsp;&nbsp;Teško je bilo poverovati da su napustili Sunčev sistem brzinom koja će ih, ukoliko nije brižljivo uravnotežena, uskoro provesti kroz srce Galaksije i izbaciti u još veću prazninu s njegove druge strane. Ni Alvin ni Teon nisu bili u stanju da sagledaju pravu veličinu svog putovanja: čuvene sage o istraživanjima potpuno su izmenile Čovekov pogled na Vaseljenu, pa čak i sada, milionima vekova kasnije, drevne tradicije nisu potpuno iščezle. Nekada davno postojao je brod, šaputalo je predanje, koji je oplovio Kosmos između izlaska i zalaska Sunca. Milijarde milja nisu za takve brzine predstavljale nikakvu prepreku. Za Alvina je ovo putovanje bilo tek nešto važnije i možda manje opasno od njegovog prvog putovanja u Lis.
<BR>&nbsp;&nbsp;&nbsp;&nbsp;&nbsp;Teon je bio taj koji je glasno izrekao ono što su obojica mislila dok se sjaj Sedam Sunaca polako pojačavao pred njima.
<BR>&nbsp;&nbsp;&nbsp;&nbsp;&nbsp;"Alvine", primeti on, "nemoguće da je ta formacija prirodna."
<BR>&nbsp;&nbsp;&nbsp;&nbsp;&nbsp;Ovaj drugi klimnu.
<BR>&nbsp;&nbsp;&nbsp;&nbsp;&nbsp;"Godinama to već mislim, ali mi i dalje izgleda fantastično."
<BR>&nbsp;&nbsp;&nbsp;&nbsp;&nbsp;"Sistem možda uopšte nije sagradio Čovek", složi se Teon, "ali svakako ga je stvorila neka inteligencija. Priroda nikako nije mogla da oblikuje savršeni krug od zvezda, po jednu za svaku osnovnu boju, i još da sve budu podjednakog sjaja. U vidljivoj Vaseljeni ne postoji ništa slično Središnjem Suncu."
<BR>&nbsp;&nbsp;&nbsp;&nbsp;&nbsp;"Zbog čega bi onda neko napravio nešto takvo?"
<BR>&nbsp;&nbsp;&nbsp;&nbsp;&nbsp;"Oh, mogu da ti navedem mnoge razloge. Možda je to signal, kako bi svaki nepoznati brod koji uđe u Vaseljenu znao gde treba da potraži život. Možda označava središte galaktičke uprave. Ili je to možda... osećam da je to pravo objašnjenje... najveće od svih umetničkih dela. No, glupo je sada nagađati. Ubrzo ćemo saznati istinu."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
