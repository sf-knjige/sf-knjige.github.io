<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. VATRENO KOLO
<P>&nbsp;&nbsp;&nbsp;&nbsp;&nbsp;Magla je narednog jutra počela da se diže. Tragač je nastavio da osmatra nebo. Ravnomerno su napredovali uz padine škrbastog planinskog lanca, čiji su teren i bogata fauna podsećali na oblast u kojoj je Klej odrasla. Pretraživala je udaljene obode, tragajući za osmatračnicama. Njeno pleme nije bilo jedino pleme praljudskih bića, tako da je još neko mogao umaći, uprkos Alvinovoj ubeđenosti. Zamolila je Tragača da podesi svoj nos na ljudski miris, ali nikakvi tragovi nisu uzburkali promenljive povetarce.
<BR>&nbsp;&nbsp;&nbsp;&nbsp;&nbsp;Dva puta su potražili zaklon kada su se leteće lisice pojavile iznad njih. Supre su do sada već sigurno poslale svoje ptice u izviđanje, ali ni ona ni Tragač, koji je imao daleko oštriji vid, nisu nazreli nijedan nezgrapni, širokokrilni obris.
<BR>&nbsp;&nbsp;&nbsp;&nbsp;&nbsp;Posmatrali su veliko jato prozračnih, srebrnih lisica kako prate i koriste struje u dolini, kada joj Tragač dade znak. Začula se udaljena tutnjava, kao da su se planine nad njima očešale o surovo nebo. Lisice su reagovale na to tako što su se okupile u grupu koja je podsećala na srebrnu krošnju kakvog drveta.
<BR>&nbsp;&nbsp;&nbsp;&nbsp;&nbsp;Plave brazde uzburkaše vazduh. Nekoliko preostalih oblaka raspršiše se u ciklonskom vrtlogu.
<BR>&nbsp;&nbsp;&nbsp;&nbsp;&nbsp;Klej zausti: "Šta..."
<BR>&nbsp;&nbsp;&nbsp;&nbsp;&nbsp;Žuta svetlost stade da seva iznad njihovih glava. Za njom je usledio zvučni zid koji je odbacio Klej na Tragača. Završila je s licem u lišću, ne znajući kako je tamo dospela.
<BR>&nbsp;&nbsp;&nbsp;&nbsp;&nbsp;Svuda oko njih šuma je bila uništena, kao da ju je nešto u žurbi izgazilo. Potmuli udari polako su bledeli.
<BR>&nbsp;&nbsp;&nbsp;&nbsp;&nbsp;Zavladala je sablasna tišina. Klej je ustala i počela da pregleda polomljeno drveće zatvorivši usta pred parama koje su izbijale iz raspolućenog, smrdljivog žbuna. Dve leteće lisice ležale su jedna pored druge, kao da su se mrtve parile. Njihove staklaste oči bile su još otvorene i divlje su šarale u uskim, koščatim glavama.
<BR>&nbsp;&nbsp;&nbsp;&nbsp;&nbsp;"Mozgovi im se još bore", primeti Tragač. "Ali uzalud."
<BR>&nbsp;&nbsp;&nbsp;&nbsp;&nbsp;"Šta to bi?"
<BR>&nbsp;&nbsp;&nbsp;&nbsp;&nbsp;"Isto što i napad na tvoj narod!"
<BR>&nbsp;&nbsp;&nbsp;&nbsp;&nbsp;"Da... ali ovog puta..." ona napravi pokret šakom preko obzorja izmrcvarene šume, "...razorilo je sve!"
<BR>&nbsp;&nbsp;&nbsp;&nbsp;&nbsp;"Ove lisice su nastradale umesto nas."
<BR>&nbsp;&nbsp;&nbsp;&nbsp;&nbsp;"Da, jadna stvorenjca..." Glas joj zamre jer su bistre oči životinja prvo usporile pomicanje, zatim zgasle, i na kraju se sklopile.
<BR>&nbsp;&nbsp;&nbsp;&nbsp;&nbsp;"Ne zna gde se tačno nalazimo, pa nasumce odašilje električnu energiju da obavi posao."
<BR>&nbsp;&nbsp;&nbsp;&nbsp;&nbsp;Tragač nežno smota dve lisice u svoj dlan i njime polako napravi nadgrobni znak, kao da ih nudi nebu. Kada je rastvorio kandže, Klej više nije videla lisice, nije ih bilo ni na tlu, niti igde u blizini.
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;Tragač otresito reče: "Mislim da bi trebalo da se sakrijemo."
<BR>&nbsp;&nbsp;&nbsp;&nbsp;&nbsp;Brzo su se uspeli uz oštri nagib do najvišeg drveća koje je Klej ikada videla. Dugačke grane nalik na prste sa kukama na krajevima sezale su daleko u vazduh. Što se više pela, imala je sve jači utisak da je na otvorenom, bliže nebu koje je bljuvalo smrt. Odavde je mogla da vidi udaljene obale purpurnih oblaka koji su se utrkivali sa paocima otrovne svetlosti. Narandžaste niti lučno su se spuštale duž dugačkih zaokreta.
<BR>&nbsp;&nbsp;&nbsp;&nbsp;&nbsp;"Prati magnetsko polje Zemlje", reče Tragač, kada ona upre u njih prstom. "Ispituje."
<BR>&nbsp;&nbsp;&nbsp;&nbsp;&nbsp;Sada je Klej bilo jasno zašto Supre nisu poslale-ptice tragače. U daljini, iznad Biblioteke Života, pojavile su se hitre plave i narandžaste strelice. Um joj je prožeo nejasni osećaj pomahnitale borbe.
<BR>&nbsp;&nbsp;&nbsp;&nbsp;&nbsp;"Talenat", izusti ona. Tragač je upitno pogleda. "Osećam - emociju." Setila se Tragačeve primedbe: Vi imate osećanja, osećanja vama vladaju. Kako li je ne osećati ove nalete? Ili je možda Tragač osećao nešto sasvim drugačije? "Supre se bore... zabrinuti su... uplašeni."
<BR>&nbsp;&nbsp;&nbsp;&nbsp;&nbsp;"Ono biće gore zaposlilo ih je dok traga."
<BR>&nbsp;&nbsp;&nbsp;&nbsp;&nbsp;Nastaviše brzo dalje. Klej je želela da pređe preko najvišeg vrha, a zatim da se probijala duž širokih padina brda prema mestu gde je nekada živela. U glavu joj se urezala slika celog predela za vreme leta sa Alvinom i sada ju je prožimala strašna potreba da se vrati u poznati kraj.
<BR>&nbsp;&nbsp;&nbsp;&nbsp;&nbsp;Kada je ovo saopštila Tragaču, on ravnodušno odvrati: "Tamo će te tražiti."
<BR>&nbsp;&nbsp;&nbsp;&nbsp;&nbsp;"Pa šta? Tražiće me svuda."
<BR>&nbsp;&nbsp;&nbsp;&nbsp;&nbsp;"Tačno", odvrati Tragač, a ona pomisli kako je osvojila poen, ma kako nevažan on bio.
<BR>&nbsp;&nbsp;&nbsp;&nbsp;&nbsp;Tragač onjuši vazduh i pokaza nosem koji se grčio. "Idemo ovuda."
<BR>&nbsp;&nbsp;&nbsp;&nbsp;&nbsp;"Zašto?" Njen dom nalazio se u suprotnom smeru.
<BR>&nbsp;&nbsp;&nbsp;&nbsp;&nbsp;"Želela si da pronađeš praljudska bića."
<BR>&nbsp;&nbsp;&nbsp;&nbsp;&nbsp;"Moj narod?"
<BR>&nbsp;&nbsp;&nbsp;&nbsp;&nbsp;"Ne još."
<BR>&nbsp;&nbsp;&nbsp;&nbsp;&nbsp;"Prokletstvo. Želim moj narod."
<BR>&nbsp;&nbsp;&nbsp;&nbsp;&nbsp;"U ovom pravcu leži jedina tvoja nada da konačno nađeš zajednicu."
<BR>&nbsp;&nbsp;&nbsp;&nbsp;&nbsp;"Tragaču, ti dobro znaš šta ja želim", reče ona plačnim glasom.
<BR>&nbsp;&nbsp;&nbsp;&nbsp;&nbsp;"Znam šta ti je potrebno."
<BR>&nbsp;&nbsp;&nbsp;&nbsp;&nbsp;Ona šutnu kamen; bila je razočarana, zbunjena, iscrpljena.
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Da pođeš ovim putem."
<BR>&nbsp;&nbsp;&nbsp;&nbsp;&nbsp;Nastavili su da kaskaju. Klej je oduvek bila dobar trkač, ali Tragač joj je izmakao, ne pokazujući uopšte znake umora. Kada ga je sustigla, on se zaustavi pored jednog veoma velikog drveta i poče da njuška oko njegovog korenja. Nije se žurio, kretao se oprezno, a kako ga je Klej do sada već dovoljno upoznala, pustila je da bude po njegovom.
<BR>&nbsp;&nbsp;&nbsp;&nbsp;&nbsp;Veliki obližnji grm ispuštao je miris kuvanog mesa i Klej stade da ga smeteno posmatra. Mali pacov, blatnjavi kornjaš, sa uvećanom glavom prođe pored njih u potrazi za hranom; bio je dovoljno pametan da zna da Klej i Tragač ne predstavljaju opasnost. Uhvatio je miris mesa i usporio, nalazeći se na velikoj muci. Grm izbaci semenke nalik na mala koplja koja se zabiše u pacova. On zacvile i pobeže glavom bez obzira. Još jedna pobeda biljaka; pacov će poneti seme, hraniti ga, a zauzvrat će dobijati narkotički sok dok na kraju ne skonča. A onda će iz pacovljevog tela niknuti novi grm.
<BR>&nbsp;&nbsp;&nbsp;&nbsp;&nbsp;Razmišljala je o tome da uhvati pacova kako bi došla do mesa, kao i narkotika, ali Tragač reče: "Hodi."
<BR>&nbsp;&nbsp;&nbsp;&nbsp;&nbsp;Nekako je uspeo da otvori jednu stranu drveta. Klej se nije iznenadila, jer je njen narod tražio zaklon u mnogim vrstama drveća koje su biotehnikama bile stvorene upravo za to. Ušla je unutra i uskoro se kora sklopila za njima, ostavivši samo beskrvni fosforescentni sjaj da ih vodi. Drvo je bilo šuplje. U njemu su se nalazili okomiti odeljci povezani rampama i izraslinama u obliku spona svuda duž zidova. Neko stvorenje gotovo je ispunilo sve odeljke velikim kontejnerima, zrnastim balama sirove celuloze.
<BR>&nbsp;&nbsp;&nbsp;&nbsp;&nbsp;"Skladište", bilo je sve što je Tragač odgovorio na njeno pitanje. Uspeli su se kroz deset odeljaka gotovo ispunjenih stogovima pravougaonih, korom prekrivenih kontejnera, dok nisu stigli do velike nadsvođene komore, koja je bila potpuno prazna, sa širokim, providnim zidom. Klej lupnu po njemu, a čvrsta, voštana materija pruži blagi otpor. Posmatrala je nepokretno drveće napolju, te raskošne cilindre koji su stremili put neba i koji bi zatreperili poput ukrasa kada bi ih na trenutak obasjala svetlost.
<BR>&nbsp;&nbsp;&nbsp;&nbsp;&nbsp;Ovo mesto moglo je biti bezbedno; dopustila je sebi da se malo opusti. Izvadila je nož i počela da dubi zid. Uz malo truda uspela je da izvadi komad koji je ispao iznenađujuće ukusan. Izvesno vreme je jela, pa se čak i Tragač poslužio. Mrlje na zidovima, tavanici i podu bile su lepljive i raštrkane bez nekog vidljivog rasporeda. Odeljak je mirisao na smolu i vlažno drvo.
<BR>&nbsp;&nbsp;&nbsp;&nbsp;&nbsp;Dok je žvakala, iskoristila je priliku da baci pogled kroz veliki prozor i samo zahvaljujući tome videla ga je kako dolazi.
<BR>&nbsp;&nbsp;&nbsp;&nbsp;&nbsp;Nešto nalik na štap probilo se kroz visoke oblake, talasavo se približavajući, tako da je imala prilike veoma dugo da ga posmatra. Njegove rebraste tetive bile su čvornovate poput neke velike kičme. Stenjanje i pucanje su tako glasno odzvanjali da ih je mogla čuti i ovde, unutra. Kriveći se dok je prodirala, ta velika, okrugla stabljika parala je nebo poput optužujućeg prsta. Dok ju je posmatrala, sam njen kraj ponovo se savio, podsečajući na prst upravljen naviše.
<BR>&nbsp;&nbsp;&nbsp;&nbsp;&nbsp;"Vreme je da se legne", blago reče Tragač.
<BR>&nbsp;&nbsp;&nbsp;&nbsp;&nbsp;Šumom se prolomi sonični prasak. Ona se žurno opruži po elastičnom, zelenom podu odeljka i podiže pogled naviše kako bi mogla da gleda kroz veliki prozor.
<BR>&nbsp;&nbsp;&nbsp;&nbsp;&nbsp;"Pada na nas!" povika ona.
<BR>&nbsp;&nbsp;&nbsp;&nbsp;&nbsp;"Njegova se spretnost sastoji u tome da stalno pada i da se stalno ponovo oporavlja."
<BR>&nbsp;&nbsp;&nbsp;&nbsp;&nbsp;"Smrskaće ove..."
<BR>&nbsp;&nbsp;&nbsp;&nbsp;&nbsp;"Lezi mirno."
<BR>&nbsp;&nbsp;&nbsp;&nbsp;&nbsp;Shvatila je da je ovo bilo ono tanušno, udaljeno kretanje koje je primetila na obzorju iz Alvinove letelice. Grafitno crne tetive vijugale su preko ogromne stvari u obliku debla tamne mahagoni boje. Iz njegovog vrha razmatali su se prsti vlaknastih vitica dok je stvar padala poput klade. Vitice su poletele prema vrhovima drveća. Neke su se zakačile za grane.
<BR>&nbsp;&nbsp;&nbsp;&nbsp;&nbsp;Snažni udar potrese njihovo drvo.
<BR>&nbsp;&nbsp;&nbsp;&nbsp;&nbsp;Imala je taman toliko vremena da vidi kako se debele vitice čvrsto hvataju za granje okolnog drveća i stežu ga.
<BR>&nbsp;&nbsp;&nbsp;&nbsp;&nbsp;Činilo se da široko jezgro visi u vazduhu i promatra zelenu kožu planete ispod sebe, odabirući ono što mu se dopada. Pomerilo se na istok u jednom otkucaju srca.
<BR>&nbsp;&nbsp;&nbsp;&nbsp;&nbsp;Veliko ubrzanje priljubilo ju je uz meki pod. Odignuti su od tla. Praskavi pritisak preplavio je njihov odeljak krckanjem, pucketanjem i dubokim stenjanjem.
<BR>&nbsp;&nbsp;&nbsp;&nbsp;&nbsp;Kroz prozor je mogla da vidi obližnje drvo kako juri pred njima. Korenje se smotalo pod njim, ispuštajući smeđe oblake za sobom. Na jednom drugom drvetu grane su se odelile na mestima gde se splelo nekoliko debelih vitica; stablo se odvojilo i smrskalo o šumsko tlo.
<BR>&nbsp;&nbsp;&nbsp;&nbsp;&nbsp;Preostalo joj je samo da ćutke leži, boreći se za vazduh, dok se gomila debala podizala pored njih, hitajući prema prstu koji ih je mamio i koji se sada povlačio u nebo sve većom brzinom. Povukao ih je na istok, a drveće se bacakalo u vazdušnim strujama, kao da sa sebe otresa zemlju i gravitaciju.
<BR>&nbsp;&nbsp;&nbsp;&nbsp;&nbsp;Uprkos sve većoj napetosti, izbrazdane i uglačane vitice uspele su da se povuku. Uvukle su svoj teret sastavljen od drveća u udobno gnezdo smešteno u osnovi tupe, zakrivljene palice.
<BR>&nbsp;&nbsp;&nbsp;&nbsp;&nbsp;"Šta... je..."
<BR>&nbsp;&nbsp;&nbsp;&nbsp;&nbsp;"Vatreno kolo", reče Tragač. "Njegovo središte plovi visoko u svemiru i okreće se dok orbitira. Krajevi se vrteći spuštaju kroz vazduh i ljube Zemlju."
<BR>&nbsp;&nbsp;&nbsp;&nbsp;&nbsp;Tragačev smireni, melodični glas pomogao joj je da potisne sve veću paniku. Ljuljali su se dok su se dizali. Obronci oblaka jurili su prema njima, obavijajući obližnja debla sablasnom belinom - a zatim zaostajali dok su ona grabila sve više. Na trenutak je ugledala donju stranu samog vatrenog točka, na kojoj su svezane gomile žičanih vlakana pridržavale vitice.
<BR>&nbsp;&nbsp;&nbsp;&nbsp;&nbsp;"Okrećemo se protiv Zemljine teže, ali ćemo se osloboditi."
<BR>&nbsp;&nbsp;&nbsp;&nbsp;&nbsp;Posle ovih Tragačevih reči pred očima joj se stvori slika ogromne palice koja je polako prodirala kroz vazduh planete, jednim svojim vrhom dodirujući površinu, dok se istovremeno drugi nalazio daleko u svemiru. Takva jedna neizmerna stvar bila bi mnogo duža od same debljine Zemljinog vazduha; bila bi to tvorevina nalik na mali, vitki, zasebni svet.
<BR>&nbsp;&nbsp;&nbsp;&nbsp;&nbsp;Kotrljajući, duboki trzaji potresali su zidove i pod. Srce joj je bolno lupalo, a vetar zviždao u ušima.
<BR>&nbsp;&nbsp;&nbsp;&nbsp;&nbsp;Napetost koju je izazvalo uporno povećavanje brzine zategla je vitice. One su se istezale i uvijale, ali su ipak uspevale da zadrže dugačko, cevasto drveće čvrsto priljubljeno uz donju stranu. Primetila je da je jezgro okićeno žbunovima i šikarom. Vatreni točak suknu ka plavo-crnim prostranstvima dok je vazduh oko njih postajao sve ređi. Vetar je zavijao u njihovom odeljku, a ona je usisavala vazduh, plašeći se da ovaj ne iscuri kroz neku pukotinu.
<BR>&nbsp;&nbsp;&nbsp;&nbsp;&nbsp;Međutim, Tragač ju je potapšao po ispruženoj šaci i ona pogleda veliku životinja. Oči su mu bile zatvorene kao da spava. To ju je zapanjilo i dosta je vremena prošlo pre nego što se dosetila da je on sigurno već i ranije kroz ovo prošao, da im se trenutno ne događa ništa veliko i važno. Kao da odgovara na ove njene pretpostavke, Tragač obliza usne, otkrivši crne desni i šiljate, žute zube.
<BR>&nbsp;&nbsp;&nbsp;&nbsp;&nbsp;Ona oseti pucanje u ušima. Ponovo pogleda napolje, između debala koja su se sporo međusobno gurala. "Iznad" se sada iskrenulo u odnosu na sve tamniju zdelu neba, ali i dalje se pružalo duž kestenjastog tela vatrenog točka sa kojim su skupa rotirali. Crno grmlje je poput tačaka ispunjavalo veliko prostranstvo koje se udaljavalo, a sivo osvetljenje činilo je perspektivu još krućom. Poprečni potpornji, crveni poput kedra, vezivali su dugačke trake u isprepletenu mrežu, koja se vidno uvijala na vetru što je zavijao i besneo duž nje.
<BR>&nbsp;&nbsp;&nbsp;&nbsp;&nbsp;Jednom su udarili u najbliže drvo čija grana samo što nije lupila u prozor, ali njihovo drvo se izmaklo u stranu, tako da su se sudarili zidovima.
<BR>&nbsp;&nbsp;&nbsp;&nbsp;&nbsp;U ušima joj ponovo puknu, a dah postade isprekidan. Zajedno sa velikim komadima lakšeg drveta podigoše se i kestenjaste ivice. Cvilele su, oblikujući vetar - tako da je tutnjeća oluja oslabila, a uvijanje i trzanje se smanjilo. I dalje se čulo pucanje i praskanje, ali ona oseti malo popuštanje u strukturi za koju su bili povezani.
<BR>&nbsp;&nbsp;&nbsp;&nbsp;&nbsp;Poslednja tanušna izmaglica atmosfere sasvim je izbledela, stopivši se sa crnilom poprskanim zvezdama. Osećala se kao da joj je neki nevidljivi, neumoljiv neprijatelj seo na grudi i da će joj zauvek pričati jezikom trzavih, niskih, bas tonova. Hladan, redak vazduh bockao joj je nozdrve, ali bilo ga je dovoljno kada bi se napregnula da napuni pluća.
<BR>&nbsp;&nbsp;&nbsp;&nbsp;&nbsp;U podnožju prozora počela je vedro da se izdiže široka zakrivljenost planete, dok je ona dahtala. Njeni glatki oblaci boje slonovače izgledali su dovoljno blizu da ih je mogla dodirnuti - samo što nije bila u stanju da podigne ruke.
<BR>&nbsp;&nbsp;&nbsp;&nbsp;&nbsp;Celom zašiljenom dužinom Vatrenog točka marširali su lenji talasasti obrisi. Krenuli su ka Klej, dobijajući na visini. Kada je prvi stigao, udario je velikom jačinom u jezgro i drveće se zatreslo na svojim viticama. Turbulencija koju je osetio ceo Vatreni točak slila se u ove talase što su se rasuli u pucketanju bićeva na njegovim krajevima. Debla su se sudarala i razbijala, ali pritisak u njima nije se menjao.
<BR>&nbsp;&nbsp;&nbsp;&nbsp;&nbsp;Tragač ponovo obliza usne, ne otvorivši oči.
<BR>&nbsp;&nbsp;&nbsp;&nbsp;&nbsp;Nastavili su da se okreću, sežući sve više. Mogla je da vidi celo prostranstvo Vatrenog točka. Bio je blago zaobljen, u daljini se zaoštravao, poput nekog beskrajnog auto-puta koga nije brinula nemogućnost da se premosti volja planeta. Bio je obavijen viticama, a blizu sredine bujala je zelena šuma.
<BR>&nbsp;&nbsp;&nbsp;&nbsp;&nbsp;Suprotni kraj bio je tanak kao igla. Dok ga je posmatrala, njegov vrh je zaronio u atmosferu. Talasi izazvani ovim udarom jurnuše nazad ka njoj. Kada su stigli do nje, već su postali blaži, jer drveće je sada bilo čvrsto privezano za donju stranu jezgra Vatrenog točka.
<BR>&nbsp;&nbsp;&nbsp;&nbsp;&nbsp;Kroz zidove su se probijali duboki, svečani tonovi. Ceo Vatreni točak bio je poput ogromnog instrumenta na kome su nevešto svirali vetar i gravitacija, a talasi pevali neku čudnu pesmu koja joj je odzvanjala kroz kosti.
<BR>&nbsp;&nbsp;&nbsp;&nbsp;&nbsp;U pozadini Vatrenog točka nalazilo se celo prostranstvo Zemlje. Klej je i dalje osećala jako ubrzanje u podu odeljka, ali bilo je sada slabije pošto se gravitacija sudarala sa centrifugalnim kovitlacem. I vazduh je postao gušći, jer su zidovi drveta počeli da ispuštaju slatkastu paru punu vlage.
<BR>&nbsp;&nbsp;&nbsp;&nbsp;&nbsp;Duboki utisak na nju ostavio je pogled na njen svet, koji se prostirao u tihoj veličanstvenosti. Približavali su se vrhuncu uspinjanja, Vatreni točak je sada stajao uspravno, kao da je nameravao da se zarije u srce planete.
<BR>&nbsp;&nbsp;&nbsp;&nbsp;&nbsp;Bilo Vatrenog točka stade da lupa. Osetila je mnogobrojna podešavanja i promene koje su dovodile do potresa dok se borio protiv oba elementa, vazduha i vakuuma. Još pre vrlo kratkog vremena mislila je da proždrljivo zelenilo koje je nagrizalo blede pustinje vodi epsku borbu. A sada je bila svedok beskrajnog kovitlaca pred kojim su bile nemerljivo veće poteškoće.
<BR>&nbsp;&nbsp;&nbsp;&nbsp;&nbsp;Već na prvi pogled je znala da su sama Zemlja i Vatreni točak dva slična sistema, srodnoci veoma različitih razmera.
<BR>&nbsp;&nbsp;&nbsp;&nbsp;&nbsp;Vatreni točak bio je sličan drvetu, van svake sumnje živ, ali ipak je njegovih devedeset devet procenata bilo mrtvo. Drveće je predstavljalo koplja mrtve šume, a celulozu su koristili preci živih ćelija koje su stvorile njegovu koru.
<BR>&nbsp;&nbsp;&nbsp;&nbsp;&nbsp;I Zemlja je predstavljala tanku kožu zelenog života povrh ogromne gromade stenja. Međutim, daleko dole, u magmi, nalazili su se elementi predačkih hordi koje su pre nastale. Klizanje i pucanje celih kontinenata čija je kliska osnova bila od krečnjaka, slojevi nastali iz ogromnog broja leševa morskih školjki. Svi živi sistemi, u celini, predstavljali su kožu obmotanu oko nečeg mrtvog.
<BR>&nbsp;&nbsp;&nbsp;&nbsp;&nbsp;"Do viđenja", reče Tragač, čudno se podigavši. Čak je i njegova snaga jedva bila dovoljna da se odupre centrifugalnom potisku.
<BR>&nbsp;&nbsp;&nbsp;&nbsp;&nbsp;"Šta! Ne odlaziš valjda?"
<BR>&nbsp;&nbsp;&nbsp;&nbsp;&nbsp;"Oboje odlazimo."
<BR>&nbsp;&nbsp;&nbsp;&nbsp;&nbsp;Bučni udar. Klej oseti da pada. Od straha je počela da se rita, ali samo je uspela da se odbaci ka tavanici. Gadno je udarila vrat, bolno odskočivši. Um joj je bez prestanka govorio da pada, uprkos onome što su joj oči videle - a onda se automatski uključio neki drevni podsistem njenog uma i ona se istog časa primirila.
<BR>&nbsp;&nbsp;&nbsp;&nbsp;&nbsp;Nije stvarno padala, osim u smislu u kome su tu reč upotrebljavali fizičari. Nije više imala masu i odskakala je po odeljku dok ju je Tragač posmatrao, zevajući i zavaljujući se.
<BR>&nbsp;&nbsp;&nbsp;&nbsp;&nbsp;"Slobodni smo!"
<BR>&nbsp;&nbsp;&nbsp;&nbsp;&nbsp;"Nakratko."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pogledaj ispred sebe."
<BR>&nbsp;&nbsp;&nbsp;&nbsp;&nbsp;Njihove vitice su skliznule. Oslobođeno drvo se udaljavalo od Vatrenog točka. Kretali su se po tangenti u odnosu na veliki krug koji je pravio prilikom svojih okretanja. Jezgro je već postalo sasvim mala tačka na ogromnom, zakrivljenom drvetu koje je lebdelo između vazduha i svemira. Imala je utisak da je Vatreni točak zaronio usta u bogatu močvaru Zemljinog vazduha, puneći se naizmenično s jedne, pa s druge strane.
<BR>&nbsp;&nbsp;&nbsp;&nbsp;&nbsp;Ali šta ga je pokretalo naspram dejstva stalnih pomahnitalih vetrova koji su ga vukli? Bila je ubeđena da poseduje neku ogromnu veštinu kojom rešava taj problem, ali nije bilo znakova na osnovu kojih bi mogla da zaključi šta je u pitanju.
<BR>&nbsp;&nbsp;&nbsp;&nbsp;&nbsp;Pogledala je napolje, duž zakrivljenosti Zemlje. Ispred njih se na crnilu poprskanom zvezdama nalazila neka tamnosmeđa mrlja.
<BR>&nbsp;&nbsp;&nbsp;&nbsp;&nbsp;"Prijatelj", reče Tragač. "Tamo."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
