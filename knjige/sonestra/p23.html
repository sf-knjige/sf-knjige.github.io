<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. POVRATAK ZLA
<P>&nbsp;&nbsp;&nbsp;&nbsp;&nbsp;Činilo se da je naga žena mrtva. Četvorokrilna ptica koja se kružeći spuštala s bledog poslepodnevnog neba isto je mislila. Lenjo je pravila osmice iznad žene koja je ležala tačno pod mestom preseka, ne ispuštajući telo iz vida. Lako je pokretala krila, uživajući u toplim strujanjima koja su dopirala iz obližnjih strmih stena. Prednja krila gurala su vetar prema širokim, paučinasto tankim, stražnjim krilima, donoseći im drevno zadovoljstvo. Međutim, uputstva usađena duboko u genima nateraše je da se ponovo usredsredi na obavljanje zadatka: pronalaženje živih ljudskih bića u ovoj oblasti i dozivanje pomoći.
<BR>&nbsp;&nbsp;&nbsp;&nbsp;&nbsp;Svetlija strana njene čudno oblikovane inteligencije zaključila je da je ova žena, koja se dugo nije pomerala, sigurno mrtva. Ovaj zaključak nije donela služeći se razumom već osećanjem za praktično koji je stekla mnogo pre no što je upoznala razum. Kamičci oko njene glave bili su tamno obojeni, a preko rebara na levoj strani rascvetala joj se velika modrica poput purpurnog izlaska Sunca.
<BR>&nbsp;&nbsp;&nbsp;&nbsp;&nbsp;Ptica je već videla preko dvadeset mrtvih ljudskih bića među drvećem, pretvorenih u pepeo, ali nijedno živo. Odlučila je da ne prijavljuje ovo telo kao mogućeg kandidata. Na to bi bilo utrošeno dragoceno vreme, a pripadnici ove neobične, neupečatljive podvrste ljudskih bića bili su poznati po svojoj krhkosti.
<BR>&nbsp;&nbsp;&nbsp;&nbsp;&nbsp;Četvorokrilna ptica morala je da pokrije veliku neravnu oblast, a vreme joj je već bilo na izmaku. Dugo je ostala da lebdi u vazduhu, neodlučna kako to samo ume da bude biće znatne inteligencije, podižući prednja, a spuštajući zadnja krila. A onda četvorokrilna ode dalje, svaki čas pogledavajući mrvicu koju je ostavila ispod sebe.
<BR>&nbsp;&nbsp;&nbsp;&nbsp;&nbsp;Poslepodnevne senke već su se poprilično izdužile pre nego što se žena pomerila, a njeno slabašno dahtanje izgubilo se u žuborenju obližnjeg potoka. Dah joj je zviždeći izlazio kroz polomljene zube.
<BR>&nbsp;&nbsp;&nbsp;&nbsp;&nbsp;Ovaj zvuk privukao je šestonogu majku koja je išla sa svoja dva mladunca duž blatnjave obale. Umalo da žena na umoru tada nije stekla publiku. Ali ta glatkokožna stvorenja zapazila su da žena veoma liči na one koji su bili pravi vladari ovih oblasti, iako je mirisala sasvim drugačije.
<BR>&nbsp;&nbsp;&nbsp;&nbsp;&nbsp;Majka je skrenula pažnju svojim mladuncima na taj oblik, sada slomljen, ali i dalje opasan, obavestivši ih da ga uvek moraju poštovati. Koristila se jezikom koji se sastojao od jednostavnih reči, ali je zato imao složenu pozicionu gramatiku, a nivoi značenja dobijani su različitom modulacijom glasa. Sve je to pojačavala znacima za gluvoneme, koristeći se pri tom srednjim parom nogu.
<BR>&nbsp;&nbsp;&nbsp;&nbsp;&nbsp;Užurbani uzmak ove porodice nizvodno odaslao je oštar zvuk u poprečni vetar, što je, opet, probudilo zanimanje jednog još čudnovatijeg stvorenja. Bio je to daleki potomak običnog rakuna, čija je koža predstavljala bogati, simbolima bremenit kovitlac crvenog i kestenjastog. Ova umešna inteligencija brzo je procenila situaciju iz svog zaklona među trnovitim grmljem.
<BR>&nbsp;&nbsp;&nbsp;&nbsp;&nbsp;Bio je oprezan, mada ne i zaplašen. Za njega je najvažnije bilo da nekako dovede u vezu odudarajuće prisustvo žene na umoru sa složenim značenjem svog vlastitog života. Još od rođenja on je dovodio u vezu svako iskustvo koje bi stekao sa svojim urođenim osećanjem za ravnotežu i prikladnost razmera... štaviše, to je bio jedini cilj njegovog svesnog bića. Takvo upotpunjavanje bilo je savršeno i sasvim izvan ljudske sposobnosti, ali pojavilo se bez poteškoća kao ishod događaja koji su se zbili u njegovoj evoluciji razuđenoj na milijardu godina. Oživljavanje njegove vrste pre nekoliko vekova obdarilo je odanošću jedno stvorenje koje je u mnogo čemu bilo nadmoćnije u odnosu na ubogog stvora koga je upravo napregnuto posmatralo.
<BR>&nbsp;&nbsp;&nbsp;&nbsp;&nbsp;Na kraju, potpuno svestan ustrojstva događaja, koji bi se mogli razgranati, kao posledica njegovih akcija, nalik na grane nekog beskrajnog drveta, životinja slična rakunu krenu napred. Onjušila je ženu. Takođe je osetila oštri smrad svežeg izmeta u blizini, na tragu kojim je pre nekoliko časova prošla neka mala grabljivica, na trenutak nesigurno zastala, a onda zaključila da će biti bolje da se ženom pozabavi kada padne noć, jer će do tada biti sigurno mrtva. Ovo obaveštenje mreškalo se povrh uobičajenih pratećih začina zalaska Sunca: krhke arome granita koji se hladi, slatkog mirisa večnog cveća, plesnivog zadaha gljiva koje izvlače vodu iz brda i žuboravih potoka.
<BR>&nbsp;&nbsp;&nbsp;&nbsp;&nbsp;Najgori problem predstavljala je ženina naduvena lobanja. Optički disk zaronio je u oba oka. Dugačkim, istanjenim šakama, koje su tek malo podsećale na kandže iz kojih su se razvile, stvorenje je opipalo nepoznati kavez od kostiju ispod kože i mišića. Desna ruka bila je neprirodno iskrenuta. Nekoliko rebara polomljeno.
<BR>&nbsp;&nbsp;&nbsp;&nbsp;&nbsp;Ovaj posebni oblik uzet iz ljudskog spektra nije postojao u vreme nastanka stvorenja-rakuna, te je zato za njega predstavljao zanimljivu zagonetku. Oblik tela bio je arhaičan, pačvorak privremenih rešenja za kratkovečne probleme. Pa ipak, evolucija je opravdala ove neprilične mere uspehom koje su one postigle u surovom svetu prirode.
<BR>&nbsp;&nbsp;&nbsp;&nbsp;&nbsp;Stvorenje je počelo da leči telo. Nije znalo kako je žena dospela ovamo, niti da li po bilo čemu bila posebna. Oprezno je počelo da se služi prirodnim tehnikama, da masira određene tačke na telu za koje je znalo da emituju hormone koji će ga izlečiti. Pomagalo se laktovima... čudan ali neizbežan način koji još nije ničim zamenjen u prirodi... kako bi stvorilo pozitivne vibracije. Meka, naduvena modrica na desnoj slepoočnici odgovorila je na ritmičko pritiskanje kičme. Stvorenje je osećalo kako pritisci polako popuštaju i kako se rasplinjuju kroz ženinu glavu. Zapovesti koje su stizale iz njenih žlezda sporo su prekidale unutrašnja krvarenja. Masiranjem vrata i stomaka naterao je njene unutrašnje organe da počnu da filtriraju odbačenu zgrušanu krv.
<BR>&nbsp;&nbsp;&nbsp;&nbsp;&nbsp;Sumrak je doneo do velikih ušiju stvorenja neko šuštanje, ali nijedan od izdajničkih zvukova nije nagoveštavao opasnost. Stvorenje se udobno smestilo pored ispružene žene i zaspalo, mada na oprezu kakav žena nije poznavala. Kada je počela da mrmlja, stvorenje shvati da razume nepovezane reči.
<BR>&nbsp;&nbsp;&nbsp;&nbsp;&nbsp;"... beži... sagni se... sagni... ne može da nas vidi... iz vazduha..."
<BR>&nbsp;&nbsp;&nbsp;&nbsp;&nbsp;Veći deo onoga što je kazala predstavljalo je nepovezano, grozničavo bulažnjenje. Na osnovu nekoliko kratkih povezanih reči stvorenje je uspelo da shvati da je ženu, kao i celo njeno pleme, nemilosrdno progonila jedna letelica.
<BR>&nbsp;&nbsp;&nbsp;&nbsp;&nbsp;Pleme nije uspelo da umakne. Hladni noćni povetarac koji je dopirao iz toplijih ravnica na zapadu doneo je obećanje da će na sutrašnjem Suncu trunuti ljudsko meso. Stvorenje zatvori nozdrve pred tim mirisom.
<BR>&nbsp;&nbsp;&nbsp;&nbsp;&nbsp;Rakunasto biće bilo je prijatno iznenađeno što može da razume ženine reči. Ovdašnja prostranstva ispunjavali su oblici života nastali tokom dve milijarde godina neprekidnog stvaranja i većina njih nije mogla da shvati jezike kojima su govorili drugi. Ova žena mora da je naučila... možda genetskim podešavanjem... da razume složene jezike kojima su se služila naprednija stvorenja.
<BR>&nbsp;&nbsp;&nbsp;&nbsp;&nbsp;Veliko stvorenje nije odobravalo usađivanje takvog znanja, smatralo je to pogrešnim, što je možda predstavljalo izvitoperenu i arogantnu pretpostavku. Rani ljudski oblik kao što je bio ovaj lako je mogao biti pometen ovakvim složenim, rastrojavajućim umećem. Jezik je nastajao iz pogleda na svet. Bogata opažanja koja su oblikovala njen sadašnji jezik jedva da su nalazila mesta u njenim suženim mentalnim granicama.
<BR>&nbsp;&nbsp;&nbsp;&nbsp;&nbsp;U normalnim prilikama nije dovodio u pitanje dela naprednih ljudskih oblika nazvanih Supre. Ali ova teško povređena žena, rastrgane kože, otekle od dubokih modrica, probudila je u njemu sumnju. Možda je ove povrede zadobila upravo zbog onoga što je znala.
<BR>&nbsp;&nbsp;&nbsp;&nbsp;&nbsp;Posle izvesnog razmišljanja, međutim, njegovo urođeno osećanje da je život samo prašnjavo ogledalo koje odslikava prolazne slike istine reče mu da se ova žena nije našla ovde tek tako. I zato je ostao da sedi i promatra slabu, ali upornu borbu njenog tela da se oporavi.
<BR>&nbsp;&nbsp;&nbsp;&nbsp;&nbsp;Žena je ležala pod noćnim nebom koje se lagano razvedrilo pošto je gomila oblaka sa zapada nastavila prema udaljenim brdima, kao da žuri na sastanak na koji nikada ne može da stigne. Stvorenje oseti sve jače nalete vodene pare koju su ispuštali gusta džungla i šuma. Ovi veliki vlažni klinovi ponašali su se kao nevidljive planine, primoravajući vetar koji je ka njima duvao da se podigne i istrese svoj mokri teret.
<BR>&nbsp;&nbsp;&nbsp;&nbsp;&nbsp;Na obzorju se uzdizala velika svetla traka, tako sjajna i precizna kao da se ne sastoji od zvezda, već pre od slonovače i leda. Nepregledne nazubljene trake prašine puzale su preko rojeva prodorne svetlosti. To su bili dronjci galaktičkog kraka, poslednji bedem koji je štitio središte Galaksije.
<BR>&nbsp;&nbsp;&nbsp;&nbsp;&nbsp;Životinja-rakun znala je da se Zemlja još odavno zaputila prema tom središnjem stožeru pre nego što je njegova vlastita vrsta evoluirala u vreme kada je planeta prvi put ozelenela. Svrha ovakvog jednog poduhvata prevazilazila je njegovu moć shvatanja. Nejasno je osećao da su ljudska bića iz tog vremena naterala Sunce da prođe pored jedne druge zvezde, takve koja je odbijala da sija noću.
<BR>&nbsp;&nbsp;&nbsp;&nbsp;&nbsp;Oštri zaokret oko te mrtve, tamne mase naterao je Sunčev sistem da zaroni prema unutrašnjosti velike galaktičke izbočine. Sunce je prošlo trakama prašine dok je Galaksija rotirala, a njeni spiralni kraci vukli se kao kod morske zvezde koja se vrti ukrug. Sazvežđa koja su se videla tokom noći na Zemlji izobličavala su se i pomerala. Prolazili su vekovi. Život se neprekidno i sam preplitao. Izdigle su se nove inteligencije. Sa udaljenih sunaca stigli su čudni, strani umovi.
<BR>&nbsp;&nbsp;&nbsp;&nbsp;&nbsp;Ciljevi toga vremena bili su obavijeni velom nejasnoće. Sunce se kretalo po izduženoj elipsi koja je zavijala u blizini galaktičkog središta. Jedna svetlucava kugla svetlosti postepeno je sve više rasla na nabesima. Da bi se opstalo u blizini tog vrtoglavog roja od deset milijardi zvezda pokazalo se da je još jedan susret bio neophodan. Tada se, kaže legenda, Sunce očešalo o jedan džinovski molekularni oblak, a privlačno dejstvo gravitacije prestrojilo je postojano kretanje planeta. Preciznost blagih sudara bila je tako tanana da su se nove orbite poklopile sa potrebama potonjih ogromnih inženjerskih preduzetništva: razaranjem celih svetova. Takva su nekada bila ljudska bića.
<BR>&nbsp;&nbsp;&nbsp;&nbsp;&nbsp;Stvorenje-rakun pronašlo je nekoliko planeta... one koje su preživele to epsko doba beskrajnih ambicija... između velikih naplavina svetlosti što su se slivale odozgo. Bezbrojni repovi kometa pokazivali su od Sunca prema paučinastim obalama slabog zračenja. U takvoj jednoj zgusnutoj simfoniji neba lagani ples svetova podsećao je na jednu od manjih tema.
<BR>&nbsp;&nbsp;&nbsp;&nbsp;&nbsp;Međutim, noćas su se nebesa uskomešala, donevši svetleću nevolju. Zureći u njih, stvorenje-rakun posmatralo je crvene i narandžaste svetiljke koje su zaslepljivale, izmicale se i okretale. Bile su to bezglasne i zamršene čarke brze bitke. Sjajni tragovi sporo su bledeli.
<BR>&nbsp;&nbsp;&nbsp;&nbsp;&nbsp;Bio je to prvi čin neprijateljstva ispisan na ovom širokom nebu za blizu milijardu godina. Kao i ranije, nastao je kao posledica sukoba koje su nasledili umovi ljudskih bića... ta neprijatna antologija minulih uticaja.
<BR>&nbsp;&nbsp;&nbsp;&nbsp;&nbsp;Njihovi reptilski podmozgovi, nabrani oko nervne peteljke, sačuvali su naklonost ka obredima i nasilju. Okružujući sve to, limbički mozak je sve misli oblagao osećanjima... to je bio izum ranih sisara. Zajedno, ta dva drevna ostatka omogućavala su ljudskim bićima da na svoj instinktivan način dolaze do saznanja o svetu.
<BR>&nbsp;&nbsp;&nbsp;&nbsp;&nbsp;Krznato stvorenje koje je posmatralo rascvetavanje noći znalo je, zahvaljujući teško stečenoj mudrosti zapretanoj duboko u genima, da bitka u visinama označava pojavu nečeg drevnog i zastrašujućeg. Neokorteks čovečanstva bio je obmotan oko dva životinjska mozga koja nisu spojena kako treba. Taj spoj je u pojedinim erama popuštao, oslobađajući moćne izlive kreativnosti, ludila, spiskane energije.
<BR>&nbsp;&nbsp;&nbsp;&nbsp;&nbsp;Neokorteks je držao konce pomoću svoje sive pronicljivosti, usmeravajući moć razmišljanja napolje, u svet. Ali uvek su jači umovi sledili vlastiti ritam. Pojedini oblici ljudskih vrsta objedinjavali su ovaj trodelni mozak posle junačkih bitaka. Drugi su obrađivali neokorteks dok on nije potpuno ovladao sa dva niža dela, tako da sada sve vreme budno motri na njih.
<BR>&nbsp;&nbsp;&nbsp;&nbsp;&nbsp;Stvorenje-rakun imalo je sasvim drugačiji um, nastao tokom skoro milijardu godina dužeg projektovanja kako darvinijanskim pročišćavanjem tako i pažljivim kresanjem. Sada su se u tom umu uzburkale slutnje. Široko lice se naboralo; izraz na njemu bio je složen i nečitljiv. Iskoristivši svoje pravo neukroćenoga, dozvolio je sebi da zareži duboko i jecavo, izražavajući nelagodnost.
<BR>&nbsp;&nbsp;&nbsp;&nbsp;&nbsp;Veoma malo od ljudske istorije preživelo je kroz milenijume. U svakom slučaju, taj zamršeni zapis, koji su prenosili neusaglašeni glasovi, ovo stvorenje ne bi moglo da shvati.
<BR>&nbsp;&nbsp;&nbsp;&nbsp;&nbsp;Pa ipak, duboko u sebi osećalo je da prisustvuje ne nekom običnom, prolaznom događaju na izbrazdanom nebu, već rađanju jedne divlje, nove ere. U ranom dobu razvitka ljudskih vrsta jednostavniji umovi poistovećivali su mračne elemente života sa nasumičnim tragedijama koje su doživljavala ljudska bića, od oluje i boleština do gomile prirodnih nedaća. To vreme nalazilo se u nezamislivoj prošlosti. Sada se ponovo pojavio najveći ljudski protivnik... ne nerazumna Vaseljena, već on sam. I tako se istinsko zlo vratilo u svet.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
