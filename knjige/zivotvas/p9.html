<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Drugi svet, drugi dan, drugo svitanje.
<BR>&nbsp;&nbsp;&nbsp;&nbsp;&nbsp;Tanano iverje svetlosti praskozorja tiho se pojavilo.
<BR>&nbsp;&nbsp;&nbsp;&nbsp;&nbsp;Nekoliko milijardi biliona tona usijanih vodoničnih jezgara u eksploziji lagano se podiglo iznad obzorja i uspelo da izgleda sitno, hladno i pomalo tmurno.
<BR>&nbsp;&nbsp;&nbsp;&nbsp;&nbsp;U svakom svitanju postoji trenutak kada svetlost lebdi, a svaka čarolija postaje moguća. Samo Postanje zadržava dah.
<BR>&nbsp;&nbsp;&nbsp;&nbsp;&nbsp;Taj trenutak minuo je na Skornšelusu Zeta kao i obično, bez ikakvih nepredviđenih događaja.
<BR>&nbsp;&nbsp;&nbsp;&nbsp;&nbsp;Magla je grlila površinu močvara. Močvarno drveće u njoj delovalo je sivo, visoka trska jedva se nazirala. Počivala je nepomično, kao dah zadržan u grudima.
<BR>&nbsp;&nbsp;&nbsp;&nbsp;&nbsp;Ništa se nije kretalo.
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Sunce se slabašno borilo protiv magle, pokušavalo da doda malo topline ovde, udeli malo svetlosti onde, ali bilo je jasno da ga i danas očekuje uobičajeno dugo tegljenje preko neba.
<BR>&nbsp;&nbsp;&nbsp;&nbsp;&nbsp;Ništa se nije kretalo.
<BR>&nbsp;&nbsp;&nbsp;&nbsp;&nbsp;I ponovo, tišina.
<BR>&nbsp;&nbsp;&nbsp;&nbsp;&nbsp;Ništa se nije kretalo.
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;Ništa se nije kretalo.
<BR>&nbsp;&nbsp;&nbsp;&nbsp;&nbsp;Vrlo često na Skornšelusu Zeta čitavi dani prolaze na takav način, a ovo je očigledno bio jedan od njih.
<BR>&nbsp;&nbsp;&nbsp;&nbsp;&nbsp;Četrnaest časova kasnije sunce je beznadno počelo da tone za suprotno obzorje sa osećanjem potpuno uludo utrošenih napora.
<BR>&nbsp;&nbsp;&nbsp;&nbsp;&nbsp;A nekoliko časova kasnije ponovo se pojavilo, isturilo ramena i opet krenulo preko neba.
<BR>&nbsp;&nbsp;&nbsp;&nbsp;&nbsp;Ali ovog puta nešto se dešavalo. Madrac je upravo sreo robota.
<BR>&nbsp;&nbsp;&nbsp;&nbsp;&nbsp;"Zdravo, robote", rekao je madrac.
<BR>&nbsp;&nbsp;&nbsp;&nbsp;&nbsp;"Pih", rekao je robot i produžio da radi što i do tada, to jest da vrlo polako korača po vrlo malom krugu.
<BR>&nbsp;&nbsp;&nbsp;&nbsp;&nbsp;"Jesi li srećan?" upitao je madrac.
<BR>&nbsp;&nbsp;&nbsp;&nbsp;&nbsp;Robot je stao i zagledao se u madrac. Ovaj mu je upitno uzvraćao pogled. Bio je to očigledno vrlo glup madrac. Posmatrao ga je širom otvorenih očiju.
<BR>&nbsp;&nbsp;&nbsp;&nbsp;&nbsp;Posle nečega što je proračunato na deset decimala kao tačno ona dužina pauze koja će najbolje izraziti opšti prezir prema svemu što se tiče madraca, robot je nastavio da korača po malenim krugovima.
<BR>&nbsp;&nbsp;&nbsp;&nbsp;&nbsp;"Mogli bismo da razgovaramo", rekao je madrac. "Da li bi ti se to dopalo?"
<BR>&nbsp;&nbsp;&nbsp;&nbsp;&nbsp;Bio je to veliki madrac, i to verovatno vrlo visokog kvaliteta. U današnje vreme zapravo se veoma malo stvari proizvodi veštački, jer u Vaseljeni koja je beskonačno velika kao, na primer, ova u kojoj živimo, većina stvari koje se mogu zamisliti, kao i mnogo onih koje ne mogu, rastu na nekom mestu. Nedavno je otkrivena šuma u kojoj većina stabala kao plod donosi šrafcigere. Životni ciklus šrafcigerskog ploda vrlo je zanimljiv. Kada se ubere, potrebna mu je mračna i prašnjava ladica u kojoj može da leži neuznemiravan godinama. Onda se jedne noći iznenada otvara, odbacuje spoljašnji sloj koji se mrvi u prašinu i prelazi u potpuno neprepoznatljiv, mali, metalni predmet sa šiljcima na oba kraja, nekom vrstom uzdužne brazde i svojevrsnom rupom za zavrtanj. Ko god naiđe na ovaj predmet, baciće ga. Niko ne zna šta bi on trebalo da mu omogući, ali Priroda, u svojoj bezgraničnoj mudrosti, verovatno radi na tome da se i ovome pronađe neka korisna svrha.
<BR>&nbsp;&nbsp;&nbsp;&nbsp;&nbsp;Niko ne zna ni koja je svrha života madraca. To su krupna, dobroćudna, pitoma stvorenja koja mirno i povučeno žive u močvarama Skornšelusa. Mnoge od njih love, ubijaju, suše, prevoze na razna mesta i zatim spavaju na njima. Izgleda da nikoga od njih nije briga za to i svi se zovu Zem.
<BR>&nbsp;&nbsp;&nbsp;&nbsp;&nbsp;"Ne bi", uzvratio je Marvin.
<BR>&nbsp;&nbsp;&nbsp;&nbsp;&nbsp;"Moje ime je Zem", rekao je madrac. "Mogli bismo malo da popričamo o vremenu."
<BR>&nbsp;&nbsp;&nbsp;&nbsp;&nbsp;Marvin ponovo zastade u polaganom, kružnom koračanju.
<BR>&nbsp;&nbsp;&nbsp;&nbsp;&nbsp;"Rosa je", primetio je, "jutros pala uz naročito ogavan tresak."
<BR>&nbsp;&nbsp;&nbsp;&nbsp;&nbsp;Nastavio je koračanje, kao da ga je ovaj izliv reči nadahnuo na zalaženje u sveže vrhunce potištenosti i utučenosti. Tvrdoglavo je koračao. Da je imao zube, iskezio bi ih tog trenutka. Nije ih imao, pa ih nije ni iskezio. Samo koračanje dovoljno je govorilo.
<BR>&nbsp;&nbsp;&nbsp;&nbsp;&nbsp;Madrac je flolopovao oko robota. To je stvar koju su samo živi madraci iz močvara u stanju da izvedu i zbog toga reč nije u široj upotrebi. Umilno je flolopovao, pokrećući čitave mase vode dok je to činio. Veselo je brbotao kroz vodu. Njegove plave i bele pruge zasvetlucaše u iznenadnom, slabašnom zraku sunca koji je neočekivano uspeo da se probije kroz maglu i mamio stvorenje da mu se okrene kako bi upilo što više topline.
<BR>&nbsp;&nbsp;&nbsp;&nbsp;&nbsp;Marvin je i dalje koračao.
<BR>&nbsp;&nbsp;&nbsp;&nbsp;&nbsp;"Čini mi se da imaš nešto na umu", rekao je flupno madrac.
<BR>&nbsp;&nbsp;&nbsp;&nbsp;&nbsp;"Mnogo više nego što si u stanju i da zamisliš", utučeno je rekao Marvin. "Moja sposobnost za svakovrsne umne delatnosti bezgranična je poput samog svemira. Izuzev, naravno, moje sposobnosti za sreću."
<BR>&nbsp;&nbsp;&nbsp;&nbsp;&nbsp;Trup, trup, nastavljao je on.
<BR>&nbsp;&nbsp;&nbsp;&nbsp;&nbsp;"Moju sposobnost za sreću", dodao je on, "mogao bi da uguraš u kutiju za šibice, a da ne moraš prethodno da izvadiš palidrvca."
<BR>&nbsp;&nbsp;&nbsp;&nbsp;&nbsp;Madrac je zaglobirao. To je zvuk koji proizvode živi madraci iz močvara kada su duboko dirnuti pričom o nečijoj ličnoj tragediji. Ta reč, prema 'Ultracelokupnom maksimegalonskom rečniku svih jezika uopšte' predstavlja i glas koji ispušta Gospodar Presvetli Sanvalvvag Holopski kada otkrije da je druge godine braka zaboravio na ženin rođendan. Pošto u istoriji postoji samo jedan Gospodar Presvetli Sanvalvvag Holopski i nikada se nije ženio, reč se koristi isključivo u negativnom ili spekulativnom smislu, a sve više jača mišljenje da 'Ultracelokupni maksimegalonski rečnik' ne vredi čak ni skupinu teretnjaka koji su potrebni da bi se prevezlo njihovo mikrouskladišteno izdanje. Neobično, rečnik izostavlja i reč 'flupno', koja jednostvano označava 'na onaj način kada nešto uhvati flup'.
<BR>&nbsp;&nbsp;&nbsp;&nbsp;&nbsp;Madrac je ponovo zaglobirao.
<BR>&nbsp;&nbsp;&nbsp;&nbsp;&nbsp;"Osećam duboku utučenost u tvojim diodama", voluvnuo je madrac. (Da biste ustanovili značenje glagola 'voluvnuti', kupite primerak 'Skornšelskog močvargovora' u bilo kojoj knjižari što prodaje knjige iz neprodatih rezervi; ili, umesto toga, kupite primerak 'Ultracelokupnog maksimegalonskog rečnika', jer će onima na univerzitetu biti vrlo drago da ga se otarase i da time malo oslobode neka dragocena parkirališta.) "To me rastužuje. Trebalo bi da budeš više nalik madracima. Mi živimo miran i povučen život u močvari, gde možemo da flolopujemo i voluvamo i da razmišljamo o vlažnosti na divno flupan način. Neke među nama ubijaju, ali svi se zovemo Zem, tako da nikada ne znamo ko je stradao i na taj način održavamo globiranje na minimumu. Zašto koračaš u krug?"
<BR>&nbsp;&nbsp;&nbsp;&nbsp;&nbsp;"Zato što mi se zaglavila noga", kazao je Marvin jednostavno.
<BR>&nbsp;&nbsp;&nbsp;&nbsp;&nbsp;"Čini mi se", rekao je madrac i saosećajno ga pogledao, "da je reč o prilično bednoj nozi."
<BR>&nbsp;&nbsp;&nbsp;&nbsp;&nbsp;"U pravu si", rekao je Marvin. "Zaista je bedna."
<BR>&nbsp;&nbsp;&nbsp;&nbsp;&nbsp;"Vuun", rekao je madrac.
<BR>&nbsp;&nbsp;&nbsp;&nbsp;&nbsp;"I ja mislim", rekao je Marvin, "a isto tako smatram da ti, verovatno, zamisao o robotu sa veštačkom nogom deluje prilično zabavno. Trebalo bi da to ispričaš svojim prijateljima, Zemu i Zemu, kada ih kasnije budeš sreo; smejaće se, koliko ih ja znam, iako ih, naravno, ne znam, osim što poznajem sve organske oblike života, i to mnogo bolje nego što bih voleo. Ha, ali moj život je samo kutija trulih zupčanika."
<BR>&nbsp;&nbsp;&nbsp;&nbsp;&nbsp;Ponovo je počeo da trupka po malenom krugu oko svoje tanušne, čelične, veštačke noge koja se okretala u blatu, ali je inače, izgleda, bila zaglavljena.
<BR>&nbsp;&nbsp;&nbsp;&nbsp;&nbsp;"Ali zbog čega stalno hodaš u krug?" upitao je madrac.
<BR>&nbsp;&nbsp;&nbsp;&nbsp;&nbsp;"Da bih to istakao", rekao je Marvin i produžio, ponovo i ponovo.
<BR>&nbsp;&nbsp;&nbsp;&nbsp;&nbsp;"Smatraj da si to učinio, dragi prijatelju", flurbnuo je madrac, "smatraj da si to učinio."
<BR>&nbsp;&nbsp;&nbsp;&nbsp;&nbsp;"Samo još milion godina", rekao je Marvin, "samo još milion godina na brzaka. Onda ću možda pokušati u suprotnom smeru. Onako za promenu, razumeš."
<BR>&nbsp;&nbsp;&nbsp;&nbsp;&nbsp;Duboko u svojim oprugama madrac je osećao da robot žarko želi da ga neko upita koliko dugo već tako zaludno i beskorisno korača i, tiho flurbnuvši, on je to i učinio.
<BR>&nbsp;&nbsp;&nbsp;&nbsp;&nbsp;"Oh, samo nešto malo preko milion i po koraka, samo nešto malo preko", rekao je Marvin veselo; "pitaj me da li se ikada dosađujem, hajde, pitaj me."
<BR>&nbsp;&nbsp;&nbsp;&nbsp;&nbsp;Madrac ga je upitao.
<BR>&nbsp;&nbsp;&nbsp;&nbsp;&nbsp;Marvin nije obratio pažnju na pitanje, samo je nastavio da korača sa još većim žarom.
<BR>&nbsp;&nbsp;&nbsp;&nbsp;&nbsp;"Jednom sam održao govor", rekao je iznenada i bez ikakve veze sa prethodnom temom. "Možda ti nije jasno zbog čega to pominjem, ali to je zato što moj mozak radi fenomenalno brzo, tako da sam ja po gruboj proceni trideset milijardi puta pametniji od tebe. Dopusti mi da ti dam jedan primer. Zamisli neki broj, bilo koji."
<BR>&nbsp;&nbsp;&nbsp;&nbsp;&nbsp;"Ovaj, pet", rekao je madrac.
<BR>&nbsp;&nbsp;&nbsp;&nbsp;&nbsp;"Pogrešno", odvratio je Marvin. "Vidiš?"
<BR>&nbsp;&nbsp;&nbsp;&nbsp;&nbsp;Ovo je ostavilo izuzetan utisak na madrac i on je shvatio da se nalazi u prisustvu po svemu izuzetnog uma. Vilomavo je čitavom dužinom i pravio uzbuđene talasiće u svojoj mirnoj, algama prekrivenoj bari.
<BR>&nbsp;&nbsp;&nbsp;&nbsp;&nbsp;Gupnuo je.
<BR>&nbsp;&nbsp;&nbsp;&nbsp;&nbsp;"Ispričaj mi", zamolio je, "o govoru koji si održao, jedva čekam da to čujem."
<BR>&nbsp;&nbsp;&nbsp;&nbsp;&nbsp;"Primljen je vrlo loše", rekao je Marvin, "iz mnogobrojnih razloga. Održao sam ga", dodao je i zastao da nespretno, sakato mahne rukom koja nije baš bila u najboljem stanju, ali je izgledala bolja od druge koja mu je bila beznadežno prikovana uz levi bok, "tamo preko, na otprilike milju odavde."
<BR>&nbsp;&nbsp;&nbsp;&nbsp;&nbsp;Pokazivao je onoliko dobro koliko je mogao i očigledno se trudio da jasno pokaže kako to čini onoliko dobro koliko može, kroz maglu, preko trske, u deo močvare koji je izgledao potpuno isto kao i bilo koji drugi deo močvare.
<BR>&nbsp;&nbsp;&nbsp;&nbsp;&nbsp;"Tamo", ponovio je. "Bio sam u to vreme poprilično slavna ličnost."
<BR>&nbsp;&nbsp;&nbsp;&nbsp;&nbsp;Ushićenje obuze madrac. Nikada nije čuo da su na Skornšelusu Zeta držani govori, a kamoli još da ih je držala neka slavna ličnost. Voda je prskala na sve strane, a kroz leđa mu je prolazila radosna drhtavica.
<BR>&nbsp;&nbsp;&nbsp;&nbsp;&nbsp;Učinio je nešto što madraci čine veoma retko. Sakupivši svako zrnce snage, okrenuo je svoje četvrtasto telo, podigao ga u vazduh i drhtavo ga držao tamo nekoliko sekundi dok je virio kroz maglu, iznad trske, prema onom delu močvare koji je Marvin pokazivao, primetivši, bez razočaranja, da izgleda savršeno isto kao i bilo koji drugi deo močvare. No, ovaj napor bio je preveliki i on se svalio nazad u baru, preplavivši Marvina mlazom smrdljivog blata, treseta i močvarnog bilja.
<BR>&nbsp;&nbsp;&nbsp;&nbsp;&nbsp;"Bio sam slavna ličnost", tužno je mrmljao, "nakratko, zbog svog čudesnog, mada žalosno uvredljivog bega od sudbine gotovo jednake smrti u srcu usijanog sunca. Na osnovu mog stanja", dodao je, "možeš da zaključiš koliko je moj beg bio za dlaku. Spasao me je trgovac starim gvožđem, zamisli samo. Evo mene, mozga, veli... ah, nije bitno."
<BR>&nbsp;&nbsp;&nbsp;&nbsp;&nbsp;Nekoliko sekundi divlje je koračao.
<BR>&nbsp;&nbsp;&nbsp;&nbsp;&nbsp;"On je bio taj koji me je snabdeo ovom nogom. Odvratno, zar ne? Prodao me je zoološkom vrtu umova. Bio sam tamo glavni eksponat. Morao sam da sedim na sanduku i da ponavljam priču svog života, a ljudi su mi govorili da se razvedrim i da mislim na lepše stvari. 'Nasmeši se malo, robotiću', dovikovali su mi, 'hajde zakikoći se bar malo'. Objasnio bih im da je za dovođenje osmeha na moje lice potrebno dobrih par sati rada kovačkim čekićem, što im je silno prijalo."
<BR>&nbsp;&nbsp;&nbsp;&nbsp;&nbsp;"Govor", podsećao ga je madrac. "Žudim da čujem govor koji si održao u močvari."
<BR>&nbsp;&nbsp;&nbsp;&nbsp;&nbsp;"Preko močvare bio je sagrađen most. Kiberstrukturni hipermost, dugačak stotinama milja, za prelazak jonskih bagija i teretnjaka preko močvare."
<BR>&nbsp;&nbsp;&nbsp;&nbsp;&nbsp;"Most", kvirulnuo je madrac, "ovde, u močvari?"
<BR>&nbsp;&nbsp;&nbsp;&nbsp;&nbsp;"Most", potvrdio je Marvin, "ovde, u močvari. Trebalo je da revitalizuje ekonomiju Skornšeluskog sistema. Potrošili su čitavu ekonomiju Skornšeluskog sistema da bi ga sagradili. Mene su zamolili da ga otvorim. Jadne budale."
<BR>&nbsp;&nbsp;&nbsp;&nbsp;&nbsp;Počela je blaga kiša, fina vodena prašina koja je klizila kroz maglu.
<BR>&nbsp;&nbsp;&nbsp;&nbsp;&nbsp;"Stajao sam na platformi. Most se pružao stotinama milja preda mnom i stotinama milja iza mene."
<BR>&nbsp;&nbsp;&nbsp;&nbsp;&nbsp;"Da li je blistao?" oduševljavao se madrac.
<BR>&nbsp;&nbsp;&nbsp;&nbsp;&nbsp;"Blistao je."
<BR>&nbsp;&nbsp;&nbsp;&nbsp;&nbsp;"Da li se veličanstveno prostirao miljama?"
<BR>&nbsp;&nbsp;&nbsp;&nbsp;&nbsp;"Veličanstveno se prostirao miljama."
<BR>&nbsp;&nbsp;&nbsp;&nbsp;&nbsp;"Da li se pružao poput srebrne niti, daleko u nevidljivu maglu?"
<BR>&nbsp;&nbsp;&nbsp;&nbsp;&nbsp;"Da", rekao je Marvin, "želiš li ti da saslušaš ovu priču?"
<BR>&nbsp;&nbsp;&nbsp;&nbsp;&nbsp;"Želim da čujem tvoj govor", rekao je madrac.
<BR>&nbsp;&nbsp;&nbsp;&nbsp;&nbsp;"Evo šta sam kazao. Rekao sam: 'Voleo bih da kažem da je veliko zadovoljstvo, čast i povlastica za mene što otvaram ovaj most, ali ne mogu, jer su mi kola za laganje u kvaru. Mrzim vas i prezirem sve zajedno, a sada proglašavam ovu nesrećnu kiberstrukturu otvorenom i neka bude najgora moguća uvreda svima onima koji ga neodgovorno pređu.' Onda sam se uključio u kola za otvaranje."
<BR>&nbsp;&nbsp;&nbsp;&nbsp;&nbsp;Marvin zastade, prisetivši se tog trenutka.
<BR>&nbsp;&nbsp;&nbsp;&nbsp;&nbsp;Madrac je flurovao i glurao. Flolopovao je, gupao i vilomovao, a ovo poslednje činio je na naročito flupan način.
<BR>&nbsp;&nbsp;&nbsp;&nbsp;&nbsp;"Vuun", vurnuo je najzad, "a da li je sve izgledalo veličanstveno?"
<BR>&nbsp;&nbsp;&nbsp;&nbsp;&nbsp;"Uglavnom veličanstveno. Čitav most, dugačak hiljadu milja, srušio se u blistavim delovima i tužno potonuo u blatište, povukavši sve za sobom."
<BR>&nbsp;&nbsp;&nbsp;&nbsp;&nbsp;Nastala je tužna i neprijatna pauza u razgovoru, tokom koje kao da je sto hiljada ljudi neočekivano reklo 'vup', a iz neba je izronila grupa belih robota, u vojnoj formaciji nalik na maslačkovo seme koje klizi niz vetar. Jedan siloviti trenutak kasnije svi su se našli tu, u močvari, odvojili Marvinovu veštačku nogu i ponovo nestali u svom brodu koji je učinio gromko 'fup'.
<BR>&nbsp;&nbsp;&nbsp;&nbsp;&nbsp;"Jesi li video sa kakvim stvarima ja moram da se nosim?" upitao je Marvin razgoberovanog madraca.
<BR>&nbsp;&nbsp;&nbsp;&nbsp;&nbsp;Trenutak kasnije, roboti su se iznenada ponovo pojavili za još jedan silovit napad, ali ovog puta, kada su došli, madrac je bio sam u močvari. Uplašeno i zgranuto flolopovao je po okolini. Gotovo se zalurglovao od straha. Uspravio se da pogleda preko trske, ali ništa se nije moglo videti, ni robot, ni blistavi most, ni brod, samo još trske. Osluškivao je, ali u vetru nije bilo nikakvog zvuka osim uobičajenih glasova poluludih etimologa koji su se dozivali po tmurnom blatištu.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
