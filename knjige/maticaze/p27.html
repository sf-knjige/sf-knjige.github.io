<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. IGRE NA PRIJEMU
<P>&nbsp;&nbsp;&nbsp;&nbsp;&nbsp;Bilo je dobro što je Dankan postojao sve manje ispunjen strahopoštovanjem pred upadljivom raskošnošću kulture. Opčinjen njome - to svakako; ali ne više i zastrašen. Odveć snažan kompleks kolonijske inferiornosti nesumnjivo bi mu narušio uživanje u njenom asimilovanju.
<BR>&nbsp;&nbsp;&nbsp;&nbsp;&nbsp;Već je bio na nekoliko prijema od kada je stigao, ali ovo je bilo ubedljivo najveći. Priredilo ga je Nacionalno geografsko društvo... ne, to je tek sutra; ovaj je organizovala Kongresna fondacija, ma šta se iza tog naziva krilo, i na njemu je bilo najmanje hiljadu zvanica, koje su se kretale na sve strane kroz velelepne dvorane.
<BR>&nbsp;&nbsp;&nbsp;&nbsp;&nbsp;"Ukoliko bi ovog časa krov pao na nas", načuo je u prolazu nečiju opasku, "Zemlja bi nastavila da se vrti kao bezglavo pile."
<BR>&nbsp;&nbsp;&nbsp;&nbsp;&nbsp;No nije bilo povoda za strahovanje od jedne takve opasnosti; Nacionalna umetnička galerija postojano je stajala već četiri stotine godina. Najveći deo njenog blaga bio je, razume se, znatno stariji; niko nikada ne bi mogao da proceni vrednost slikarskih i skulptorskih dela u njenim dvoranama. Leonardova Ginevra de Benci, igrom slučaja pronaden Mikelanđelov bronzani David, Pikasova Willie Maugham, Esq. Svitanje na Marsu od Levinskog - bili su najpoznatiji eksponati među čudesima koja su se ovde sakupljala stolećima. Svako od njih, Dankan je znao, moglo bi da se znatno podrobnije proučava pomoću holograma nego ovako kako on to sada čini - ali postojala je velika razlika između toga dvoga. Iako su kopije u tehničkom pogledu bile savršene, pred njim su se ovoga časa nalazili originali - jedinstveni zauvek; ovde su još lebdeli dusi davno umrlih umetnika. Kada se bude vratio na Titan moći će se pohvaliti pred prijateljima: "Stajao sam na samo metar od pravog Leonarda."
<BR>&nbsp;&nbsp;&nbsp;&nbsp;&nbsp;Dankana je takode zabavljala pomisao da mu se na matičnom svetu nikada nije moglo dogoditi da se kreće među ovolikim mnoštvom ljudi - a da ga pri tom uopšte niko ne prepozna. Sumnjao je da na prijemu ima više od desetak osoba sa kojima se zna iz viđenja. On je bio, kako je Džordž Vašington duhovito primetio, još uvek jedna od glavnih nepoznatih znamenitosti Zemlje. Ukoliko se ne dogodi nešto nepredviđeno, on će zadržati taj status sve dok se ne bude obratio svetu 4. jula. A možda i posle toga.
<BR>&nbsp;&nbsp;&nbsp;&nbsp;&nbsp;Međutim, njegov identitet sasvim se lako mogao ustanoviti, pri čemu su u nepovoljnom položaju bile samo krajnje kratkovide osobe; nosio je, naime, značku na kojoj je upadljivim slovima pisalo: Dankan Mekkenzi, Titan. Smatrao je da ne bi bilo odveć pristojno ako bi počeo da tera mak na konac oko jednog slova; slično Malkolmu, i on je odavno digao ruke od takvih ubeđivanja.
<BR>&nbsp;&nbsp;&nbsp;&nbsp;&nbsp;Na Titanu bi ovakve etikete bile potpuno nepotrebne; ovde su, međutim, imale veliki značaj. Napredak mikroelektronike odgonetnuo je za istoriju dva problema koja su, sve do kraja dvadesetog stoleća, bila doslovce nerešiva: kako, naime, na nekom stvarno velikom prijemu ustanoviti ko je prisutan - i kako lokalizovati neku posebnu osobu? Kada se Dankan prijavio na pultu u foajeu, bila mu je pokazana velika tabla sa stotinama imena. Tu se nalazio spisak većine gostiju, odnosno onih koji su želeli da im prisustvo bude obznanjeno. Izvesno vreme ga je proučavao pogledom i otkrio nekoliko mogućih kandidata za viđenje. Među njima je, naravno, bio i Džordž; ambasador Farel takode. No, nema potrebe da se da u potragu za njima, pošto ih i onako viđa svaki dan.
<BR>&nbsp;&nbsp;&nbsp;&nbsp;&nbsp;Pored svakog imena nalazili su se dugme i lampica. Kada bi se dugme pritisnulo, gostova značka počela bi da emituje zujanje, sasvim prigušeno tako da ga je samo on mogao čuti, a svetiljka na tabli stala bi da treperi. Tada su mu na raspologanju bile dve mogućnosti.
<BR>&nbsp;&nbsp;&nbsp;&nbsp;&nbsp;Mogao se izviniti društvu sa kojim se nalazio i krenuti u probijanje prema prostoru predviđenom za sastanke. U trenutku kada bi stigao na odredište - za šta mu je bilo potrebno od nekoliko minuta do pola časa nakon prijema pozivnog signala, u zavisnosti od toga sa koliko se poznanika sreo usput - onaj ko ga je pozvao još je mogao da bude tamo ili je čekanje moglo da mu dojadi, pa bi odlazio.
<BR>&nbsp;&nbsp;&nbsp;&nbsp;&nbsp;Alternativa je bila da pritisne dugme na znački koje bi prekidalo pozivni znak. Svetiljka na tabli prestala bi onda da trepće i zasijala bi jednoobraznim sjajem, što je celom svetu stavljeno do znanja da pozvani ne želi da bude uznemiravan. Samo bi najuporniji ili najneuglađeniji tražioci prenebregli ovaj mig.
<BR>&nbsp;&nbsp;&nbsp;&nbsp;&nbsp;Iako je bilo priređivača javnih skupova koji su smatrali da je ovaj sistem odveć hladan i mehanički, te ga stoga ni po koju cenu nisu želeli da primenjuju, on je, zapravo, hotimice konstruisan kao nesavršen. Svako ko je hteo da mu prisustvo ne bude javno poznato, mogao je odbiti da uzme značku, što bi onda značilo da zvanično nije tu. Pored toga, mogao se dobiti i popriličan broj lažnih znački, a protokol koji ih je pratio svi su dobro shvatali. Ako biste ugledali neko poznato lice iznad kakvog bezazlenog imena, kao što je Džon Du ili Meri Smit, prestali biste dalje da tragate. Ali Isus Hrist ili Julije Cezar uvek su imali zadnje namere.
<BR>&nbsp;&nbsp;&nbsp;&nbsp;&nbsp;Dankan nije video nijedan razlog zbog koga bi ostao anoniman; štaviše, radovao se da se sretne sa svakim ko je bio voljan da se nađe u njegovom društvu, te je stoga ostavio značku uključenu, dok se opskrbljivao posluženjima u obilato opremljenom bifeu, a zatim prokrčivao uzmak ka jednom od manjih stolova. Iako je sada bolje podnosio Zemljinu silu teže nego što je ranije mislio da je moguće, i dalje je gledao da uluči svaku zgodnu priliku da negde sedne. A to je, u ovom slučaju, bilo poželjno i za same Zemljane, sa izuzetkom onih retkih koji su bili dovoljno vešti u baratanju trima tanjirima i jednom čašom sa samo dve ruke u stojećem stavu.
<BR>&nbsp;&nbsp;&nbsp;&nbsp;&nbsp;Dankan je stigao među prvima - tu nesmotrenost vukao je za sobom tokom celog boravka na zemlji - a već u vreme kada je završavao sa grickanjem nepoznatih poslastica dvorana se već poprilično ispunila. Odlučio je da se malo prošeta među ostalim gostima, kako ga ne bi uočili u pravoj svetlosti - naime, kao izgubljenog i usamljenog stranca.
<BR>&nbsp;&nbsp;&nbsp;&nbsp;&nbsp;Nije hotimice prisluškivao; Mekenzijevi su, naprosto, posedovali neobično oštro čulo sluha, dok su, sa druge strane, Zemljani - ili bar oni koji su pohađali prijeme - kanda nastojali da informacije kojima raspolažu učine što dostupnijim svima. Slično slobodnom elektronu koji se probija kroz poluprovodnik, Dankan je promicao od grupe do grupe, povremeno izmenjujući kratke pozdrave, ali nigde ne uzimajući učešća u razgovoru duže od nekoliko minuta. Sasvim se zadovoljio ulogom pasivnog posmatrača, a preko devedeset posto onoga što je u mimohodu ulovio bilo je ili besmisleno ili dosadno. Pa ipak, ne sve...
<BR>
<BR>&nbsp;&nbsp;&nbsp;&nbsp;&nbsp;Prezirem ovako Prijeme, a vi?
<BR>
<BR>&nbsp;&nbsp;&nbsp;&nbsp;&nbsp;Pretpostavlja se da je ovo jedini sačuvani primerak antičkog komada nameštaja na naduvavanje; naravno, na njega je zabranjeno sesti.
<BR>
<BR>&nbsp;&nbsp;&nbsp;&nbsp;&nbsp;...kupujući po jedan i pedeset, a zatim prodajući po jedan i osamdeset. Zamislite samo, odrasli ljudi su provodili ceo život baveći se takvim stvarima!
<BR>
<BR>&nbsp;&nbsp;&nbsp;&nbsp;&nbsp;Bilove ambicije su da ga u dvestotoj godini ubije ljubomorna žena.
<BR>
<BR>&nbsp;&nbsp;&nbsp;&nbsp;&nbsp;Kako stoje stvari sa revolucijom? Ako vam je porebno još novca od Odbora za sredstva i načine, samo me obavestite.
<BR>
<BR>&nbsp;&nbsp;&nbsp;&nbsp;&nbsp;Hrana bi trebalo da bude u pilulama, baš onako kako je bog hteo...
<BR>
<BR>&nbsp;&nbsp;&nbsp;&nbsp;&nbsp;Ima li nekog u ovoj prostoriji sa kim ona nije spavala?
<BR>&nbsp;&nbsp;&nbsp;&nbsp;&nbsp;Pa, možda je izuzetak statua Zevsa.
<BR>
<BR>&nbsp;&nbsp;&nbsp;&nbsp;&nbsp;Sakupljam potpise za peticiju u korist očuvanja divljih područja na Mesecu.
<BR>&nbsp;&nbsp;&nbsp;&nbsp;&nbsp;Mislio sam da je posredi Van Alenov pojas.
<BR>&nbsp;&nbsp;&nbsp;&nbsp;&nbsp;Oh, to je bilo prošle godine.
<BR>
<BR>&nbsp;&nbsp;&nbsp;&nbsp;&nbsp;Tog trenutka, Dankanova značka poče prigušeno da zuji. Za trenutak, nije mogao da se povrati od iznenađenja; sasvim je smeo s uma da je to i sistem za obaveštavanje. Potražio je pogledom sastajališno mesto, koje prethodno uopšte nije došao na pomisao da lokalizuje. Konačno je primetio neupadljivu i malu zastavu koja je pokazivala u žeIjenom pravcu. Gotovo da nije potrebno reći da se Dankanovo odredište nalazilo sasvim na suprotnom kraju prostorije, tako da mu je bilo potrebno dobrih pet minuta da prokrči sebi put kroz gužvu.
<BR>&nbsp;&nbsp;&nbsp;&nbsp;&nbsp;Nekoliko ljudi, koji su mu bili potpuni stranci, punonadežno je čekalo kod punkta za sastanke; uzalud im je, prilazeći, pomno motrio lica, tragajući za nekim znakom raspoznavanja. Ali kada se približio na udaljenost sa koje je moglo da se pročita ime ispisano na znački, jedan čovek se izdvoji iz grupe i pristupi mu ispruženih ruku.
<BR>&nbsp;&nbsp;&nbsp;&nbsp;&nbsp;"Gospodine Mekenzi - baš je lepo što ste došli! Uzeću vam samo nekoliko minuta."
<BR>&nbsp;&nbsp;&nbsp;&nbsp;&nbsp;Na osnovu vlastitog rđavog iskustva, Dankan je naučio da se Zemljani gotovo nikada ne drže tog obećanja. Pažljivo je osmotrio čoveka koji ga je oslovio, pokušavajući da ga proceni na prvi pogled i da pogodi kakve su mu namere. Ono što je video bilo je prilično ospokojavajuće; pred njim je stajao veoma pristojan oniži čovok, sa bradicom ispod donje usne, odeven u tradicionalni kinesko-indijski servani, zakopčan sve do grla. Nije izgledao kao kakav davež ili fanatik - premda ovi retko kada ostavljaju pravi utisak.
<BR>&nbsp;&nbsp;&nbsp;&nbsp;&nbsp;"Vrlo dobro, gospodine... ovaj... Mandel'stam. U čemu mogu da vam budem na usluzi?"
<BR>&nbsp;&nbsp;&nbsp;&nbsp;&nbsp;"Nameravao sam da i inače stupim s vama u vezu... a sasvim sam slučajno ugledao vaše ime na spisku... znao sam odmah da to može da bude samo jedan Mekenzi... šta označava to D: Donald, Daglas, Dejvid...?"
<BR>&nbsp;&nbsp;&nbsp;&nbsp;&nbsp;"Dankan."
<BR>&nbsp;&nbsp;&nbsp;&nbsp;&nbsp;"Ah, da. Hajde da malo sednemo tamo... mirnije je... a i meni se veoma dopada Blagi vetar Vinsloua Homera, iako mu je tehnika tako gruba... gotovo da možete osetiti miris ribe koja se praćaka u čamcu - haj, to se zove podudarnost: slika je stara tačno četiri stotine godina! Zar ne nalazite da su podudarnosti opčinjavajuće? Sakupljam ih čitav život."
<BR>&nbsp;&nbsp;&nbsp;&nbsp;&nbsp;"Nikada nisam osobito razmišljao o tome", uzvrati Dankan, osećajući kako već pomalo ostaje bez daha. Pobojao se da ako još malo bude slušao gospodina, i on će početi da govori na mahove. Šta li samo hoće ovaj čovek? U stvari, postoji li uopšte način da se otkriju namere osobe čijim govornim tokom upravljaju nasumični impulsi?
<BR>&nbsp;&nbsp;&nbsp;&nbsp;&nbsp;Na sreću, čim su našli mesto i seli, gospodin Mandel'stam je postao daleko pribraniji. Sumnjičavo je proverio da li se možda neko ne nalazi u domenu čujnosti izuzev ribara Vinslou Homera, a zatim je nastavio izlaganje potpuno promenjenom bojom glasa.
<BR>&nbsp;&nbsp;&nbsp;&nbsp;&nbsp;"Obećao sam da ću vam uzeti samo pet minuta. Evo vam moje posetnice... tu je zapisan broj na koji me možete dobiti. Da, moje zvanje je starinar, ali to ima mnoštvo značenja. Najviše me zanima drago kamenje - posedujem jednu od najvećih privatnih zbirki na svetu. Nadam se da sada pogađate zbog čega sam hteo da se sretnem sa vama."
<BR>&nbsp;&nbsp;&nbsp;&nbsp;&nbsp;"Nastavite."
<BR>&nbsp;&nbsp;&nbsp;&nbsp;&nbsp;"Titanit, gospodine Mekenzi. Na Zemlji postoji tek desetak delića ovog dragog kamena - od čega se pet nalazi u muzejima. Čak ni Smitsonov nema primerak, što čini krajnje nesrećnim njegovog kustosa za dragulje - onog visokog čoveka tamo. Pretpostavljam da znate da je titanit jedan od retkih materijala koji se ne može replicirati."
<BR>&nbsp;&nbsp;&nbsp;&nbsp;&nbsp;"Da, mislim da je tako", uzvrati Dankan, sada već veoma oprezan. Gospodin Mandel'stam je jasno izložio svoja zanimanja, ali ne i namere.
<BR>&nbsp;&nbsp;&nbsp;&nbsp;&nbsp;"Shvatićete, onda, da, ako bi se iznenada pojavio izvestan crnomanjasti, rogati džentlmen u oblaku dima sa ugovorom o nekoliko grama titanita u zamenu za moj potpis krvlju, ja uopšte ne bih gubio vreme na čitanje stavki."
<BR>&nbsp;&nbsp;&nbsp;&nbsp;&nbsp;Dankan nije bio sasvim siguran sta će tu ono 'rogat', ali je u osnovnom značenju shvatio iskaz svog sagovornika i bez reči klimnuo glavom.
<BR>&nbsp;&nbsp;&nbsp;&nbsp;&nbsp;"Pa, vidite, nešto slično se dogadalo tokom poslednja tri meseca... razume se, ne na tako dramatičan način. Sa mnom je, u strogoj tajnosti, stupio u vezu jedan trgovac koji je tvrdio da ima titanit na prodaju, u količini čak do deset grama. Šta biste na to kazali?"
<BR>&nbsp;&nbsp;&nbsp;&nbsp;&nbsp;"Bio bih izuzetno podozriv. Možda je posredi imitacija."
<BR>&nbsp;&nbsp;&nbsp;&nbsp;&nbsp;"Ne može se napraviti imitacija titanita."
<BR>&nbsp;&nbsp;&nbsp;&nbsp;&nbsp;"A sintetičkim putem?"
<BR>&nbsp;&nbsp;&nbsp;&nbsp;&nbsp;"Pomislio sam i na to... u pitanju je zanimljiva ideja, ali to bi značilo angažovanje velikog naučnog potencijala, što se nipošto ne bi moglo zabašuriti i izvesti u tajnosti. U svakom slučaju, posao uopšte ne bi bio tako lak kao kod proizvodnje dijamanata. Niko nema predstavu o načinu na koji se proizvodi titanit, a postavljene su najmanje četiri teorije o tome kako on naprosto ne može da postoji."
<BR>&nbsp;&nbsp;&nbsp;&nbsp;&nbsp;"Da li ste ga ikada videli?"
<BR>&nbsp;&nbsp;&nbsp;&nbsp;&nbsp;"Razume se - eksponat u Njujorškom muzeju istorije prirode, kao i jedan veoma lep primerak u geološkom muzeju Južnog Kensingtona."
<BR>&nbsp;&nbsp;&nbsp;&nbsp;&nbsp;Dankan se uzdržao da doda kako se još lepši primerak nalazi u hotelu Stogodišnjica, na nepunih deset kilometara odavde. Sve dok se ova tajna razjasni i dok ne bude bolje upoznao gospodina Mandel'stama, biće najbolje da ovu informaciju zadrži za sebe. Provalničke posete nisu mu izgledale verovatne, ali bilo bi budalasto izlagati se nepotrebnim rizicima.
<BR>&nbsp;&nbsp;&nbsp;&nbsp;&nbsp;"Nije mi sasvim jasno kako bih vam ja mogao biti od pomoći. Ako ste sigurni da je titanit pravi, da nije protivzakonito nabavljen, gde onda vidite probleme?"
<BR>&nbsp;&nbsp;&nbsp;&nbsp;&nbsp;"Evo gde: nije sve što je retko i dragoceno - ali je zato sve što je dragoceno retko. Ako neko otkrije nekoliko kilograma titanita, ovaj jedinstveni dragulj istog će časa postati sasvim običan dragi kamen kao što su opal, safir ili rubin. Naravno, ja neću preduzeti nikakva velika ulaganja ako postoji i najmanja opasnost da iznenada može da dođe do pada cene."
<BR>&nbsp;&nbsp;&nbsp;&nbsp;&nbsp;Videvši na Dankanovom licu začuđen izraz, brzo je dodao: "Razume se, pošto je isključena pobuda zarade, sve ovo činim iz zadovoljstva. Nastojim da očuvam vlastiti ugled."
<BR>&nbsp;&nbsp;&nbsp;&nbsp;&nbsp;"Shvatam. Ali i kada bi došlo do takvog nekog otkrića, siguran sam da biste vi čuli za njega. Izveštaj o tome bio bi dostavljen mojoj vladi."
<BR>&nbsp;&nbsp;&nbsp;&nbsp;&nbsp;Veđe gospodina Mandel'stama primetno se podigoše.
<BR>&nbsp;&nbsp;&nbsp;&nbsp;&nbsp;"Možda. Ali možda i ne. Naročito ako se postojanje titanita ustanovi na nekom drugom svetu. Imam, naime, na umu hipoteze koje ne isključuju mogućnost da ovaj elemenat nije vezan samo za Titan."
<BR>&nbsp;&nbsp;&nbsp;&nbsp;&nbsp;Baš ste dobro obavešteni, reče Dankan u sebi - u stvari, siguran sam da o titanitu znate daleko više od mene...
<BR>&nbsp;&nbsp;&nbsp;&nbsp;&nbsp;"Pretpostavljam da mislite na teoriju koja dopusta mogućnost da još veća nalazišta leže na drugim mesecima?"
<BR>&nbsp;&nbsp;&nbsp;&nbsp;&nbsp;"Da; u stvari, već je poznato da su izvesni tragovi otkriveni na Japetu."
<BR>&nbsp;&nbsp;&nbsp;&nbsp;&nbsp;"To je novost za mene, ali sigurno bih čuo da je posredi neko obimnije nalazište. A to je, ako se ne varam, ono što vi podozrevate."
<BR>&nbsp;&nbsp;&nbsp;&nbsp;&nbsp;"Između ostalog."
<BR>&nbsp;&nbsp;&nbsp;&nbsp;&nbsp;Nekoliko sekundi Dankan je u tišini razmišljao o ovoj informaciji. Ako je ona tačna - a njemu nije padao na um nijedan razlog zbog koga bi Mandel'stam lagao - njegova dužnost kao visokog službenika uprave Titana bila je da izvidi i pobliže ispita celu stvar. Ali poslednja stvar koju je sada želeo, bio je neki dodatni posao, a naročito ako je postojala visoka verovatnoća da će on dovesti do neprijatnih komplikacija. Ako se neki dovitljivi tehničar upravo bavio krijumčarenjem titanita, on je više voleo da ostane u blaženom neznanju tog čina. Predstojale su mu znatno važnije stvari o kojima je valjalo brinuti.
<BR>&nbsp;&nbsp;&nbsp;&nbsp;&nbsp;Biće da je Mandel'stam shvatio razlog njegovog oklevanja, pošto je tiho dodao: "Suma koja je u pitanju mogla bi biti veoma velika. Mene to, naravno, ne zanima - ali većina vlada je prilično zahvalna svakome ko otkrije neku slavinu kroz koju otiče državni dohodak. Ako bih mogao da vam pomognem u sticanju te zahvalnosti, bilo bi mi veoma drago."
<BR>&nbsp;&nbsp;&nbsp;&nbsp;&nbsp;Savršeno vas razumem, reče Dankan u sebi, i to ovaj predlog čini daleko privlačnijim. On nije bio upućen u titanski zakon u pogledu jedne ovakve stvari, a čak i da je posredi neka nagrada, bilo bi sasvim netaktično od specijalnog pomoćnika slavnog upravnika da računa na nju. Ali taj zadatak bi mu svakako znatno lakše pao, ako bi - kao što je već sumorno očekivao - bio prinuđen da potraži još zemaljskih solara pre kraja boravka.
<BR>&nbsp;&nbsp;&nbsp;&nbsp;&nbsp;"Reći ću vam šta ću učiniti", obrati se on ponovo Mandel'stamu. "Sutra ću poslati poruku na Titan i naložiću otvaranje istrage - veoma neupadljivo, razume se. Ako se bude iščeprkalo nešto, odmah ću vas o tome obavestiti. Ali nemojte mnogo očekivati - ili, bolje rečeno, ne očekujte baš ništa."
<BR>&nbsp;&nbsp;&nbsp;&nbsp;&nbsp;Mandel'stamu se, izgleda, veoma dopalo ovo rešenje i on se oprostio uz prilično neukusna svečana uveravanja o velikoj zahvalnosti koju duguje Dankanu. Odmah zatim i Dankan je odlučio da je krajnje vreme da i on krene sa prijema; proveo je na nogama već više od dva časa, tako da su mu već svi kičmeni pršljenovi uglas počeli da protestuju. Dok je krčio put prema izlazu, pokušao je da pronađe pogledom Džordža Vašingtona, što mu je konačno pošlo za rukom - uprkos njegovom niskom rastu - tako da nije morao ponovo da pribegne sistemu za dozivanje.
<BR>&nbsp;&nbsp;&nbsp;&nbsp;&nbsp;"Je li sve u redu?" upita Džordž.
<BR>&nbsp;&nbsp;&nbsp;&nbsp;&nbsp;"Jeste... proveo sam veoma zanimljive trenutke. Nabasao sam takođe na jednog neobičnog tipa... koji sebe naziva stručnjakom za drago kamenje..."
<BR>&nbsp;&nbsp;&nbsp;&nbsp;&nbsp;"Ivor Mandel'stam. Šta je taj stari lisac hteo od vas?"
<BR>&nbsp;&nbsp;&nbsp;&nbsp;&nbsp;"Oh... jednu informaciju. Bio sam ljubazan, ali ne i od velike pomoći. Da li je trebalo da ga shvatim ozbiljno i može li mu se verovati?"
<BR>&nbsp;&nbsp;&nbsp;&nbsp;&nbsp;"Ivor je odista najveći svetski stručnjak za drago kamenje. Na tom polju nema ni tračka sumnje u njegovu pozvanost. Možete imati puno poverenje u njega."
<BR>&nbsp;&nbsp;&nbsp;&nbsp;&nbsp;"Hvala... to je sve što sam želeo da znam."
<BR>&nbsp;&nbsp;&nbsp;&nbsp;&nbsp;Pola časa kasnije, vrativši se u hotel, Dankan otvori kutiju sa pentominoima koju mu je Baka poklonila; gotovo da je nije dotakao od kada je stigao na Zemlju. Pažljivo podiže krst od titanita i upravi ga prema svetlosti...
<BR>&nbsp;&nbsp;&nbsp;&nbsp;&nbsp;Prvi put je video ovaj dragi kamen kod Bake Elen i tačno se sećao datuma kada se to odigralo. Sa njim se nalazila Kalindi, što znaci da mu je bilo šesnaest godina. Nije više pamtio kako je uspeo da sredi celu tu stvar; s obzirom da Baka nije trpela strance (pa čak ni rođake), to mora da je bio neki veliki diplomatski potez. Ostalo mu je u sećanju da je Kalindi bila veoma radoznala da se upozna sa čuvenom starom gospođom, pa je čak htela da povede sa sobom i neke svoje prijatelje; to je, međutim, Baka strogo zabranila.
<BR>&nbsp;&nbsp;&nbsp;&nbsp;&nbsp;Zbilo se to jednog od onih dana kada se koordinatni sistem Elen Mekenzi poklopio sa sistemom spoljnog sveta i ona se ophodila prema Kalindi kao da je ova stvarno tu. Činjenica da je imala jednu opčinjavajuću novost nesumnjivo je stajala u temelju ove neobične prijateljske nastrojenosti.
<BR>&nbsp;&nbsp;&nbsp;&nbsp;&nbsp;To nije bio prvi primerak titanita koji je pronađen, već drugi ili treći - ali je zato imao najveće razmere od svih, a masa mu je dostizala gotovo petnaest grama. Bio je nepravilnog oblika i Dankan je shvatio da je krst koji sada drži izbrušen iz one gromade. Tih dana, niko nije slutio da titanit ima veliku vrednost; mineral je predstavljeo naprosto samo neobičnu prirodnu formaciju.
<BR>&nbsp;&nbsp;&nbsp;&nbsp;&nbsp;Baka je odvalila jedan delić od nekoliko milimetara i stavila ga ispod binokularnog mirkoskopa, upravivši na njega snop lažno-bele svetlosti iz trihromatskog lasera. Najveći deo sobne rasvete bio je isključen, ali su zato sa neočekivanih mesta na zidovima i tavanici postojano svetlele refrakcione i refleksne tačke, od kojih je većina bila sasvim razulučena u vlasititim bojama sačinjenim od tri komponente. Prostorija je ostavljala utisak kakve čarobnjačke ili alhemičarske ćelije, što je, u neku ruku, i bila. U ranijim razdobljima, Elen Mekenzi verovatno bi bila smatrana za vešticu.
<BR>&nbsp;&nbsp;&nbsp;&nbsp;&nbsp;Kalindi je dugo gledala kroz mikroskop, dok je Dankan čekao manje ili više strpljivo. Konačno, uz šapat: "Predivan je... nikada nisam videla ništa slično!" ona je nevoljno odstupila u stranu.
<BR>&nbsp;&nbsp;&nbsp;&nbsp;&nbsp;Šestougaoni hodnik svetlosti, koji je nestajao u beskonačnosti, ocrtavao je milione iskričavih tačkica u geometrijski savršenom poretku. Promenom žižne daljine, Dankan je mogao da se spušta tim hodnikom, uopšte mu se ne približujući kraju. Bilo je neverovatno da čitava jedna Vaseljena leži zapretena u deliću kamena debelom samo jedan milimetar!
<BR>&nbsp;&nbsp;&nbsp;&nbsp;&nbsp;Bila je dovoljna i najmanja promena položaja pa da svetlucavi šestougaonik iščezne; odlučujuće je zavisio od ugla pod kojim je osvetljen, ali i od usmerenja kristala. Kada bi se jednom izgubio, čak je i Bakinim vičnim rukama bilo potrebno više minuta da ga ponovo pronađu.
<BR>&nbsp;&nbsp;&nbsp;&nbsp;&nbsp;"Jedinstveno", reče ona srećno (Dankan je nikada nije video tako veselu), "i nema nikakvog objašnjenja... tek jedva nekoliko pretpostavki. Čak nisam ni sigurna da li pred očima imam pravu strukturu... ili svojevrsno moarirano ustrojstvo u tri dimenzije, ako je to uopšte moguće."
<BR>&nbsp;&nbsp;&nbsp;&nbsp;&nbsp;To se dogodilo pre petnaest godina - a u međuvremenu izloženo je i opovrgnuto na stotine objašnjenja. Bilo je, medutim, opšte prihvaćeno da nepojamno savršenu rešetkastu strukturu titanita mora da stvara uzajamno dejstvo izuzetno niskih temperatura i potpunog odsustva sile teže. Ako je ova pretpostavka bila tačna, onda mineral nije mogao da nastane ni na jednoj planeti, kao i ne bliže Suncu od Neptunove orbite. Neki naučnici su čak udarili temelje veoma razrađenoj teoriji 'međuzvezdane kristalografije' utemeljenoj na ovoj hipotezi.
<BR>&nbsp;&nbsp;&nbsp;&nbsp;&nbsp;Postojala su i daleko nesputanija nagadanja. Nešto tako neobično kao što je titanit moralo je, prirodno, da ima uticaja i na Karlovu burnu maštu.
<BR>&nbsp;&nbsp;&nbsp;&nbsp;&nbsp;"Ne verujem da je prirodan", rekao je jednom Dankanu. "Materijal ove vrste naprosto ne može da postoji u prirodi. On predstavlja artefakt neke nadmoćne civilizacije... kao i... oh, pa jedna od tvojih kristalnih memorija."
<BR>&nbsp;&nbsp;&nbsp;&nbsp;&nbsp;Na Dankana je ovo ostavilo dubak utisak; bila je to jedna od onih teorija koje zvuče dovoljno ludo da bi bile istinite i koju neko ponovo 'otkriva' svakih nekoliko godina. Ali dok su se rasprave produžavale u nedogled, javnost je ubrzo izgubila zanimanje; titanit je ostao izvor beskrajne opčinjenosti još jedino za geologe i draguljare - kako je to nedavno pokazao gospodin Mandel'starn.
<BR>&nbsp;&nbsp;&nbsp;&nbsp;&nbsp;Mekenzijevi su oduvek održavali svoja obećanja, čak i u najbeznačajnijim stvarima. Prva stvar koju će Dankan učiniti sutra izjutra, biće da pošalje poruku Kolinu. Nije bilo razloga za žurbu; očekivao se i nadao da se ovim okončava svaka njegova veza sa tom stvari.
<BR>&nbsp;&nbsp;&nbsp;&nbsp;&nbsp;Veoma nežno, on vrati krst od titanita na njegovo mesto izmedu pentominoa koje su nalikovale slovima F, N, U i V. Jednoga dana će stvarno morati da nacrta ovaj raspored.
<BR>&nbsp;&nbsp;&nbsp;&nbsp;&nbsp;Ako se dogodi da delovi ispadnu iz kutije, lako su mogli da proteknu sati pre no što ih on vrati na mesto.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
