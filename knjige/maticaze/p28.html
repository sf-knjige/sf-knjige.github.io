<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. SUPARNICI
<P>&nbsp;&nbsp;&nbsp;&nbsp;&nbsp;Posle razgovora sa Mortimerom Kejnsom, Dankan je u tišini nekoliko dana vidao svoje rane. Nije osećao potrebu da razmotri tu stvar sa svojim uobičajenim poverenicima, Džordž Vašingtonom i ambasadorom Farelom. Isto tako, iako uopšte nije sumajao da bi Kalindi imala spremna rešenja njegovog problema - odnosno, da bi ih brzo pronašla - on je i nju oklevao da pozove. Pre nagon, nego logika govorio mu je da to ne bi bilo odveć mudro. Ako bi zavirio u vlastito srce, Dankan je pokajnički morao da prizna da, iako svakako želi Kalindi, pa je čak možda i voli, on joj ipak ne veruje.
<BR>&nbsp;&nbsp;&nbsp;&nbsp;&nbsp;Nije bilo velike vajde od domzolinog odeljka za klasifikaciju; kada je zatražio obaveštenje o servisima za kloniranje, dobio je nekoliko desetina imena, od kojih mu ni jedno ništa nije značilo. Nije ga iznenadilo kada je video da se na spisku više ne nalazi Kejus; kada je proverio hirurgove lične podatke, dobio je odgovor: 'Penzionisan'. Mogao je da poštedi sebe nekih neprijatnosti da je ovo otkrio ranije; ali, ko bi pomislio?
<BR>&nbsp;&nbsp;&nbsp;&nbsp;&nbsp;Kako to već biva sa mnogim sličnim problemima, i ovaj se neočekivano sam od sebe razrešio. Upravo je stenjao i jecao pod veštim rukama Bernija Patrasa, kada je iznenada shvatio da je osoba koja mu može pomoći tu pred njim i da ga satire svojom nemilosrdnom umešnošću.
<BR>&nbsp;&nbsp;&nbsp;&nbsp;&nbsp;Čovek još i može da nešto sačuva u tajnosti od svog sluge, ali nikako i od masera. Dankan je sa Bernijem uspostavio veseo, sasvim prisan odnos, ne ugrozivši mu pri tom ni malo ozbiljnu profesionalnost kojom je pristupao sprovođenju terapije - zahvaljujući kojoj ne samo što je bio pokretljiv, već je i neprekidno sticao novu snagu.
<BR>&nbsp;&nbsp;&nbsp;&nbsp;&nbsp;Berni je bio ovejani ogovarač, pun skandaloznih priča, ali Dankan je brzo uočio da on nikad ne otkriva imena, a izvore svojih obaveštenja čuvao je podjednako brižljivo kao i kakav dobar novinar. I pored sve brbljivosti koja ga je krasila, moglo se imati poverenja u njega; osim toga, imao je pristupa u gotovo sve nivoe medicinske profesije. Da je tražio pogodnijeg čoveka za svoj naum, ne bi ga našao.
<BR>&nbsp;&nbsp;&nbsp;&nbsp;&nbsp;"Berni, postoji nešto što bih te zamolio da mi učiniš."
<BR>&nbsp;&nbsp;&nbsp;&nbsp;&nbsp;"Vrlo rado. Samo mi recite da li su to momci ili devojke, koliko treba da ih bude, kao i približne oblike i veličine. O pojedinostima ću se ja pobrinuti."
<BR>&nbsp;&nbsp;&nbsp;&nbsp;&nbsp;"Ne, ovo je nešto ozbiljno. Ti znaš da sam ja kloniran, zar ne?"
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Dankan je to s razlogom podozrevao; njegova tajna nije spadala u najčuvanije u Sunčevom sistemu.
<BR>&nbsp;&nbsp;&nbsp;&nbsp;&nbsp;"Ajoj... jesi li ikada čuo za Mortimera Kejnsa?"
<BR>&nbsp;&nbsp;&nbsp;&nbsp;&nbsp;"Genetskog hirurga? Svakako."
<BR>&nbsp;&nbsp;&nbsp;&nbsp;&nbsp;"Dobro. On je bio čovek koji me je klonovao. Pozvao sam ga pre neki dan... samo da ga pozdravim. On se, medutim, ponašao krajnje neobično; u stvari, bio je gotovo nepristojan."
<BR>&nbsp;&nbsp;&nbsp;&nbsp;&nbsp;"Da ga niste oslovili sa 'doktore'? Hirurzi to obično ne podnose."
<BR>&nbsp;&nbsp;&nbsp;&nbsp;&nbsp;"Nisam... odnosno, bar mi se tako čini. Nije bilo ničega na ličnom nivou. On je samo pokušao da mi stavi do znanja da je klonovanje rđava zamisao i da je lično protiv toga. Došlo mi je na kraju da mu se izvinim što postojim."
<BR>&nbsp;&nbsp;&nbsp;&nbsp;&nbsp;"Odlično vas razumem; šta želite da uradim? Moji honorari za ubistva prilično su visoki, ali verujem da ćemo naći zajednički jezik."
<BR>&nbsp;&nbsp;&nbsp;&nbsp;&nbsp;"Pre no što preduzmemo taj krajnji korak, mogao bi malo da se raspitaš među svojim prijateljima koji imaju veze sa medicinom. Veoma mi je stalo da ustanovim zbog čega se ser Mortimer tako promenio... razume se, ako iko zna taj razlog."
<BR>&nbsp;&nbsp;&nbsp;&nbsp;&nbsp;"Isčeprkaću ja već nešto, ne brinite... ali biće mi potrebno nekoliko dana." Berniju se očigledno dopao ovaj izazov; bio je, međutim, bezrazložno pesimističan u pogledu procene roka, pošto je pozvao Dankana već narednog jutra.
<BR>&nbsp;&nbsp;&nbsp;&nbsp;&nbsp;"Nije bilo nikakvih problema", reče on, likujući. "Svi znaju šta je posredi... trebalo je i sam da se setim. Jeste li spremni za snimanje? Upravo će vam stići nekoliko kolobita 'World Times-a'..."
<BR>&nbsp;&nbsp;&nbsp;&nbsp;&nbsp;Tragikomedija nije prestajala da pobuđuje zanimanje zemaljskih sredstava javnog informisanja čitavih nekoliko meseci, pre više od petnaest godina, a njeni odjeci još bi se čuli s vremena na vreme. Dankanu je bilo dovoljno da pročita samo nekoliko odlomaka pa da stekne sliku o celini.
<BR>&nbsp;&nbsp;&nbsp;&nbsp;&nbsp;Bio jednom jedan izvrsni, ali već zašao u godine hirurg, koji je imao podjednako izvrsnog mladog pomoćnika; da su se stvari odvijale prirodnim tokom, ovaj bi bio njegov naslednik i nastavljač. Imali su zajedničke trenutke uspona i padova i bili su tako blisko povezani da je svet o njima mislio gotovo kao o jednoj osobi.
<BR>&nbsp;&nbsp;&nbsp;&nbsp;&nbsp;A onda je došlo do prepirke oko neke nove tehnike koju je mladić usavršio. Nije bilo potrebe, tvrdio je on, čekati da prođe onih starih devet meseci između začeća i rođenja, pošto se sada ceo proces nalazio pod kontrolom. Ukoliko se preduzmu neke mere predostrožnosti da se zaštiti zdravlje pomajke koja nosi oplođeno jajašce, ništa nije stajalo na putu da trudnoća traje duže od dva ili tri meseca.
<BR>&nbsp;&nbsp;&nbsp;&nbsp;&nbsp;Nije potrebno naglasiti da je ova izjava privukla veliku pažnju; javili su se čak i vicevi o 'trenutnom klonovanju'. Mortimer Kejus nije osporavao teoriju svoga kolege, ali je osujećivao svaki pokušaj da se ona primeni u praksi. Konzervativnošću za koju su mnogi našli da je neobično neprilična i njemu nesvojstvena, on je ponavljao kako je Priroda izabrala baš devet meseci iz mnoštva jakih razloga, protiv kojih ljudska rasa ne bi trebalo da ustaje.
<BR>&nbsp;&nbsp;&nbsp;&nbsp;&nbsp;S obzirom na obesvećenje koje je klonovanje počinilo normalnom procesu razmnožavanja, ovaj stav je izgledao prilično neobičan, kako su to istakli mnogi kritičari. To je, međutim, nagnalo ser Mortimera da bude još tvrdoglaviji; čitajući izmedu redova, Dankan je postao prilično uveren da izraženo hirurgovo protivljenje nije bilo autentično. Iz nekog nepoznatog i verovatno nesaznatljivog razloga, njega je obuzela kriza savesti; ono čemu se on protivio nije bilo puko skraćenje razdoblja trudnoće, već ceo proces samog klonovanja.
<BR>&nbsp;&nbsp;&nbsp;&nbsp;&nbsp;Mladi naučnik se, razume se, uopšte nije slagao sa tim. Sukob je postajao sve zaoštreniji - kao i sve javniji; podsticali su ga piskarala željna senzacija kojima je išla u račun otvorena borba. Nakon jednog neuspelog pokušaja izmirenja, njihova saradnja se raspala i dva čoveka više nikada nisu međusobno progovorila. Jedan od glavnih problema sa kojima su se suočavali medicinski kongresi u toku poslednje decenije bio je kako obezbediti da se njih dvojica ne nađu istovremeno na skupu.
<BR>&nbsp;&nbsp;&nbsp;&nbsp;&nbsp;Bio je to kraj aktivne karijere Mortimera Kejnsa; čuvena klinika koju je on osnovao zatvorena je, ali je on i dalje zadržao svoj ured u ulici Harli, gde je povremeno davao savete pacijentima. Njegov bivši saradnik, koji je raspolagao izuzetnom nadarenošću za sticanje javnih i privatnih sredstava, odmah je osnovao novu oridinaciju i nastavio sa eksperimentima.
<BR>&nbsp;&nbsp;&nbsp;&nbsp;&nbsp;Dok je sa sve većom radoznalošću i uzbuđenjem čitao, Dankan je polako počeo da shvata da je najzad naišao na pravog čoveka. Da li će iskoristi pogodnosti tehnike ubrzanog klonovanja, to je mogao kasnije da odluči; u svakom slučaju, bilo če uputno znati da takva mogućnost postoji, odnosno da ako to bude poželeo može da se vrati na Titan mesecima pre no što je to ranije predvideo.
<BR>&nbsp;&nbsp;&nbsp;&nbsp;&nbsp;Valjalo mu je, dakle, prvo da potraži bivšeg kolegu i nastavljača ser Mortimera. Ovoga puta imao je sreću što se ne mora osloniti samo na ime, pošto je ono bilo takvo da se najmanje pola miliona puta moglo naći u raznim oblicima u Svetskom rečniku. Bilo je potrebno samo da konsultuje odeljak za klasifikaciju.
<BR>&nbsp;&nbsp;&nbsp;&nbsp;&nbsp;I tako, pronašao je doktora El Hadž Jehudi ben Mohameda na jednom malom ostrvu uz istočnu obalu Afrike.
<BR>&nbsp;&nbsp;&nbsp;&nbsp;&nbsp;Tek što je sredio stvari oko leta za Zanzibar, kada je sa Titana stigla prava bomba. Poruka je nosila Kolinov identifikacioni znak, ali on uopšte nije uspeo da se razabere u njoj sve dok nije shvatio da je ona sročena ne samo u ciframa, nego i u privatnom kodu Mekenzijevih. Čak i nakon dvostrukog dešifrovanja pomoću miniseka, ona je i dalje u nekoliko bila nerazumljiva:
<BR>
<BR>&nbsp;&nbsp;&nbsp;&nbsp;&nbsp;PRVENSTVO AAA BEZBEDNOST AAA NEMA DOKUMENATA O PREBACIVANJU TITANITA BRODOM U REGISTARSKOM BIROU ZA POSLEDNJE DVE GODINE MOGUĆ PREKRŠAJ FINANSIJSKIH PRAVILA AKO TITANSKA BANKA NIJE ODOBRILA PRIVATNU PRODAJU ZA KONVERTIBILNE SOLARE IMA GLASINA O VELIKOM NALAZU NA SPOLJNOM MESECU TRAŽENO OD HELMERA DA ISPITA STVAR IZVESTIĆU TE USKORO KOLIN
<BR>
<BR>&nbsp;&nbsp;&nbsp;&nbsp;&nbsp;Dankan je pročitao poruku nekoliko puta, ali ništa nije preduzeo odmah. A onda, najednom, delići mozaika počeli su da se sklapaju u novi poredak i jedna drugačija slika stade da se pomalja... Slika koja se Dankanu uopšte nije dopala.
<BR>&nbsp;&nbsp;&nbsp;&nbsp;&nbsp;Naravno, Kolin se najpre uputio kod Armanda Helmera, Kontrolora resursa; izvoz minerala spadao je u njegovu nadležnost. Štaviše, Armand je bio geolog, pa je čak i sam pronašao komadić titanita, na koji je bio prekomerno ponosan.
<BR>&nbsp;&nbsp;&nbsp;&nbsp;&nbsp;Da li je moguće da je i on umešan u celu aferu? Ta misao u magnovenju prostruja kroz Dankanov um, ali je on odmah odbaci. Poznavao je Armanda čitav svoj život i uprkos, mnogobrojnim međusobnim političkim i ličnim razlikama on nikada ni za trenutak ne bi poverovao da bi kontrolor imao udela u kakvoj protivzakonitoj raboti - a naročito ne u takvoj koja se tiče njegovog sopstvenog biroa. A i kakvu bi to svrhu imalo? Samo da napabirči nekoliko hiljada dolara u kakvoj zemaljskoj banci? Armand je već bio prestar i odveć uslovljen u gravitacionom pogledu da bi mogao računati sa povratkom na Zemlju, a i nije spadao u one ljude koji bi prekršili zakon iz tako trivijalnog razloga kao što je dovlačenje sa Zemlje raznih luksuznih nepotrebnosti, naročito pošto bi ovo poslednje, pre ili kasnije neumitno bilo otkriveno; krijumčari nikada ne bi mogli da odole razmetanju svojim blagom. Posle toga bi titanski muzej stekao još jedan eksponat za svoju oskudnu zbirku, dok bi prekršitelju bio zabranjen pristup na sva bolja mesta najmanje mesec dana.
<BR>&nbsp;&nbsp;&nbsp;&nbsp;&nbsp;Ne, Armand nije dolazio u obzir; ali šta je sa njegovim sinom? Što je Dankan duže razmišljao o ovoj mogućnosti, ona mu je izgledala sve verovatnija. Za sada nije raspolagao nikakvim dokazom, doduše, ali zato je tu bio čitav splet činjenica koje su sve išle u istom smeru.
<BR>&nbsp;&nbsp;&nbsp;&nbsp;&nbsp;Karl je oduvek bio odvažan i sklon pustolovinama, spreman da se izloži riziku za nešto što je smatrao dovoljno jakim razlogom. Kao dečak, veoma je uživao u tome da zaobilazi pravila - sa izuzetkom, razume se, onih koja su se odnosila na elementarnu bezbednost i u koja nijedan žitelj Titana pri zdravoj pameti ne bi nikada dirnuo.
<BR>&nbsp;&nbsp;&nbsp;&nbsp;&nbsp;Ako bi se titanit odista otkrio na nekom drugom satelitu, Karl bi bio u izvrsnom položaju da iskoristi tu pogodnost. Tokom poslednje tri godine, učestvovao je u radu većeg broja mešovitih naučnih grupa sa Titana i Zemlje. Dankan je pouzdano znao da mu je bivši prijatelj spadao u one retke ljude koji su kročili nogom na Enkelad, Tetis, Dionu, Reu, Hiperiona, Japeta, Feba, Hrona, Prometeja, a od nedavno i na daleku Mnemozinu.
<BR>&nbsp;&nbsp;&nbsp;&nbsp;&nbsp;Dankan je već imao pred očima zavodljivo verovatan scenario razvoja događaja. Možda je Karl jedini znao za nalazište; u svakom slučaju, on je imao uvid u sve primerke koji su stizali na istraživački brod, a njegov dobro poznati šarm pobrinuo se za ostalo. Moglo se čak dogoditi da pravi otkrivalac nikada ne sazna šta je, ustvari, pronašao; veoma je mali broj Ijudi videlo sirovi titanit, a nije ga bilo lako identifikovati sve dok se ne izbrusi.
<BR>&nbsp;&nbsp;&nbsp;&nbsp;&nbsp;Posle toga, bilo bi prilično lako poslati mali paket na Zemlju, možda na nekom od brodova za obnavljanje zaliha koji uopšte nisu svraćali na Titan. (Kakva bi u tom slučaju bila pravna situacija? Okolnosti nisu bile sasvim jasne. Pod Titanovu jurisdikciju potpadali su svi stalni sateliti, ali njegovo polaganje prava i na one koji su očigledno privremeni, kakav je, na primer, Feb, i dalje je stajalo pod znakom pitanja. Nije isključeno da uopšte nije došlo do kršenja nekog zakona...)
<BR>&nbsp;&nbsp;&nbsp;&nbsp;&nbsp;Ali sve su ovo bila samo puka nagađanja. Nije raspolagao ni jednim čvrstim dokazom. Zbog čega je, u stvari, uopšte uplitao Karla u sve ovo?
<BR>&nbsp;&nbsp;&nbsp;&nbsp;&nbsp;Ponovo je pročitao poruku, koja je i dalje stajala na ekranu domzole: ...O VELIKOM NALAZU NA SPOLJNOM MESECU TRAŽENO OD HELMERA... Da, to ga je navelo na ovaj tok misli. Krivica putem asocijacija, možda; nije isključeno da je ovo dovođenje u vezu predstavljalo puku podudarnost. Ali Mekenzijevi su bili u stanju da međusobno čitaju misli i Dankan je bio svestan da je ovakav način izrazavanja bio hotimičan. Nije bilo nikakve stvarne potrebe da Kolin pomene Helmera; učinivši to, poslao mu je blagovremeni signal upozorenja.
<BR>&nbsp;&nbsp;&nbsp;&nbsp;&nbsp;Bilo je smešno jednu spekulaciju graditi na drugoj, ali Dankan nije mogao odoleti da ne napravi još jedan korak dalje. Ako je tačna pretpostavka da su Karlovi prsti umešani u sve to - onda treba pronaći odgovor na pitanje zašto?
<BR>&nbsp;&nbsp;&nbsp;&nbsp;&nbsp;Tačno je da rizik nije bio stran Karlu, kao i da je on lako mogao biti upleten u kakvu protivzakonitu rabotu, ali iza svega toga morala je da stoji neka dobra pobuda. Ako je... a to je odista bio krajnje pogodbeni oblik... 'ako je' nastojao da sakupi veću svotu novca na Zemlji, onda je na umu sigurno imao neki dugoročan cilj. Najočiglednija stvar bilo je uspostavljanje jedne moćne baze... odnosno, upravo ovo što Dankan sada preduzima.
<BR>&nbsp;&nbsp;&nbsp;&nbsp;&nbsp;Isto je tako morao da ima nekog agenta ovde, nekoga u koga je mogao potpuno da se pouzda. To mu ne bi bilo teško; Karl je upoznao na stotine Zemljana...
<BR>&nbsp;&nbsp;&nbsp;&nbsp;&nbsp;"Oh, moj bože", ote se najednom Dankanu. "Pa to sve objašnjava..."
<BR>&nbsp;&nbsp;&nbsp;&nbsp;&nbsp;Za trenutak se zapitao da li bi trebalo da odloži put u Zanzibar; ne, to je imalo prednost nad svim ostalim, sa izuzetkom govora zbog kojeg je prevalio put od milijardu kilometara. U svakom slučaju, ništa ga više nije zadržavalo u Vašingtonu, sve dok ne dobije novosti od kuće.
<BR>&nbsp;&nbsp;&nbsp;&nbsp;&nbsp;I dalje je plivao u moru pretpostavki i nagađanja, bez trunke čvrstog uporišta dokaza, ali u srce mu se polako uvlačilo hladno, samrtno osećanje; i najednom, bez ikakvog neposrednog povoda, Dankanu pade na um samotni ledeni breg, kako plovi put juga nošen skrivenom strujom, prema svojoj neumitnoj sudbini.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
