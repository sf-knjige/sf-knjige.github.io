<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. NA DIVOTNIM, DIVOTNIM OBALAMA JEZERA PAKLENI KOTAO
<P>&nbsp;&nbsp;&nbsp;&nbsp;&nbsp;U prošlosti, Dankan bi se uvek odvezao biciklom do kuće Bake Elen ili bi uzeo električna kola kada je trebalo da joj odnese nešto od kućnih potrepština. Ovoga puta, međutim, pešice je prevalio dva kilometra, koliko je bio dugačak tunel koji je vodio iz grada, noseći sa sobom pedeset kilograma brižljivo raspoređene mase - premda mu je ona povećavala težinu samo za deset kilograma. Da je znao da su takve spodobe uopšte postojale, verovatno bi osetio izvesnu naklonost prema starovremenim krijumčarima, koji su nosili stilski prsluk pun zlatnih šipki.
<BR>&nbsp;&nbsp;&nbsp;&nbsp;&nbsp;Kolin mu je poklonio složenu opremu sačinjenu od tkanine i fišeklija, uz iskren uzdah olakšanja: "Bogu hvala što to više neću morati da koristim! Znao sam da sam je zaturio negde, ali nisam ni pomislio da će mi biti potrebno dva dana da je pronađem. Kako izgleda, više je nego tačno da Mekenzijevi nikada ništa ne bacaju."
<BR>&nbsp;&nbsp;&nbsp;&nbsp;&nbsp;Dankan je ubrzo otkrio da su mu potrebne obe ruke da bi podigao opremu sa stola; kada je otvorio zip jedne od mnogih malih fišeklija, ustanovio je da se u njoj nalazi šipkica veličine olovke nekog neobičnog metala, koji je bio zapanjujuće masivan.
<BR>&nbsp;&nbsp;&nbsp;&nbsp;&nbsp;"Šta je ovo?" upita on. "Izgleda teže od zlata."
<BR>&nbsp;&nbsp;&nbsp;&nbsp;&nbsp;"I jeste. U pitanju je super legura tungstena, ako me sećanje ne vara. Ukupna masa iznosi sedamdeset kilograma, ali nemoj odmah da počneš pod punim opterećenjem. Ja sam počeo sa četrdeset i svakodnevno sam dodavao po dva-kilograma. Najvažnije je da razmeštaj mase bude jednoobrazan i da izbegneš da se ozlediš usled trenja."
<BR>&nbsp;&nbsp;&nbsp;&nbsp;&nbsp;Dankan je na brzinu obavio u glavi nekoliko računskih radnji i došao do onespokojavajućeg zaključka. Zemljina sila teže pet puta je veća od Titanove - a ova đavolska naprava uspeće da mu samo udvostruči ovdašnju težinu.
<BR>&nbsp;&nbsp;&nbsp;&nbsp;&nbsp;"Nemoguće je", reče on smrknuto. "Nikada neću biti u stanju da hodam Zemljom."
<BR>&nbsp;&nbsp;&nbsp;&nbsp;&nbsp;"Meni je, vidiš, uspelo.. . premda u početku uopšte nije bilo lako. Radi sve ono što ti doktor bude rekao, čak i ako ti bude zvučalo smešno. Provodi što više možeš vremena u kupatilima ili naprosto u ležećem položaju. Nemoj se uopšte stideti da koristiš kolica na točkovima ili razna pomagala, bar prvih nekoliko nedelja. I ni za živu glavu nemoj trčati."
<BR>&nbsp;&nbsp;&nbsp;&nbsp;&nbsp;"Trčati!"
<BR>&nbsp;&nbsp;&nbsp;&nbsp;&nbsp;"Pre ili kasnije smetnućeš s uma da si na Zemlji, a onda ćeš slomiti nogu. Hoćeš da se kladimo da će ti se to dogoditi?"
<BR>&nbsp;&nbsp;&nbsp;&nbsp;&nbsp;Klađenje je bilo jedan od korisnih poroka Mekenzijevih. Novac je ostajao unutar porodice, a onaj ko bi izgubio uvek bi nešto vredno naučio. Iako Dankan nije bio u stanju da sebi predoči petostruko uvećanu silu teže, bilo je neporecivo da je Kolin proveo čitavih godinu dana na Zemlji, odnosno ostao u životu da bi im ispričao kako je bilo. Prema tome, opklada nije nudila neke izglednije šanse.
<BR>&nbsp;&nbsp;&nbsp;&nbsp;&nbsp;I tako je počeo da veruje u Kolinova predviđanja, najpre u pogledu mase, čije povećanje gotovo da nije opažao - bar dok se kretao pravolinijski; tek kada bi pokušao da promeni pravac, osetio bi da je pod vlašću neke neodoljive sile. Ne računajući posetioce sa Zemlje, on je sada po svoj prilici bio najjači čovek na Titanu. Nije, međutim, stvar bila u tome što mu je telo steklo novu snagu; ono je pre otkrivalo sopstvene skrivene moći, koje su bile uspavane u očekivanju trenutka kada će ih nešto prizvati na površinu. Da je čekao još samo nekoliko godina, za ono što je sada pokušavao bilo bi odveć kasno.
<BR>&nbsp;&nbsp;&nbsp;&nbsp;&nbsp;Tunel širok četiri metra bio je probijen laserom pre mnogo godina kroz ivicu malog kratera koji je okružavao Oazu. On je prvobitno predstavljao cevovod za amonijačne petrohemikalije, dovodene iz prikladno nazvanog jezera Pakleni Kotao, jednog od glavnih prirodnih resursa u ovom području. Većina jezera bila je utrošena na zadovoljavanje potreba Titanovih industrija; kasnije, eksploatacija unutrašnje toplote meseca, kao deo lokalnog planetnog inženjerskog projekta, uslovila je da preostali deo ispari.
<BR>&nbsp;&nbsp;&nbsp;&nbsp;&nbsp;Bilo je izvesnog prigušenog gunđanja kada je Elen Mekenzi obznanila svoj naum, ali Nadleštvo za resurse ipak je ispumpalo ono malo vodonično-metanske magle što se još zadržalo u tunelu i od tog vremena njegovo punjenje kiseonikom išlo je na račun gradskih rezervi vazduha, što je periodično dovodilo do Ijutitih protesta. Postojala su dva pregradna zida kojima se ručno upravljalo, kao i hermetički sistem samoga grada. Svako ko bi prešao drugi pregradni zid išao je na vlastiti rizik, koji je, doduše, bio zanemarljiv. Tunel se nalazio u čvrstoj steni i sve dok je pritisak unutra bio veći od onoga u spoljnem svetu nije postojala opasnost da Titanovi otrovi pokuljaju unutra.
<BR>&nbsp;&nbsp;&nbsp;&nbsp;&nbsp;Pola tuceta bočnih tunela, koji su sada svi bili zapreteni, vodilo je iz glavnog prolaza. Kada je, još kao sasvim mali, prvi put došao ovamo, Dankan je ispunio te zatvorene prohode čudesima i čarolijama; sada je znao da oni naprosto vode do davno napuštenih izlaznih komora. Pa ipak, iako ih više nije obavijao već tajanstvenosti, i dalje mu je izgledalo da ove hodnike nastanjuju dva duha. Prvi je bio duh jedne devojčice koju je poznavala i volela tek nekolicina pionira; drugi je pripadao jednom džinu koga su oplakali milioni.
<BR>&nbsp;&nbsp;&nbsp;&nbsp;&nbsp;Postojale su nebrojene šale vezane za prezime Roberta Klajamana, pošto je ova ljudeskara bila visoka gotovo dva metra i uz to veoma skladno građena. Pored toga, nadarenosti kojima se odlikovao ni malo nisu zaostajale za njegovim fizičkim karakteristikama; sa samo trideset godina, već se računao u prvorazredne pilote, premda se stalno suočavao sa poteškoćama oko skučenosti standardnih svemirskih oprema. Dankan nikada nije smatrao da on nešto naročito izgleda, ali ga je u ovom pogledu sasvim nadglasala mala armija žena - uključujući tu i Elen Mekenzi.
<BR>&nbsp;&nbsp;&nbsp;&nbsp;&nbsp;Baka se srela sa kapetanom Klajamanom samo godinu dana nakon konačnog raskida sa Malkolmom; ona se upravo nalazila na putu emocionalnog oporavka, što sa njim svakako nije bio slučaj. Pa ipak, posle tog susreta kapetan nije pogledao nijednu drugu ženu i njihov odnos pretvorio se u jednu od onih Ijubavnih veza o kojima se pričaju priče na mnogo svetova. Ta veza trajala je za vreme planiranja i priprema prve ekspedicije na Saturn, odnosno sve dok Čelendžer nije bio opremljen i izveden iz orbite oko Titana. Što se Elen Mekenzi tiče, ona za nju nikada nije prestala; zauvek je ostala zaleđena u trenutku kada se brod suočio sa svojom tajanstvenom i još nerazjašnjenom sudbinom, duboko u mlaznicama Južne Umerene Zone.
<BR>&nbsp;&nbsp;&nbsp;&nbsp;&nbsp;Krećući se sada znatno sporije nego kada je pošao, Dankan je stigao do poslednjeg pregradnog zida. Za Bakin stoti rođendan, mladi članovi porodice iscrtali su ga blistavim fluorescentnim bojama, koje nisu potpuno izbledele tokom poslednjih desetak godina. Kako Elen to nikada nije pominjala, a i oduvek se pravila da ne čuje ona pitanja na koja nije htela da odgovori, nikako se nije moglo ustanoviti da li joj se ovaj gest dopao.
<BR>&nbsp;&nbsp;&nbsp;&nbsp;&nbsp;"Došao sam, Bako", reče Dankan u stari interkom koji joj je davno poklonio neki anonimni obažavalac. (Na uređaju se još mogao pročitati zaštitni znak: 'Proizvedeno u Hong Kongu', a odmah ispod toga bilo je ugravirano da datira negde oko 1955. godine. Sramno je i pomenuti, ali zabeležen je jedan pokušaj da se interkom ukrade; kako je, međutim, sama krađa bila doslovce nešto nepoznato na Titanu, ovde je verovatno bila posredi neka nestašna dečja vragolija ili kakav izraz bunta protiv Mekenzijevih).
<BR>&nbsp;&nbsp;&nbsp;&nbsp;&nbsp;Na poziv, kao i uvek, nije bilo odgovora, već su se samo vrata odmah otvorila i Dankan je ušao u malo predsoblje. Bakin elektrocikl nalazio se na mestu sa koga se nije pomerio već godinama; Dankan je proverio baterije i nogom opipao napunjenost guma, veoma savesno kako je to oduvek činio. Ovoga puta nije bilo potrebe za dodatnim punjenjem ili dopumpavanjem; ako stara dama iznenada bude poželela da malo skokne do grada, ništa joj neće stajati na putu.
<BR>&nbsp;&nbsp;&nbsp;&nbsp;&nbsp;Kuhinja, koja je predstavljala jedinicu kompletno izvađenu i prenesenu sa jednog malog orbitalnog putničkog broda, bila je nešto urednija nego obično; biće da je to jedan od dobrovoljnih pomoćnika upravo obavio svoju nedeljnu posetu. Pa ipak, vazduh je bio ispunjen starim, neprijatno kiselastim mirisom sporog kulinarskog razlaganja i neprikladnog recikliranja, tako da je Dankan zadržao dah i pohitao da što pre stigne u dnevnu sobu. Kod bake nikada ne bi uzeo ništa više od šoljice kafe, pošto se bojao slučajnih trovanja ako bi samo i okusio neki od proizvoda njenog robotskog spravljača jela. Ali samoj Elen kao da to ni malo nije škodilo; tokom svih ovih proteklih godina, ona je sigurno uspostavila neku vrstu simbioze sa sopstvenom kuhinjom, za koju je još, doduše, važila proizvođačeva garancija protiv svih kvarova, iako je ispuštala najneobičnije mirise. Nema sumnje da ih Baka više uopšte nije primećivala; Dankan se pitao šta li će učiniti kada konačno dođe do neke nesreće.
<BR>&nbsp;&nbsp;&nbsp;&nbsp;&nbsp;Glavna dnevna soba bila je prenatrpana kao i uvek. Na jednom zidu nalazile su se police sa brižljivo etiketiranim komadima stena - kompletna mineraologija Titana i ostalih ispitanih Saturnovih meseca, uz uzorke iz svakog od prstenova. Od kad je dolazio ovamo, Dankan je uvek viđao prazno samo jedno mesto: kao da se Baka, čak i sada, još uvek nadala u Klajamanov povratak.
<BR>&nbsp;&nbsp;&nbsp;&nbsp;&nbsp;Suprotni zid bio je nešto proređenije zapreten komunikacionom i informacionom opremom i stalcima mikromodula, koji bi, ukoliko su potpuno zaštićeni, mogli da sadrže više znanja nego sve biblioteke na Zemlji sve do dvadeset prvog veka. Preostali deo prostorije predstavljao je zbijenu, malu radionicu; pretežan deo poda zauzimale su mašine koje su opčinjavale Dankana tokom detinjstva i koje će on dovoditi u vezu sa Bakom Elen sve dok bude živeo.
<BR>&nbsp;&nbsp;&nbsp;&nbsp;&nbsp;Bili su to petrološki mikroskopi, alatke za glačanje i sečenje, ultrasonični čistači, laserski noževi i sva sila ostale blistave opreme gemologa i draguljara. Dankan je tokom proteklih godina naučio da se koristi velikim brojem ovih alatki i uređaja, premda je stekao samo delić Bakinog umeća, dok mu je gotovo potpuno nedostajala njena umetnička nadarenost. Ono što je, međutim, imao zajedničko s njom u znatno većoj meri bilo je zanimanje za matematiku, kojom se ona bavila pomoću malog kompjutera i s njim povezanog holografskog prikazivača.
<BR>&nbsp;&nbsp;&nbsp;&nbsp;&nbsp;Baš kao i kuhinja, kompjuter je takođe odavno bio zreo za penziju. Ali radio je potpuno autonomno, tako da Baka ni na koji način nije morala da završi od nesravnjivo većih skladišta informacija u gradu. Iako je memorija njenog računara bila tek nešto veća od pamćenja čovekovog uma, i to je bilo sasvim dovoljno za njene prilično skromne ciljeve. Bakino zanimanje za minerale neumitno je uputilo na kristalografiju, zatim na teoriju skupova i konačno do jedne neškodljive opsesije koja je ispunjavala veliki deo njenog samotnog življenja. Pre dvadeset godina, u ovoj istoj sobi, ona je time zarazila i Dankana. U njegovom slučaju, bolest više nije bila prenosna, pošto je on preležao samo za nekoliko meseci; no, i pored toga, znao je, uz izvesno osećanje nehajne popustljivosti, da će mu se ona tokom života povremeno vraćati. Bilo je neverovatno kako su tih pet savršeno istovetnih kvadrata mogli da stvore čitav jedan univerzum za sebe, koji ni čovek ni kompjuter nisu bili kadri da u potpunosti istraže...
<BR>&nbsp;&nbsp;&nbsp;&nbsp;&nbsp;Ništa se u ovoj poznatoj prostoriji nije promenilo od kada je poslednji put bio kod Bake u poseti, pre tri nedelje. Mogao je čak zamisliti kako se Elen uopšte nije makla sa mesta tokom tog razdoblja; i dalje je sedela za svojim radnim stolom, raspoređujući kamenje i kristale, dok je iza nje ekran za čitanje neprekidno prikazivao rešenja nekog problema koji je kompjuter upravo podvrgavao analizi. Ona je, kao i obično, nosila dugačak plašt u kome je ličila na rimsku matronu, premda je Dankan bio siguran da nijedna haljina bilo koje rimske matrone nikada nije izgledala tako zapuštena, odnosno, iskreno govoreći, toliko vapila za pranjem. Od kada je Dankan poznavao, Elenina brižnost koju je posvećivala uređajima i opremi nikada se nije proširila i na njen lični izgled.
<BR>&nbsp;&nbsp;&nbsp;&nbsp;&nbsp;Nije ustala kada je on ušao, već mu je samo blago pružila ruku da bi mogao, kao i uvek, da je iskreno poljubi. U času kada je to činio, primetio je da je došlo do promene bar u spoljnom svetu.
<BR>&nbsp;&nbsp;&nbsp;&nbsp;&nbsp;Pogled sa Bakinog prozora-slike bio je čuven - ali samo po ugledu koji je uživao, pošto je bio sasvim mali broj onih koji su imali tu povlasticu da ga vide vlastitim očima. Njen dom delimično je stajao u jednom grebenu koji se nadnosio nad isušeno korito jezera Pakleni Kotao i nad uglom od sto osamdeset stepeni, mogla videti panorama najslikovitijeg predela na Titanu. Ponekad, kada su planinama besnele oluje, oblaci amonijačnih kristala satima bi sasvim zaprečili pogled; ali danas je vreme bilo vedro i Dankanov pogled prodirao je najmanje dvadeset kilometara u daljinu.
<BR>&nbsp;&nbsp;&nbsp;&nbsp;&nbsp;"Šta se zbiva tamo?" upita on.
<BR>&nbsp;&nbsp;&nbsp;&nbsp;&nbsp;U prvi mah je pomislio da je posredi jedan od plamenih izvora koji bi ponekad šiknuli na nastabilnom području; ali, u tom slučaju, grad bi se našao u opasnosti, i on bi o svemu jamačno čuo mnogo ranije. A onda je shvatio da blistavi ali i dimni stub svetlosti, koji postojano plamti na prevoju brda tri ili četiri kilometra odavde, jedino može da bude nešto što je čovek proizveo.
<BR>&nbsp;&nbsp;&nbsp;&nbsp;&nbsp;"To je neki fusor preko kod Hajgensovoh. Ne znam šta rade, ali to što gori je kiseonik."
<BR>&nbsp;&nbsp;&nbsp;&nbsp;&nbsp;"Oh, jedan od Armandovih projekata. Zar ti ne smeta?"
<BR>&nbsp;&nbsp;&nbsp;&nbsp;&nbsp;"Ne, mislim da je divan. Osim toga, potrebna nam je voda. Pogledaj te kišne oblake, u pitanju je prava kiša. Čini mi se da tamo čak nešto raste. Primatila sam kako su stene promenile boju od kako je oganj počeo da plamti."
<BR>&nbsp;&nbsp;&nbsp;&nbsp;&nbsp;"Opšte nije isključeno: momci iz bio-inženjeringa će sigurno sve znati o tome. Jednoga dana, možda će ti pod prozorom stajati šuma umesto ovih golih gudura."
<BR>&nbsp;&nbsp;&nbsp;&nbsp;&nbsp;Šalio se, svakako, i ona je to znala. Izuzev na sasvim ograničenim područjima, ovde na otvorenom nije mogla da uspeva nikakva vegetacija. Ali opiti ove vrste bili su tek početak u jednoga dana, ko zna.
<BR>&nbsp;&nbsp;&nbsp;&nbsp;&nbsp;Preko, na planini, radila je jedna centrala na vodoničnu fusiju, rastapajući Titanovu koru da bi oslobodila sve elemente potrebne za industriju malog sveta. A kako se polovina kore sastojala od kiseonika, koji je sada bio potreban u sasvim malim količinama u reciklirajućem sistemu gradova, bez oklevanja se puštalo da on sagori.
<BR>&nbsp;&nbsp;&nbsp;&nbsp;&nbsp;"Shvataš li, Dankane", reče iznenada Baka, "kako taj plamen valjano simbolizuje razliku između Titana i Zemlje?"
<BR>&nbsp;&nbsp;&nbsp;&nbsp;&nbsp;"Pa oni ne moraju da rastapaju stene da bi dobili sve što im je potrebno."
<BR>&nbsp;&nbsp;&nbsp;&nbsp;&nbsp;"Imala sam na umu nešto znatno dublje. Ako je nekom Zemljaninu potrebna vatra, on naprosto potpali mlaz udljovodonika i pusti ga da gori. Mi radimo sasvim suprotno. Mi potpaljujemo mlaz kiseonika i puštamo ga da gori u našoj vodonično-metanskoj atmosferi."
<BR>&nbsp;&nbsp;&nbsp;&nbsp;&nbsp;Ovo je bila tako elementarna životna činjenica - čak i ekološka trivijalnost - da se Dankan osetio razočaranim; očekivao je neko zadivljujuće otkrovenje. Biće da su mu se misli mogle pročitati na licu, pošto mu Baka nije pružila priliku da kaže svoj komentar.
<BR>&nbsp;&nbsp;&nbsp;&nbsp;&nbsp;"Ono što pokušavam da ti kažem", reče ona, "jeste da ti možda neće biti tako lako da se privikneš na Zemlji kao što misliš. Možeš da znaš - ili da misliš da znaš - kakvi uslovi tamo vladaju, ali to znanje se ne zasniva na iskustvu. Kada ti bude bilo potrebno u nekoj hitnji, neće ga biti ni od korova. Tvoji nagoni stečeni na Titanu lako ti mogu dati sasvim pogrešne odgovore. Prema tome, sve što radiš, radi polako, i uvek pomno promisli pre no što napraviš neki pokret."
<BR>&nbsp;&nbsp;&nbsp;&nbsp;&nbsp;"Nemam drugog izbora do da delam polako - o tome će se već pobrinuti moji titanski mišići."
<BR>&nbsp;&nbsp;&nbsp;&nbsp;&nbsp;"Koliko ćeš dugo biti odsutan?"
<BR>&nbsp;&nbsp;&nbsp;&nbsp;&nbsp;"Oko godinu dana. Zvaničan poziv glasi samo na dva meseca, ali pošto mi je put plaćen, imaću sredstava da znatno duže ostanem. Osim toga, bilo bi glupo propustiti ovu priliku, budući da će to biti jedina koju imam."
<BR>&nbsp;&nbsp;&nbsp;&nbsp;&nbsp;Nastojao je da mu glas zvuči što je moguće vedrije i optimističkije, premda je savršeno dobro znao kakve se misli sada motaju po Bakinoj glavi. Oboje su bili savršeno svesni da bi ovo mogao biti njihov poslenji susret; sto četrnaest godina nije bila prekomerna starost za ženu - ali, iskreno govoreći, šta je Baku još moglo držati u životu? Nada da ga ponovo vidi kada se bude vratio sa Zemlje? Dopadalo mu se da to misli.
<BR>&nbsp;&nbsp;&nbsp;&nbsp;&nbsp;Postojalo je, osim toga, još nešto, što se uopšte nije pominjalo već je sve vreme ostajalo negde u zaleđini. Baka je savršeno dobro znala glavnu svrhu njegove poseta Zemlji i to saznanje mora da je, čak i posle svih ovih godina, duboko diralo u srce. Ona nikada nije oprostila Malkolmu; nikada nije prohvatila Kolina; da li će i njega dalje prihvatati kad se bude vratio sa malim Malkolmom?
<BR>&nbsp;&nbsp;&nbsp;&nbsp;&nbsp;Nezgrapnošću koje ni malo nije priličila njenim normalnim, odmerenim kretnjama, ona poče da prebire u jednoj od kockastih rupa na svom radnom stolu.
<BR>&nbsp;&nbsp;&nbsp;&nbsp;&nbsp;"Ponesi ovaj suvenir sa sobom."
<BR>&nbsp;&nbsp;&nbsp;&nbsp;&nbsp;"Šta, oh, divan je!"
<BR>&nbsp;&nbsp;&nbsp;&nbsp;&nbsp;Divljenje koje je izrazio nije bilo pritvorno; iza ove reakcije stajalo je iskreno iznenađenje. Pljosnata kutijica sa kristalnim poklopcem koju je sada držao u rukama odista je predstavljala jedno od najizvrsnijih ostvarenja gemetrijske umetnosti koje je on ikada video. Baka naprosto nije mogla da izabere nijedan drugi predmet koji bi ga više podsećao na mladost i na svet koji, bez obzira što se spremao da ga napusti, mora zauvek ostati njegov dom.
<BR>&nbsp;&nbsp;&nbsp;&nbsp;&nbsp;Dok je posmatrao mozaik raznobojnih kamičaka koji su tačno ispunjavali kutijicu, pozdravljajući pri tom svaki od poznatih odličja kao kakvog starog prijatelja, oči mu se zamagliše i godine kao da stadoše da se odmotavaju unazad. Baka se nije promenila, ali njemu je bilo samo deset godina.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
