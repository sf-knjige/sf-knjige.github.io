<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. ZLATNI SPRUD
<P>&nbsp;&nbsp;&nbsp;&nbsp;&nbsp;Živahno-zeleni pojas palmi i blistavo-beli srp besprekorne obale sada su već bili više od kilometar daleko, na suprotnom kraju sprudne brane. Čak i kroz tamne naočari koje se on ni za trenutak nije usuđivao da skine; prizor je bio gotovo bolno sjajan; kada bi pogledao u pravcu sunca, spazivši pri tom njegovo iskričenje na blago ustalasanoj površini okeana, Dankan bi postajao potpuno zaslepljen. Iako posredi nije bilo ništa značajno, to če ipak pojačavalo njegov osećaj razdvojenosti od ostalih ljudi. Istina, većina njih takođe je nosila tamne naočari - ali u njihovom slučaju u pitanju je bila ugodnost, a ne nužnost. Iako su mu svi geni bili zemaljski, izgledalo je da se neopozivo prilagodio snazi svetlosti osobenoj za jedan svet deset puta udaljeniji od Sunca.
<BR>&nbsp;&nbsp;&nbsp;&nbsp;&nbsp;Ispod bočnih strana trostrokog brodskog korita, koje je glatko klizilo morskom plohom, voda je bila tako čista da je to samo povećalo Dankanov osećaj nesigurnosti. Izgledalo je kao da lađica lebdi usred vazduha i kao da nema nikakvu potporu koja bi je sprečila da padne na šaroliko okeansko dno, pet ili deset metara ispod. Bilo je čudno što to unosi zebnju u njega, budući da je prethodno sasvim spokojno posmatrao Zemlju iz orbite, više stotina kilometara iznad atmosfere.
<BR>&nbsp;&nbsp;&nbsp;&nbsp;&nbsp;Trgao se na iznenadan, udaljeni prasak, sasvim neprikladan u ovom idilično mirnom jutru. Dopro je negde sa pučine i Dankan se okrenuo u tom pravcu upravo na vreme da vidi stub vodene prašine kako polako pada natrag u more. Razume se, nije moglo biti ni govora o nekakvim podmorskim eksplozijama u ovom području.
<BR>&nbsp;&nbsp;&nbsp;&nbsp;&nbsp;A onda se pojavio mlaz pare koji je ukoso šiknuo iz vode; za trenutak se zadržao u blistavoj svetlosti sunca, da bi se potom postepeno raspršio.
<BR>&nbsp;&nbsp;&nbsp;&nbsp;&nbsp;Čitav minut ništa se nije dogodilo. A tada...
<BR>&nbsp;&nbsp;&nbsp;&nbsp;&nbsp;Dankan se ukočio od preneraženosti. Nepojamno sporo, ali i neumitno, kao kakav kontinent koji niče iz primordijalnih dubina, jedno ogromno sivo obličje pomaljalo se iz mora. Usledio je blesak beline, dok su čudovišne sidrene šape treskale po talasima, stvarajući novi oblak kapljica. Uprkos svojoj ogromnosti, ta masa nastavila je da se uzdiže, kao da prkosi sili teže, sve dok potpuno nije izronila izvan vode i za trenutak ostala da lebdi povrh plave ivice obzorja. Potom, i dalje sasvim usporeno, kao da joj se baš ne mili da napusti strani elemenat, ona stade da pada natrag u okean, da bi konačno nestala ispod poslednjeg gejzira vodene prašine. Gromki odjek tog treska kao da je stigao stolećima kasnije.
<BR>&nbsp;&nbsp;&nbsp;&nbsp;&nbsp;Ovaj prizor natkriljavao je sve Dankanove snove, ali mu nije bilo potrebno nikakvo objašnjenje. Mobi Dik predstavljao je jedno od više hiljada klasičnih dela zemaljske kulture koja je on poznavao samo po čuvenju, ali sada je u magnovenju dokučio ono što je jamačno morao da oseti Herman Melvil kada je po prvi put ugledao kako bleštava leđa, ogromna poput korita prevrnutog broda, nabiraju morsku površinu; istovremeno je razabrao u slici belog kita simbol sila koje leže sa one strane Veseljene.
<BR>&nbsp;&nbsp;&nbsp;&nbsp;&nbsp;Čekao je netremice još mnogo minuta, ali se džin više nije pojavio, premda bi s vremena na vreme šiknuli kratki mlazevi pare, postajući sve udaljeniji, da bi konačno iščezli sa vidika.
<BR>&nbsp;&nbsp;&nbsp;&nbsp;&nbsp;"Zbog čega to čini?" upita on doktora Toda; glas mu je bio prigušen zato što je iza veličanstva koje se povuklo još ostala aura moći.
<BR>&nbsp;&nbsp;&nbsp;&nbsp;&nbsp;"Niko ne zna tačno. Možda je posredi čista joie de vivre. Možda želi da očara neku svoju damu. Ili možda naprosto pokušava da se otarasi parazita - razni lopari i zmijuljice prosto nasrću na kitove."
<BR>&nbsp;&nbsp;&nbsp;&nbsp;&nbsp;Kakva krajnja neskladnost, pomisli Dankan. Ima li goreg poniženja za boga od toga da ga muče vaške?
<BR>&nbsp;&nbsp;&nbsp;&nbsp;&nbsp;Trimaran je počeo da usporava i Dankanovu pažnju najednom su u toj meri zaokupile neobičnost i lepota podvodnog prizora da je on sasvim smeo s uma koliko se daleko nalaze od kopna. Fantastični oblici korala i šarolikost riba koje su se tu poigravale i jurile predstavljali su pravo otkrovenje. Već ga je ranije zapanjila raznovrsnost života na kopnu; sada je, međutim, shvatio da je on bio ništavan u poređenju sa neizmernim obiljem morske flore i faune.
<BR>&nbsp;&nbsp;&nbsp;&nbsp;&nbsp;Nešto slično drevnom mlaznom avionu prolepršalo je polako ispod, Ijupko mašući svojim raznobojnim krilima. Ostale ribe uopšte nisu obratile pažnju; na Dankanovo iznenađenje, nije bilo nikakvog pokolja kome se on nadao da će prisustvovati, u ovom carstvu gde su se svi hranili svima. Staviše, teško da se mogao zamisliti miroljubiviji prizor; nekoliko riba koje su jurile druge očigledno su samo želele da zaštite svoju teritoriju. Utisak koji je on stekao na osnovu knjiga i filmova bio je sasvim neprikladan. Koralnim sprudom carovala je saradnja, a ne nadmetanje.
<BR>&nbsp;&nbsp;&nbsp;&nbsp;&nbsp;Trimaran se sasvim zaustavio i odmah je bačeno sidro - da bi gotovo istog trena u vodu poletela još tri gumena čamca, četiri doktora, pet bolničarki i mnoštvo opreme za ronjenje. Dankanu se za trenutak učinilo da se ceo prizor odlikuje krajnjom zbrkom i pometnjom; u stvari, nered je bio samo prividan, pošto se sve odvijalo sasvim po planu i disciplinovano. Plivači su se brzo raspodelili u grupe od po troje, da bi potom svaka uzela po jedan čamac i bez oklevanja se uputila prema određenim tačkama koje su očigledno unapred bile izabrane.
<BR>&nbsp;&nbsp;&nbsp;&nbsp;&nbsp;"Ako je sve tako bezbedno kao što kažete", primeti Dankan, kada su zamukla i poslednja bućkanja po površini vode, "zašto onda nose noževe i ta mala koplja opakog izgleda?"
<BR>&nbsp;&nbsp;&nbsp;&nbsp;&nbsp;Trimaran je sada bio gotovo pust, pošto su se na njemu, osim Dankana, nalazili još samo kapetan lađice, koji je odmah utonuo u san uz kormilo, jedan inženjer, koji se iz	gubio negde ispod palube, i doktor Tod.
<BR>&nbsp;&nbsp;&nbsp;&nbsp;&nbsp;"To nije oružje. U pitanju su baštenske alatke."
<BR>&nbsp;&nbsp;&nbsp;&nbsp;&nbsp;"Mora da onda imate prilično opak korov. Ne bi mi se dopalo da se petljam oko njega."
<BR>&nbsp;&nbsp;&nbsp;&nbsp;&nbsp;"Oh", reče doktor Tod, "ume on da zapodene žestoku kavgu. Uostalom, zašto ne pođete i lično se ne osvedočite. Biće vam posle žao ako propustite ovu priliku."
<BR>&nbsp;&nbsp;&nbsp;&nbsp;&nbsp;Bila je to sušta istina, ali Dankan je ipak oklevao. Na mestu gde se trimaran blago ljuljuškao, dubina je bila veoma mala; štaviše, činilo se da je podjednako plitko kao i u bazenu hotela Stogodišnjica.
<BR>&nbsp;&nbsp;&nbsp;&nbsp;&nbsp;"Ja ću poći sa vama... možete da stojite na lestvama za ronjenje dok ne stavite masku... disanje na nju trebalo bi da bude lako za svakoga ko ima iskustva sa nošenjem skafandra."
<BR>&nbsp;&nbsp;&nbsp;&nbsp;&nbsp;Dankan nije hteo dobrovoljno da prizna da nikada nije imao na sebi pravi skafander; međutim, višegodišnja upotreba sistema za održanje života na površini Titana, trebalo je da posluži kao dobra priprema. Uostalom, šta može da mu se desi na dubini od samo nekoliko metara? Pa ovde je čak bilo i takvih mesta gde je mogao da stoji na dnu, a da mu glava bude iznad površine. Svini Tod bio je u pravu; nikada ne bi samome sebi oprostio, ukoliko bi dozvolio da mu propadne ova životna prilika.
<BR>&nbsp;&nbsp;&nbsp;&nbsp;&nbsp;Deset minuta kasnije, nevešto ali i postojano, bućkao je po površini vode. Iako je izgledalo zapanjujuće - pa čak i nepristojno - obući nešto na sebe pri ulasku u vodu, Tod je bio neumoljiv u zahtevu da se odene od glave do pete u lak, jednodelni kostim od neke materije koja se tesno pripijala uz telo. Ova oprema gotovo opšte nije uticala na slobodu pokreta, ali on bi više voleo da nije morao da je nosi.
<BR>&nbsp;&nbsp;&nbsp;&nbsp;&nbsp;"Ima i takvih korala koji su puni bodlji", objasnio mu je doktor. "Ako biste slučajno naleteli na neki od njih, propao bi vam ceo dan... a, osim toga, nije isključena ni alergična reakcija."
<BR>&nbsp;&nbsp;&nbsp;&nbsp;&nbsp;"Postoji li još neka opasnost na koju treba da obratim pažnju?"
<BR>&nbsp;&nbsp;&nbsp;&nbsp;&nbsp;"Ne... to bi bilo sve. Samo posmatrajte mene i uhvtite se za gumeni čamac kad god hoćete da malo predahnete."
<BR>&nbsp;&nbsp;&nbsp;&nbsp;&nbsp;Sada je već brzo sticao samopouzdanje, sve više uživajući u ovom jedinstvenom doživljaju. Bilo je očigledno da mu ne preti nikakva opasnost dok se kreće iza čamca, ni jednog trenutka ne ispuštajući uže koje se pozadi vuklo po vodi. Pored toga, bio je uveren da doktor Tod pomno motri na njega i da je stalno spreman da mu pritekne u pomoć; ova prekomerna opreznost već je postala smešna. Čak i ako bi se neka ajkula munjevito pojavila iz dubina. Dankan je bio uveren da bi samo za dve sekunde mogao da se nađe u sigurnom okrilju čamca - uprkos Zemljinoj sili teže.
<BR>&nbsp;&nbsp;&nbsp;&nbsp;&nbsp;Pošto je potpuno ovladao upotrebom cevi za disanje, držao je glavu neprekidno pod vodom, pa se čak povremeno odvaživao i na plića zaranjanja, što je nalagalo da prilično dugo zadrži dah. Međutim, prizor koji se pružao pod njim bio je toliko očaravajući da mu se u nekoliko navrata dogodilo da smetne s uma potrebu za vazduhom, nakon čega bi izronio i s naporom dolazio ponovo do daha.
<BR>&nbsp;&nbsp;&nbsp;&nbsp;&nbsp;Prvi znak upozorenja nalazio se na dubini od pet metara i na njemu je fluorescentnim žutim slovima stajalo ispisano: NEOVLAŠĆENIM POSETIOCIMA PRISTUP ZABRANJEN. Druga opomena predstavljala je blistavu holografsku sliku usred vode, koja mora da je veoma zbunjivala ribe. Ona je zloslutno obznanjivala: SPRUD SE DRŽI POD NADZOROM. Dankan nije uspeo da uoči nikakav trag projektora; očigledno su bili veoma lukavo skriveni.
<BR>&nbsp;&nbsp;&nbsp;&nbsp;&nbsp;Tod je pokazivao napred, u pravcu niza ronilaca koji su radili duž ivice spruda. Nije, dakle, posredi bila šala: njihove kretnje nepogrešivo su odavale vešte baštovane koji pleve štetan korov. Oko svakoga od njih nalazio se mali oblak blistavo obojenih riba, koje su očevidno imale koristi u gradinarskoj delatnosti ljudi.
<BR>&nbsp;&nbsp;&nbsp;&nbsp;&nbsp;Izgledalo je da su formacije korala ovde promenile oblik. Čak i Dankanovom nevičnom oku one su izgledale neobično - pa i abnormalno. Već se navikao na razgranate paroščiće jelenjih rogova, na vijugave lavirinte koji su nalikovali nekom džinovskom mozgu, na tanane gljive čiji je prečnik ponekad dostizao čitav metar. Sve je to i dalje bilo tu, ali sada blago izvitopereno.
<BR>&nbsp;&nbsp;&nbsp;&nbsp;&nbsp;Zatim je spazio prvi metalni odblesak - pa još jedan i još jedan. Kako se polako približavao, plavičasta izmaglica udaljenosti sve je manje umekšavala pojedinosti podvodnog sveta, i Dankan konačno dobi odgovor na pitanje zašto se ovaj sprud drži pod stalnim nadzorom i zaštitom.
<BR>&nbsp;&nbsp;&nbsp;&nbsp;&nbsp;Ma gde da je pogledao, sve se presijavalo ili iskričilo zlatom.
<BR>&nbsp;&nbsp;&nbsp;&nbsp;&nbsp;Pre dve stotine godina, bio je to jedan od najvećih trijumfa biološkog inženjeringa, koji je doneo svetsku slavu svom autoru. No, kao po neko ironiji, uspeh je usledio onda kada više nije bio potreban; ono što je sazdano sa namerom da zadovolji jednu životnu potrebu, na kraju je ispalo samo tehnološki cul-desac.
<BR>&nbsp;&nbsp;&nbsp;&nbsp;&nbsp;Već stolećima je bilo poznato da su izvesni morski organizmi u stanju da luče, za potrebe svojih internih ekonomija, elemente koji su inače u morskoj vodi prisutni u neverovatno malim srazmerama. Ako već sunđeri, školjke i slična sitna stvorenja mogu da preduzimaju takve podvige hemijskog inzenjeringa sa jodom ili vanadijumom, rezonovali su biolozi 22. stoleća, zašto ih onda ne bismo naučili da izvode isti trik sa nekim vrednijim elementima?
<BR>&nbsp;&nbsp;&nbsp;&nbsp;&nbsp;I tako, zahvaljujući izvrsno sprovedenoj genetskoj manipulaciji, nekoliko vrsta korala je ubeđeno da postanu rudari zlata; najuspešniji među njima bio je kadar da pretvori gotovo deset posto svog krečnjačkog skeleta u dragoceni metal. No, ovaj uspon meren je samo ljudskim aršinima. Kako zlato normalno ne igra nikakvu ulogu u biohemijskim reakcijama, posledice po korale bile su katastofalne; zlatonosni sprudovi nikada nisu bili zdravi, tako da su pomno morali da se štite od grabljivaca i boleština.
<BR>&nbsp;&nbsp;&nbsp;&nbsp;&nbsp;Ovom tehnikom je dobijeno svega nekoliko tona zlata, pre no što je ona postala neekonomična usled usavršenja postupaka za transmutaciju velikih razmera; nuklearni ognjevi mogli su da proizvode zlato podjenako jeftino kao i bilo koji drugi metal. Neko vreme, najpristupačniji grebeni držani su kao turističke znamenitosti, ali ubrzo su ih očerupali lovci na suvenire. Na kraju je preostao samo ovaj, i osoblje doktora Mohameda bilo je rešeno da ga po svaku cenu sačuva.
<BR>&nbsp;&nbsp;&nbsp;&nbsp;&nbsp;I tako, u nepravilnim razmacima, doktori i bolničarke odvajali bi malo slobodnog vremena od svojih uobičajenih obaveza i provodili ga uživajući u ne baš najlakšem radu oko održanja spruda. Spuštali su se pod more sa brižljivo odabranim gnojivom i antibioticima kojima bi poboljšavali zdravlje živih korala; istovremeno su vodili pravi rat protiv njihovih neprijatelja - a naročito protiv morske zvezde nazvane Tornova Kruna i njenog manjeg rodaka bodljikavog morskoj ježa.
<BR>&nbsp;&nbsp;&nbsp;&nbsp;&nbsp;Dankan je potpuno opušteno plovio kroz mlaku vodu, lenjo praveći po nekoliko zamaha s vremena na vreme kako bi ostao u senci čamca. Sada mu je bila jasna svrha onih zloslutnih noževa i kopalja; protivnici koje su oni morali da savladaju odista su bili dobro zaštićeni.
<BR>&nbsp;&nbsp;&nbsp;&nbsp;&nbsp;Na samo nekoliko metara ispod njega, jedan od ronilaca nabadao je koloniju malih crnih lopti koje su imale oko sebe pravu šumu bodlji oštrih poput igala. Povremeno bi se neka od kugli raspakla i tu bi se odmah stvorila kakva riba da prozdere belo komađe mesa koje bi isplovilo napolje. Bila je to poslastica koju ona verovatno ne bi nikada okusila da nije bilo ljudskog uplitanja; Dankanu nije padalo na um ko bi mogao da bude prirodni neprijatelj ovih bodljikavih stvorenja.
<BR>&nbsp;&nbsp;&nbsp;&nbsp;&nbsp;Ronilac - jedna od bolničarki - primetila je da iznad nje plutaju dva posmatrača i mahnula je Dankanu da joj se pridruži. Bio je toliko opčinjen svime što je video da je automatski poslušao, bez ikakve primisli. Udahnuvši nekoliko puta duboko, a zatim zadržavši dah, poče polako da se spušta užetom koje je povezivalo brod sa bačenim lengerom.
<BR>&nbsp;&nbsp;&nbsp;&nbsp;&nbsp;Razdaljina je bila veća nego što se njemu učinilo - bliže pet metara nego tri - pošto je smetnuo s uma refraktivni efekat vode. Negde na sredini puta, začuo je u levom uhu jedno uznemirujuće 'klik', ali doktor Tod ga je upozorio na to, tako da nije prekinuo spuštanje. Kada je stigao do sidra i uhvatio se za jedan njegov krak, javilo mu se silno osećanje da je ostvario veliki podvig. Bio je duboki ronilac na moru - spustio se do nečuvene dubine od pet metara! Pa dobro, najmanje četiri i po...
<BR>&nbsp;&nbsp;&nbsp;&nbsp;&nbsp;Zlato se presijavalo svuda oko njega. Nigde ga nije bilo više od grumenčića na jednom mestu - grumenčića manjeg od zrna peska - ali nalazilo se posvuda; čitav sprud bio je ovaploćen njime. Dankanu se javio utisak da plovi pokraj remek-dela nekog sumanutog draguljara, rešenog da, bez obzira na troškove, stvori barokno chef-d'oeuvre. Pa ipak, svi ti šiljci, ploče i izvijene bodlje predstavljali su tvorevine bezumnih polipa, a ne - izuzev u posrednom smislu - proizvode ljudskog razuma.
<BR>&nbsp;&nbsp;&nbsp;&nbsp;&nbsp;Nevoljno je morao da se vrati na površinu kako bi ponovo udahnuo vazduh; osetio se postiđen zbog prethodnih strahova. Sada mu je postalo jasno zašto su se posetioci često onako ponašali na Titanu; sledeći put, kada neko ljubazno bude odbio poziv da krene na bezazlen i prijatan izlet napolje, on će biti malo popustljiviji i uviđavaniji.
<BR>&nbsp;&nbsp;&nbsp;&nbsp;&nbsp;"Šta je ono crno tamo?" upita on doktora Toda, koji je i dalje brižno bdio nad njim.
<BR>&nbsp;&nbsp;&nbsp;&nbsp;&nbsp;"Dugobodljasti ježevi, neka od podvrsta diadema. Kada ih ima tako mnogo, onda je to znak zagađenja ili neuravnotežene ekološke situacije. Oni zapravo ne nanose štetu sprudu - kao što je to slučaj sa vrstom acanthaster - ali su ružni i prilično nezgodni. Ako biste se slučajno prislonili na neki od njih, ni za mesec dana ne biste mogli da povadite sve bodlje. Idete ponovo dole?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Dobro; nemojte samo da preterate. I pazite na te bodlje!"
<BR>&nbsp;&nbsp;&nbsp;&nbsp;&nbsp;Dankan ponovo poče da se spušta niz sidreno uže i bolničarka-ronilac mahnu mu u znak pozdrava kada se približio. Onda mu je ponudila svoj nož zastrašujućeg izgleda, pokazavši prema maloj grupi morskih ježeva. Dankan klimnu glavom, uze šiljato metalno sečivo za pruženu dršku i poče nevešto da čeprka, vodeći pomno računa da se ne nabode na zlokobne crne igle.
<BR>&nbsp;&nbsp;&nbsp;&nbsp;&nbsp;Tek tog trenutka je, na svoje prilično izuenađenje, shvatio da su te primitivne životinje svesne njegovog prisustva i da se nisu ograničile samo na statičnu odbranu. Dugačke bodlje njihale su se prema njemu, upravljajući se u smeru najveće opasnosti. Verovatno je posredi bio jednostavan automatski refleks, ali to ga je nagnalo da zastane za trenutak. Ovde je postojalo nešto što je natkriljavalo puku pojavnost - možda prvi slabasan cik osvita inteligencije.
<BR>&nbsp;&nbsp;&nbsp;&nbsp;&nbsp;Nož mu je bio duži od bodlji morskih ježeva i on žustro nastavi da bode njime. Štitnik je bio iznenađujuće otporan, ali konačno je morao da popusti i ribe koje su čekale unaokolo pohrliše na sočno, belo meso koje im je odjednom postalo dostupno.
<BR>&nbsp;&nbsp;&nbsp;&nbsp;&nbsp;A onda, sa sve izrazitijim osećajem nelagodnosti, Dankan poče da uviđa da mu žrtva ne umire u tišini. Već je neko vreme bio svestan slabašnih zvukova u vodi oko sebe - kuckanja ostalih ronilaca, povremenih udara sidra o stenu. Ali ovaj šum dopirao je iz znatno veće blizine i bio je neobičniji - čak uznemiravajuć. Stvarao je utisak izvesnog pucketanja, krckanja; iako je poređenje očevidno bilo neprikladno i smešno, njemu se činilo da čuje škrgutanje hiljada zubića, koji se međusobno taru u besu i ropcu. Nije, međutim, postojao ni tračak sumnje da je zvuk poticao od morskih ježeva kojima je upravo bila prosuta drob.
<BR>&nbsp;&nbsp;&nbsp;&nbsp;&nbsp;To prigušeno, neljudsko klopotanje bilo je u toj meri neočekivano da je Dankan odustao od daljeg napada, ostavši nepokretno da lebdi u vodi. Sasvim je izgubio iz vida potrebu za vazduhom, a svestan deo njegovog uma prenebregao je kao beznačajne sve brojnije simptome davljenja, pošto je sasvim bio zaokupljen nečim drugim. Ali konačno, dalje zanemarivanje postalo je nemoguće i on je u neobuzdanoj potrazi za vazduhom pohrlio put površine.
<BR>&nbsp;&nbsp;&nbsp;&nbsp;&nbsp;Iskusio je duboko osećanje šoka - čak i stida - kada je postao svestan da je upravo uništio jedno živo biće. Ni u snu mu nije padalo, pre nego što se otisnuo sa Titana, da ce ikada doživeti nešto slično.
<BR>&nbsp;&nbsp;&nbsp;&nbsp;&nbsp;Čovek je teško mogao da se oseća odveć krivim zbog ubistva jednog morskog ježa; pa ipak, po prvi put u životu, Dankan Mekenzi bio je ubica.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
