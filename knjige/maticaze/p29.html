<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. OSTRVO DOKTORA MOHAMEDA
<P>&nbsp;&nbsp;&nbsp;&nbsp;&nbsp;El Hadžov zamenik doktor Tod spadao je u one lekare koji, ne uvek opravdano, zrače auru poverenja. Ta osobina je u ovom slučaju donekle protivurečila njegovoj srazmernoj mladosti i neformalnosti; iz nekog razloga koji Dankan nikada nije odkučio, sve Todove kolege nadenule su mu nadimak 'Svini'.
<BR>&nbsp;&nbsp;&nbsp;&nbsp;&nbsp;"Žao mi je što se ovog puta nećete videti sa El Hadžom", reče on izvinjavajući se. "Morao je hitno na Havaje zbog jedne neodložne operacije."
<BR>&nbsp;&nbsp;&nbsp;&nbsp;&nbsp;"Čudi me da je tako nešto neophodno u ovo vreme."
<BR>&nbsp;&nbsp;&nbsp;&nbsp;&nbsp;"Obično nije. Ali Havaji se nalaze gotovo tačno sa druge strane sveta - što znači da morate da radite preko dva komunikaciona satelita. Za potrebe telehirurgije, ovaj vremenski razmak može da bude kritičan."
<BR>&nbsp;&nbsp;&nbsp;&nbsp;&nbsp;I na Zemlji, dakle, pomisli Dankan, sporost radio signala može da stvori neprilike. Zakašnjenje od pola sekunde zanemarljivo je za opštenje; ali kada se javi između hirurgovog oka i ruke, moglo bi da bude fatalno.
<BR>&nbsp;&nbsp;&nbsp;&nbsp;&nbsp;"Do pre dvadeset godina", nastavi da objašnjava daktor Tod, "ovo je bila čuvena pomorska biološka laboratorija. Od nje smo nasledili mnoge pogodnosti koje su nam potrebne... uključujući tu i izdvojenost."
<BR>&nbsp;&nbsp;&nbsp;&nbsp;&nbsp;"Zašto je ona neophodna?" upita Dankan. I ranije ga je dovodilo u nedomnicu zašto se klinika nalazila na tako neuobičajeno zabitom mestu.
<BR>&nbsp;&nbsp;&nbsp;&nbsp;&nbsp;"Postoji poprilično emocionalno zanimanje za naš posao, te stoga moramo da kontrolišemo posetioce. Bez obzira na vazdušni saobraćaj, to se i dalje znatno lakše može ostvariti na nekom ostrvu nego bilo gde drugde. A iznad svega, moramo da zaštitimo naše majke. One možda i nisu osobito pametne, ali su zato veoma osetljive i ne vole da su u njih stalno uprti pogledi."
<BR>&nbsp;&nbsp;&nbsp;&nbsp;&nbsp;"Ja nisam video još ni jednu."
<BR>&nbsp;&nbsp;&nbsp;&nbsp;&nbsp;"Da li to stvarno želite?"
<BR>&nbsp;&nbsp;&nbsp;&nbsp;&nbsp;Nije bilo lako odgovoriti na ovo pitanje, pošto je Dankan osetio kako mu se emocionalno biće razvlači u suprotnim smerovima. Pre trideset jednu godinu, i on je rođen na nekom mestu sličnom ovom, premda verovatno ne tako spektakularno lepom. Ako je prošao puni vremenski raspon - što je pretpostavljao da je tada bio slučaj sa svima koji su klonovani - onda ga je neka nepoznata žena nosila u svom telu najmanje osam meseci nakon implantacije. Da li je još živa? Postoji li i dalje neki dokument o njenom imenu, ili je ona bila samo broj u memoriji nekog kompjutera? A možda čak ni to, pošto identitet pomajke nije imao nikakvu biološku važnost. Njenu ulogu mogla je podjednako valjano da odigra i čisto mehanička materica, ali nije postojala nikakva stvarna potreba da se konstruiše tako složena naprava. Na svetu gde je produženje vrste bilo strogo ograničeno, uvek je moglo da se nađe mnoštvo dobrovoljaca; jedini problem je bio napraviti izbor među njima.
<BR>&nbsp;&nbsp;&nbsp;&nbsp;&nbsp;U Dankanovom pamćenju nije bilo ni primisli o njegovoj nepoznatoj pomajci, kao i o mesecima koje je morao provesti na Zemlji kao beba. Svaki napor da se probije kroz maglu koja mu se podizala na samom pragu detinjstva bio je uzaludan; nije bio na čisto da li je to normalna pojava, ili su mu možda najranija razdoblja života izbrisana iz sećanja putem hotimice izazvane amnezije. Podozrevao je da je posredi ovo poslednje, pošto mu se javljala izrazita odbojnost da iole podrobnije istraži tu stvar.
<BR>&nbsp;&nbsp;&nbsp;&nbsp;&nbsp;Kada bi mu se u umu obrazovao pojam 'majke', istoga časa bi mu pred oči stala Kolinova žena Šila. Njeno lice predstavljalo je njegova najranija sećanja, njena naklonost njegovu prvu ljubav, koja se kasnije delom prenela na Baku Elen. Kolin je bio pažljiv prilikom izbora i učio se na Malkolmovim greškama.
<BR>&nbsp;&nbsp;&nbsp;&nbsp;&nbsp;Šila se odnosila prema Dankanu u svemu kao i prema sopstvenoj deci, a on je Jurija i Glin oduvek smatrao svojim starijim bratom i sestrom. Nije se tačno sećao kada je prvi put shvatio da Kolin nije njihov otac i da među njima ne postoji nikakva genetska veza; to kao da im nikada i nije bilo važno.
<BR>&nbsp;&nbsp;&nbsp;&nbsp;&nbsp;Veoma je uvažavao nenametljivo umeće kojim je stvorena tako postojana 'porodica'; tako nešto ne bi bilo moguće u ranijim vremenima isključivog braka i seksualne posesivnosti. Čak i danas to nije bilo lako izvesti; nadao se da će on i Mariza biti podjednako uspešni, odnosno da će Klajd i Karlajn prihvatiti malog Malkolma kao svog brata, baš kao što su jednom Juri i Glin širokog srca prihvatili njega...
<BR>&nbsp;&nbsp;&nbsp;&nbsp;&nbsp;"Žao mi je", reče Dankan. "Malo sam maštao i sanjario."
<BR>&nbsp;&nbsp;&nbsp;&nbsp;&nbsp;"Ne zameram vam; ovo mesto je vraški lepo. Dogada mi se ponekad da moram da navučem zavese ako hoću da radim"
<BR>&nbsp;&nbsp;&nbsp;&nbsp;&nbsp;U to se lako moglo poverovati - pa ipak, lepota nije bila prvi Dankanov utisak kada je stigao na ostrvo. Još i sada ga je poglavito ispunjavalo osećanje strahopoštovanja, pomešano sa ne sasvim sićušnim primesama bojazni.
<BR>&nbsp;&nbsp;&nbsp;&nbsp;&nbsp;Na samo desetak metara od njega počinjala je da se pruža neizmerna vodena masa, ispunjavajući mu vidno polje sve do oštre, plave linije obzorja. On je, doduše, već video okeane Zemlje iz svemira, ali sa te olimpske tačke gledišta nije bilo moguće steći pravu predstavu o njihovoj stvarnoj veličini; čak se i najveća mora veoma smanje kada se preko njih preleti za ciglih deset minuta.
<BR>&nbsp;&nbsp;&nbsp;&nbsp;&nbsp;Ovaj svet zbilja je nosio pogrešno ime; trebalo je da bude prozvan Okean, a ne Zemlja. Dankan je u glavi brzo obavio jedan grub matematički proračun - umeće koje su Mekenzijevi brižljivo negovali, uprkos sveprisutnosti kompjutera. Prečnik šest hiljada... oči mu se nalaze na oko šest metara iznad nivoa mora... dakle, sasvim prosta stvar... šest korena iz dva ili nešto malo preko osam kilometara. Šta? Zar samo osam! Pa to je neverovatno; a do malopre je imao utisak da je obzorje udaljeno dobrih sto kilometara. Njegov pogled nije dopirao ni do pukog jednog postotka ukupne udaljenosti koja ih je delila od druge obale.
<BR>&nbsp;&nbsp;&nbsp;&nbsp;&nbsp;A ono što mu je sada stajalo pred očima bila je samo dvodimenzionalna predstava jednog stranog sveta; on je vrveo neobičnim oblicima života koji su se nalazili u stalnoj potrazi za hranom. Za Dankana je ovo spokojno, plavo prostranstvo skrivalo univerzum koji je bio znatno negostoljubiviji i užasniji od Svemira. Čak je i Titan, sa svojim poznatim opasnostima, izgledao bezazlen i dobroćudan u poređenju sa njima.
<BR>&nbsp;&nbsp;&nbsp;&nbsp;&nbsp;Pa ipak, ovde je bilo dece koja su se brčkala po plićacima i nestajala ispod površine vode zastrašujuće dugo. Jedno od njih, Dankan je bio siguran, ostalo je zagnjureno poprilično preko jednog minuta.	
<BR>&nbsp;&nbsp;&nbsp;&nbsp;&nbsp;"Nije li to opasno?" upita brižno Dankan, pokazavši rukom prema laguni.
<BR>&nbsp;&nbsp;&nbsp;&nbsp;&nbsp;"Ne puštamo ih blizu vode dok ih temeljito ne obučimo. A ako već morate da se utopite, onda ste izabrali pravo mesto za to: ovde raspolažemo najboljom medicinskom opremom na svetu za spasavanje davljenika. Dogodio nam se samo jedan smrtni slučaj za poslednjih petnaest godina. Oživljavanje je i tada bilo moguće, ali posle celog časa pod vodom oštećenja izazvana na mozgu bila su neuklonjiva."
<BR>&nbsp;&nbsp;&nbsp;&nbsp;&nbsp;"A šta je sa ajkulama i drugim krupnim ribama?"
<BR>&nbsp;&nbsp;&nbsp;&nbsp;&nbsp;"Nikada se nije dogodio nijedan napad unutar spruda... dok smo izvan imali samo jedan. Mala je to cena za ulaznicu u zemlju bajki. Sutra ćemo isploviti na velikom trimaranu - da li biste nam se pridružili?"
<BR>&nbsp;&nbsp;&nbsp;&nbsp;&nbsp;"Razmisliću o tome", uzvrati Dankan neodređeno.
<BR>&nbsp;&nbsp;&nbsp;&nbsp;&nbsp;"Oh... pretpostavljam da još nikada niste bili pod vodom?"
<BR>&nbsp;&nbsp;&nbsp;&nbsp;&nbsp;"Nikada nisam bio ni na njoj... sa izuzetkom jednog bazena za plivanje."
<BR>&nbsp;&nbsp;&nbsp;&nbsp;&nbsp;"Pa, ništa nećete izgubiti. Iako nam je za okončanje testova potrebno još četrdeset osam časova, siguran sam da ćemo uspešno moći da uradimo klonovanje na osnovu genotipa koje ste nam dali. Kao što vidite, vodimo računa o obezbeđenju vaše besmrtnosti."
<BR>&nbsp;&nbsp;&nbsp;&nbsp;&nbsp;"Veoma vam hvala", reče Dankan suvo. "To je jedino važno."
<BR>&nbsp;&nbsp;&nbsp;&nbsp;&nbsp;Vesela dečica očigledno su uživala igrajući se u vodi, a njihova odvažnost nanosila je uvredu njegovoj muškosti. Ponos Mekenzijevih stavljen je pod sumnju; namrgođeno je pogledao zastrašujuću vodenu masu, shvativši istog trena da će morati da preduzme nešto s njom u vezi, pre no što bude napustio ostrvo.
<BR>&nbsp;&nbsp;&nbsp;&nbsp;&nbsp;Nikada se još u životu nije toliko zagrejao za neki naum.
<BR>&nbsp;&nbsp;&nbsp;&nbsp;&nbsp;Noć je bila divna, a na nebu je treperilo znatno više zvezda nego što se ikada moglo videti sa površine Titana, pa ma koliko čovek dugo živeo. Iako je bilo tek sedam časova - rano i za večeru, a kamoli za odlazak na počinak - nije postojao više ni tračak minulog Sunca, a mrak je bio veoma gust čim bi se malo udaljilo od glavnih zgrada i malih svetiljki postavljenih duž staza od zdrobljenih korala.
<BR>&nbsp;&nbsp;&nbsp;&nbsp;&nbsp;Odnekud iz noći razlegali su se taktovi muzike - ritmičko dobovanje bubnjeva, koje je izvodio neko sa više zanosa nego umešnosti. Povremeno je ovu melodiju nadjačavao jedan napev, odnosno koloplet ženskih glasova koji su se međusobno dozivali. Njihov odjek u noći najednom je Dankana ispunio usamljenošću i čeznjom za domom; krenuo je uskom stazom u pravcu odakle su dopirali zvuci zabave.
<BR>&nbsp;&nbsp;&nbsp;&nbsp;&nbsp;Pošto je nekoliko puta zalutao u ćorsokake - koji su se iznenada okončavali Ijupkim vrtovima na nešto nižem nivou, odakle se on vraćao uz mnoštvo izvinjenja parovima zadubljenim u svoje poslove - najzad je stigao do čistine gde je zabava bila u punom jeku. Posred nje, velika logorska vatra uznosila je stub dima i plamena put neba i zvezda, dok je unaokolo nekoliko prilika zaneseno igralo, poput sveštenica neke primitivne religije.
<BR>&nbsp;&nbsp;&nbsp;&nbsp;&nbsp;Ta igra, doduše, nije bila preterano skladna i živahna; štaviše, za nju bi se pre moglo reći da se sastojala samo od kruženja propraćenog dostojanstvenim geganjem. No, iako su igračice očevidno bile u poodmaklom stanju trudnoće, to ih ni malo nije omelo da uživaju u obrednom plesu, a njihova srazmerna tromost bila je sasvim prikladna fiziološkim prilikama.
<BR>&nbsp;&nbsp;&nbsp;&nbsp;&nbsp;Bio je to u isti mah groteskan i neobično uzbudljiv prizor, koji je u Dankanu pobuđivao svojevrsnu mešavinu sažaljenja i nežnosti - pa čak i izvesnu bezličnu i potpuno neerotsku ljubav. Nežnost je ono osećanje koje svi ljudi iskuse u bliskoj prisutnosti rođenja i u čudesnosti vlastitog postojanja; iza sažaljenja stajalo je nešto drugo.
<BR>&nbsp;&nbsp;&nbsp;&nbsp;&nbsp;Ružnoća i neskladnost bile su retke na Titanu - a još ređe na Zemlji, budući da su se obe gotovo bez izuzetka mogle ispraviti i poboljšati. Gotovo - ali ne i uvek. Pred njim se sada nalazio dokaz ovog poslednjeg.
<BR>&nbsp;&nbsp;&nbsp;&nbsp;&nbsp;Većina ovih žena bila je sasvim prosečnog izgleda; izvestan broj bio je ružan; a bilo je i nekoliko koje su baš bile odvratne. Iako je Dankanu pošlo za rukom da uoči dve ili tri koje su mogle da prođu kao lepotice, bio je dovoljan samo jedan letimičan pogled da bi se shvatilo kako su sve od reda mentalno zaostale. Da je njegova davno umrla 'sestra' Anitra doživela odraslo doba, našla bi svoje mesto u svetu u ovoj neobičnoj zajednici.
<BR>&nbsp;&nbsp;&nbsp;&nbsp;&nbsp;Da igračice - baš kao i one druge žene koje su samo sedele unaokolo, udarajući po bubnjevima i testerišući o violine - nisu bile tako očigledno srećne, ceo prizor bio bi mučan, pa čak i gnusan. Ovako, on nije onespokojio Dankana; iako ga je mala zebnja stegla oko srca, bio je pripravan na to.
<BR>&nbsp;&nbsp;&nbsp;&nbsp;&nbsp;Znao je kako se biraju pomajke. Prvi uslov je bio, razume se, da nemaju nikakvih ginekoloških nedostataka; i dok u tom pogledu najčešće nije bilo problema, znatno se teže izlazilo na kraj sa psihičkim činiocem, koji bi, u vreme pre no što su kompjuteri profilisali svetsku populaciju, predstavljao doslovce nerešiv problem.
<BR>&nbsp;&nbsp;&nbsp;&nbsp;&nbsp;Uvek je bilo i biće žena koje po svaku cenu žele da rađaju decu, ali koje iz ovog ili onog razloga nisu kadre za svoju sudbinsku ulogu. U ranijim dobima, najveći broj njih bio bi osuđen na usedeličke frustracije; štaviše, čak i na ovom svetu iz 2276. godine još je bilo takvih koje su doživljavale taj usud. Postojalo je više potencijalnih majki nego što je kontrolisana stopa priraštaja mogla da dozvoli, ali one koje su bile u posebno nepovoljnom položaju mogle su ovde da nađu izvesnu utehu. One koje bi ostale kratkih rukava na lutriji sudbine, ipak su mogle da osvoje utešnu nagradu i da bar za nekoliko meseci iskuse slasti sreće koja bi im inače bila uskraćena.
<BR>&nbsp;&nbsp;&nbsp;&nbsp;&nbsp;I tako je svetski kompjuter bio programiran kao instrument sažaljenja; ovaj humani čin potpunije je od svega drugog ućutkao one koji su dizali glas protesta protiv klonovanja.
<BR>&nbsp;&nbsp;&nbsp;&nbsp;&nbsp;Razume se, time nisu iscrpljeni svi problemi. Svaka od ovih majki morala je da zna, makar i sasvim neodređeno i maglovito, da će ubrzo nakon porođaja biti odvojena od deteta koje je donela na svet - i to zauvek. To je donosilo tugu koju nijedan muškarac ne bi bio kadar da shvati; ali žene su oduvek bile jače od muškaraca i to bi nekako prebolele - najčešće ponovnim započinjanjem donošenja na svet mladog života.
<BR>&nbsp;&nbsp;&nbsp;&nbsp;&nbsp;Dankan je ostao u senci, pošto nije želeo da bude viden, a još manje da uzme učešća u zabavi; neke od ovih budućih majki mogle bi da ga načisto smlave ako bi ga dočepale i počele da vitlaju po taktu svoje igre. Tek sada je primetio da je prisutno i nekoliko muškaraca - po svoj prilici bolničara ili drugog osoblja sa klinike - koji su veselo ćaskali sa majkama i aktivno učestovovali u proslavi.
<BR>&nbsp;&nbsp;&nbsp;&nbsp;&nbsp;Dankanu se i nehotice javilo pitanje da li je i u ovom pogledu, možda, postojala hotimična psihološka selekcija; izvestan broj muškaraca izgledao je prilično enfeminizovano i ophodio se prema svojim partnerkama na način koji se najpre mogao okarakterisati kao sestrinska naklonost. Bilo je očigledno da su dragi prijatelji; i to je sve što su ikada mogu biti.
<BR>&nbsp;&nbsp;&nbsp;&nbsp;&nbsp;Niko u mraku nije mogao da opazi Dankanov smešak koji je propratio jedno iznenadno prisećanje. Upravo mu je pao na um - prvi put posle više godina - jedan dečak koji se zaljubio u njega negde na prelazu iz detinjstva u mladost. Teško je odbiti nekoga ko vam je predan, ali iako je Dankan nekoliko puta prostodušno podlegao Nikijevom laskanju i ulagivanju, konačno mu je ipak pošlo za rukom da obeshrabri svog obožavaoca, uprkos bujicama suza. Sažaljenje nije valjana osnova nijednog odnosa i Dankan se nikada ne bi mogao osećati sasvim srećan sa nekim čije su naklonosti isključivo usmerene ka jednom polu. Kako je to bilo suprotno agresivnoj normalnosti Karla, koji nije davao ni pet para na to da li ima više posla sa momcima ili devojkama, ili vice versa. Bar ne do epizode sa Kalindi...
<BR>&nbsp;&nbsp;&nbsp;&nbsp;&nbsp;Ovo sećanje, koje je tako neočekivano izronilo iz prošlosti, učinilo je Dankana svesnim složenih emocionalaih prepleta kojima se odlikovalo ovo mesto. Iznenada mu ponovo pade na um onaj razgovor - ili, bolje reći, monolog - sa ser Mortimerom Kejnsom.
<BR>&nbsp;&nbsp;&nbsp;&nbsp;&nbsp;Za Dankana je oduvek bila svršena stvar da će krenuti istim stopama kao Kolin, odnosno Majkl i o tome uopšte nije bilo zbora. Ali sada je najednom shvatio, u sam smiraj dana, da sve ima svoju cenu i da mu valja veoma dobro promisliti o tom koraku pre no što konačno stavi svoj potpis na ugovor.
<BR>&nbsp;&nbsp;&nbsp;&nbsp;&nbsp;Klonovanje nije bilo ni dobro ni rđavo; jedino je njegova svrha bila važna. A ta svrha nikako nije smela biti sitničava ili sebična.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
