<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. SLUŠAOCI
<P>&nbsp;&nbsp;&nbsp;&nbsp;&nbsp;"Niste pod zakonskom prisilom", objasni ambasador Farel. "Ako želite, mogu da zatražim diplomatski imunitet za vas. Ali to ne bi bilo odveć mudro i moglo bi dovesti do raznih... ovaj... poteškoća. U svakom slučaju, ova istraga je od zajedničkog interesa za sve nas. Mi želimo da se ustanovi šta se dogodilo isto koliko i oni."
<BR>&nbsp;&nbsp;&nbsp;&nbsp;&nbsp;"A ko su to oni?"
<BR>&nbsp;&nbsp;&nbsp;&nbsp;&nbsp;"Čak i da to znam, ne bih vam mogao reći. Recimo, Zemaljska bezbednost."
<BR>&nbsp;&nbsp;&nbsp;&nbsp;&nbsp;"Još uvek imate te besmislice ovde? Mislio sam da su špijuni i tajni agenti nestali pre nekoliko stotina godina."
<BR>&nbsp;&nbsp;&nbsp;&nbsp;&nbsp;"Birokratija je samoodrživa - vi bi to trebalo da znate. Ali civilizacija će uvek imati svoja nezadovoljstva, da primenim jednu misao na koju sam skoro negde naisao. Iako policija izlazi na kraj sa većinom stvari, kao što je slučaj i na Titanu, postoje slučajevi koji nalažu poseban postupak. Uzgred budi rečeno, zamoljen sam da vam prenesem jemstva da će sve što budete kazali imati povlašćen tretman i neće biti objavljeno bez vašeg pristanka. A ako želite, poći ću sa vama moralne podrške radi, kao i da vam se uopšte nađem pri ruci."
<BR>&nbsp;&nbsp;&nbsp;&nbsp;&nbsp;Dankan još nije bio sasvim načisto koga, zapravo, ambasador zastupa, ali ponuda je bila razložna i on je prihvatio. Nije video ništa rđavo u jednom takvom privatnom sastanku; izvesna prava istraga očigledno je bila potrebna, a što manje publiciteta, to bolje.
<BR>&nbsp;&nbsp;&nbsp;&nbsp;&nbsp;Napola je očekivao da će ga povesti nekim zamračenim kolima na dugu, zaobilaznu vožnju do izvesnog velikog, podzemnog kompleksa u dubinama Virdžinije ili Merilenda; osetio se stoga donekle razočaran kada se obreo u jednoj maloj sobi stare zgrade Stejt departmenta, gde ga je radi razgovora čekao jedan pomoćnik podsekretara sa neverovatnim imenom Džon Smit. Naknadna proveravanja koja je Dankan predozeo, pokazala su da je ime bilo stvarno; međutim, ubrzo je postalo jasno da se u prostoriji nipošto nisu nalazili samo radni sto i tri udobne stolice, koji su bili dostupni oku.
<BR>&nbsp;&nbsp;&nbsp;&nbsp;&nbsp;Dankanova podozrenja vezana za veliko ogledalo koje je prekrivalo pretežni deo jednog zida ubrzo su dobila potvrdu. Njegov domaćin - ili islednik, ako se baš drži do melodramatičnosti - spazio je smer Dankanovog pogleda i nepritvorno mu se osmehnuo.
<BR>&nbsp;&nbsp;&nbsp;&nbsp;&nbsp;"Sa vašim dopuštanjem, gospodine Mekenzi, voleli bismo da registrujemo ovaj sastanak. Tamo se nalazi još nekoliko učesnika koji posmatraju; oni će nam se možda pridruživati s vremena na vreme. Ako nemate ništa protiv, ja bih se uzdržao od predstavljanja."
<BR>&nbsp;&nbsp;&nbsp;&nbsp;&nbsp;Dankan Ijubazno klimnu glavom prema ogledalu.
<BR>&nbsp;&nbsp;&nbsp;&nbsp;&nbsp;"Sasvim sam saglasan sa snimanjem", reče on. "Da li biste mi zamerili ako i ja koristim svoj minisek?"
<BR>&nbsp;&nbsp;&nbsp;&nbsp;&nbsp;Usledila je mučna tišina, koju je jedino narušio ambasadorov kikot. Konačno, gospodin Smit odgovori: "Više bismo voleli da vam obezbedimo jedan primerak zapisnika. Mogu da vam obećam da će biti sasvim verodostojan."
<BR>&nbsp;&nbsp;&nbsp;&nbsp;&nbsp;Dankan nije dalje insistirao. Ukoliko bi neko spolja prepoznao koji od glasova, to bi možda moglo dovesti do izvesnih neprilika. U svakom slučaju, zapisnik mu je potpuno odgovarao; imao je razloga da se pouzda u vlastito pamćenje, tako da će lako moći da ispravi greške i dopuni izostavljeno.
<BR>&nbsp;&nbsp;&nbsp;&nbsp;&nbsp;"Onda, u redu", reče gospodin Smit, kome je očigledno laknulo. "Hajde da počnemo!"
<BR>&nbsp;&nbsp;&nbsp;&nbsp;&nbsp;Istog časa, nešto se čudno dogodilo sa sobom. Njena akustika naglo se preinačila; stekao se utisak kao da je iznenada postala znatno veća. Nije se mogla primetiti ni najmanja promena, ali Dankanu se ipak javio neprijatan osećaj nevidljivih prisutnosti svuda unaokolo. Bilo je nemoguće ustanoviti da li su skrovite prilike stvarno u Vašingtonu ili na nekom sasvim drugom kraju Zemlje, što je u njemu stvorilo nelagodnu, obnaženu senzaciju da je okružen nevidljivim slušaocima - i promatračima.
<BR>&nbsp;&nbsp;&nbsp;&nbsp;&nbsp;Trenutak kasnije, jedan glas mu se tiho obrati iz vazduha neposredno pred njim.
<BR>&nbsp;&nbsp;&nbsp;&nbsp;&nbsp;"Dobro jutro, gospodine Mekenzi; hvala vam što ste nam poklonili malo vašeg vremena i oprostite nam zbog ove konspirativnosti. Izvinjavamo se ako ste stekli utisak da sve ovo liči na neku špijunsku melodramu iz dvadesetog stoleća. Devedeset devet od sto puta ovakve mere predostrožnosti potpuno su nepotrebne, ali nikad se ne zna kada će uslediti onaj stoti put."
<BR>&nbsp;&nbsp;&nbsp;&nbsp;&nbsp;Glas je bio prijateljski i moćan, veoma dubok i zvonak, ali kao da je u njemu ipak postojalo nešto neprijatno. Kompjuter? upita se Dankan. Pretpostavka je bila odveć lako donesena; u svakom slučaju, nikako se nije mogla ustanoviti razlika između vokalizacije kompjutera i ljudskog govora - a naročito ne sada kada se u mehanički govor mogao inkorporirati dovoljan broj zastajkivanja, u smislu 'hm' i 'ovaj', nepotpunih rečenica i naizgled autentičnih gramatičkih grešaka, što je kod ne-elektronskog učesnika u razgovoru dovodilo do opuštenosti. Nagađao je da sluša čoveka koji govori kroz uređaj za prerušavanje glasovne modulacije.
<BR>&nbsp;&nbsp;&nbsp;&nbsp;&nbsp;Dankan je još uvek pokušavao da ustanovi da li je potrebno da nešto odgovori, kada mu se obratio novi glas, ovoga puta sa udaljenosti od otprilike pola metra od njegovog levog uha.
<BR>&nbsp;&nbsp;&nbsp;&nbsp;&nbsp;"Osećamo se dužni da vas odmah uspokojimo u jednom pogledu, gospodine Mekenzi; koliko možemo da ustanovimo, nijedan zemaljski zakon nije prekršen. Ne nalazimo se ovde da bismo sproveli istragu o zločinu - već samo da odgonetnemo jednu tajnu, da razjasnimo okolnosti jedne tragedije. Ako je cela stvar u suprotnosti sa nekim titanskim kodeksom, onda je to samo vaš problem - a ne i naš. Nadam se da me razumete."
<BR>&nbsp;&nbsp;&nbsp;&nbsp;&nbsp;"Razumem vas", uzvrati Dankan. "Pretpostavljao sam da tako stoje stvari, ali mi je milo što ste mi to i potvrdili."
<BR>&nbsp;&nbsp;&nbsp;&nbsp;&nbsp;Ovo je zbilja predstavljalo olakšanje, ali nipošto nije značilo i da može da se opusti. Možda je ta izjava upravo i ono što doslovce izgleda - prijateljska molba za saradnju. No, ipak nije isključeno da je posredi neka zamka.
<BR>&nbsp;&nbsp;&nbsp;&nbsp;&nbsp;Ženski glas oslovio ga je neposredno iza njega i on je jedva obuzdao refleksnu kretnju da se okrene i pogleda sagovornika. Da li je ovo sasvim nepotrebno pomeranje zvučnog fokusa predstavljalo hotimičan pokušaj da se on dezorijentiše? Koliko li su ga samo smatrali naivnim?
<BR>&nbsp;&nbsp;&nbsp;&nbsp;&nbsp;"Kako bismo svi uštedeli na vremenu, reći ću vam da raspolažemo podrobnim, sažetim izvodom dokumentacije o životu gospodina Helmera." (Baš kao i o mom, pomisli Dankan). "Vaša vlada bila je veoma predusretljiva u ovom pogledu, ali nije isključeno da vi imate neke informacije koje su nam još nepoznate, budući da ste mu bili jedan od najprisnijih prijatelja."
<BR>&nbsp;&nbsp;&nbsp;&nbsp;&nbsp;Dankan klimnu glavom, ali ne reče ništa. Znaju oni već sve o tom prijateljstvu, kao i kako se okončalo.
<BR>&nbsp;&nbsp;&nbsp;&nbsp;&nbsp;Kao da odgovara na neki skriveni signal, gospodin Smit otvori svoju aktentašnu i stavi jedan mali predmet na sto.
<BR>&nbsp;&nbsp;&nbsp;&nbsp;&nbsp;"Prepoznajete ovo, zar ne?" nastavi ženski glas. "Porodica Hemler zamolila nas je da vam ga dostavimo na čuvanje, zajedno sa ostalim stvarima koje su pripadale pokojniku."
<BR>&nbsp;&nbsp;&nbsp;&nbsp;&nbsp;Videvši Karlov minisek - potpuno isti model kao i njegov - Dankan je doživeo takav šok, da poruka koja je usledila potom uopšte nije stigla do njegovog uma. Trenutak kasnije, on se trže i reče: "da li biste ponovili to što ste kazali, molim vas."
<BR>&nbsp;&nbsp;&nbsp;&nbsp;&nbsp;Usledio je iznenađujuće dug razmak do odgovora, tako da se on zapitao ne nalazi li mu se možda sagovornik na Mesecu; u daljem toku seanse, Dankan je postao gotovo i veren u to. Dok su svi ostali islednici smesta reagovali, jedino je u slučaju žene postojalo stalno zakašnjenje.
<BR>&nbsp;&nbsp;&nbsp;&nbsp;&nbsp;"Helmerovi su zamolili da se vama daju na čuvanje stvari njihovog sina dok se ne obave formalnosti oko zaostavštine."
<BR>&nbsp;&nbsp;&nbsp;&nbsp;&nbsp;Bio je to potez mira povučen preko groba svih njihovih nada; Dankan je osetio kako ga oči peku od suza koje nisu htele da poteku. Netremice je gledao u pregršt mikroelektronike na stolu, nemajući volje čak ni da je dodirne. Tu su se nalazile sve Karlove tajne; da li bi ga Helmerovi zamolili da prihvati to i u slučaju da su imali nešto što su želeli da sakriju? Postojalo je, međutim, mnogo stvari, Dankan je bio siguran, koje je Karl držao u tajnosti čak i od svoje porodice; u miniseku je sigurno stajalo zapreteno obilje toga što je jedino njemu bilo pozoato. Razume se, o neprikosnovenosti tih tajni pomno se brinula neka brižljivo odabrana šifra, koja je po svoj prilici bila povezana sa uređajem za automatsko brisanje, kako bi se predupredilo neovlašćeno posezanje.
<BR>&nbsp;&nbsp;&nbsp;&nbsp;&nbsp;"Razume se", nastavi glas sa Meseca (ako je stvarno bio sa Meseca) "nas zanima ono što je zabeleženo u miniseku. Posebno bi nam bio dragocen eventualni spisak veza na Zemlji - adrese ili lični brojevi."
<BR>&nbsp;&nbsp;&nbsp;&nbsp;&nbsp;Da, pomisli Dankan, sasvim razumljivo. Ubeđen sam da biste već i sami pokušali da malo pronjuškate, samo da se ne bojite mogućnosti automatskog brisanja, tako da najpre želite da probate manje opasne načine.
<BR>&nbsp;&nbsp;&nbsp;&nbsp;&nbsp;Zamišljeno je posmatrao malu kutiju na stolu sa njenim mnogobrojnim dugmadima i sada zatamnjenim uskim ekranom. Bila je to naprava koja je po složenosti nadmašala sve snove ranijih razdoblja - u doslovnom smislu reči, mikro-simulakrum ljudskog mozga. U njemu su ležale milijarde bita informacija, uskladištene u beskrajnim atomskim ustrojstvima, koje su čekale da ih prizove u postojanje pravi signal - odnosno izbriše pogrešan. Ovog časa, uređaj je bio beživotan, inertan; vodovi za časovnik i kalendar i dalje rade, otkucavajući sekunde, minute i dane koji Karlu više ništa nisu značili.
<BR>&nbsp;&nbsp;&nbsp;&nbsp;&nbsp;"Pitali smo gospodina Armanda Helmera da li mu je možda sin poverio neku šifru, kako to već biva u ovakvim slučajevima. Uskoro ćete o tome čuti nešto više. U međuvremenu, ništa se neće preduzeti da se pokuša sa repro-dukcijom. Sa vašom dozvolom, voleli bismo da za sada zadržimo minisek."
<BR>&nbsp;&nbsp;&nbsp;&nbsp;&nbsp;Dankana su već počele da zamaraju ove odluke donošene u njegovo ime - a Helmerovi su, ovamo, naložili da on preuzme sve Karlove stvari. Nije, međutim, bilo svrhe protiviti se; čak i kada bi to učinio, nesumnjivo bi iskrsla neka zakonska formalnost, slično ovim tajanstvenim glasovima koji se materijalizuju u vazduhu oko njega.
<BR>&nbsp;&nbsp;&nbsp;&nbsp;&nbsp;Gospodin Smit ponovo posegnu u svoju aktentašnu.
<BR>&nbsp;&nbsp;&nbsp;&nbsp;&nbsp;"A sada nešto drugo - siguran sam da i ovo prepoznajete."
<BR>&nbsp;&nbsp;&nbsp;&nbsp;&nbsp;"Da. Karl je obično imao uza se beležnicu. Je li to ista koju je nosio kada..."
<BR>&nbsp;&nbsp;&nbsp;&nbsp;&nbsp;"Jeste, ta je. Da li biste hteli da je malo prelistate i da vidite postoji li nešto što vam se čini neobičnim... upadljivim... od bilo kakve vrednosti za ovu istragu? Čak i ako bi vam izgledalo krajnje beznačajno ili nebitno, molimo vas, nemojte se ustručavati da to pomenete."
<BR>&nbsp;&nbsp;&nbsp;&nbsp;&nbsp;Kakav tehnološki raskol, pomisli Dankan, leži između ova dva predmeta! Minisek predstavlja trijumf neoelektronske ere; beležnica, naprotiv, postoji u doslovce neizmenjem obliku već najmanje hiljadu godina - baš kao i olovka privezana za nju. Bilo je istine u opaski koju je izrekao neki filosof istorije, da, naime, čovečanstvo nikada potpuno ne napusta ni jedno od svojih starih oruđa ili alatki. Pa ipak, Karlova beležnica oduvek je predstavljala i izvesnu afektaciju; on je bio kadar za pravljenje stručnih inženjerskih crteža, ali nikada nije ispoljio nijedan pravi znak umetničke nadarenosti.
<BR>&nbsp;&nbsp;&nbsp;&nbsp;&nbsp;Dok je polako okretao listove, Dankan je pomno bio svestan skrivenih očiju svuda oko sebe. Nije moglo biti ni tračka sumnje da je svaka od ovih stranica brižljivo snimljena, pri čemu su korišćene sve tehnike kadre da otkriju nevidljive znake ili nešto što je obrisano. Bilo je malo verovatno da će on moći da doda nešto novo ispitivanjima koja su već obavljena.
<BR>&nbsp;&nbsp;&nbsp;&nbsp;&nbsp;Kako je izgledalo, Karl je koristio beležnicu da zapiše sve što bi ga zanimalo, da vodi svojevrstan dijalog sa samim sobom, kao i da izražava osećanja. Bilo je tu i zagonetnih reči i brojeva, pisanih sitnim, odmerenim rukopisom, delovi proračuna i jednačina, matematičke skice...
<BR>&nbsp;&nbsp;&nbsp;&nbsp;&nbsp;Postojali su i svemirski pejsaži, očigledno grubi crteži raznih prizora na spoljnim mesecima, sa saturnovim krugom i elipsom koji stoje na nebu...
<BR>&nbsp;&nbsp;&nbsp;&nbsp;&nbsp;...kružni dijagrami, sa mnoštvom proračuna punih lambdi i omega, omega i vektorskog označavanja, koje je Dankan mogao da prepozna, ali ne i da razume... a onda, iznenada, iz stranica bezličnih pribeleški i pomalo bezmislenih skica izronilo je nešto što je odisalo životom, nešto što je moglo da predstavlja ostvarenje pravog umetnika - portret Kalindl, crtan primetnom, zaljubljenom brižnošću.
<BR>&nbsp;&nbsp;&nbsp;&nbsp;&nbsp;Trebalo je da ga trenutno prepozna, ali, nekim čudom, Dankan je delić sekunde prazno zurio u njega. Ovo nije bila Kalindi koju je on sada pozoavao, jer stvarna žena već je poodavno učinila zastarelom sliku iz prošlosti. Pred njegovim očima stajala je Kalindi kakvu su je obojica upamtili - devojka večno smrznuta u stereo kocki, van domašaja Vremena.
<BR>&nbsp;&nbsp;&nbsp;&nbsp;&nbsp;Dankan je nekoliko dugih minuta posmatrao sliku pre no što je okrenuo stranicu. Odista je bila izvrsna - ni malo slična ostalim crtežima. Ali koliko li je puta samo Karl crtao, stalno iznova, u toku svih ovih godina?
<BR>&nbsp;&nbsp;&nbsp;&nbsp;&nbsp;Niko mu se nije oglasio iz okolnog vazduha, niti mu je prekidao tok misli. I konačno, on nastavi listanje.
<BR>&nbsp;&nbsp;&nbsp;&nbsp;&nbsp;...novi proračuni... heksagonalni gonalvi sklopovi koji se postpuno smanjuju u daljini - hej, pa naravno!
<BR>&nbsp;&nbsp;&nbsp;&nbsp;&nbsp;"Ovo je rešetka titanita, ali brojevi koji su joj dopisani ne govore mi ništa. Liče na neku zemaljsku šifru za vidi."
<BR>&nbsp;&nbsp;&nbsp;&nbsp;&nbsp;"U pravu ste. Ispostavilo se da je to broj jednog stručnjaka za drago kamenje ovde u Vašingtonu. Ali nije posredi Ivor Mandel'stam, ako ste na njega pomislili. Osoba o kojoj je reč tvrdi, međutim, da gospodin Helmer nikada nije stupio s njom u vezu i mi joj verujemo. Možda je u pitanju broj koji je on nekako pribavio, zapisao ga, ali ga nikada nije upotrebio."
<BR>&nbsp;&nbsp;&nbsp;&nbsp;&nbsp;...novi proračuni, sada prošarani mnoštvom frekvencija i faznih uglova. Nesumnjivo stvari vezane za komunikacije - Karlov redovan posao...
<BR>&nbsp;&nbsp;&nbsp;&nbsp;&nbsp;...geometrijske škrabotine, od kojih se većina temeljila na motivu heksagona...
<BR>&nbsp;&nbsp;&nbsp;&nbsp;&nbsp;...ponovo Kalindi - samo ovlašna skica ovoga puta, bez tračka zaljubljene brižnosti kojom se odlikovao prethodni crtež...
<BR>&nbsp;&nbsp;&nbsp;&nbsp;&nbsp;...saćno ustrojstvo malih krugova, viđenih u ravni i iskošeno. Samo ih je nekoliko bilo iscrtano sa pojedinostima, premda im je ukupan broj očigledno dostizao više stotina. Objašnjenje je takođe bilo očigledno.
<BR>&nbsp;&nbsp;&nbsp;&nbsp;&nbsp;"Sistem Kiklop - da, uneseno je mnoštvo elemenata i odredene su ukupne razmere."
<BR>&nbsp;&nbsp;&nbsp;&nbsp;&nbsp;"Zbog čega mislite da ga je to toliko zanimalo?"
<BR>&nbsp;&nbsp;&nbsp;&nbsp;&nbsp;"Pa, stvar je sasvim prirodna - posredi je najveći i najčuveniji radio-teleskop na Zemlji. Često smo razgovarali o njemu."
<BR>&nbsp;&nbsp;&nbsp;&nbsp;&nbsp;"Da li je ikada pominjao da će ga posetiti?"
<BR>&nbsp;&nbsp;&nbsp;&nbsp;&nbsp;"Vrlo verovatno - ili, ne sećam se. Uostalom, to je bilo pre više godina."
<BR>&nbsp;&nbsp;&nbsp;&nbsp;&nbsp;Crteži na narednih nekoliko stranica, iako su bili prilično grubi i dijagramski, nesumnjivo su predstavljali pojedinosti Kiklopa - postolja antena, mehanizmi za praćenje objekta, zatamnjeni odsečci kružnica, prošarani dodatnim proračunima. Jedan crtež bio je započet, ali nikada završen; Dankan ga pogleda tužno, a zatim okrenu stranu. Kao što je i očekivao, naredni list bio je prazan.
<BR>&nbsp;&nbsp;&nbsp;&nbsp;&nbsp;"Žao mi je što moram da vas razočaram", reče on, zaklapajući beležnicu, "ali iz svega ovoga ne mogu ništa da izvučem. Osnovna delatnost Kar... ovaj, gospodina Helmera bila je nauka o komunikacijama; on je značajno doprineo projektovanju veze između Titana i unutrašnjih planeta. Sve su ovo fragmenti njegovog rada; zanimanje koje je ispoljio sasvim je razumljivo i ja ne vidim ništa neobično u tome."
<BR>&nbsp;&nbsp;&nbsp;&nbsp;&nbsp;"Možda je tako, gospodine Mekenzi, ali vi još niste završili."
<BR>&nbsp;&nbsp;&nbsp;&nbsp;&nbsp;Dankan začuđeno pogleda u prazninu pred sobom. A onda podsekretar Smit pokaza rukom prema beležnici.
<BR>&nbsp;&nbsp;&nbsp;&nbsp;&nbsp;"Nemojte nikada uzimati stvari zdravo za gotovo", reče on blago. "Počnite sa drugog kraja."
<BR>&nbsp;&nbsp;&nbsp;&nbsp;&nbsp;Osetivši se pomalo glupo, Dankan ponovo otvori beležnicu, ali ovoga puta otpozadi, shvativši da je Karl koristio sa obe strane.
<BR>&nbsp;&nbsp;&nbsp;&nbsp;&nbsp;Unutrašnjost korica bila je čista, ali se zato na prvoj stranici nalazila samo jedna, zagonetna reč: Argus. Dankanu ona ništa nije govorila, premda su mu na rubu sećanja zatitrale neke slabašne i nerazgovetne asocijacije iz istorije. Okrenuo je tu stranicu - i doživeo jedan od najvećih sokova u svom životu.
<BR>&nbsp;&nbsp;&nbsp;&nbsp;&nbsp;Dok je ispunjen nevericom zurio u crtež koji se prostirao celom površinom hartije, najednom kao da se vratio do Zlatnog Spruda. Nije moglo biti nikakve zabune; pa ipak, koliko je njemu bilo poznato, Karl nikada nije ispoljio ni najmanje zanimanje za pojedinosti zemaljske zoologije. Sama pomisao da bi bilo kog Titanca mogla oduševiti morska biologija bila je pomalo neprilična.
<BR>&nbsp;&nbsp;&nbsp;&nbsp;&nbsp;Uprkos, tome, ovde se nalazio podroban crtež, sa pomno izrađenom perspektivom u sklopu ovlaš naznačenih x, y i z osa, bodljikavog morskog jeza, diademe. Bilo je prikazano samo desetak tih tankih, zrakastih igala, ali sasvim se lako moglo zaključiti da su one načičkane svuda unaokolo, kao i da ih ima više stotina.
<BR>&nbsp;&nbsp;&nbsp;&nbsp;&nbsp;Već je i ovo bilo zadivljujuće, ali postojalo je nešto što je izazivalo još veću zapanjenost. Na ovaj crtež mora da je utrošeno mnogo časova predanog rada. Karl je posvetio jednom neprivlačnom, malom beskičmenjaku - koga jamačno nikada nije video u životu! - istu meru ljubavi i umešnosti kojom je izradio portret Kalindi.
<BR>&nbsp;&nbsp;&nbsp;&nbsp;&nbsp;Stojeći obasjani jarkom sunčevom svetlošću pred starim zdanjem Stejt departmenta, Dankan i ambasador morali su da sačekaju pet minuta dok se prvi naredni transporter glatko i bešumno nije spustio u Virdžinija aveniju. Nikoga nije bilo u blizini ko bi ih čuo, tako da Dankan reče glasom koji je odavao pritajenu hitnju: "da li to 'Argus' znači vama nešto?"
<BR>&nbsp;&nbsp;&nbsp;&nbsp;&nbsp;"Da, znači mi, ali proklet bio ako vidim kakve veze ima sa svim ovim. Još uvek mi je nešto ostalo od klasičnog obrazovanja i ako se grdno ne varam, Argus je bilo ime Odisejevog starog psa. Životinja je prepoznala gospodara kada se, posle dvadesetogodišnjih lutanja, vratio kući na Itaku, a zatim je uginula."
<BR>&nbsp;&nbsp;&nbsp;&nbsp;&nbsp;Dankan je pomno razmišljao o ovoj informaciji nekoliko sekundi, ali je na kraju slegao ramenima.
<BR>&nbsp;&nbsp;&nbsp;&nbsp;&nbsp;"U pravu ste - nema nikakve veze. Još, međutim, želim da saznam zbog čega se ovi ljudi sa kojima sam se sreo - ili se možda nisam sreo - toliko zanimaju za Karla. Sami su priznali na početku da ne postoji nikakva sumnja da je on radio bilo šta protivzakonito, bar što se tiče zemaljskih propisa, a ja podozrevam da je on, u najgorem slučaju, samo okrnjio titanski kodeks, ali da ga nije i narušio."
<BR>&nbsp;&nbsp;&nbsp;&nbsp;&nbsp;"Samo trenutak - samo trenutak!" prekide ga ambasador. "Podsetili ste me na nešto." Lice mu se pomalo melodramski izobličilo, a zatim ponovo samo ispravilo. Osvrnuo se sumnjičavo oko sebe, ponovo se uverio da ih niko ne može čuti, kao i da ih od sletanja transportera deli još tri minuta, kako je pokazivao kvarcni indikator.
<BR>&nbsp;&nbsp;&nbsp;&nbsp;&nbsp;"Mislim da sam naslutio nešto, ali mi nemojte zameriti mnogo ako vam se bude učinilo da sam odveć dao mašti na volju...
<BR>&nbsp;&nbsp;&nbsp;&nbsp;&nbsp;Svaki organizam ima odbrambene mehanizme kojima se štiti. Upravo ste imali prilike da se sretnete sa jednim - sa delom sistema bezbednosti Zemlje. Ova posebna grupa, ma kakve bile njene odgovornosti, verovatno se sastoji od sasvim malog broja vaznih pojedinaca. Mislim da znam većinu njih - u stvari, jedan glas... ali to sad nije važno...
<BR>&nbsp;&nbsp;&nbsp;&nbsp;&nbsp;Moglo bi se reći da je to odbor sa ulogom psa-čuvara. Takav odbor mora da ima svoje ime - tajno ime, razume se. U sklopu posla koji obavljam povremeno dolazim u priliku da čujem slična imena koja odmah pomno zaboravljam..."
<BR>&nbsp;&nbsp;&nbsp;&nbsp;&nbsp;"Elem, i Argus je bio pas-čuvar. Postoji li bolje ime, onda, za jednu ovakvu grupu? Imajte, međutim, na umu: ja i dalje ne tvrdim ništa. Ali pomislite samo koliko bi to bilo nezgodno za jednu tajnu organizaciju da ustanovi kako se njeno ime pominje u sklopu krajnje tajanstvenih okolnosti."
<BR>&nbsp;&nbsp;&nbsp;&nbsp;&nbsp;Teorija je bila prilično verovatna i Dankan je bio uveren da je ambasador ne bi postavio da nije raspolagao veoma jakim razlozima. Ali njome ni pola stvari nije rešeno.
<BR>&nbsp;&nbsp;&nbsp;&nbsp;&nbsp;"Sve je to lepo i krasno i ja ću se rado saglasiti, ali kakve veze cela ta stvar ima sa crtežom jednog morskag ježa? Čini mi se da polako silazim s uma."
<BR>&nbsp;&nbsp;&nbsp;&nbsp;&nbsp;Transporter se glatko zaustavio pred njima i ambasador mu pokaza rukom da uđu.
<BR>&nbsp;&nbsp;&nbsp;&nbsp;&nbsp;"Ako to može da vas uteši, Dankane, i sa mnom je isti slučaj. Rado bih žrtvovao pozamašan deo svojih skromnih penzijskih prinadležnosti kada bih sada mogao da prisluškujem razgovor podsekretara Smita i njegovih nevidljivih prijatelja."
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
