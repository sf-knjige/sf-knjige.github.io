<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. NJUŠKALO
<P>&nbsp;&nbsp;&nbsp;&nbsp;&nbsp;Kada se Dankan vratio u Vašington, druga tempirana bomba od Kolina već je otkucavala u hotelu Stogodišnjica Ponovo je bila veoma tajanstveno sročena, da je verovatno ne bi razumeo ni neko kome bi slučajno pošlo za rukom da je dekodira.
<BR>
<BR>&nbsp;&nbsp;&nbsp;&nbsp;&nbsp;POTVRĐUJEM TVOJ STARI PRIJATELJ IMA NEOVLAŠĆEN RAČUN 65842 KOD ŽENEVSKOG OGRANKA PRVE BANKE ARISTARHA ULOG VIŠE DESETINA HILJADA SOLARA NIPOŠTO NE OBELODANJUJ OVO OBAVEŠTENJE VEROVATNO POREKLO PRODAJA TITANITA ISPITUJEM STVAR NA MNEMOZINI BUDI NA OPREZU POZDRAVI KOLIN
<BR>
<BR>&nbsp;&nbsp;&nbsp;&nbsp;&nbsp;Dankan je savršeno dobro shvatio zbog čega ovo obaveštenje 'nipošto ne sme da bude obelodanjeno'; Mesečeve banke dobro su čuvale svoje tajne i sam bog zna kakvim je sve ubeđivanjem ili delikatnom ucenom uspeo da dođe do broja Karlovog računa. Situacija je bila takva da čak nije mogao da sazna o kojoj sumi je reč - premda je očigledno bilo da je ona pozamašna. Deset hiljada solara bilo je znatno više nego što je ma kome bilo potrebno za nabavku nešto malo zemaljskog luksuza; ta svota višestruko je premašivala onu koju su Mekenzijevi savršeno legalno držali na svom računu. No, ovolika količina novca predstavljala je znatno više od pukog razloga za zavist; izazivala je svakojaka podozrenja, pogotovo ako je bila predviđena za ostvarenje nekog tajnog nauma.
<BR>&nbsp;&nbsp;&nbsp;&nbsp;&nbsp;Dankan je nekoliko trenutaka dopustio malo sebi da budan sanja, pokušavajući da zamisli šta bi sve mogao da uradi sa dvadeset ili trideset hiljada solara; a onda je odustao od tog zavodljivog maštanja i sasvim se usredsredio na novonastali problem. Dok je Karlova umešanost u celu stvar bila samo nejasna slutnja, on nije bio odveć voljan da traći vreme na podrobnije razmatranje tri osnovna znaka pitanja koja su tu iskrsavala: kako, kada i - nadasve - zašto. Ali sada je sumnja postala izvesnost i on više nije mogao da izbegava ove upitnike.
<BR>&nbsp;&nbsp;&nbsp;&nbsp;&nbsp;Kakva šteta što najočigledniji pristup rešavanju problema nije dolazio u obzir! Nije bilo moguće naprosto pozvati Prvu banku Aristarha i upitati je za iznos sume koja stoji na računu broj 65842. Čak ni svetska vlada to nije mogla da učini, osim ako prethodno bespogovorno nisu dokazani kakav zločin ili prevara. I najneupadljivija istraga dovela bi do prave eksplozije; neko bi sigurno bio najuren sa posla, a Kolin bi po svoj prilici morao da da odgovore na krajnje neprijatna pitanja.
<BR>&nbsp;&nbsp;&nbsp;&nbsp;&nbsp;Jedini pravi problem u životu, kako je jednom primetio neki drevni filosof, jeste šta preduzeti kao sledeći korak. I dalje nije bilo ničega što bi ukazivalo na vezu sa Kalindi - ili nekim drugim. Dankan ni malo nije bio voljan da se lati uloge u nekoj tanušnoj, starinskoj špijunskoj ili detektivskoj melodrami, pa čak nije bio ni siguran kako valja započeti takav poduhvat. Kolin bi se tu znatno bolje snašao; od sve trojice Mekenzija, on je bio jedini sa izvesnom nadarenošću za okolišanje, posrednost i obavljanje posla u rukavicama. Sva je prilika da bi i uživao u tome - budući da mu se Karl nikada nije dopadao, pošto je spadao u retke žitelje Titana koji su bili imuni na njegov šarm.
<BR>&nbsp;&nbsp;&nbsp;&nbsp;&nbsp;Ali Kolin, koji je, doduše, obavio izvrstan posao, nalazio se sada na udaljenosti većoj od milijardu kilometara, odnosno na drugom kraju telekomunikacione veze koja je funkcionisala sa tri časa zakašnjenja. Na Zemlji nije postojao niko u koga bi se Dankan mogao pouzdati; ovo je bila privatna stvar Titanaca, a lako se moglo dogoditi da se svrši u duhu stare izreke 'tresla se gora, rodio se miš.'
<BR>&nbsp;&nbsp;&nbsp;&nbsp;&nbsp;Ako bi se, međutim, ispostavilo da je posredi nešto ozbiljno, onda što je manje ljudi upućeno, to bolje.
<BR>&nbsp;&nbsp;&nbsp;&nbsp;&nbsp;Dankan je na čas uzeo u razmatranje, ali odmah i odbacio ideju da porazgovara o svemu sa ambasadorom Farelom. On će možda kasnije morati da bude upleten u igru - ali sada je još rano. Dankan nije bio preterano očaran diskretnošću Boba Farela, a osim toga ovaj je bio Zemljanin. Štaviše, ako bi ambasada otkrila da velika količina novca nad kojim se nema uvid, kola oko Zemlje, to bi onda dovelo do veoma zategnute situacije. Bila je istina da treba platiti zakupninu na Vajoming aveniji, ali zahtevi Titana bili su još neodložniji.
<BR>&nbsp;&nbsp;&nbsp;&nbsp;&nbsp;Pa ipak, možda je postojao jedan Zemljanin kome se moglo verovati - čovek koji je prvi potegao celu stvar i čiji je interes takođe bio da se ona rasplete. Dankan je otkucao ime na domzoli, pitajući se da li će uređaj da prihvati onu smešnu zapetu koja se nalazila usred reči. (Uspeo je negde da zaturi draguljarevu posetnicu, pomoću koje bi automatski pozvao).
<BR>&nbsp;&nbsp;&nbsp;&nbsp;&nbsp;"Doktor Mandel'stam?" upita on, kada je ekran zasvetleo. "Dankan Mekenzi ovde. Imam neke novosti za vas Kada se možemo naći da malo porazgovaramo u četiri oka?"
<BR>
<BR>&nbsp;&nbsp;&nbsp;&nbsp;&nbsp;"Da li ste sasvim sigurni", upita brižno Dankan, "da nas niko ne može čuti?"
<BR>&nbsp;&nbsp;&nbsp;&nbsp;&nbsp;"Mora da ste gledali mnogo istorijskih filmova, gospodine Mekenzi", uzvrati Ivor Mandel'stam. "Ovo nije dvadeseto stoleće, a osim toga morali bismo živeti u neverovatno razvijenoj policijskoj državi, pa da svaki taksi u Vašingtonu bude opremljen uređajima za prisluškivanje. Ja uvek obavljam poverljive poslove kružeći ovako po Melu. Možete biti sasvim spokojni."
<BR>&nbsp;&nbsp;&nbsp;&nbsp;&nbsp;"Vrlo dobro; imam jake razloge što želim da ovo ostane strogo među nama. Prilično sam siguran da znam izvor titanita. Štaviše, čini mi se da čak mogu da pogodim i ko je agent na Zemlji... ista ona osoba, naime, koja je već pustila ovde u promet poprilične količine dragog kamena."
<BR>&nbsp;&nbsp;&nbsp;&nbsp;&nbsp;"Što se prometa tiče, to i sam znam", reče Mandel'stam pomalo smrknuto. "Imate li predstavu o kojoj je vrednosti reč?"
<BR>&nbsp;&nbsp;&nbsp;&nbsp;&nbsp;"O više desetina hiljada solara."
<BR>&nbsp;&nbsp;&nbsp;&nbsp;&nbsp;Na Dankanovo iznenađenje, lice njegovog sagovornika vidno se ozari.
<BR>&nbsp;&nbsp;&nbsp;&nbsp;&nbsp;"Oh, zar samo toliko?" gotovo uzviknu on. "Sad mi je laknulo. Možete li mi reći ime ovdašnjeg agenta? Imao sam posla sa veoma ćutljivim posrednikom."
<BR>&nbsp;&nbsp;&nbsp;&nbsp;&nbsp;Dankan je oklevao. "Nadam se da u celoj ovoj aferi nije prekršen nijedan zemaljski zakon?"
<BR>&nbsp;&nbsp;&nbsp;&nbsp;&nbsp;"Tačno. Ne postoje uvozne dažbine na drago kamenje vanzemaljskog porekla. Sa naše strane sve je savršeno legalno - izuzev, razume se, ako titanit nije ukraden i ako agent sa Zemlje nije saučesnik u toj raboti."
<BR>&nbsp;&nbsp;&nbsp;&nbsp;&nbsp;"Siguran sam da to nije slučaj. Međutim, vidite - premda to nije tako velika podudarnost kako vam se može učiniti na prvi pogled - taj agent je moj prijatelj."
<BR>&nbsp;&nbsp;&nbsp;&nbsp;&nbsp;Na Mandel'stamovom licu zaigra lukavi smešak.
<BR>&nbsp;&nbsp;&nbsp;&nbsp;&nbsp;"Potpuno vas razumem."
<BR>&nbsp;&nbsp;&nbsp;&nbsp;&nbsp;Vraga me razumeš, reče Dankan u sebi. Situacija je postala mučno zapetljana. Sada je bio potpuno siguran zbog čega ga je Kalindi izbegavala. Karl je jamačno upozorio da on stiže na Zemlju i savetovao je da što manje ima posla sa njim. Da, Karl mora da sedi kao na iglama gore na maloj Mnemozini iz straha da Dankan ne počne da čeprka po njegovim prljavim rabotama.
<BR>&nbsp;&nbsp;&nbsp;&nbsp;&nbsp;Bilo je izuzetno važno ne dati im povoda da u to stvarno posumnjaju; Kalindi ni po koju cenu ne sme saznati da je on upućen u stvar. Ona ga ni na koji način nije mogla dovesti u vezu sa Mandel'stamom, sa kojim je već imala posla preko svog sopstvenog izuzetno diskretnog posrednika.
<BR>&nbsp;&nbsp;&nbsp;&nbsp;&nbsp;Pa ipak, Dankan je i dalje oklevao, kao šahovski igrač koji treba da povuče neki odlučujući potez. Ispitivao je vlastite pobude i vlastitu savest; jer njegovi lični i zvanični interesi postali su najednom nerazmrsivo prepleteni.
<BR>&nbsp;&nbsp;&nbsp;&nbsp;&nbsp;Želeo je da ustanovi šta je Karlov glavni naum i da ga osujeti u njegovom sprovodenju, ako je to neophodno. Hteo je da postidi Kalindi zbog prevare koju je počinila, a po mogućstvu i da njenu nepriliku pretvori u sopstvenu emocionalnu prednost. (Bila je to prilično slaba nada; Kalindi se nije lako dala priterati uza zid, ako je to uopšte bilo moguće...). Takođe je želeo da pomogne Titanu, pa dakle i Mekenzijevima. Sva ova različita htenja nisu se, međutim, dala podvesti pod isti plan delanja; da bar titanit nikada nije otkriven, ogorčeno pomisli Dankan. Pa ipak, ovde mu se nesumnjivo ukazivala i izvrsna prilika, samo ako bude dovoljno umešan da vuče prave poteze.
<BR>&nbsp;&nbsp;&nbsp;&nbsp;&nbsp;Taksi je sada klizio, zastrašujućom brzinom od dvadeset kilometara na čas, između Kapitola i Kongresne biblioteke. Bio je dovoljan samo jedan pogled pa da se Dankan seti jedne druge obaveze koja ga je čekala; već je bila poslednja nedelja juna, a njegov govor još se sastojao samo iz nekoliko listića provizorno sročenog koncepta. Jedna od mana Mekenzijevih bilo je i temeljito pripremanje; njihovoj prirodi potpuno je bila strana deviza 'Lako ćemo.'
<BR>&nbsp;&nbsp;&nbsp;&nbsp;&nbsp;Sada je ovaj neretko koristan nedostatak, koga je Dankan bio potpuno svestan, počeo polako da ga ispunjava panikom.
<BR>&nbsp;&nbsp;&nbsp;&nbsp;&nbsp;Problem je bio veoma jednostavan, ali postavljanje dijagnoze nije značilo i izlečenje. Ma koliko se upirao, Dankan i dalje nije mogao da izabere osnovnu temu budućeg govora, niti da pronađe neku poroku sa Titana koja bi bila inspirativnija od uobičajenih ispraznih zvaničnih pozdrava.
<BR>&nbsp;&nbsp;&nbsp;&nbsp;&nbsp;Taksi je upravo prolazio pored sto metara visoke kopije Saturna V, koja se nalazila na mestu gde je svojevremeno stajao glavni štab NASE. Kako ipak nisu mogli celoga dana da orbitiraju oko centra Vašingtona, Dankan uzdahnu i najzad reče:
<BR>&nbsp;&nbsp;&nbsp;&nbsp;&nbsp;"Obećavate li mi da moje ime neće biti pomenuto ni pod kojim okolnostima?"
<BR>&nbsp;&nbsp;&nbsp;&nbsp;&nbsp;"Obećavam."
<BR>&nbsp;&nbsp;&nbsp;&nbsp;&nbsp;"Takođe ne postoji opasnost da... moj prijatelj... može da dospe u neprilike?"
<BR>&nbsp;&nbsp;&nbsp;&nbsp;&nbsp;"Ne mogu vam jemčiti da će proći sasvim bez gubitaka. Ali legalnih problema neće biti... u svakom slučaju, bar ne pod zemaljskom jurisdikcijom."
<BR>&nbsp;&nbsp;&nbsp;&nbsp;&nbsp;"Nije u pitanju 'on'. Pojedinosti prepuštam vama, ali predlažem vam da preduzmete taktičnu istragu oko vice-predsednika organizacije Enigma, Katrin Linden Elerman."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
