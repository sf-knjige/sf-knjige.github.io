<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. PESME CARSTVA
<P>&nbsp;&nbsp;&nbsp;&nbsp;&nbsp;Ni za sto godina, pomisli Dankan, ne bi mu pošlo za rukom da to hotimice izvede. Odista majstorsko upravljanje nepredvidljivim! Kolin bi se ponosio njime...
<BR>&nbsp;&nbsp;&nbsp;&nbsp;&nbsp;Sve je počelo sasvim slučajno. Kada je ustanovio da glavni inženjer ima prilično retko prezime Mek Kenzi, bilo je sasvim prirodno što se upoznao sa njim i uporedio porodična stabla. No, bio je dovoljan samo jedan pogled da bi se videlo kako je svaka veza prilično daleka: Voren Mek Kenzi, doktor astrotehnologije (pogonski sistemi), bio je pegav i riđokos.
<BR>&nbsp;&nbsp;&nbsp;&nbsp;&nbsp;Bez obzira na to, međutim, bilo mu je milo što je upoznao Dankana i radovao se ćaskanju sa njim. Iskreno prijateljstvo se razvilo znatno pre no što je Dankan odlučio da izvuče i neku korist iz toga.
<BR>&nbsp;&nbsp;&nbsp;&nbsp;&nbsp;"Ponekad mi se javi osećaj", požali se Voren ne odveć ozbiljno, "da živim stereotipno. Da li si znao da su nekada svi brodski inženjeri bili Škotlanđani i da su se zvali Mek-i-šta-ti-ga-ja-već-znam-šta?"
<BR>&nbsp;&nbsp;&nbsp;&nbsp;&nbsp;"Nisam imao pojma. Zašto to nisu mogli da budu Nemci ili Rusi? Pa oni su započeli celu stvar."
<BR>&nbsp;&nbsp;&nbsp;&nbsp;&nbsp;"Nisi na dobroj talasnoj dužini. Govorim o brodovima koji plove po vodi. O onim prvim na mehanički pogon koje je pokretala para - klipni motori okretali su točkove sa lopaticama - negde početkom devetnaestog stoleća. Kako je industrijska revolucija započela u Britaniji, a prve praktično upotrebljavane parne mašine napravili Škotlandani, ispalo je da su, kada su ove počele da se koriste širom sveta, uz njih išli i razni Mekovi. Niko drugi nije bio kadar da shvati tako zapetljanu mašineriju."
<BR>&nbsp;&nbsp;&nbsp;&nbsp;&nbsp;"Parna mašina? Zapetljana? Mora da se šališ."
<BR>&nbsp;&nbsp;&nbsp;&nbsp;&nbsp;"Jesi li ikada zavirio u neku od njih? Ima tamo više burgija nego što ti misliš, premda se nije teško razabrati... U svakom slučaju, dok je bilo parobroda - a oni su bili u upotrebi samo stotinak godina - Škotlanđani su upravljali njima. To razdoblje mi je postalo hobi; ono ima neke iznenađujuće podudarnosti sa našim dobom."
<BR>&nbsp;&nbsp;&nbsp;&nbsp;&nbsp;"Dobro, samo napred: iznenadi me."
<BR>&nbsp;&nbsp;&nbsp;&nbsp;&nbsp;"Pa, vidiš, ti stari brodovi bili su neverovatno spori, prevaljujući u proseku oko deset kilometara na čas, bar u slučaju teretnih lađa. Tako su stvarno dugi putevi, čak i na Zemlji, mogli da traju nedeljama. Baš kao današnja svemirska putovanja."
<BR>&nbsp;&nbsp;&nbsp;&nbsp;&nbsp;"Shvatam. U ono vreme, zemaljske države bile su međusobno udaljene kao danas planete."
<BR>&nbsp;&nbsp;&nbsp;&nbsp;&nbsp;"Samo neke od njih. Savršena analogija je stari britanski komonvelt - prvo i poslednje svetsko carstvo. Gotovo stotinu godina, zemlje kao što su Kanada, Indija, Australija, isključivo su preko parobroda održavale svoju vezu sa Britanijom; putovanje u jednom smeru obično bi trajalo mesec i više dana i ne retko se doživljavalo samo jednom u životu. To su sebi mogli da dozvole jedino imućni Ijudi ili vladini službenici. I - baš kao i danas - ljudi u kolonijama nisu mogli čak ni da razgovaraju sa maticom zemljom. Psihološka izolovanost bila je gotovo potpuna."
<BR>&nbsp;&nbsp;&nbsp;&nbsp;&nbsp;"Ali imali su telefone, zar ne?"
<BR>&nbsp;&nbsp;&nbsp;&nbsp;&nbsp;"Da, ali samo za lokalnu upotrebu i to u nevelikom broju. Ne zaboravi, govorimo o početku devetnaestog stoleća. Celovita globalna komunikacija nije uspostavljena sve do pred njegov kraj."
<BR>&nbsp;&nbsp;&nbsp;&nbsp;&nbsp;"Imam utisak da ti je analogija pomalo isforsirano izvedena", usprotivi se Dankan. Stvar ga je zainteresovala, ali mu nije zvučala ubedljivo; pa ipak, bio je voljan da sasluša Mek Kenzijeve argumente - još uvek bez zadnjih misli.
<BR>&nbsp;&nbsp;&nbsp;&nbsp;&nbsp;"Mogu da ti pružim nove i čvršće dokaze. Jesi li čuo za Radjarda Kiplinga?"
<BR>&nbsp;&nbsp;&nbsp;&nbsp;&nbsp;"Jesam, premda nisam čitao ništa od njega. On je bio pisac, zar ne? Anglo-američki... nešto između Melvila i Hemingveja. Engleska književnost predstavlja za mene gotovo potpuno nepoznato područje. Život je tako kratak."
<BR>&nbsp;&nbsp;&nbsp;&nbsp;&nbsp;"Da, na žalost. Ali ja sam čitao Kiplinga - on je bio prvi pesnik mašinske ere, a ima ih i koji misle da je predstavljao najboljeg pripovedača kratke priče u svom stoleću. Ja to, razume se, ne mogu da procenim, ali on je tačno opisao razdoblje o kome govorim. Mekendruova slavopoljka - na primer - razmišljanje jednog starog inženjera o klipovima, kotlovima i zamajcima koji pokreću njegov brod oko sveta. Tehnologija tog dela - a da ne pominjem teologiju! - zastarela je već tri stotine godina; ali duh koji je stajao iza nje svež je i mlad kao i uvek.
<BR>&nbsp;&nbsp;&nbsp;&nbsp;&nbsp;Pored toga, on je pisao pesme i priče o dalekim mestima koja u njegovim delima izgledaju kao danas planete - a ponekad još egzotičnije! Njegovo ostvarenje koje se meni osobito dopada jeste Pesma gradova... Polovinu aluzija u njoj, doduše, ne razumem, ali pohvale koje upućuje Bombaju, Singapuru, Rangunu, Sidneju, Ouklendu... navode me na pomisao o Mesecu, Merkuru, Marsu, Titanu..."
<BR>&nbsp;&nbsp;&nbsp;&nbsp;&nbsp;Mek Kenzi zastade za trenutak, pomalo zbunjenog izraza lica.
<BR>&nbsp;&nbsp;&nbsp;&nbsp;&nbsp;"I ja sam pokušao da se ogledam na tom polju... ali ne brini... neću te gnjaviti svojim stihovima."
<BR>&nbsp;&nbsp;&nbsp;&nbsp;&nbsp;Dankan promrmlja nešto ohrabrujuće, znajući da se to od njega očekuje. Bio je sasvim siguran da će mu pre kraja putovanja biti zatraženo mišljenje - u prevodu: pohvala - o Mek Kenzijevim književnim pokušajima.
<BR>&nbsp;&nbsp;&nbsp;&nbsp;&nbsp;No, ovo ga je u isti mah pravovremeno podsetilo na njegove vlastite odgovornosti. Dok je još početak putovanja, biće bolje da se da na posao.
<BR>&nbsp;&nbsp;&nbsp;&nbsp;&nbsp;Tačno deset minuta, naložio mi je Džordž Vašington - ni sekundu više. Čak će i predsedniku biti dopušteno samo petnaest minuta, a sve planete moraju da imaju podjednako vreme. Bilo je predviđeno da cela stvar traje dva i po časa, od trenutka ulaska u Kapitol do časa kada budu krenuli iz njega na prijem u Belu Kuću...
<BR>&nbsp;&nbsp;&nbsp;&nbsp;&nbsp;I dalje je izgledalo pomalo apsurdno prevaliti tri milijarde kilometara da bi se održao desetominutni govor, čak i za tako jedinstvenu priliku kao što je petstota godišnjica. Dankan nije imao nameru da na formalne učtivosti utroši više od pukog minimuma govorničkog vremena; u svakom slučaju, kako je Malkolm primetio, iskrenost govora u kome se izražava zahvalnost često je obrnuto srazmerna njegovoj dužini.
<BR>&nbsp;&nbsp;&nbsp;&nbsp;&nbsp;Zabave radi - ali i, što je bilo daleko važnije, zato što će mu to pomoći da upamti ostale zvanične učesnike na proslavi - Dankan se dade u sastavljanje uvodnog dela izlaganja, zasnovanog na spisku gostiju koji mu je uputio profesor Vašington. "Gospođo predsednice" - glasio je početak govora - "gospodine vicepredsedniče, uvaženi vrhovni sudijo, uvaženi starešino senata, uvaženi starešino kongresa, vaše ekselencije ambasadori Meseca, Marsa, Merkura, Ganimeda i Titana" - u tom trenutku, blago će klimnuti glavom u pravcu ambasadora Farela, ako bude uspeo da ga uoči na prenatrpanoj galeriji - "poštovani predstavnici Albanije, Austranda, Kipra, Čehoslovačke, Francuske, Kmera, Palestine, Kalinge, Zimbabve, Irske..." Izračunao je da bi, ako bi pomenuo svih pedeset ili šezdeset oblasti, koje su i dalje držale do neke svoje autonomnosti, utrošio četvrtinu raspoloživog vremena i on se uzdao da će se sa tim složiti i ostali govornici. Bez obzira na protokol, Dankan je odlučio da izabere neki dostojanstveno sažet oblik.
<BR>&nbsp;&nbsp;&nbsp;&nbsp;&nbsp;Formulacija: 'Narodi Zemlje' obuhvatila bi ogromno područje; precizno govoreći, njegova površina bila je pet puta veća od Titanove - impresivan statistički podatak koji je Dankan znao napamet. Ali time bi bili izostavljeni posetioci; kako bi bilo da onda kaže: "Prijatelji sa drugih svetova?" Ne... zvučalo je nekako odveć pretenciozno, s obzirom da će mu većina njih biti potpuni stranci. Možda: "Gospođo predsednice, uvaženi gosti, poznati i nepoznati prijatelji sa mnogih svetova..." To je bilo bolje, ali mu ipak još nije izgledalo kao pravo rešenje.
<BR>&nbsp;&nbsp;&nbsp;&nbsp;&nbsp;Ceo posao ispao je znatno složeniji nego što se to činilo na prvi pogled - priznao je na kraju Dankan. Bilo je mnogo ljudi koji bi mu rado pružili koristan savet, ali on je bio rešen, u dobroj staroj mekenzijevskoj tradiciji, da najpre do kraja sam okuša sreću, a tek onda da zatraži pomoć. Negde je pročitao da je najbolji način da se nauči plivanje biti bačen u duboku vodu. Dankan nije umeo da pliva - ta veština je na Titanu bila krajnje suvišna - ali je zato analogija sasvim odgovarala situaciji. Njegova karijera u solarnoj politici takođe će započeti spektakularnim pljuskom u vodu, i to pred očima miliona gledalaca.
<BR>&nbsp;&nbsp;&nbsp;&nbsp;&nbsp;Nije stvar bila u tome što je bio nervozan; uostalom, već je imao prilike da istupi pred celim svojim svetom u svojstvu veštaka za vreme tehničkih rasprava u skupštini. Držao se sasvim dobro prilikom prosuđivanja složenih argumenata za i protiv rudarske eksploatacije glečera Maunt Nansen; čak mu je i Armand Helmer čestitao, uprkos činjenici što su njih dvojica na kraju stajala na suprotnim stanovištima. U tim raspravama, koje su se ticale konkretne budućnosti Titana, na njemu je ležala stvarna odgovornost, i karijera je lako mogla da mu naglo bude okončana ukoliko bi napravio budalu od sebe.
<BR>&nbsp;&nbsp;&nbsp;&nbsp;&nbsp;Publika koja ga bude slušala na Zemlji, biće verovatno hiljadostruko brojnija, ali će zato njena kritička nastrojenost biti znatno manja. U stvari, svi će ga prihvatiti prijateljski ukoliko ne počini neoprostivi greh i bude dosadan.
<BR>&nbsp;&nbsp;&nbsp;&nbsp;&nbsp;To, međutim, još nije mogao da jemči, pošto i dalje nije imao predstavu o tome kako će iskoristiti najvažnijih deset minuta u svom životu.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
