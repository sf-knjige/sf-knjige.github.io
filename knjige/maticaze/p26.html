<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. AHENATEN I KLEOPATRA
<P>&nbsp;&nbsp;&nbsp;&nbsp;&nbsp;Ser Mortimer Kejns sedeo je u svojoj fotelji u Harli ulici i sa kliničkim zanimanjem posmatrao Dankana Mekenzija, koji se nalazio sa druge strane Atlantika.
<BR>&nbsp;&nbsp;&nbsp;&nbsp;&nbsp;"Vi ste, dakle, poslednji od čuvenih Mekenzijevih. A došli ste na Zemlju da se postarate da to više ne budete."
<BR>&nbsp;&nbsp;&nbsp;&nbsp;&nbsp;Ovo je bilo rečeno pre kao zaključak, nego kao pitanje tako da Dankan ništa nije odgovorio, već je nastavio da promatra čoveka koji je, u gotovo doslovnom smislu, bio njegov tvorac.
<BR>&nbsp;&nbsp;&nbsp;&nbsp;&nbsp;Mortimer Kejns već je duboko zašao u osamdesete i izgledao je kao poprilično olinjao i oronuo lav. Odlikovao ga je autoritativan izraz lica - ali se na njemu mogla procrtati i izvesna pomirenost sa sudbinom, odnosno ravnodušnost. Posle pola stoleća provedenih u svojstvu vodećeg genetičkog hirurga na Zemlji, on je naprosto prestao da od života očekuje bilo kakva iznenađenja; pa ipak, još nije sasvim izgubio zanimanje za ljudsku komediju.
<BR>&nbsp;&nbsp;&nbsp;&nbsp;&nbsp;"Recite mi", nastavi on, "zbog čega ste morali da se date na toliki put čak sa Titana? Zasto naprosto niste poslali neophodne biotipske uzorke?"
<BR>&nbsp;&nbsp;&nbsp;&nbsp;&nbsp;"Imam neka posla ovde", odgovori Dankan. "a tu je i zvanični poziv na proslavu petstote godišnjice. Takva prilika se ne propušta."
<BR>&nbsp;&nbsp;&nbsp;&nbsp;&nbsp;"I pored toga, trebalo je da mi unapred pošaljete uzorke. Sada ćete morati da sačekate devet meseci... odnosno, ako budete želeli da povedete sina sa sobom."
<BR>&nbsp;&nbsp;&nbsp;&nbsp;&nbsp;"Ova poseta Zemlji ispala je sasvim neočekivano, tako da sam jedva imao vremena za pripremu. U svakom slučaju, znaću kako da iskoristim to vreme. Ovo mi je jedina prilika u životu da se pobliže upoznam sa Zemljom; proći će najmanje deset godina pre no što ponovo budem u stanju da se uhvatim ukoštac sa vašom silom teže."
<BR>&nbsp;&nbsp;&nbsp;&nbsp;&nbsp;"Zbog čega je toliko važno stvoriti još jednog potpunog, stopostotnog Mekenzija?"
<BR>&nbsp;&nbsp;&nbsp;&nbsp;&nbsp;Sva je prilika da je Kolin sve ovo već raspravio sa Kejnsom - ali, razume se, to je bilo pre trideset godina, a sam bog zna koliko je hiljada klonovanja ovaj hirurg obavio od tada. Kako bi i mogao pamtiti tako nešto; sa druge strane, on sasvim sigurno raspolaže podrobnom dokomentacijom i nije isključeno da je upravo proverava na specijalnom ekranu instaliranom na plohi njegovog stola.
<BR>&nbsp;&nbsp;&nbsp;&nbsp;&nbsp;"Da bih vam odgovorio na to pitanje", poče Dankan polako, "morao bih Vam najpre ukratko izložiti istoriju Titana u toku poslednjih sedamdeset godina."
<BR>&nbsp;&nbsp;&nbsp;&nbsp;&nbsp;"Mislim da to neće biti neophodno", prekide ga hirurg, prelećući hitro očima preko skrivenog ekrana. "U pitanju je stara priča; jedino se pojedinosti menjaju s vremena na vreme. Jeste li čuli za Ahenatena?"
<BR>&nbsp;&nbsp;&nbsp;&nbsp;&nbsp;"Za koga?"
<BR>&nbsp;&nbsp;&nbsp;&nbsp;&nbsp;"A za Kleopatru?"
<BR>&nbsp;&nbsp;&nbsp;&nbsp;&nbsp;"Ah, da... ona je bila egipatska kraljica, zar ne?"
<BR>&nbsp;&nbsp;&nbsp;&nbsp;&nbsp;"Kraljica Egipta, ali ne Egipćanka. Naložnica Antonija i Cezara. Poslednji i najveći izdanak loze Ptolemija."
<BR>&nbsp;&nbsp;&nbsp;&nbsp;&nbsp;Kakve sad ovo veze ima sa mnom, pomisli Dankan zbunjeno? Ovo nije bio prvi put, a svakao ne ni poslednji da ga ošamuti sama obimnost i složenost zemaljske istorije. Kolin, koji se zanimao za prošlost, verovatno bi znao na šta Kejus cilja, ali Dankan nije mogao čak ni da nasluti.
<BR>&nbsp;&nbsp;&nbsp;&nbsp;&nbsp;"Imam na umu problem nastavljanja. Kako biste mogli obezbediti da će vaša dinastija nastaviti u smeru koji vi želite i posle vaše smrti? Razume se, potpuno jemstvo ne postoji, ali se zato verovatnoća može povećati ako ostavite potpunu indigo-kopiju vas samog...
<BR>&nbsp;&nbsp;&nbsp;&nbsp;&nbsp;Egipatski faraoni preduzeli su na ovom polju herojski korak - najbolji koji se mogao učiniti bez pomoći moderne nauke. Zato što su tvrdili da su bogovi, oni se nisu mogli venčavati sa običnim smrtnicima, već su sklapali brakove između braće i sestara. Ishod ovih veza ponekad je bio genijalni potomak, ali isto tako i deformisana ličnost - a u Ahenatenovom slučaju i jedno i drugo. Pa ipak, ta tradicija trajala je više od hiljadu godina, da bi se okončala sa Kleopatrom."
<BR>&nbsp;&nbsp;&nbsp;&nbsp;&nbsp;"Da su faraoni bili u stanju da se klonuju, oni bi to nesumnjivo činili. Bilo bi to savršeno rešenje, kojim bi se izbegao problem razmnožavanja urodom. Ali ono sa svoje strane takođe uvodi neke probleme. Usled toga što više ne dolazi do mešanja gena, evolucioni časovnik se zaustavlja. Drugim rečima, to je kraj svakom biološkom napredovanju."
<BR>&nbsp;&nbsp;&nbsp;&nbsp;&nbsp;Na šta li samo cilja, upita se nestrpljivo Dankan još jednom. Razgovor se uopšte nije odvijao u onom smeru koji je on planirao. Izgledalo je da će biti sasvim jednostavno srediti celu stvar, kao što su Kolin i Malkolm učinili, pre trideset, odnosno sedamdeset godina. A sada se sticao utisak da ga čovek, koji je uradio više klonovanja od bilo kog drugog na Zemlji, pokušava da odvrati od toga. Osetio se zbunjen i pometen, a i pomalo ljut.
<BR>&nbsp;&nbsp;&nbsp;&nbsp;&nbsp;"Nemam ništa protiv", nastavi hirurg, "da obavim klonovanje kada je ono skopčano sa nekim genetskim poboljšanjem - što nije moguće u vašem slučaju; kao što nesumnjivo znate. Kada ste bili klonovani od... Kolina... bio je to jedino pokušaj da se produži dinastija. Lečenje sa tim nije imalo nikakve veze - već samo politika i lična taštost. Oh, siguran sam da su obojica vaših prethodnika uverena da je sve to bilo učinjeno za dobrobit Titana i nije isključeno da su u tom pogledu potpuno u pravu. Ali bojim se da mi je već dosta toga da izigravam Boga. Žao mi je, gospodine Mekenzi. A sada, budite tako ljubazni i izvinite me. Nadam se da ćete uživati u poseti Zemlji."
<BR>&nbsp;&nbsp;&nbsp;&nbsp;&nbsp;Dankan je ostao da otvorenih usta zuri u taman ekran. Nije imao čak ni toliko vremena da uzvrati na pozdrav - a još manje da prenese Kolinove najbolje žeIje čoveku koji je obojicu stvorio.
<BR>&nbsp;&nbsp;&nbsp;&nbsp;&nbsp;Bio je iznenađen, razočaran - i povređen. Nije bilo nikakve sumnje da se stvar mogla srediti na nekom drugom mestu, ali mu ranije uopšte nije palo na pamet da ode negde drugde osim tamo gde je sam nastao. Osećao se kao sin koga se upravo odrekao rođeni otac.
<BR>&nbsp;&nbsp;&nbsp;&nbsp;&nbsp;Postojala je ovde neka zagonetka; i iznenada, u blesku lucidnosti, Dankanu se učini da zna odgovor. Ser Mortimer je klonovao samoga sebe - sa potpuno promašenim ishodom.
<BR>&nbsp;&nbsp;&nbsp;&nbsp;&nbsp;Pretopostavka je bila veoma domišljata i ne bez izvesne poetske pravde. Slučajno, međutim, nije bila tačna.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
