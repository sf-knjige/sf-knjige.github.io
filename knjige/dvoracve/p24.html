<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Na putu kroz atmosferu svetlost što je dopirala iz jednog jedinog otvora na šatlu postajala je sve slabija, tako da on zaključi da na površini planete vidljivosti uopšte neće biti. Ali kada se vrata magacinskog prostora na šatlu napokon otvoriše, on vide da se omotač od oblaka nalazi nekoliko stopa iznad površine planete i da je, uprkos pravim zavesama od kiše, bilo moguće videti u krugu od dve-tri milje. Betonska ploča na kosmodromu prostirala se svuda unaokolo, a između uspravno postavljenih svemirskih brodova mogao je da vidi brojna vozila koja su se kretala tamo-amo, što je bio prizor iznenađujuće sličan stotinama drugih na mnogim kosmodromima Federacije.
<BR>&nbsp;&nbsp;&nbsp;&nbsp;&nbsp;Sasvim blizu šatla nalazilo se jedno terensko vozilo, pokriveno, i nekoliko Pitsikana oko njega, od kojih su neki bili u ratničkoj opremi a neki potpuno goli. I samo to vozilo podsećalo je na slična vozila Federacije. Tavernor je bio preokupiran brigom za Betiju, ali njegov praktični duh nije mogao a da istovremeno ne proučava različita vozila i njihovu opremu, zapažajući kako su njihovi konstruktori rešavali opšte probleme na isti način kao i konstruktori sveta kojem je Tavernor pripadao. Teretno vozilo ga je naročito zanimalo.
<BR>&nbsp;&nbsp;&nbsp;&nbsp;&nbsp;Na njegovom zadnjem delu primetio je dva četvrtasta udubljenja, pored kojih su se nalazili i neki uređaji za pričvršćivanje - što je, po svemu sudeći, značilo da je vozilo bilo izgrađeno za prevoz kocki sa šatla. Taj podatak Tavernor zapamti i odloži ga u sećanje zajedno s podacima o konstrukciji staklenih ćelija.
<BR>&nbsp;&nbsp;&nbsp;&nbsp;&nbsp;Kablovi pomoću kojih su Pitsikani izvukli kocke iz matičnog broda bili su sada spojeni s vitlom na teretnom vozilu. Posle toga, energetske kablove s pokretnog generatora prikopčali su na generator u teretnom vozilu. Tavernorovo čuđenje se sve više povećavalo dok je sve to posmatrao. Analaza pitsikanske atmosfere, do čijih su uzoraka naučnici Federacije ponekad dolazili na osvojenim neprijateljskim brodovima, pokazale su da nije bila ista kao i ona u kojoj su ljudi živeli; međutim, mogla se udisati čak i više od nedelju dana pre nego što bi se pojavili neželjeni simpotomi. Pitsikanima je taj podatak morao biti poznat - jer, najzad, i sami su mogli da se bez posebne opreme kreću na planetama Federacije; pa ipak, nastavili su da se za svoje zarobljenike brinu s tako izraženom pažnjom, da to kod Travernora izazva neko nejasno, ali uznemirujuće predosećanje.
<BR>&nbsp;&nbsp;&nbsp;&nbsp;&nbsp;Kada sve pripreme behu obavljene, kocke su bile podignute i utovarene u vozilo dok je okupljena skupina Pitsikana ispoljavala više nego živo zanimanje. Betija je sedela nagnuta preko stola, a Tavernor je ozbiljna lica posmatrao crne prilike. Kada su bili uzbuđeni, Pitsikani nisu izgledali tako strašno - drugi par ruku bi se rasklopio, otkrivajući vertikalne procepe usta za ishranu, i mahao slabašno dok bi sivobeli izmet prskao iz donjeg dela njihovog tela. Tavernora skoro da ispuni zadovoljstvo što debeli zidovi njegove ćelije nisu omogućavali da im čuje i glasove koje su pritom ispuštali. Ali u isto vreme bio je nelagodno svestan činjenice da je on bio 'nezemljanin' na ovom kišom zasipanom svetu. Zurio je u Pitsikane sve dok se zadnja vrata na vozilu nisu zatvorila.
<BR>&nbsp;&nbsp;&nbsp;&nbsp;&nbsp;Vozilo krenu i vožnja, bez ikakvih potresa, potraja desetak minuta. Bilo je malo slobodnog prostora između dve kocke i zidova vozila na kojima nije bilo prozora, tako da u tom delu vozila nije bilo nezemljana. Tavernor odmah shvati da je to možda bilo prvi put, otkako su ih uhvatili, da ih niko nije posmatrao. On pokuša da otvori vrata kocke, ali su ona bila čvrsto zamandaljena i nepokretna kao i uvek; ne uspevši u tome, on svojski prionu na to da, nekako, privuče Betijinu pažnju.
<BR>&nbsp;&nbsp;&nbsp;&nbsp;&nbsp;Posle nekoliko minuta udaranja o zid Betija se napokon diže i priđe zidu svoje ćelije, licem okrenuta prema njemu iza orošenog stakla, dok je svetlost na isturenim delovima njenog tela, na ramenima i grudima, i tamnom trouglu njene ženstvenosti činila da poprimi magloviti oblik arhetipske polnosti. On joj stade živo izmahivati rukama, ali se ona okrenu i, nesigurno, ode do kreveta; bilo mu je savršeno jasno da ga nije ni primetila. Njegova zabrinutost za njeno stanje se još više poveća, a s njom i osećaj odgvornosti - on je bio taj koji ju je primorao da pobegnu u vilu, tačno tamo gde su Pitsikani nameravali da slete da bi uhvatili zarobljenike. Da to nije uradio ona bi sada bila mrtva, kao što su, verovatno, mrtvi bili i svi ostali stanovnici Mnemozine; ali njena smrt bi bila samo seoba u stanje egona, što bi bilo mnogo bolje od života kojim je sada živela. Kao i Lisa, i Betija je, po svemu sudeći, imala neki nedostatak u karakteru koji se odražavao u odsustvu volje za životom. Moglo se videti kako vene pod pritiskom, a Pitsikani još ni izdaleka nisu obelodanili svoje planove o tome šta će se njima dvoma desiti bilo u neposrednoj, bilo u daljoj budućnosti.
<BR>&nbsp;&nbsp;&nbsp;&nbsp;&nbsp;Tavernor je bespomoćno stiskao pesnice i šetao ćelijom sve dok vozilo nije zadrhtalo, kada mu se motor ugasio. I tek kada se vrata otvoriše, on vide da se nalaze na većoj nadmorskoj visini nego tamo, na kosmodromu. Oblaci su bili tik iznad njih, a vidljivost je bila ograničena na samo nekoliko stotina jardi. Nalazili su se na padini jednog brežuljka, ispred neke zgrade bez prozora, podignute na strmim liticama koje su se gubile u vlažnoj atmosferi. Ojačani zidovi zgrade bili su izgrađeni od nekog šarenog, plavičastog kamena, a čitavo zdanje kao da je bilo deo brežuljka. Na uzdignutoj strani, ispred koje se vozilo zaustavilo, zgrada je imala samo jedan sprat; međutim, kroz četvrtasti otvor na jednom zidu moglo se videti da se unutrašnjost zgrade proteže nekoliko spratova u dubinu. Građevina je bila strogo funkcionalnog oblika, ili se bar tako činilo Tavernoru; međutim, nije bio u stanju da razabere kakva bi mogla biti njena funkcija. Mogla je, podjednako, biti i zatvor i centar za istraživanje i ispitivanje nepoznatih oblika života - naravno, u pitsikanskom stilu.
<BR>&nbsp;&nbsp;&nbsp;&nbsp;&nbsp;Zadnja, spuštena vrata vozila činila su platformu koja je bila na istom nivou s donjom ivicom četvrtastog otvora na zidu. Iz unutrašnjosti zgrade pojaviše se neki Pitsikani, uđoše u vozilo i pričvrstiše još neke žice i kablove na donjim stranama ćelija. Najpre su izvukli Tavernorovu kocku i on oseti kako mu srce uzbuđeno lupa dok ga je kocka nosila u mrak zagonetne zgrade.
<BR>&nbsp;&nbsp;&nbsp;&nbsp;&nbsp;Kad mu se oči privikoše na mrak, on ugleda da se kocka kreće po ravnom, praznom podu. Ispod njega se nalazila neka prostorija, okomito izdeljena ogromnim metalnim stubovima. Visoka, mrežasta ograda išla je ivicom, između stubova, dok su se na podu mogli videti četvrtasti tragovi, pokazujući da su se tu do pre kratkog vremena nalazile neke mašine. Tavernor se upita nije li ova zgrada, zapravo, bila nekakva radionica koja je, potom, prepravkama, dobila neku novu svrhu. Ali kakvu? Da li samo stoga što Pitsikani, koji do sada nisu uzimali zarobljenike, nisu imali ni...?
<BR>&nbsp;&nbsp;&nbsp;&nbsp;&nbsp;Njegov lutajući pogled odjednom otkri dva četvrtasta udubljenja na podu ispred ćelija - udubljenja oko kojih su se nalazile sada već dobro poznate alke pomoću kojih su kocke pričvršćene za tlo. Između njih nalazio se niski zid sa koga su visili energetski kablovi, i Tavernor odjednom shvati barem deo planova Pitsikana.
<BR>&nbsp;&nbsp;&nbsp;&nbsp;&nbsp;On i Betija trebalo je da u ovoj veštačkim putem stvorenoj pećini ostanu duže vreme - možda, do kraja života.
<BR>&nbsp;&nbsp;&nbsp;&nbsp;&nbsp;Nije se, u tom trenutku, mogao setiti nijednog dugog razloga zbog kojeg bi se nezemljani toliko trudili da im obezbede odgovarajuće uslove za život koji su - to je, bar, bilo očigledno - bili planirali za duži rok. Njegov um odmah poče, sam od sebe, da na osnovu poznatih činjenica, stvara teorije. Šta ako Pitsikani nameravaju da sačuvaju jedan par pripadnika pobeđene rase, prosto onako, za istoriju? Kao žive muzejske eksponate? Šta ako žele da podrobnije prouče ljudsko ponašanje, i u tom cilju stvore ljudsku koloniju? On se okrenu da pogleda Betijinu kocku. Ležala je na krevetu, nepomično, kao da ne primećuje crne spodobe oko sebe.
<BR>&nbsp;&nbsp;&nbsp;&nbsp;&nbsp;Dok je tako posmatrao šta se oko njega zbiva, njegova kocka bi spuštena u ležište, a Betijina povučena iza zida koji ih je delio. Dva nezemljanina stadoše da pričvršćuju krajeve kocki pre nego što Tavernor dospe da shvati da je zid između njih postavljen namerno, kako bi im uskratio i to bedno zadovoljstvo da mogu da vide jedno drugo. Život mu je, do ovog trenutka, trebalo da bude sastavljen od danonoćne samoće u staklenoj kutiji, od konzervi s hranom i zurenja, kroz vlažne staklene zidove, u zloslutne spodobe koje se kreću u polumraku, bez mogućnosti da sazna da li je Betija, s druge strane zida, živa ili mrtva...
<BR>&nbsp;&nbsp;&nbsp;&nbsp;&nbsp;Besomučna mržnja stade se javljati u Tavernoru, grčeći mu mišiće, primoravajući ga da preduzme neku akciju - iako mesta za akciju nije bilo. On ipak sunu prema klečećoj figuri Pitsikana i prstima, lomeći nokte, stade grebati po staklu koje ih je razdvajalo. A onda, gotovo istog časa, primeti da se nezemljani spremaju da njegovu kocku povežu s energetskim kablovima koji su visili sa zida; poslednji put kada su to učinili, sinu mu kroz glavu, vrata su, makar za tren, zadrhtala.
<BR>&nbsp;&nbsp;&nbsp;&nbsp;&nbsp;On smesta otrča do sredine kocke, okrenu se upravo u trenutku kada su unutrašnja vrata gotovo neprimetno zadrhtala, i baci se na njih svom snagom koju mu je njegovo mršavo telo dozvoljavalo. Oseti, za trenutak, oštar bol u ramenu, udar grudi o spoljašnja vrata, ali se, časak potom, nađe među mjaukavim, visokim i vretenastim prilikama Pitsikana.
<BR>&nbsp;&nbsp;&nbsp;&nbsp;&nbsp;U polumraku odjednom nastade metež, dok su mu se pluća punila hladnim, vlažnim vazduhom. Jedan nezemljanin obavi se oko njega, i on zamahnu i obema rukama udari po naduvenim plućima. Nezemljanin tiho skliznu niz njegovo telo, i Tavernor shvati da nije u pitanju bio ratnik, budući da bi, inače, i njegova pluća bila zaštićena opremom. On se potom okrenu, upravo u trenuku kada mu se jedan ratnik približi; Tavernor pokuša udarac nogom u organe na donjem delu njegovog tela, promaši i izgubi ravnotežu, a onda zastade, nemoćno očekujući da nezemljanin iskoristi priliku i da ga ili raznese svojim oružjem ili saseče nožem. Umesto toga, ovaj pokuša da ga uhvati za ruke, dajući Tavernoru vremena da ga dohvati za noge, povuče i obori. Tavernor brzo dohvati ratnikov nož, izmače prstima koji su pokušavali da dohvate njegovu ruku, zahvati ga zadnjom stranom šake po licu i umače.
<BR>&nbsp;&nbsp;&nbsp;&nbsp;&nbsp;Još jedan Pitsikan pođe prema njemu, raširenih ruku, ali se natače na nož koji je Tavernor držao ispred sebe. Drugi par njegovih ruku bezuspešno je udarao po Tavernorovom zglobu, dok je Pitsikan padao. Tavernor ga prekorači, probi se između druge dvojice nezemljana, stiže do druge kocke i jednim udarcem noža preseče energetske kablove. Udar struje koji oseti kada nož dotače provodnike kao da ga odbaci pravo u Betijinu ćeliju. On se okrenu, teško dišući, spreman da brani ulaz - a onda ustanovi da ga niko ne prati. U isto vreme shvati i da je njegovo napredovanje kroz redove Pitsikana bilo suviše lako - nijedan od njih ga, zapravo, nije udario. Kao da im je bilo stalo da ga ne povrede...
<BR>&nbsp;&nbsp;&nbsp;&nbsp;&nbsp;"Mak!" Betijino lice je bilo bledo dok se uspravljala oslanjajući se na lakat.
<BR>&nbsp;&nbsp;&nbsp;&nbsp;&nbsp;Tavernor joj pritrča. "Ovo nam je možda poslednja prilika, Betija, kad možemo da razgovaramo, i nema mnogo vremena." Govorio je nestrpljivo dok se spuštao na kolena pored njenog kreveta, držeći je za ruku. "Ja... moraš da živiš. Zbog sebe i zbog mene. Mislim da Pitsikani nameravaju da nas ostave u životu. U životu, Betija, i ja želim da mi obećaš da ćeš..." On zastade setivši se imena kojim ga je oslovila. "Šta si mi to rekla?"
<BR>&nbsp;&nbsp;&nbsp;&nbsp;&nbsp;"Ti si Mak Tavernor, zar ne?"
<BR>&nbsp;&nbsp;&nbsp;&nbsp;&nbsp;"Kako... kako znaš?"
<BR>&nbsp;&nbsp;&nbsp;&nbsp;&nbsp;"Čula sam šta si rekao svom ocu... i otada... stari snovi koji se, mislila sam, neće nikada vratiti... Je l' sve to istina, Mak?" Njene oči bile su odjednom pune života, kao nikada ranije. Bila je to Betija, devojčica.
<BR>&nbsp;&nbsp;&nbsp;&nbsp;&nbsp;On potvrdno klimnu i pritisnu njene njene hladne šake na svoja usta. "Ali bio sam mrtav, Betija, veruj mi."
<BR>&nbsp;&nbsp;&nbsp;&nbsp;&nbsp;"I postoji jedno blistavo sunce? Sunce koje govori?"
<BR>&nbsp;&nbsp;&nbsp;&nbsp;&nbsp;"Postoji. Jednoga dana oboje ćemo biti njegov sastavni deo."
<BR>&nbsp;&nbsp;&nbsp;&nbsp;&nbsp;"Mak!" Betija se sasvim uspravila na krevetu i njeni prsti stisnuše njegove iznenađujućom snagom. "Izvedi me odavde. Moram da iziđem odavde."
<BR>&nbsp;&nbsp;&nbsp;&nbsp;&nbsp;Tavernor skrenu pogled prema poluprovidnom zidu. Neki Pitsikani su stajali ukočeno, dok su drugi jurcali kroz polumrak koji ih je okružavao.
<BR>&nbsp;&nbsp;&nbsp;&nbsp;&nbsp;"Ne znam, Betija, kakve izglede imamo ako pobegnemo odavde. Mi smo na planeti Pitsikana..." On prestade da govori, gotovo omamljen njenim širokim, toplim osmehom.
<BR>&nbsp;&nbsp;&nbsp;&nbsp;&nbsp;"Jednom si me pozvao da s tobom bežim u šumu, Mak", reče ona uzdrhtalim glasom, dok su joj oči blistale nečim što je ličilo na saosećanje. "Ovde, u blizini, nalazi se jedna druga šuma - pokušajmo da iskoristimo novu priliku. Ma koliko mala bila.
<BR>&nbsp;&nbsp;&nbsp;&nbsp;&nbsp;Tavernor se odjednom priseti kako je posmatrao Betiju dok je bila dete i kako je mislio da je čovekova sposobnost da rađa decu poput nje jedina stvar koja opravdava njegovo postojanje - celokupno njegovo postojanje. To osećanje mu se sada vrati - bilo je uzvišeno; i u tom trenutku on shvati šta znači izdići se iznad svih obzira prema životu ili smrti pojedinaca.
<BR>&nbsp;&nbsp;&nbsp;&nbsp;&nbsp;"U redu", odvrati joj on zahvalno. "Hajdemo."
<BR>&nbsp;&nbsp;&nbsp;&nbsp;&nbsp;Pošto pomože Betiji da stane na noge, njih dvoje zajedno potrčaše ka vratima. Još više Pitsikana se u međuvremenu okupilo oko staklene kocke, ali mu ponovo dođe na um misao da se oni, zapravo, uzdržavaju da ga povrede. A izvan zgrade, video je, magla je bila gušća - ako uspeju da se probiju do vozila, možda će moći da stignu i do šume. Čvrsto stežući pitsikanski nož u rukama, on jurnu kroz vrata pravo u gomilu crnih telesa. Sklanjali su mu se s puta i tračak nade mu se javi pred očima - a onda oseti da je Betija izvukla svoju ruku iz njegove.
<BR>&nbsp;&nbsp;&nbsp;&nbsp;&nbsp;"Žao mi je, Mak", reče ona, gotovo plačući, i njeno belo telo polete u suprotnom pravcu, uvijajući se, gubeći ravotežu i ponovo je nalazeći, kroz bezbroj crnih ruku koje su pokušavale da je uhvate, kao dim na vetru.
<BR>&nbsp;&nbsp;&nbsp;&nbsp;&nbsp;"Betija!" Videvši kuda se uputila Tavernor pozva njeno ime glasom koji se gušio, ali ona je već počela da se natprirodnom brzinom penje na visoku mrežastu ogradu. Zastala je samo za tren na vrhu, kao blistavi krst, i otisnula se u dubinu.
<BR>&nbsp;&nbsp;&nbsp;&nbsp;&nbsp;Tavernor pokri lice rukama u trenutku kada je čuo tup zvuk - kada je njeno telo dodirnulo betonsku poloču negde u dubini, daleko u dubini.
<BR>&nbsp;&nbsp;&nbsp;&nbsp;&nbsp;Čudnovato, ali Tavernor je bio prvi koji se osvestio. Potmuli udarac kao da je paralizovao Pitsikane - čak su i vlažne zenice njihovih velikih očiju za trenutak prestale da se kreću. Tavernor se probi kroz njih i pritrča ogradi. Žičana mreža usecala mu se u stopala dok se peo, ali on na to nije obraćao pažnju. Konačno, dospevši do vrha, nagnu se preko gornje ivice ograde. Betijino telo je ležalo, kao zgužvana maramica, najmanje pedeset stopa ispod ograde, u senci nekih crnih mašina.
<BR>&nbsp;&nbsp;&nbsp;&nbsp;&nbsp;Tavernor se uspravi na vrhu ograde i krenu njome prema jednom od stubova, upravo u trenutku kada jedan Pitsikan stiže do ograde. On obuhvati vlažni metalni stub i krenu da se spušta tek nekoliko centimetara udaljen od svog progonitelja, ali s druge strane ograde. Stigavši do mesta na kojem je pod prostorije u kojoj su se nalazili Pitsikani bio spojen sa stubom, umalo da nije izgubio oslonac i pao; spasao se, međutim, tako što je pustio stub a rukama se uhvatio za donju ivicu ograde, dok je nogama pokušavao da nađe nastavak stuba ispod platforme. Prsti Pitsikana pokušavali su da kroz mrežu dopru do njegovih dok su njihova ramena usta nekontrolisano mjaukala.
<BR>&nbsp;&nbsp;&nbsp;&nbsp;&nbsp;On se pusti ogradu i skliznu niz stub ne obraćajući pažnju na oštre ivice koje su mu se zasecale u meso. Stigavši do betonskog poda on pritrča do Betije i baci se pored njenog izlomljenog tela. Lice joj je bilo opušteno, spremno za dug san. Tavernor zaroni glavu u ruke, dok mu je gorki jecaj cepao grlo.
<BR>&nbsp;&nbsp;&nbsp;&nbsp;&nbsp;"Mak?" Dečji glas ga je dozivao sa okrvavljenih usana.
<BR>&nbsp;&nbsp;&nbsp;&nbsp;&nbsp;"Ovde sam, Betija."
<BR>&nbsp;&nbsp;&nbsp;&nbsp;&nbsp;"Ostani sa mnom, Mak. Ne daj im da... da dođu do mene dok više ne bude... da ne mogu da me povrate u život."
<BR>&nbsp;&nbsp;&nbsp;&nbsp;&nbsp;"Ali zašto, Betija? Zašto si to uradila"?
<BR>&nbsp;&nbsp;&nbsp;&nbsp;&nbsp;Njene oči se otvoriše s velikim naporom, i njene se usne stadoše polako pokretati. On prisloni uho na njene usne i ču kako se njen poslednji dah uobličava u jednu jedinu, neverovatnu rečenicu. Kad su Pitsikani došli do njega, on je još ležao pored Betije. Nož mu je ostao negde u gornjoj prostoriji, ali je Betijino beživotno telo branio golim rukama sve dok jedna gasna granata nije eksplodirala pored njegovih nogu. I dok je gubio svest, Betijine poslednje reči tukle su po njegovoj svesti kao okeani na njenoj rodnoj Mnemozini:
<BR>&nbsp;&nbsp;&nbsp;&nbsp;&nbsp;"Ja sam nova vrsta ljudskog bića, Mak, i Pitsikanima je bilo jasno da moraju da me održe u životu."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
