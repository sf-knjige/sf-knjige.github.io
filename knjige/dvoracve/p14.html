<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Bol. Koji brzo dostiže vrhunac, i koji se brzo izgubi.
<BR>&nbsp;&nbsp;&nbsp;&nbsp;&nbsp;Lebdenje u praznini. Izranjanje. Buđenje.
<BR>&nbsp;&nbsp;&nbsp;&nbsp;&nbsp;Zvezde se mogu okusiti. I čuti. Zvezde se mogu i videti, na način koji se ne može odmah razumeti.
<BR>&nbsp;&nbsp;&nbsp;&nbsp;&nbsp;Prostor nije crn. On se kreće, drhti i preliva u hiljadu boja, od kojih su one u vidljivom spektru tek jedan sićušni deo. U ovom prostoru najupadljiviji su nestalni, divni, pulsirajući cvetovi što nastaju u sudaru teških čestica stvorenih eksplozijom nove i svuda prisutnog vodonika međuzvezdanog prostora. A kako se stiče svest o tome? Pa, to jedva da je moguće tek tako pojmiti...
<BR>&nbsp;&nbsp;&nbsp;&nbsp;&nbsp;U blizini, blagotvorno sunce plovi polako, veličanstveno, obezbeđujući hranu za sve. Još bliže, planeta gori naročitom, bižanskom neuronskom vatrom nastanjenog sveta. A materinska masa lebdi svuda unaokolo, ogromna, strahopoštovana, večna...
<BR>&nbsp;&nbsp;&nbsp;&nbsp;&nbsp;Mislim, znači živ sam. Ovo neverovatno saznanje nije praćeno šokom - nema žlezda koje će ga prouzrokovati, nema krvotoka, nema organske pumpe - pa ipak, Tavernorova svest se iznenada grči, skuplja, kao dužica u oku, pred onim što ga okružuje.
<BR>&nbsp;&nbsp;&nbsp;&nbsp;&nbsp;Jedan srebrnastoplavi oblak se približava. Jajolik je, proziran, sastavljen od svetlucavog gasa, ali - zbog novih čula kojim je obdaren - njemu izgleda kao ljudsko lice. Izgleda i kao mišićav mladić u ratničkoj opremi, kao pogureni starac, kao nasmejano dete, kao sklupčani fetus - različite prikaze jedne jedine jedinke.
<BR>
<BR>&nbsp;&nbsp;&nbsp;&nbsp;&nbsp;Dobro došao u život
<BR>&nbsp;&nbsp;&nbsp;&nbsp;&nbsp;Ne boj se
<BR>&nbsp;&nbsp;&nbsp;&nbsp;&nbsp;Ja sam Labijenus
<BR>
<BR>&nbsp;&nbsp;&nbsp;&nbsp;&nbsp;To biće preporučuje mu tri ideje istvremeno.
<BR>
<BR>&nbsp;&nbsp;&nbsp;&nbsp;&nbsp;Ne razumem. Tavernor je svestan svoje misli koja lako premošćuje prostor. On oseća toplinu tog bića, i njegovo ohrabrenje - ali, biti živ? Još jedan jajoliki oblak se približava. On još jednom podešava svoja čula i njegova svest se nanovo pomera. Sav prostor ispunjen je blistavim licima, likovima, ličnostima, kojih je nebrojeno mnogo miliona.
<BR>
<BR>&nbsp;&nbsp;&nbsp;&nbsp;&nbsp;Pomoći ću ti
<BR>&nbsp;&nbsp;&nbsp;&nbsp;&nbsp;Privikavanje je brzo
<BR>&nbsp;&nbsp;&nbsp;&nbsp;&nbsp;Prepusti se meni
<BR>
<BR>&nbsp;&nbsp;&nbsp;&nbsp;&nbsp;Labijenus se približava.
<BR>
<BR>&nbsp;&nbsp;&nbsp;&nbsp;&nbsp;Tavernor ima vremena da zaključi da je i on sam jedan od tih blistavih jajolikih oblaka, a onda se neki drugi um spoji s njegovim. Već u prvom trenutku prožimanja on upoznaje Labijenusa bolje nego što je ikoga poznavao u čitavom svom životu; doživljava njegovo detinjstvo na severu Francuske u vreme Avgusta Cezara, bori se zajedno sa sedmom legijom u Galiji, Britaniji i Africi, povlači se iz vojske kad je imao čin centuriona, i nastanjuje na malom imanju u severnom delu Francuske, gaji četiri sina u poznom dobu svoga života, umire pod vedrim nebom jedne tople letnje večeri ispod hrastovog drveta, baš u trenutku kada se prva zvezda pojavljuje na kobaltnoplavom zastoru neba...
<BR>&nbsp;&nbsp;&nbsp;&nbsp;&nbsp;Tavernor se povlači, neprijatno mu je.
<BR>
<BR>&nbsp;&nbsp;&nbsp;&nbsp;&nbsp;Opusti se
<BR>&nbsp;&nbsp;&nbsp;&nbsp;&nbsp;Veruj
<BR>&nbsp;&nbsp;&nbsp;&nbsp;&nbsp;Daj
<BR>
<BR>&nbsp;&nbsp;&nbsp;&nbsp;&nbsp;kaže Labijenus.
<BR>
<BR>&nbsp;&nbsp;&nbsp;&nbsp;&nbsp;Tavernor dozvoljava da se veza ponovo uspostavi, i ovoga puta nema osećanja čudnovatog; jer Labijenus i on su dva brata koji su zajedno preživeli rođenje, život i smrt. Shvata, nejasno i sa zahvalnošću, da je Labijenus prihvatio njegov sopstveni, uvrnuti životni put, i da se nije zgrozio. Oni se spajaju pri svetlosti cvetova koji se rađaju i umiru u sudaru čestica u međuzvezdanom prostoru, bojeći postor bezimenim bojama energije, dok tvrde zvezde pucketaju a meke šapuću, dok životodavna energija šiklja iz sunca i Mnemozina gori vatrom života, a materinska masa širi svoje eterične ruke na sve strane...
<BR>&nbsp;&nbsp;&nbsp;&nbsp;&nbsp;Znanje, bezlično i nemušto, preplavljuje Tavernora.
<BR>&nbsp;&nbsp;&nbsp;&nbsp;&nbsp;Najosnovnije i najopštije jedinice života su egoni, saopštava mu Labijenus. Oni su organizovani oblaci energije koja živi u međuzvezdanom prostoru, hraneći se bezmerno malom količinom energije iz zvezdane svetlosti. Oni se stalno rađaju - zato što egon u svom prvobitnom stanju ne može a da ne ostavi svoj otisak na prapočetne tokove energije, stvarajući na taj način druge egone svoje vrste.
<BR>&nbsp;&nbsp;&nbsp;&nbsp;&nbsp;Ti si egon? Tavernorov um stvara zaključke na osnovu dobijenih informacija.
<BR>&nbsp;&nbsp;&nbsp;&nbsp;&nbsp;da.
<BR>&nbsp;&nbsp;&nbsp;&nbsp;&nbsp;A ja...
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Energetska shema koja samu sebe održava. Intuitivno, Tavernor pogađa šta sledi. Da li to znači...?
<BR>&nbsp;&nbsp;&nbsp;&nbsp;&nbsp;Da - ti si besmrtan.
<BR>&nbsp;&nbsp;&nbsp;&nbsp;&nbsp;Besmrtan. Galaksije kao da se zaustavljaju u svom letu. Ali ako sam se rodio u prostoru... ovakav... zašto sam živeo kao ljudsko biće?
<BR>&nbsp;&nbsp;&nbsp;&nbsp;&nbsp;U prvobitnom stanju egon ne poseduje svest o identitetu, nastavlja Labijenus. Ali budući da je suština života, egon poseduje protiventropijski nagon samoostvarivanja u višim oblicima organizacija.
<BR>&nbsp;&nbsp;&nbsp;&nbsp;&nbsp;Taj nagon egon ostvaruje uspostavljajući odnos na novostvorenim bićem koje postoji na nekom fizičkom nivou. To biće može biti čovek, životinja, riba, ptica - svako biće koje, po svojoj prirodi, poseduje nervni sistem određene složenosti i koje je u stanju da se razvija. U kontinuumu prostor-vremena ima nas toliko da svako razumno ili polurazumno biće, koje je ikada postojalo, ima svoj sopstveni egon.
<BR>&nbsp;&nbsp;&nbsp;&nbsp;&nbsp;I dalje ne shvatam.
<BR>&nbsp;&nbsp;&nbsp;&nbsp;&nbsp;Budući da je deo svoje sopstvene okolilne, u savršenom skladu s međuzvedanim tkanjem, egon nije primoran da se razvija. Kao takav, zauvek bi ostao bezlična monada panspermijskog sveduha, ali ga potreba za dosezanjem stanja bivstvovanja nagoni da se vezuje s bićem rođenim u tuđinskoj sredini i koje, upravo stoga, da bi se uopšte održalo, mora stalno da razvija svoje sposobnosti.
<BR>&nbsp;&nbsp;&nbsp;&nbsp;&nbsp;Znači, egon je samo otisak?
<BR>&nbsp;&nbsp;&nbsp;&nbsp;&nbsp;Kako se biće s kojim se egon spaja razvija i sazreva, tako se i njegov centralni nervni sistem usložnjava kroz međudejstvo njegovog fizičkog tela i sredine. Egon, spojen s tim bićem, i sam se razvija, prateći njegov razvoj u svim pojedinostima.
<BR>&nbsp;&nbsp;&nbsp;&nbsp;&nbsp;Ali, kada to biće umre, egon se - umesto da i sam umre - oslobađa svog dobrovoljnog ropstva. Sa novostečenim identitetom ova, sada izrazito složena energetska shema, koja samu sebe održava, ponovo se rađa da bi nasledila svoj večni život.
<BR>&nbsp;&nbsp;&nbsp;&nbsp;&nbsp;Sledstveno tome, sa stanovišta fizičkog bića, smrt je samo ulaz u ovaj novi život - jer, ono je egon.
<BR>&nbsp;&nbsp;&nbsp;&nbsp;&nbsp;Tavernor oseća kako ga preplavljuje bujica saznanja i ponovo se udaljava od Labijenusa, prekidajući direktni mentalni kontakt. Svemir se ponovo zgušnjava oko njega, u milijardama boja energije, prepun kretanja i života.
<BR>&nbsp;&nbsp;&nbsp;&nbsp;&nbsp;Previše, to je previše, kaže on.
<BR>&nbsp;&nbsp;&nbsp;&nbsp;&nbsp;Nemoj biti obeshrabren. Priviknućeš se. Ima vremena.
<BR>&nbsp;&nbsp;&nbsp;&nbsp;&nbsp;Misli koje mu Labijenus šalje nisu, u stvari, istovremene. Tavernor to shvata, osećajući kako mu se mentalni procesi ubrzavaju, da bi sledili Labijenusove. Neka još bojažljiva ushićenost budi se u njemu dok počinje da shvata istinu o svemu što se prepoznaje pod životom.
<BR>&nbsp;&nbsp;&nbsp;&nbsp;&nbsp;Moram ovo da razumem, govori on sebi samom. Mak Tavernor, moje fizičko telo mrtvo je - pa ipak, ja i dalje živim.
<BR>&nbsp;&nbsp;&nbsp;&nbsp;&nbsp;Da. Jedan primerak knjige je izgoreo - drugi je ostao nedirnut.
<BR>&nbsp;&nbsp;&nbsp;&nbsp;&nbsp;I nikada neće umreti?
<BR>&nbsp;&nbsp;&nbsp;&nbsp;&nbsp;Nikad. Jedna senka minu preko Labijenusa. Ne, bar, prirodnom smrću...
<BR>&nbsp;&nbsp;&nbsp;&nbsp;&nbsp;Što znači... Tavernorov um hita dalje... da su moji roditelji živi.
<BR>&nbsp;&nbsp;&nbsp;&nbsp;&nbsp;Stani! Pauza. Da, tvoji roditelji su živi.
<BR>&nbsp;&nbsp;&nbsp;&nbsp;&nbsp;Mogu li da govorim s njima?
<BR>&nbsp;&nbsp;&nbsp;&nbsp;&nbsp;Jednoga dana - oni su deo pod-mase.
<BR>&nbsp;&nbsp;&nbsp;&nbsp;&nbsp;Tavernorova ushićenost se povećava. Ona je poput čudnovatog hladnog plana i to ga uznemirava; ipak, njegov duh nastavlja da se uspinje put večnosti kroz bleskove nervne energije što izvire iz spajanja dva velika toka ljudske misli, spiritualizma i materijalizma. Klasične zemaljske religije, utemeljenja čovekovih prastarih verovanja, našle su svoju potvrdu u tkanjima čistih sila rođenih među zvezdama. Život je večan, spojen s puti u početku, a ipak nezavisan od nje. Skrušenost i strah iznenada obuzimaju Tavernorovo biće - večnost, beskraj...
<BR>&nbsp;&nbsp;&nbsp;&nbsp;&nbsp;Nisi sam, kaže mu Labijenus ljubazno, i u njegovim mislima Tavernor oseća prisustvo pojmova mnogo dubljih od onih koji mu već odzvanjaju u svesti.
<BR>&nbsp;&nbsp;&nbsp;&nbsp;&nbsp;Materinska masa! Tavernor gleda u blistavi oblak oko Mnemozine i čežnja, koja je oduvek bila sastavni deo njegovog života, u tolikoj meri da je nije bio svestan, iznenada dobija svoje ispunjenje. Umesto čežnje tu je sada osećaj ispunjenja i potpunosti, pomešan s osećanjima koja prevazilaze sva druga, dostupna čoveku. Kaži mi, moli on.
<BR>&nbsp;&nbsp;&nbsp;&nbsp;&nbsp;Nije potrebno da ti se kaže, prijatelju. Sve ono u šta si želeo da veruješ je istina. Labijenus se sprema da ide. Pođi sa Životom.
<BR>&nbsp;&nbsp;&nbsp;&nbsp;&nbsp;Doći ćeš sa mnom?
<BR>&nbsp;&nbsp;&nbsp;&nbsp;&nbsp;Kasnije. Neko mora poželeti dobrodošlicu i drugima koji dolaze.
<BR>&nbsp;&nbsp;&nbsp;&nbsp;&nbsp;Tavernor oseća kako ga nešto vuče prema materinskoj masi, s početka polako, a potom sve brže i brže. Prostor između njega i nje prepun je egona. On prolazi kroz njih, i oni kroz njega. Pri svakom dodiru izmenjuje se život, Tavernorova svest raste sa sećanjima hiljada postojanja, a tek je na rubovima materinske mase. Saznanje o vlastitoj sudbini buja u njemu, sasvim spontano...
<BR>&nbsp;&nbsp;&nbsp;&nbsp;&nbsp;Egoni su društvena bića, spojena međusobno vezama čiji se broj približava beskonačnosti - vezama nastalim međudejstvima njihovih pojedinačnosti. Oni nikada ne napuštaju životne vrste na planeti na kojoj se ponovo rađaju, sve dok vasceli život na njoj sasvim ne izumre. Na tom stupnju, kada se priča života završava na još jednoj planeti, nedokučivo veliko zajedničko biće - sastavljeno od svih razumnih bića što su ikada na njoj živela - kreće na put.
<BR>&nbsp;&nbsp;&nbsp;&nbsp;&nbsp;Sledi beskonačno hodačašće kroz večnost, u susret intelektualnim doživljajima koji su daleko izvan mogućnosti razumevanja bilo koje jedinke; da se, možda, uzdigne do drugih kontinuuma, dok onaj iz koga potiče umire u ognju; da oplodi neki novi svemir, da udahne život milijardama milijardi novih planeta; da se, možda, ujedini sa svesvešću nekog drugog sveta, i još jednog, i još jednog, težeći ka Konačnom.
<BR>&nbsp;&nbsp;&nbsp;&nbsp;&nbsp;Tavernorova žudnja za spajanjem sa materinskom masom sve više raste, a s njom i brzina kojom se kreće. Svetlucavi oblaci egona rastavljaju se pred njim, obuhvatajući ga, sklapajući se nad njim. A onda, odjednom, dolazi bol. Tavernor je zaustavljen.
<BR>&nbsp;&nbsp;&nbsp;&nbsp;&nbsp;Živote, uzvikuje u poniznom strahu, da li sam to odbijen?
<BR>&nbsp;&nbsp;&nbsp;&nbsp;&nbsp;Odgovor stiže u istom trenutku, sa svih strana. Ne, prijatelju, nisi odbijen - pogledaj u sebe sama.
<BR>&nbsp;&nbsp;&nbsp;&nbsp;&nbsp;Tavernor usmerava svoju svest ka unutrašnjosti svog bića. Bol nestaje negde duboko u njemu, a ipak, kao da dolazi sa strane. Ne odnekud spolja, ne odande gde odbleskuju cvetne boje energije, već kao s neke druge strane, na kojoj se nalazilo ograničeno i puno čežnje postojanje koje je jednom poznavao, jednom pre... pre... On okleva, oseća se nelagodno, ali je psihički pritisak suviše jak i on biva primoran da se seti... Pre nego što je Džervis Farel povukao okidač. Farel ga je ubio, ali se s tim nije sve završilo; bilo je tu još nečega - nečega što se činilo važnim u to vreme. Tavernorova ozlojeđenost se povećava dok moć nepoznate sile nad njim raste, zadržavajući ga u igri senki u kojoj je nekada učestvovao. Želeo je... da, to je... prinudio je Farela da ga ubije zato što... zato što je znao da će ga on primorati da oda nešto što bi prouzrokovalo smrt drugih.
<BR>&nbsp;&nbsp;&nbsp;&nbsp;&nbsp;Sećanje se vraća iako se on bori protiv toga - preseljavanje Glavnog operativnog štaba na Mnemozinu, rat protiv Pitsikana, vizija lepog ženskog lica, nekako zamagljenog. Lisa!
<BR>&nbsp;&nbsp;&nbsp;&nbsp;&nbsp;Tavernor je prepoznaje s osećanjem čuđenja. Lisa. Ona ga drži - kako? I zašto? Da li je moguće da je ljubav koje se jedva seća mogla da stvori vezu toliko snažnu da neće moći da je prekine? Hladan gnev ga sveg prožima. Pusti me, preklinje. Moram da živim. Zahtevam svoj život. Ne želim više da budem spojen s mrakom.
<BR>&nbsp;&nbsp;&nbsp;&nbsp;&nbsp;Imaj strpljenja, šapatom mu odgovaraju egoni iz blizine. Večnost je tvoja.
<BR>&nbsp;&nbsp;&nbsp;&nbsp;&nbsp;Kako mogu da čekam, sada, kad znam za Život?
<BR>&nbsp;&nbsp;&nbsp;&nbsp;&nbsp;Moraš čekati. Misli izražavaju saosećanja. Dok se veza ne prekine.
<BR>&nbsp;&nbsp;&nbsp;&nbsp;&nbsp;Ali ja ne...
<BR>&nbsp;&nbsp;&nbsp;&nbsp;&nbsp;Tavernorova misao se gubi u haosu što eksplodira u svemiru oko njega. Egoni jure kroz njega u iznenadnom begu, strah šiklja kao krv iz presečene arterije, boje prostora se pomeraju, preteći, materinska masa se grči i zavija milionima nemuštih glasova, dok dva kao smrt crna krila krče surovo svoj put kroz bujicu.
<BR>&nbsp;&nbsp;&nbsp;&nbsp;&nbsp;Krila se šire, iznenada. I nestaju.
<BR>&nbsp;&nbsp;&nbsp;&nbsp;&nbsp;Za njima dolazi ćutanje i osećaj neizdrživog bola i tuge. Uspostavljajući s njom vezu, Tavernor oseća tugu kako pulsira u njemu i kroz njega, a s njom dolazi i strašno saznanje da su mnogi egoni poumirali. Egoni, naslednici večnosti, posečeni su crnim krilima, a bol koju njihovi prijatelji zbog toga osećaju beskonačno je veća od bola koju ljudsko biće može da oseti čak i uz samrtničku postelju voljene osobe. Tuga obavija Tavernora, brišući sve misli iz njegove svesti.
<BR>&nbsp;&nbsp;&nbsp;&nbsp;&nbsp;Posle neodredljivo dugo vremena on se vraća, očišćen, u prostore svesti.
<BR>&nbsp;&nbsp;&nbsp;&nbsp;&nbsp;Video sam dva crna krila, kaže. Da li postoji... neprijatelj?
<BR>&nbsp;&nbsp;&nbsp;&nbsp;&nbsp;Nema neprijatelja.
<BR>&nbsp;&nbsp;&nbsp;&nbsp;&nbsp;Ne razumem. U pauzi koja sledi Tavernor oseća da će saznati nešto mnogo gore od postojanja neumoljivog neprijatelja.
<BR>&nbsp;&nbsp;&nbsp;&nbsp;&nbsp;Jedina bića koja mogu uništiti egone su ljudi - i oni to čine i ne znajući da mi postojimo.
<BR>&nbsp;&nbsp;&nbsp;&nbsp;&nbsp;A krila...
<BR>&nbsp;&nbsp;&nbsp;&nbsp;&nbsp;To su, moj prijatelju, bila krila svemirskih brodova Federacije koji stižu na Mnemozinu. Krila brodova-leptira.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
