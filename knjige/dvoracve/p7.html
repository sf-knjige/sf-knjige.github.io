<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Jedna jedina sedmica donela je sa sobom velike promene.
<BR>&nbsp;&nbsp;&nbsp;&nbsp;&nbsp;Na kopnu iza Centra, tamo gde se nekada nalazila šuma, gradio se novi grad fantastičnom brzinom. Ogromni verkopteri (radni helikopteri) stalno su kružili na rotorima koji su se sporo okretali, sastavljajući za nekoliko časova dvadesetospratne solitere, dok su drugi leteli gore-dole između gradilišta i vojnog poligona, donoseći unapred montirane delove. Nebo na južnoj strani od poligona, koje je nekada uznemiravalo samo skromno svetleći mlaz brodića na redovnoj liniji jednom nedeljno, sada kao da se pretvorilo u predvorje pakla. Neprestano su ga razdirale i mučile nuklearne plamene lopte transportnih brodova koji su se danju takmičile sa sunčevom svetlošću, a noću slikale po oblacima panorame paklenih gradova, zasenjujući zastor od rasutih dragulja koje su rasprsnuti komadići Mnemozininog meseca prostirali preko neba.
<BR>&nbsp;&nbsp;&nbsp;&nbsp;&nbsp;Čim bi neka nova zgrada bila završena, dolazio bi vojni i civilni personal da je napuni. Put koji je povezivao bazu sa Centrom vrvio je od saobraćaja, dok su radnje, bifei i barovi beležili nezapamćen obrt.
<BR>&nbsp;&nbsp;&nbsp;&nbsp;&nbsp;U početku Tavernor se osećao kao da živi u vazdušnom prostoru. Mesta na koja je nekada rado svraćao postala su mu strana; prisvojili su ih stranci koji su galamili iz sveg glasa. Televizijske i radio-stanice nastavile su svoje programe kao i pre, uopšte ne pominjući invaziju. Tavernor se kasno priseti da novac koji je dobio za svoju imovinu nije sav pripadao njemu - u radionici se nalazilo i nekoliko narudžbina za popravke, uključujući i prilično skupu turbinu jednog broda. Utrošio je čitav dan pronalazeći vlasnike i plaćajući im odštete, a tada se opet obreo bez para.
<BR>&nbsp;&nbsp;&nbsp;&nbsp;&nbsp;Ono nekoliko ljudi koje je prepoznao i znao da su preživelil protestni marš nekako su čudno izbegavali da odgovaraju na pitanja o tome, ali na kraju je ipak uspeo da iz njih izvuče izvesne činjenice - od kojih ga je najviše iznenadila ta da je jedan od stražara na ulaznoj kapiji u bazu bio ubijen u onom sudaru. Niko nije znao kako se to dogodilo, ali najčešće se mogla čuti priča da je Pit Trojanos - keramičar koji je bio građen kao japanski sumo-rvač - prosto zakovrnuo vojniku vrat, kao piletu. Niti je iko znao koliko je bilo povređenih i mrtvih među demonstrantima, jer su svi oni koji nisu uspeli da se žurno udalje iz blizine mesta okršaja bili odvučeni iza ograde u bazu. Ostalo je samo da se nagađa da li se nalaze u zatvoru, u bolnici ili u mrtvačnici.
<BR>&nbsp;&nbsp;&nbsp;&nbsp;&nbsp;U to vreme Tavernor primeti i grupice crvenih šlemova kako namrgođeno obavljaju svoj posao u Centru, proveravajući identitet građana, i iznenada shvati zašto su se demonstranti tako nerado upuštali u razgovor s njim. Neki od njih - možda i prilično veliki broj - bili su u bekstvu.
<BR>
<BR>&nbsp;&nbsp;&nbsp;&nbsp;&nbsp;Kao u potvrdu njegovih slutnji, kanali za emitovanje u Centru tada prvi put spomenuše promenjenu situaciju. Bilo je to u obliku više puta ponovljenih objava da će jedno važno saopštenje uskoro dati oficir zadužen za spoljašnju bezbednost 'Vojne baze br. 1 na Ceruleji'. Podešavajući kanal za prijem, Tavernora je tek upola iznenadilo kada se ukazaše davinčijevske crte lica potpukovnika Farela - jedva nešto svetlije od njegove mrke poljske uniforme - kako daje to saopštenje.
<BR>&nbsp;&nbsp;&nbsp;&nbsp;&nbsp;"Građani Ceruleje", poče Farel, "kao što vam je poznato, Federacija je uspostavila jednu važnu vojnu bazu nadomak glavnog grada ove planete, Centra. Nije nikakva tajna da je ta baza uspostavljena kao glavni planski i operativni centar za vođenje rata protiv jedne vrste nezemljana koja se, na osnovu informacija kojima raspolažemo, potpuno posvetila tome da do kraja iskoreni svaki ljudski život u svemiru."
<BR>&nbsp;&nbsp;&nbsp;&nbsp;&nbsp;Farel zastade da bi ostavio dublji utisak, i Tavernor primeti da više nema onog prizvuka samopouzdanja i optimizma koji su pre toga uvek pratili sve javne izjave o ratu. Takođe mu je bilo poznato, na osnovu iskustva iz prve ruke, da visoko sposobni semantičari proračunato postavljaju na određena mesta sve prizvuke i značenja, svaku zapetu u zvaničnim obaveštenjima. Zaključak je bio da se ratna situacija pogoršava. Tavernorov mozak se vrati na zamršenu zagonetku koja je ležala iza svega što se odigralo u poslednjih nekoliko dana - zašto, zašto bi Glavni štab preneo svoj operativni centar na najnezgodniju, najskuplju i najmanje pogodnu lokaciju u čitavoj Federaciji?
<BR>&nbsp;&nbsp;&nbsp;&nbsp;&nbsp;"...ko ne bude spreman na potpunu saradnju kao izdajnika - i to ne samo politike i nacionalnih ideala - već izdajnika svakog čoveka, žene i deteta ljudske rase. Žalosna mi je dužnost da vas obavestim da je mladi vojnik Sedamdeset treće armije Federacije poginuo, ne na bojnom polju protiv Pitskina, već upravo ovde, na Ceruleji - od ruke onih istih izdajnika o kojima sam vam govorio, svojih bližnjih čije živote je predano štitio.
<BR>&nbsp;&nbsp;&nbsp;&nbsp;&nbsp;Mnogi od onih koji su odgovorni za ovu strahotu već su iskusili zasluženu kaznu, ali jedna grupica još nije uhvaćena. Znam da vam je stalo koliko i meni da pravda pobedi, ali ne bih ispunio svoju dužnost prema vama ako vam jednu ne bih potpuno i izričito spomenuo. Sa svakim ko bude otkriven da je na bilo koji način pomogao ovoj grupici otpadnika, postupiće se kao da je i sam jedan od njih i kriv za iste zločine."
<BR>&nbsp;&nbsp;&nbsp;&nbsp;&nbsp;Saopštenje se tu naglo prekinu, na ovom tonu upozorenja, i trodimenzionalna slika Farelove glave i ramena izblede iz projekcione žiže prijemnika. Tavernoru se učini da i dalje vidi belo oivičeni pogled kako visi u vazduhu i pošto je lice već iščezlo, i to ga podseti na poznatu dečju priču, osmeh češirske mačke iz Alise u Zemlji čuda.
<BR>&nbsp;&nbsp;&nbsp;&nbsp;&nbsp;Tavernor zamišljeno zapali lulu. Ta grupa ljudi, za kojima su bile raspisane poternice, sigurno neće ostati u Centru, sem ako nisu mnogo naivniji u ovom poslu nego što je to on očekivao. Ta je činjenica nedvosmisleno ukazivala na šumu, čiji je još jedan pojas preostao između vojne baze i gotovo okomitih grebena visoravni. Severno od Centra, kamenita ravnica širila se još nekih tridesetak milja pre nego što su se okean i visoravan ponovo sastajali. Ta trouglasta oblast bila je obrasla gustom šumom i poprečno ispresecana desetinama vododerina, što je sve skupa predstavljalo odlično skrovište za grupu ljudi koja bi htela da umakne dobro opremljenoj vojnoj sili. Da je Tavernor bio na njihovom mestu, on bi krenuo na sever. Srećom - podseti se - ovo nije njegova bitka. No, ipak, kada je te večeri legao u postelju, nozdrve mu zagolica poznati smrad Pitsikana.
<BR>&nbsp;&nbsp;&nbsp;&nbsp;&nbsp;Sledećeg jutra, smrad ga je još uvek pratio, a radoznalost ga natera da provede sat-dva osmatrajući da li se na severnoj strani može opaziti nekakva vojna aktivnost. Na kraju krajeva, razmišljao je, ionako nemam ništa drugo da radim. Rano je doručkovao, zatim pozvao preduzeće za iznajmljivanje kola i naručio da mu se jedno vozilo na vazdušnom jastuku isporuči pred hotel. Pre nego što je krenuo na put kupio je poljski dogled, sendviče i pivo. Trebalo mu je duže nego obično da iziđe drumom iz Centra, jer su ulice bile zakrčene; zaključio je, međutim, da će biti isuviše upadljiv ako bude putovao iznad otvorenog mora. Ako su ti odmetnici-amateri zaista bili tamo gde je on zaključio da će biti, lako je moguće da se sav saobraćaj koji ide na sever kontroliše. Izišavši iz grada, on uvuče putno kormilo i krenu niz drum pored obale najvećom brzinom koju je staro vozilo moglo da razvije.
<BR>&nbsp;&nbsp;&nbsp;&nbsp;&nbsp;Bilo je to jedno od onih jutara jasnih kao kristal, kakva su se često mogla doživeti na Mnemozini. Tiha šuma s leve strane i ogromna plava okeanska praznina sa desne, učiniše da se s lakoćom opusti i malo dublje razmisli o pravcu kojim je tekao njegov život. Prvih osam godina bile su mu savršene, ali nekako se nisu uklapale. Kao da su pripadale nečijim tuđim sećanjima. Pa, šta se to onda pokvarilo u preostaloj četrdeset i jednoj godini? I drugima se događalo da izgube roditelje, u isto onako traumatičnim okolnostima, pa su ipak uspevali da to prebrode i da postignu uobičajeni stepen ljudske sreće u životu. Je li to bilo zato što je samog sebe krivio? On je jedini preživeo napad Pitsikana, ali samo zahvaljujući naporima svoga oca - naporima koji bi možda, da nije bilo Tavernora, učinili da i otac i majka izbegnu smrt. Da li je moguće da on to okajava sve vreme od tada? Služba u vojsci, ubijanje Pitsikana, u početku su mu pomagali - ali, da nije on čak i tada nesvesno nastojao da pogine na isti način kao njegov otac i majka? Elektrum zvezde su bila odlikovanja koja su se dodeljivala samo onima koji su rizikovali život u situacijama gde su šanse bile upravo samoubilačke, u područjima maksimalnih uzajamnih susreta. I stekao ih je četiri - dva puta više nego ma koji drugi ratnik, živ ili mrtav, za koga je znao.
<BR>&nbsp;&nbsp;&nbsp;&nbsp;&nbsp;A kada mu je ta ratnička karijera polako bila skrenuta u drugom pravcu, tako tiho, tako neprimetno da ni sam nije toga bio svestan, skrenuta i usmerena na uništavanje ljudskih bića, da li je tada u njemu opet uzavrelo ono osećanje krivice, dvostruko jače nego ranije? Izgleda, po svemu sudeći, da se ova pretpostavka poklapala sa stvarnošću, budući da je posle toga situacija počela da biva sve gora. Namerno rasipanje i traženje armijske penzije koja bi mu obezbedila sredstva do kraja života bio je postupak koji apsolutno ničemu nije koristio. Zavlačenje glave u cerulejanski pesak takođe nije moglo da mu pomogne, jer, evo gde se on sada - ledena lopta osvešćenja polako mu se komešala po stomaku - sprema da pristupi najbeznadežnijoj pobuni u istoriji čovečanstva.
<BR>&nbsp;&nbsp;&nbsp;&nbsp;&nbsp;Tavernor uključi mlazeve u suprotnom pravcu i vozilo se ukopa u mestu, dok su krma i kočnice za slučaj opasnosti opisivali tamne linije po drumskoj podlozi.
<BR>&nbsp;&nbsp;&nbsp;&nbsp;&nbsp;"A, nećeš", promrmlja. "Ima i lakših načina da se počini samoubistvo."
<BR>&nbsp;&nbsp;&nbsp;&nbsp;&nbsp;On zaokrenu u nameri da se vrati u Centar, vozeći opuštenije i smanjenom brzinom, ali nešto crno i ogromno pojavi mu se iznad glave, sa zastrašujućom iznenadnošću, a misli mu se raspršiše pod naletom prejakog zvuka. Vazduh se ispuni oblacima uskovitlane prašine i smradom sagorelog motornog goriva. Dok je ponovo nalegao svom težinom na kočnice za slučaj opasnosti, njegova obamrla čula obavestiše ga da se to na njega obrušio patrolni helikopter - silazeći sa svoje osmatračke visine brzinom koja je, u stvari, bila slobodni pad i tek na poslednjih nekoliko jardi zaustavljena eksplozijom retro-raketa. Ovaj postupak bio je uobičajen u borbenim operacijama helikoptera, ali teško da bi se mogao opravdati u sadašnjim okolnostima. On spusti svoj prozor dok je helikopter sletao na drum ispred njega, njišući se gore-dole na svojim debelo podmazanim amortizerima, a potpukovnik u punoj ratnoj opremi iskoči na zemlju sa spremnim revolverom u ruci.
<BR>&nbsp;&nbsp;&nbsp;&nbsp;&nbsp;"Baš ti je prijalo, a?" progovori Taverner.
<BR>&nbsp;&nbsp;&nbsp;&nbsp;&nbsp;"A kuda ste se vi to uputili?" Potpukovnikov pogled nije bio nimalo prijateljski.
<BR>&nbsp;&nbsp;&nbsp;&nbsp;&nbsp;"Sve dok mi zamalo niste zbacili kola sa puta, vozio sam u pravcu grada."
<BR>&nbsp;&nbsp;&nbsp;&nbsp;&nbsp;"A pre toga ste vozili u pravcu severa. I to veoma brzo. Potom ste se okrenuli i vratili."
<BR>&nbsp;&nbsp;&nbsp;&nbsp;&nbsp;"Nisam pokušavao da emigriram, znate", odvrati Tavernor sa podsmešljivom ozbiljnošću. "Zaustaviti se i vratiti se, to je, znate, mali trik koji sam pronašao da pali kad god želim da se vratim kući."
<BR>&nbsp;&nbsp;&nbsp;&nbsp;&nbsp;Potpukovnikovi očni kapci se suziše. "Da li ste se vratili zato što ste videli našu patrolu?"
<BR>&nbsp;&nbsp;&nbsp;&nbsp;&nbsp;Tavernor zavrte glavom. Upravo se spremao da izmisli još jedan sarkazam, kad mu se oči zaustaviše na vojnicima koji su stajali kraj otvorenih vrata helikoptera. Oružje koje su držali u rukama bilo je specijalne izrade, da bi se moglo upotrebljavati u pokretu. U trenutku kada je prepoznao debele, zatupaste cevi TKP-a nozdrve mu se raširiše od sintetičkog zadaha pitsikanskog ratnika, zadaha njegovog vlastitog greha. Taj teret krivice - a ova misao nosila je u sebi škrto zadovoljstvo, koje dolazi samo u trenutku donošenja konačnih sudova - skinuće sa svojih pleća samo kada ga više ne bude bilo među živima.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
