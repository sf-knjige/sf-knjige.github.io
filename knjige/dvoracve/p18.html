<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Možda će ga prisustvo njegove učiteljice spasti. Hal Farel nije bio siguran, ali se nadao, žarko, onoliko koliko je to, uopšte, bio u stanju jedan šestogodišnji dečak.
<BR>&nbsp;&nbsp;&nbsp;&nbsp;&nbsp;Na putu do dnevne sobe morao je da prođe pored otvorenih vrata svoje spavaće sobe. Oklevao je pre nego što je došao do njih, dok mu se grlo sušilo pri pogledu na mračni otvor koji se nadnosio nad njega. A onda mu padoše na pamet novi, rimovani stihovi koje je tog dana u školi kupio od Bilija Sefora. Uprkos garanciji koju mu Bili beše dao dok su pregovarali za cenu, reči kao da su u međuvremenu izgubile svoju magičnu moć. Ali one su bile jedino što je imao i on ih je šaputao s poštovanjem.
<BR>
<BR>&nbsp;&nbsp;&nbsp;&nbsp;&nbsp;Je'n, dva, tri,
<BR>&nbsp;&nbsp;&nbsp;&nbsp;&nbsp;Je'n, dva, tri,
<BR>&nbsp;&nbsp;&nbsp;&nbsp;&nbsp;Ne diraj me ti,
<BR>&nbsp;&nbsp;&nbsp;&nbsp;&nbsp;Mene štiti Džej Si,
<BR>&nbsp;&nbsp;&nbsp;&nbsp;&nbsp;Ne diraj me ti!
<BR>
<BR>&nbsp;&nbsp;&nbsp;&nbsp;&nbsp;U trenutku kad je izgovorio poslednju reč on skoči pored otvorenih vrata i sjuri se niz stepenište, dok su mu noge u papučama jedva dodirivale stepenice. Pred vratima dnevne sobe se zaustavi da bi smirio disanje, tak da je čuo jasan, melodični glas gospođice Palgrejv.
<BR>&nbsp;&nbsp;&nbsp;&nbsp;&nbsp;"Poznato mi je da je Hal vrlo nervozan, pukovniče Farel", govorila je, "ali u tome i jeste stvar. Sigurna sam da bi njegovo učestvovanje u dečjoj dramskoj grupi imalo blagotvorno dejstvo na njega, da bi se opustio. Na kraju krajeva, utvrđeno je da je gluma odlična terapija za..."
<BR>&nbsp;&nbsp;&nbsp;&nbsp;&nbsp;"Terapija!" Njegov otac se smejao s ogorčenjem. "Moj sin nije poremećeno dete."
<BR>&nbsp;&nbsp;&nbsp;&nbsp;&nbsp;"Ne mislim da kažem da jeste, pukovniče. Znate i sami da je obdaren za učenje jezika, i to bi bila dobra prilika da se pokaže. A i njegove ocene verbalnog razumevanja i čitanja su daleko iznad..."
<BR>&nbsp;&nbsp;&nbsp;&nbsp;&nbsp;"Hal može da do mile volje govori i da čita i kod kuće."
<BR>&nbsp;&nbsp;&nbsp;&nbsp;&nbsp;"Ali dobro bi mu činilo da malo više vremena provodi napolju", umeša se Halova majka i njegovo srce poskoči od uzbuđenja. Možda će mu ipak dozvoliti da ode u taj školski centar.
<BR>&nbsp;&nbsp;&nbsp;&nbsp;&nbsp;"Cenimo Vaše interesovanje, gospođice Palgrejv", nastavljao je njegov otac, ne obazirući se, "ali isto tako, mislimo da posebno probleme našeg sina poznajemo bolje od - uz svo dužno poštovanje - od nekog ko ga viđa samo na jedan sat svakog dana."
<BR>&nbsp;&nbsp;&nbsp;&nbsp;&nbsp;Osećajući po glasu da je njegov otac već odlučio šta će uraditi, Hal shvati da mora odmah da uđe ukoliko želi da poželi laku noć pre nego što gospođica Palgrejv ode. On otvori vrata. Troje odraslih sedelo je za okruglim čajnim stočićem. Gospođica Palgrejv okrenu glavu uokvirenu smeđom, ravnom i zategnutom kosom, smešeći se; bilo je neobično videti je izvan učinioce.
<BR>&nbsp;&nbsp;&nbsp;&nbsp;&nbsp;"Ja... idem na spavanje", reče Hal, stojeći na pragu.
<BR>&nbsp;&nbsp;&nbsp;&nbsp;&nbsp;"Rano ti je." Njegov otac podigao je pogled sa šolje za kafu koju je mešao kašičicom, dok mu se majka ukoči sa rukom pruženom ka parčetu torte, s brižnim izrazom na svom bledom, punačkom licu. "Jesi li umoran?"
<BR>&nbsp;&nbsp;&nbsp;&nbsp;&nbsp;"Pa, jesam... Laku noć."
<BR>&nbsp;&nbsp;&nbsp;&nbsp;&nbsp;"Polako, momčino." Njegov otac se nasmeja, dok su mu se oči belele na tamnom licu. "A gde nam je poljubac za laku noć?"
<BR>&nbsp;&nbsp;&nbsp;&nbsp;&nbsp;Hal odmah shvati da mu je plan propao. On najpre priđe majci, koja ga nakratko privi na svoje masivne grudi; mogao je da oseti ritmično kretanje njene vilice, žvakanje koje kako da nikada nije prestajalo, iz dana u dan, iz noći u noć. Usne su joj bile lepljive i slatke kad ga je poljubila. Zatim se okrenu ocu, koji ga zagrli s naglašenom, prisnom grubnošću, i protrlja svoju neobrijanu bradu o Halov odraz dok je šaputao reči od kojih se Halu krv ledila u žilama.
<BR>&nbsp;&nbsp;&nbsp;&nbsp;&nbsp;"Oni su tamo gore, čekaju te - video sam ih."
<BR>&nbsp;&nbsp;&nbsp;&nbsp;&nbsp;Hal pogleda prema majci, preklinjući je pogledom, nadajući se da je čula isto što i on; ali ona je svoju pažnju poklonila izboru novog parčeta torte, namrštena od usredsređenosti. Nekada, davno, sećao se, činilo se kao da mu veruje kad bi joj ispričao šta mu je otac govorio - posle čega je bilo strašnih svađa - ali, sada, njena je pažnja uvek bila usmerena na nešto drugo i on je postepeno prestao da se trudi da je uveri.
<BR>&nbsp;&nbsp;&nbsp;&nbsp;&nbsp;"Laku noć, Hale". Gospođica Palgrejv mu uputi osmeh, i on požele da ga ona nekuda odvede sa sobom. "Odmori se, do ponedeljka ujutro."
<BR>&nbsp;&nbsp;&nbsp;&nbsp;&nbsp;Hal polako iziđe i pope se stepenicama do svoje sobe. Bila je u mraku, izuzev slabog, odbijenog svetla sa ispusta. On izgovori svoje nove rimovane stihove još jednom, a onda potrča do kreveta i zavuče se pod pokrivač. Soba je izgledala sasvim udobno i prijatno, okupana narandžastom svetlošću, ali on naćulji uši i nekoliko sekundi kasnije ču dobro poznati zvuk odozdo - kako njegov otac otvara vrata dnevne sobe i prelazi u hol do prekidača za svetlo. Svetlost na ispustu se ugasi i soba se ispuni mrakom. Hal nije davao glasa od sebe, niti je pokušao da upali svetlo u sobi - bilo mu je odveć dobro poznato kakva kazna očekuje dečaka koji se boji mraka.
<BR>&nbsp;&nbsp;&nbsp;&nbsp;&nbsp;On povuče pokrivač preko glave i odmah začu nejasne, šišteće i krkljave zvuke na osnovu kojih je znao da stoje pored njegovog kreveta - bezglavi ljudi i žene koji izlaze iz zidova.
<BR>&nbsp;&nbsp;&nbsp;&nbsp;&nbsp;Bili su pravi, Hal je to dobro znao. Stajali su svuda oko njega, ogrtača natopljenih krvlju, krkljajući kroz prerezane dušnike na vratovima. Kad su prvi put izišli iz zidova mislio je da je to bio samo ružan san, i poverio se ocu, očekujući ohrabrenje. Lice njegovog oca je tada postalo ozbiljno, optužujuće. Dečaci koji su rođeni u grehu, rekao je, svake noći stoje opkoljeni bezglavnim ljudima, za kaznu zato što su zli. Od tog dana, Hal je mogao da ih čuje, čak i kada je bio potpuno budan, shvativši, konačno, da mora da je, zaista, bio vrlo zao.
<BR>&nbsp;&nbsp;&nbsp;&nbsp;&nbsp;Jednog popodneva, kad su vesti iz rata bile naročito loše - jedna robot-bomba Pitsikana je prvi put uspela da probije odbrambeno polje Federacije i da razori jednu planetu - njegov je otac bio mnogo pijan, i poljubio je Hala, rekavši mu, grubim, grčevitim glasom, da su ti bezglavi ljudi i žene samo ružan san. Ali do tog vremena, Hal je već znao pravu istinu...
<BR>&nbsp;&nbsp;&nbsp;&nbsp;&nbsp;Uvijen u klupko ispod pokrivača osećao je kako se grozne prilike ponovo skupljaju oko njegovog kreveta - ponovo je preživeo strah prizivajući svog zaštitnika.
<BR>&nbsp;&nbsp;&nbsp;&nbsp;&nbsp;U Halovoj shemi postojanja Mak je zauzimao čudnovato mesto. Bio je isto onoliko stvaran koliko i ti bezglavi ljudi, a ipak nestvaran zato što ga je Hal mogao prizvati i oterati po volji; Mak je živeo svoj posebni život, ali ponekad, on i Hal bili su jedno. Mak je imao crnu kosu, bio je ozbiljan, strašno snažan, s rukama koje su bile debele koliko i Halovo telo i nije se bojao ničega u čitavom svemiru, čak ni Pitsikana, pa čak ni noćnih posetilaca, bezglavih ljudi i žena koji su dolazili iz zidova.
<BR>&nbsp;&nbsp;&nbsp;&nbsp;&nbsp;Bezglavi ljudi su mogli da uđu u sobu i to je bilo sve što su mogli da urade, zato što je Hal/Mak imao neku čudnu pušku s debelom cevi koja nikada nije promašivala svoj cilj, čak ni onda kada bi trčao, pucajući samo jednom rukom, dok bi drugom vodio Hala na bezbedno mesto.
<BR>&nbsp;&nbsp;&nbsp;&nbsp;&nbsp;Uspevši da se smiri, onoliko koliko mu je to uopšte bilo moguće, Hal zaspa nemirnim snom.
<BR>
<BR>&nbsp;&nbsp;&nbsp;&nbsp;&nbsp;Probudio se od dodira hladnih prstiju, koji su ga podigli iz toplog kreveta.
<BR>&nbsp;&nbsp;&nbsp;&nbsp;&nbsp;"Predomislio sam se", uzviknu Hal, pokušavajući da se otme. "Neću, uopšte."
<BR>&nbsp;&nbsp;&nbsp;&nbsp;&nbsp;"Šta nećeš?"
<BR>&nbsp;&nbsp;&nbsp;&nbsp;&nbsp;"Slado..." Hal prestade da govori, čim je prepoznao glas svoje majke. Osećajući na neki nejasan način da je za dlaku izbegao neku strašnu opasnost, dozvolio je da mu navuče njegove posebno napravljene gaće i ostale delove odeće, nastojeći istovremeno da se probudi, zevajući i trepćući. "Sam ću vezati cipele - ti ih uvek ostavljaš labave."
<BR>&nbsp;&nbsp;&nbsp;&nbsp;&nbsp;"U redu sine, ali požuri."
<BR>&nbsp;&nbsp;&nbsp;&nbsp;&nbsp;Osetivši napor u glasu svoje majke, on zadrža pogled na njoj. Njeno punačko lice bilo je bleđe no ikada, a oči crvene. Mozak mu se odjednom razbistri i on, pogledavši na sat, vide da je tek šest.
<BR>&nbsp;&nbsp;&nbsp;&nbsp;&nbsp;"Lisa?"
<BR>&nbsp;&nbsp;&nbsp;&nbsp;&nbsp;"Da, sine?"
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;"Ništa. Ja... Tvoja tetka Betija nam dolazi u goste na neko vreme. Zar to nije divno?"
<BR>&nbsp;&nbsp;&nbsp;&nbsp;&nbsp;"Možda", odgovori Hal nesigurno. Betija je bila samo četiri godine starija od njega, i njemu se nije dopadalo da ona ima pravo da je zove njegovom tetkom - bilo je to nešto što je pripadalo samo odraslima. Viđali su se otprilike jednom godišnje, i on nije osećao neku naročitu želju da je ponovo vidi. Njegovo predosećanje da se nešto rđavo desilo nije ga napuštalo. "Da li će i deda Grenobl doći?"
<BR>&nbsp;&nbsp;&nbsp;&nbsp;&nbsp;"Neće." Reč je bila izgovorena kroz jecaj, i on napokon shvati šta se desilo.
<BR>&nbsp;&nbsp;&nbsp;&nbsp;&nbsp;"Je l' umro?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Hal je mislio na daleku, nedokučivu osobu koja je bila njegov deda. "Ko ga je ubio?"
<BR>&nbsp;&nbsp;&nbsp;&nbsp;&nbsp;"Hale!" Majka mu prodrma ruku. "Ljudi mogu da umru a da ih niko ne ubije!"
<BR>&nbsp;&nbsp;&nbsp;&nbsp;&nbsp;"Mogu li?" Hal je za trenutak razmišljao i o toj mogućnosti, a onda je prihvati kao još jednu od onih očiglednih laži na kojima je bilo zasnovano čitavo zdanje sveta odraslih. Znao je da je život beskonačan, i da se može prekinuti samo pod dejstvom neke sile. Neke mračne sile... Dozvolio je da ga odvedu niz stepenice i da mu daju toplo mleko i činiju proteinskih pahuljica. Nije bilo znakova koji bi ukazivali na to da mu je otac negde u blizini. Posle izvesnog vremena došla je vojna limuzina, kojom je upravljao vojnik pospanih očiju. Hal s majkom uđe u zadnji deo limuzine, i ova odmah krenu a da vozaču nisu ni rekli kuda da ih vozi; Hal na osnovu toga zaključi da je nezgrapna, besmislena mašinerija odraslih bila ponovo stavljena u pokret. On se privi uz majku, posmatrajući kako ostaci meseca blede na jutarnjem nebu dok je vozilo klizilo po vazdušnom jastuku na sever, prema Centru, između mora i zemlje.
<BR>&nbsp;&nbsp;&nbsp;&nbsp;&nbsp;Odjednom, sada je to Mak bio s njim, ili je on bio Mak (Hal nikada nije znao tačno); ponovo oseti iznenađenje zbog toga, budući da se nije nalazio ni u kakvoj neposrednoj opasnosti. Onda se seti da je Mak u poslednje vreme često dolazio i da je uvek osećao potrebu da nešto hitno uradi - da postoji nešto što ne može da čeka. Od Maka je i naučio da svoju majku zove Lisa - tako je mislio o njoj kad je bio Hal/Mak - ali je to činio retko, jer se činilo da nju to nekako zbunjuje i uzbuđuje.
<BR>&nbsp;&nbsp;&nbsp;&nbsp;&nbsp;Ovoga puta Makovo prisustvo bilo je jače no ikada ranije, i Hal učini ono što mu je dr Sorter savetovao prilikom njegove poslednje posete klinici. Pokušao je da se približi Maku, da se potpuno spoji s njegovim mislima, sve dok ne bude u stanju da ih prepoznaje kao da su njegove sopstvene. Prva stvar koju je otkrio bila je da Mak vidi njegovu majku na drugačiji način. Bila je, u Makovim očima, mnogo mršavija nego u stvarnosti, i njene oči su bile pune života, i umela je da se smeje. Bilo je tu i nagoveštaja ljubavi, strastvene, strastvenije nego što je Hal mogao da razume.
<BR>&nbsp;&nbsp;&nbsp;&nbsp;&nbsp;Fasciniran, Hal dozvoli da Makove misli još više potisnu njegove sopstvene. Gotovo istog časa oseti kako Makova mentalna snaga struji njegovim žilama. Mentalna obzorja za tren zadrhtaše i povukoše za sobom sveukupnost tajni i čuda od kojih je svemir bio sačinjen. Hal/Mak je ubrzano disao, sav uzbuđen, trudeći se da ih dosegne i zadrži. Video je svemirske brodove kako lete na crnim krilima, ljude koji se bore, a zatim naiđoše sećanja na bol i Hal se povuče, grčeći se...
<BR>&nbsp;&nbsp;&nbsp;&nbsp;&nbsp;Dobro poznati osećaj posle mokraće koja mu plavi bedra vrati ga u stvarnost. Borio se neko vreme protiv toga, a onda se prepusti sudbini, zadrhtavši, osećajući kako napetost ističe iz njegovog tela.
<BR>&nbsp;&nbsp;&nbsp;&nbsp;&nbsp;"Oh, Hale!" Glas njegove majke bio je nestrpljiv. "Jesi li se opet uneredio?"
<BR>&nbsp;&nbsp;&nbsp;&nbsp;&nbsp;"Pusti me - nije mi ništa." Znao je da će se otkriti istina kad bude pregledala njegov veš, ali sve je bilo bolje od još jedne beznadežne rasprave. Njegova majka je sve probleme rešavala parčetom kolača ili komadom slatkiša. Hal se gotovo naceri kad oseti kako se ona rukom maša za džep svoga kaputa.
<BR>&nbsp;&nbsp;&nbsp;&nbsp;&nbsp;"Evo, sine. Pojedi ovaj komad čokolade. Ionako nisi imao vremena da doručkuješ."
<BR>&nbsp;&nbsp;&nbsp;&nbsp;&nbsp;"Hvala." Uzeo je ponuđenu čokoladu gotovo mehanički.
<BR>&nbsp;&nbsp;&nbsp;&nbsp;&nbsp;"Tvoj deda je, Hale, bio star i bolestan. Ne bih želela da se zbog toga mnogo uzbuđuješ..."
<BR>&nbsp;&nbsp;&nbsp;&nbsp;&nbsp;"Ne uzbuđujem se." Halov glas bio je žestok. "Baš me briga, uostalom!"
<BR>&nbsp;&nbsp;&nbsp;&nbsp;&nbsp;"Hale! Ne smeš tako da govoriš!"
<BR>&nbsp;&nbsp;&nbsp;&nbsp;&nbsp;"Ali to je istina. Ako je već bio star i bolestan, onda je bolje što je ..."
<BR>&nbsp;&nbsp;&nbsp;&nbsp;&nbsp;"Dosta!"
<BR>&nbsp;&nbsp;&nbsp;&nbsp;&nbsp;Hal sleže ramenima kad oseti da mu je čokolada istrgnuta iz ruke, i nekoliko sekundi kasnije začu šuštanje koje mu je kazivalo da je njegova majka odmotala čokoladu. On se još dublje zavali u meko sedište limuzine i zatvori oči.
<BR>
<BR>&nbsp;&nbsp;&nbsp;&nbsp;&nbsp;Vozač ih, bez zadržavanja, odveze do zadnjih vrata velike šestougaone zgrade i parkira se ispred ulaza u privatni deo zgrade. Mnogo svetiljki je bilo upaljeno i u kući se osećalo komešanje, bez obzira na to što je bilo rano. Hal iziđe iz vozila i zastade, drhteći na prohladnom vetru, dok je njegova majka tihim glasom razgovarala s vozačem, čineći neke tajanstvene pripreme. Hal nije podnosio da bude u Upravnikovoj rezidenciji i, kad god je mogao, pokušavao je da izbegne da uđe u nju.
<BR>&nbsp;&nbsp;&nbsp;&nbsp;&nbsp;"Gospođo Farel." Jedan od ljudi koji su radili za njegovog dedu pojavio se na vratima. "Pre svega, dozvolite da vam izrazim svoje saučešće, u svoje lično ime i u ime ostalog osoblja."
<BR>&nbsp;&nbsp;&nbsp;&nbsp;&nbsp;"Hvala vam. Moj muž mi je rekao da..."
<BR>&nbsp;&nbsp;&nbsp;&nbsp;&nbsp;"Da. Bilo je brzo, neočekivano. Umro je u snu. Nije se mučio. Poslao sam telegram predsedniku Gou i očekujemo..."
<BR>&nbsp;&nbsp;&nbsp;&nbsp;&nbsp;Hal se trudio da ne sluša taj razgovor. Ušao je u kuću za odraslima, dozvolio da ga smeste u veliku naslonjaču i da ga veliki broj bezimenih ljudi posmatra s različitim stepenom ljubaznosti, dok je njegova majka otišla negde s drugim nekim ljudima. Niko mu nije zatražio da skine kaput i on zaključi da će ova poseta velikoj kući biti kratka. Majka mu se ubrzo vrati i kleče pored njegove naslonjače, gledajući ga umornim očima.
<BR>&nbsp;&nbsp;&nbsp;&nbsp;&nbsp;"Otac je našao nekoga ko će s tobom i s Betijom biti kod kuće i zato će te sad vratiti kući."
<BR>&nbsp;&nbsp;&nbsp;&nbsp;&nbsp;On klimanjem potvrdi da je čuo i ustade iz naslonjače i pođe ka vratima kroz koja je ušao; međutim, majka ga okrenu u suprotnom pravcu, prema glavnom ulazu, i on se veoma iznenadi primetivši da mu je sve to nekako veoma poznato. Poznato, a zastrašujuće. Dok je posmatrao mermerne stubove, u njemu se za trenutak javi neodređeno, ali snažno predosećanje zla.
<BR>&nbsp;&nbsp;&nbsp;&nbsp;&nbsp;Jedna vrata na zadnjem delu predvorja otvoriše se i njegova tetka Betija uđe s malim koferom u rukama. Za jedno desetogodišnje dete Halu je izgledala suviše visoka, i suviše samopouzdana. Kosa joj je bila zalizana i zategnuta, tako da je izgledala glatka kao led.
<BR>&nbsp;&nbsp;&nbsp;&nbsp;&nbsp;Prišla mu je dok su joj oči svetlele nekim gladnim sjajem, i on smesta odluči da ne želi da bude s njom.
<BR>&nbsp;&nbsp;&nbsp;&nbsp;&nbsp;"Zdravo, Betija." Hal je, sa zaprepašćenjem, slušao reči koje su dolazile iz njegovih sopstvenih usana - to je Mak govorio. On se odmače od Betije, izbegavajući svoju majku. Iza njega, jedna vrata se otvoriše i njegov otac uđe; svojom visokom figurom ispunjavao je cela vrata. Nije se videlo ništa u sobi iz koje je njegov otac došao, izuzev jednog stola na čijim je krajevima bilo tragova što su ih ostavile upaljene cigarete. Hal oseti kako mu bešika ponovo popušta. On zacvile i pojuri kroz velika glavna vrata, napolje u sivo jutro, i ugleda žuta kola svoga oca pri dnu stepeništa. Doletevši do njih, skoro onesvešćen, on uđe i, zalupivši vrata za sobom, sklupča se na zadnjem sedištu. Delovi vizija leteli su kroz njegovu svest dok je slušao kako se otac ukočeno izvinjava grupi bezimenih ljudi. Posle jednog minuta, njegov otac otvori vrata na kolima, pomože Betiji da uđe, a zatim i sam uđe i smesti se na prednje sedište.
<BR>&nbsp;&nbsp;&nbsp;&nbsp;&nbsp;"Lepo si to izveo", procedi otac dok je pokretao motor. Oči su mu bledo odbleskivale u retrovizoru. "Kakva predstava! Šta ti je to trebalo, glisto jedna?"
<BR>&nbsp;&nbsp;&nbsp;&nbsp;&nbsp;Hal je ćutao dok mu se bešika bolno grčila i skupljala. On krišom, postrance, pogleda Betiju, očekujući da i ona doprinese njegovom poniženju; međutim, njeno je lice izražavalo samo saosećanje.
<BR>&nbsp;&nbsp;&nbsp;&nbsp;&nbsp;"Nećeš da govoriš, je l'?" Otac je govorio gotovo ne mičući usne. "Videćmo šta će biti pošto jedan dan provedeš u krevetu."
<BR>&nbsp;&nbsp;&nbsp;&nbsp;&nbsp;On pokuša da se usprotivi, da bude ironičan, ali ga porazi i sama pomisao na dan i noć u mračnoj sobi, s bezglavim prilikama koje krkljaju i s kojih se cedi krv. Pokrivši lice rukama, u trenutku kada oseti kako se Betijina ruka uvlači pod njegov kaput, više nije mogao da suzdrži jecaj. A onda se, odjednom, sav ukoči, osetivši kako mu osetljivi prsti podižu košulju, kako ga pipaju po stomaku, i kako se, zatim, spuštaju sve niže, ispod natopljenih, plastikom obavijenih gaća.
<BR>&nbsp;&nbsp;&nbsp;&nbsp;&nbsp;Osetio je za trenutak pritisak, i Betijina se ruka potom povuče, ostavljajući za sobom osećaj snage i sigurnosti. Hal se okrenu na sedištu i bez reči se zagleda u savršeni profil lica koje kao da je usnulo.
<BR>&nbsp;&nbsp;&nbsp;&nbsp;&nbsp;Zaspao je pre nego što su stigli kući.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
