<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Melisa Grenobl nije imala predstavu o tome koliko dugo već stoji pored visokog prozora, čela pritisnutog na hladno staklo.
<BR>&nbsp;&nbsp;&nbsp;&nbsp;&nbsp;Zora je već ocrtavala tmurne i sablasne sive lukove na nebu kada je videla kako iznose metalni kovčeg u kojem je ležalo telo Maka Tavernora. I tek kada je vojnički kamion počeo da se udaljava, brzo, bezobzirno, tresući se, suze počeše da joj teku. Od tada, od tog trenutka, ponovo je proživela svaki svoj trenutak s njim, preživljavajući svaki po nekoliko puta, podnoseći eone bola - a ipak, svet je ostao nepromenjen. Još je bilo jutro. Blistava, srebrnasta magla pokrivala je svet, iskrivljavajući perpektivu, tako da su zgrade u Centru ličile na bezoblične siluete poređane u dva reda - jedan red negde na sredini i drugi, bleđi, odmah iza prvog.
<BR>&nbsp;&nbsp;&nbsp;&nbsp;&nbsp;Izgledalo je da prozorsko staklo upija svu toplotu iz njenog tela, ali ona nije bila u stanju da se odvoji od njega. Jedna jedina reč odzvanjala je u ledenoj hladnoći njenoga uma - zašto, zašto, zašto? Šta je bila svrha celokupnog života Maka Tavernora?
<BR>&nbsp;&nbsp;&nbsp;&nbsp;&nbsp;Pored žalosti, osećala je i neku neobjašnjivu zbunjenost, neko čuđenje. Kad je prvi put upoznala Maka, zadivila ju je njegova fizička snaga i njegova smirena samodovoljnost, iako je osećala, kao i veliki broj drugih ljudi koji su ga poznavali, i neku odbojnost zbog njegovog preteranog uzdržavanja da se za nekog emocionalno veže, zbog njegove očigledne namere da o sebi stvori loš utisak kod svih koji su ga poznavali. Ali ona je osetila da duboko u njemu postoji jedan drugi Mak Tavernor - jedan sasvim drugačiji čovek, koji je na sve vidove života gledao s bezmernim saosećanjem. Borila se svom snagom da izvuče tog drugog čoveka, s osećanjem zadovoljstva koje ju je sve više ispunjavalo, sa sve većim izgledima na uspeh u tom najvišem obliku stvaralačke umetnosti. Sve je to potvrdila i njihova poslednja, zajednička noć.
<BR>&nbsp;&nbsp;&nbsp;&nbsp;&nbsp;Sada, u ovoj sivoj bezvremenoj zori, od nje se tražilo da prihvati pomisao da je onaj Mak Tavernor, koji je želeo smrt, ipak pobedio; da je izišao iz šume kao pobesneli vuk da bi, kao životinja, ubijao i da i sam, kao životinja, bude ubijen. Džervis joj je pokazao ranu na svom grlu; pa ipak, dok ju je gledala setila se Makovih mirnih, izmučenih očiju, tako da je samo zatresla glavom, insitnktivno bežeći od svega toga.
<BR>&nbsp;&nbsp;&nbsp;&nbsp;&nbsp;Na intelektualnom nivou, međutim, postojala je još jedna činjenica - ona je dobro poznavala Makove fantastične sposobnosti. Da je te noći došao kao ubica, on bi svoj naum i ostvario - brzo, tiho i efikasno. Ali šta je drugo moglo da bude posredi? Odgovor je dolazio, gotovo nečujan, iz dubine njenog bića - uzdrhtao, uzbuđujući, tužan, uverljiv. Da li je vest o njenoj veridbi s Džervisom doprla i do njega, te je odlučio da odbaci sve instinkte za samoodržanjem? Da li je to Mak izgubio život zbog ljubavi prema njoj? Ako je tako, zaista se neće udati za Džervisa, niti za bilo koga drugoga, nikada...
<BR>&nbsp;&nbsp;&nbsp;&nbsp;&nbsp;"Lisa", začu tanušni glas iza sebe. "Lisa."
<BR>&nbsp;&nbsp;&nbsp;&nbsp;&nbsp;Ona se okrenu i ugleda Betijine, u nju uprte, sive, ogromne oči pune suza, i seti se da je između nje i Maka postojala neka čudna privlačnost.
<BR>&nbsp;&nbsp;&nbsp;&nbsp;&nbsp;"Šta je, Betija?" Ona kleče tako da se to ozbiljno, apsurdno savršeno lice sada nalazilo u visini njenog, i odjednom, njih dve baciše se jedna drugoj u zagrljaj.
<BR>&nbsp;&nbsp;&nbsp;&nbsp;&nbsp;"Nemoj da plačeš, Lisa. Osećam da plačeš. Nemoj."
<BR>&nbsp;&nbsp;&nbsp;&nbsp;&nbsp;"Ne mogu a da ne plačem, draga. Ne mogu. Ne razumeš ti to." Lisa oseti kako gubi samokontrolu i kako se emocionalni pritisak u njoj povećava. Betija, čudna mala Betija, bila je jedino biće na svetu kome je mogla da se poveri. "Mislim da je Mak došao da mene vidi. Mislim da je zbog mene... Oh, Betija, ne mogu više da ostanem ovde."
<BR>&nbsp;&nbsp;&nbsp;&nbsp;&nbsp;"Ali... kuda da odeš?"
<BR>&nbsp;&nbsp;&nbsp;&nbsp;&nbsp;"Ne znam - možda na Zemlju. Samo, moram da idem."
<BR>&nbsp;&nbsp;&nbsp;&nbsp;&nbsp;"Da li to znači da se nećeš udati za pukovnika Džervisa?"
<BR>&nbsp;&nbsp;&nbsp;&nbsp;&nbsp;"Da, ja..." Lisa oseti kako se Betijino vitko telo ukočilo pre nego što se dete odmače od nje.
<BR>&nbsp;&nbsp;&nbsp;&nbsp;&nbsp;"Mak je bio u mojoj sobi prošle noći. Razgovarala sam s njim." Betijino lice se uozbiljilo i na njemu se pojavio neobičan nadmen izraz, kao izraz na licu devojčice-carice.
<BR>&nbsp;&nbsp;&nbsp;&nbsp;&nbsp;"U tvojoj sobi!" Lisa oseti kako joj bezimeni strah steže grlo. "Ali zašto?"
<BR>&nbsp;&nbsp;&nbsp;&nbsp;&nbsp;"Krio se tamo. Imao je nož. Zapretio je da će me udariti ako progovorim i jednu jedinu reč."
<BR>&nbsp;&nbsp;&nbsp;&nbsp;&nbsp;"Ja ne..."
<BR>&nbsp;&nbsp;&nbsp;&nbsp;&nbsp;"Istina je." Betija kao da je odjednom porasla. Njene oči nisu ništa videle, njen glas je bio nemilosrdan, nije mu se moglo odupreti. "Imao je nož. Rekao mi je da mora da ubije pukovnika Farela."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
