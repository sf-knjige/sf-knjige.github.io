<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Upravnikova rezidencija bila je prostrana, otmena, šestougaona zgrada sa fasadom izgrađenom od lokalnog mermera i koja je, podignuta na vrhu zaobljenog brežuljka, izgledala kao šlag na torti. Tavernoru se nije dopalo kako ona izgleda danju, budući da je po mnogo čemu ličila na rezidenciju nekadašnjih zemaljskih guvernera na kolonijalnim planetama; noću je, međutim, izgledala mnogo bolje.
<BR>&nbsp;&nbsp;&nbsp;&nbsp;&nbsp;Skočio je sa zida koji je okruživao brežuljak, namrštio se zbog bola u stopalu i uputio se uzbrdo kroz šiblje koje je odisalo mirisom noći. Zgrada rezidencije, osvetljena spolja i iznutra - što se moglo videti po velikom broju bleštavih prozora - kao da je lebdela u mraku iznad njega. Izgledala je nestvarno i dvodimenzionalno; nekako - otuđeno. Pitaju se da li to, možda, Hauard Grenobl i ove noći priređuje jednu od svojih omiljenih zabava, Tavernor skrenu i pođe ka zadnjem delu kuće. Reka dragulja na noćnom nebu Mnemozine bešumno je tekla iznad njega.
<BR>&nbsp;&nbsp;&nbsp;&nbsp;&nbsp;Pokušao je, još jednom, da dokona šta će reći Lisi, pod uslovom da dođe do nje pre nego što ga uhvate. Da zna, intuitivno, da Farel nije pravi čovek za nju - iako je mlad, bogat, zgodan i slavan? Da je on, Tavernor, velikodušno preispitao svoju raniju odluku, tako da ona sada može da bude s njim kao žena čoveka koji beži od sigurne smrtne kazne? Ili će to, ipak, biti samo najobičnije zbogom...? Bilo šta da odluči, osećao je da svoju odluku mora i da joj saopšti.
<BR>&nbsp;&nbsp;&nbsp;&nbsp;&nbsp;Stražnji deo zgrade, u kojem je Upravnik stanovao, bio je sav u mraku - izuzev bledih snopova svetlosti koji su prodirali iz drugih, osvetljenih delova zgrade. Tavernor obiđe bazen za kupanje, i prođe kroz vrt i popločani deo dvorišta ispred kuće. Potom proveri sva vrata i druge izlaze i, pošto se uverio da su zaključana, koristeći se stubom od livenog gvožđa uspe se na balkon. Jedna od spavaćih soba u tom delu zgrade bila je Lisina, ali on, spolja, nije mogao da pogodi koja. Uostalom, malo je bilo verovatno da se ona nalazi u spavaćoj sobi u vreme kad se u kući priređuje zabava. Možda bi najbolje bilo da se negde sakrije sve do kraja zabave, kad će svi otići na spavanje, i tek onda da uđe u kuću i potraži Lisinu sobu. On se osvrnu po balkonu. Nekoliko stolica i saksija sa stabljikama mesokreta koje su se blago povijale bilo je poređano uz ukrasnu ogradu balkona. Nisu mu izgledali kao dovoljno sigurno skrovište.
<BR>&nbsp;&nbsp;&nbsp;&nbsp;&nbsp;"Niko nikada ne ulazi u moju sobu", čuo je poznati dečji glas. "Što se ne bi tamo sakrio"?
<BR>&nbsp;&nbsp;&nbsp;&nbsp;&nbsp;"Betija"! Tavernor prikri svoje iznenađenje i okrenu se. "A zašto bih se skrivao?"
<BR>&nbsp;&nbsp;&nbsp;&nbsp;&nbsp;Uspravna, majušna prilika u spavaćici do članaka gledala ga je s kraja balkona i, u tom trenutku, on oseti u sebi bes zbog okolnosti koje su dovele do toga da dete mora da raste tako usamljeno.
<BR>&nbsp;&nbsp;&nbsp;&nbsp;&nbsp;"Ovuda", pozva ga Betija.
<BR>&nbsp;&nbsp;&nbsp;&nbsp;&nbsp;Tavernoru ne promače kako je ona prešla preko njegovog pitanja i nasmeši se. Za jedno trogodišnje dete, seti se odjednom, nije bilo ničega čudnog u tome što neko, nekada, poželi da se sakrije. Smešeći se, on krenu za njom. Išla je tik ispred njega, u papučama koje su kloparale; pošto je proverila da li ima nekoga u hodniku, jednim zavereničkim pokretom pozva ga da je sledi.
<BR>&nbsp;&nbsp;&nbsp;&nbsp;&nbsp;Njena soba bila je prva s desne strane. Bila je osvetljena samo jednom svetiljkom pored kreveta, i njemu ponovo pade u oči da ni jedan jedini predmet u sobi ne pokazuje da je u pitanju dečja soba.
<BR>&nbsp;&nbsp;&nbsp;&nbsp;&nbsp;"Gde držiš svoje igračke, Betija"?
<BR>&nbsp;&nbsp;&nbsp;&nbsp;&nbsp;"U ormanu, naravno." Kao da je bila iznenađena pitanjem.
<BR>&nbsp;&nbsp;&nbsp;&nbsp;&nbsp;"A zašto neku ne staviš na krevet? Neku lutku, ili tako nešto?"
<BR>&nbsp;&nbsp;&nbsp;&nbsp;&nbsp;"Soba ne bi bila uredna."
<BR>&nbsp;&nbsp;&nbsp;&nbsp;&nbsp;"Ali pravila bi ti društvo."
<BR>&nbsp;&nbsp;&nbsp;&nbsp;&nbsp;Betija glasno šmrknu, a zatim šakom pokri nos. "Lutka da mi pravi društvo!" Držeći i dalje rukom nos, tresla se od bezglasnog smeha, i Tavernor oseti kako ga obuzima neko osećanje koje nije mogao da prepozna. Ljubav, možda, ali prožeta nečim - tražio je reč - poštovanjem. Ova sićušna trunka čovečanstva uspela je, za tri kratke godine, da razvije inteligenciju, mudrost, humor, samodovoljnost. Sposobnost da stvara decu kao što je Betija, oseti on iznenada, jeste ono što Čoveku daje najviše prava da opkorači svemir, da se uzdigne iznad Patsikana. I to bi tako i bilo da Čovek nije negde u nečemu pogrešio i - jedna misao koju je uvek potiskivao javi mu se u svesti - u svakom satu koji prolazi, stotine krhkih, nežnih Betija umire pod nogama pitskikanskih ratnika dok se granice Federacije polako sužavaju.
<BR>&nbsp;&nbsp;&nbsp;&nbsp;&nbsp;Tavernor oseti kako ga podilazi hladna jeza, dok mu je sintetički smrad punio nozdrve. Koliko još godina preostaje ovoj ovde Betiji pre nego što nezemljani stignu do Mnemozine? Dvadeset? Možda i manje. Između ljudi i Pitsikana nije bilo nikakvog komuniciranja; ni jedna jedina ideja, ni jedna jedina reč nije nikada izmenjena; ali prebacivanje glavnog operativnog štaba Federacije na Mnemozinu moglo je lako da bude primećeno - zbog čega bi, uskoro, mogla postati glavna meta napada nezemljana.
<BR>&nbsp;&nbsp;&nbsp;&nbsp;&nbsp;"Jesi li došao da odvedeš Lizu?"
<BR>&nbsp;&nbsp;&nbsp;&nbsp;&nbsp;"Ne. Hteo sam, ali je to sad nemoguće. Hoću samo da razgovaram sa njom."
<BR>&nbsp;&nbsp;&nbsp;&nbsp;&nbsp;"Zašto je ne odvedeš?"
<BR>&nbsp;&nbsp;&nbsp;&nbsp;&nbsp;"Ne mogu." Tavernor je oklevao. "Uostalom, zar se ne udaje za potpukovnika Farela?"
<BR>&nbsp;&nbsp;&nbsp;&nbsp;&nbsp;"Ali.."
<BR>&nbsp;&nbsp;&nbsp;&nbsp;&nbsp;"Šta - ali?"
<BR>&nbsp;&nbsp;&nbsp;&nbsp;&nbsp;"On je mračan čovek."
<BR>&nbsp;&nbsp;&nbsp;&nbsp;&nbsp;"Mračan?" Tavernor oseti da je tu reč izgovorila s nekim neobičnim naglaskom, te namah odluči da sazna nešto više o njoj. "I Lisa je mračna, zar ne?"
<BR>&nbsp;&nbsp;&nbsp;&nbsp;&nbsp;Na Betijinom licu, za trenutak, pojavio se izraz koji kao da je izražavao razočaranje. "On je mračan čovek", ponovi tiho, "a ti i Lisa imate jednu svetlost. To je tako čudno."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš, Betija?"
<BR>&nbsp;&nbsp;&nbsp;&nbsp;&nbsp;"Idem u krevet", odgovori ona odlučno, svlačeći spavaćicu. Pomogao joj je da legne i pokrio njeno malo, ispruženo telo. Ležala je posred velikog kreveta, s rukama uz telo, s izrazom mirne usredsređenosti na licu.
<BR>&nbsp;&nbsp;&nbsp;&nbsp;&nbsp;"Laku noć, mila", reče Tavernor, ali nije dobio odgovor. Gledao je minijaturne, sedefaste crte njenog lica dok je u njemu raslo osećanje tuge, a zatim ugasi svetlost. Besciljnost njegovog sopstvenog života, života svih ljudi na Zemlji, kao da je izbijala iz zidova i gušila ga. On ode do prozora i pogleda kroz debele zavese. Delovi Meseca odslikavali su se u bazenu, trepereći i spajajući se. Iza drveća, svetlost iz Centra i još drečavija svetlost novog grada ukazivale su na Čovekovo pisustvo u ovom delu galaksije - ali koliko još dugo? Čak i bez opasnosti koju su predstavljali Pitsikani, koliko bi dugo ljudski karavan mogao da se probija putem kroz bleštave riznice svemira? Koliko vekova? Duh je zahtevao da odgovor sadrži beskonačan broj, jer ništa drugo ne bi bilo zadovoljavajuće, ali je um znao da nije tako. Čudno je to kako je jedan beznačajan događaj, kao što je bilo otkriće jedne elementarne nuklearne čestice, u jednoj maloj laboratoriji na Zemlji, početkom dvadeset prvog stoleća, mogao da ugrozi Čovekove nade za kolektivnu besmrtnost.
<BR>&nbsp;&nbsp;&nbsp;&nbsp;&nbsp;Tahion, koji nije mogao da postoji pri brzinama manjim od brzine svetlosti, povećavao je brzinu dok je gubio energiju, ubrzavajući sve dotle dok najzad nije bio u stanju da galaktički točak pređe u deliću sekunde. On je čovečanstvu omogućio da ovlada prostorom i, istovremeno, zatvorio vrata budućnosti - jer beskrajni prostor je bio nem. Pomoću tahionskog komunikatora jedna civilizacija je mogla govoriti s drugom civilizacijom na udaljenostima koje su se merile hiljadama svetlosnih godina. Jedino ograničenje bilo je smanjivanje, s povećanjem brzine, energije čestice. Ali umesto da etar bruji od glasova inteligentnih bića, tahionske antene čule su samo jedno ništa. Rasprostranjenost vremena bila je suviše velika. Civilizacije su mogle da se razviju, da cvetaju i da budu uništene a da se onaj kratki trenutak galaktičkog vremena u kojem se jedna civilizacija nalazi na svom tehnološkom vrhuncu ne poklopi s istim trenutkom u razvoju neke druge, susedne civilizacije.
<BR>&nbsp;&nbsp;&nbsp;&nbsp;&nbsp;Samo pregršt pulsara - veštačkim putem stvorenih svetionika - koji su slali signale pomoću svetlosti što je strpljivo milela kroz prostor, šaputalo je o civilizacijama koje su doživele svoj kratki vrhunac i zatim nestale u nezamislivo dubokoj prošlosti. A nove količine informacija ukazivale su na to da vrednosti iz fon Hernerove zastrašujuće tabele za izračunavanje dužina trajanja i verovatnoća uništenja tehničkih civilizacija treba drastično smanjiti. Civilizacija Zemlje ulazila je u fazu označenu kao Tip II - što znači da je bila u stanju da koristi i usmerava celokupnu radijacionu energiju svoga sunca - u kojoj je, prema prvobitnim vrednostima fon Hernerove tabele, mogla očekivati da traje još šest i po hiljada godina.
<BR>&nbsp;&nbsp;&nbsp;&nbsp;&nbsp;Međutim, posttahionska revizija je smanjila ovu brojku na samo dve hiljade godina. Sa svoje strane, neslana kosmička šala koja je čovekovu i pitsikansku civilizaciju postavila tako blizu jednu drugoj u vremenu i prostoru izgleda da je smanjila i ovu žalosnu brojku gotovo na nulu...
<BR>&nbsp;&nbsp;&nbsp;&nbsp;&nbsp;Brojke, računice krajnjeg očajanja, kovitlale su se u Tavernerovoj glavi kao mrtvo lišće u vrtlogu oluje, kad s one strane prozora začu glas Džervisa Farela.
<BR>&nbsp;&nbsp;&nbsp;&nbsp;&nbsp;On pogleda udesno, kroz pomaknute zavese, i vide da se kraj balkona nalazi samo nekoliko stopa od prozora Batijine sobe. Farel je bio naslonjen na ogradu, očiju uprtih u novoizgrađeni grad. Bio je obučen u belu, svečanu uniformu, s tankom cigarom u ustima.
<BR>&nbsp;&nbsp;&nbsp;&nbsp;&nbsp;"...da priznam da si mi priredio veliko iznenađenje mladiću." Glas Hauarda Grenobla bio je razgovetan, iako se ovaj nalazio izvan Tavernorovog vidnog polja. "Teško mi je da sve to prihvatim."
<BR>&nbsp;&nbsp;&nbsp;&nbsp;&nbsp;"Zaista?" Farelov glas zvučao je hladno. "Nisam navikao da se u moju reč ne veruje."
<BR>&nbsp;&nbsp;&nbsp;&nbsp;&nbsp;"Ma ne, nisam tako mislio... Samo... Samo, nisam znao da Glavni operativni štab poklanja takvo poverenje odlukama MACRON-a."
<BR>&nbsp;&nbsp;&nbsp;&nbsp;&nbsp;"MACRON je logična mašina kojoj stoji na raspolaganju celokupno znanje čovečanstva. I ona ne donosi odluke. Ona je samo pouzdani instrument za procenjivanje vrednosti verovatnoće; ali nikada ne donosi odluke." U Farelovom glasu osećala se ljutnja. "Jesam li se dovoljno jasno izrazio?"
<BR>&nbsp;&nbsp;&nbsp;&nbsp;&nbsp;"Sasvim jasno, hvala lepo." Grenobl je govorio odmereno. "Ali zašto baš ovde, na Ceruleji? Na osnovu čega je MACRON došao do svoje... preporuke"?
<BR>&nbsp;&nbsp;&nbsp;&nbsp;&nbsp;Farel povuče još jedan dim iz svoje cigare. "Samo šest ljudi u Federaciji zna odgovor na to pitanje."
<BR>&nbsp;&nbsp;&nbsp;&nbsp;&nbsp;"Tako, znači."
<BR>&nbsp;&nbsp;&nbsp;&nbsp;&nbsp;"Vama je jasno zašto je to tako."
<BR>&nbsp;&nbsp;&nbsp;&nbsp;&nbsp;"Da, da - to je nešto o čemu samo mali broj ljudi treba da zna. Izvini što sam pitao." Grenoblu kao da je bilo muka. "Oduvek je izgledalo da je rat tako daleko od Ceruleje, a sada se ceo Glavni operativni štab sručio na nas..."
<BR>&nbsp;&nbsp;&nbsp;&nbsp;&nbsp;"Govorite o nama kao da smo skakavci."
<BR>&nbsp;&nbsp;&nbsp;&nbsp;&nbsp;"Ne, nikako. Počašćen sam. Sve moje osoblje se oseća počašćenim. Samo, izgleda je MACRON..."
<BR>&nbsp;&nbsp;&nbsp;&nbsp;&nbsp;Farel se nasmeja, glasno, sarkastično. "MACRON vam je zastao u grlu, zar ne, Hauarde? Pa, reći ću vam šta vama, u čitavoj ovoj stvari, smeta. To je činjenica da odluka o tome da se Glavni operativni štab smesti ovde nije donesena tako što bi vam moj stric rekao nešto kao: 'Znam za jednu planetu koja je idealna za to, gospodo. Biće vam prijatno na Ceruleji - stari Hauard Grenobl ima izvrsnu kuhinju i prvoklasni podrum'."
<BR>&nbsp;&nbsp;&nbsp;&nbsp;&nbsp;"Preterujete, Džervise."
<BR>&nbsp;&nbsp;&nbsp;&nbsp;&nbsp;"Samo pokušavam da vas upoznam s realnošću. Mi u vojsci vodimo rat protiv nezamislivo moćnog i opasnog neprijatelja..."
<BR>&nbsp;&nbsp;&nbsp;&nbsp;&nbsp;"Da, tako je", žurno se saglasi Grenobl. "Čuo sam da vam je sinoć oboren jedan helikopter".
<BR>&nbsp;&nbsp;&nbsp;&nbsp;&nbsp;U tišini koja je nastala Tavernor se smešio odobravajući i diveći se veštini s kojom je Grenobl koristio reči kao oružje. Mora da je znao da će već sam nagoveštaj činjenice da Farel najžešćim borbama nikada nije prišao bliže od deset svetlosnih godina ovoga ozbiljno povrediti.
<BR>&nbsp;&nbsp;&nbsp;&nbsp;&nbsp;"Vaš prijatelj Tavernor je kriv zbog toga", odbrusi mu Farel. "Nemam dozvolu za korišćenje teškog naoružanja, ali sam se ipak pobrinuo da nas petoro njegovih bandita više ne uznemirava; a i druge ću uskoro uhvatiti."
<BR>&nbsp;&nbsp;&nbsp;&nbsp;&nbsp;"Uhvatićeš i druge? Čini mi se da je general Martinez rekao da si prekomandovan na drugu dužnost."
<BR>&nbsp;&nbsp;&nbsp;&nbsp;&nbsp;"Mi ćemo uhvatiti ostale - uostalom, to nije ni važno." Farelova cigara naglo zasja u tmini, odajući da smirenost u njegovom glasu nije baš bila prava.
<BR>&nbsp;&nbsp;&nbsp;&nbsp;&nbsp;Tavernor uzdahnu s olakšanjem. Petoro 'bandita' koje je Farel pomenuo mora da su bili Šelbi i četvoro njegovih prijatelja, uključujući i Džoan M'vabi, koji su razneseni prilikom pokušaja da prođu kroz kapiju. Sećanje na njihovu smrt bilo je bolno, ali sada je barem znao da niko drugi nije bio uhvaćen. Dva meseca intenzivnih vežbi kojima ih je Tavernor podvrgnuo s ciljem da ih nauči kako da prežive, očigledno su im dobro poslužili. Do sada su sigurno već prevalili dobar deo puta do jezera Brus, a kad jednom pređu i njega, moći će lako da se izgube u severnom arhipelagu. Nije ih više morao nositi na savesti.
<BR>&nbsp;&nbsp;&nbsp;&nbsp;&nbsp;"Mislim da nam je dosta svežeg vazduha za večeras", zaključi Ferel.
<BR>&nbsp;&nbsp;&nbsp;&nbsp;&nbsp;"Zar nećemo da govorimo o pripremama za svadbu? Malo je vremena ostalo. Sve se dogodilo tako brzo."
<BR>&nbsp;&nbsp;&nbsp;&nbsp;&nbsp;"To prepuštam vama, Hauarde." Farel ispi svoju čašu. "To su stvari u kojima se odlično snalazite. Naši gosti se verovatno već pitaju gde smo se izgubili..."
<BR>&nbsp;&nbsp;&nbsp;&nbsp;&nbsp;Dva čoveka napustiše balkon. Tavernor ostade još nekoliko minuta stojeći pored prozora, a zatim povuče zavese. Verovatno će tek kroz nekoliko sati imati priliku da neprimećen uđe u Lisinu sobu, a mala nesigurnost u nogama upozoravala ga je da njegov organizam još nije uspeo da nadoknadi veliki gubitak krvi... On priđe krevetu i oslušnu Betijino disanje. Pošto se uverio da spava, leže na pod pored kreveta, ostavljajući ga između sebe i vrata, i pokuša da se opusti.
<BR>
<BR>&nbsp;&nbsp;&nbsp;&nbsp;&nbsp;Probudio se, odjednom, trgnuvši se, i ustanovio da u kući vlada savršena tišina. Njegov sat je pokazivao da su od ponoći prošla dva neznatno duža mnemozinska sata. On ustade, sav ukočen, priđe vratima i odškrinu ih. Noćne svetiljke u hodniku bile su upaljene, ali imajući u vidu potpunu tišinu, pomisli da može slobodno da iziđe iz svog skrovišta. Pošto je još jednom bacio pogled na usamljenu Betijinu priliku u krevetu, on zatvori vrata sobe i krenu prema stepenicama. Lisina soba je bila na istom spratu, ali u drugom krilu zgrade, tako da je, da bi došao do nje, morao da obiđe tri strane prostranog šestougaonog stepeništa. Na kraju hodnika, pri stepeništu, načas zastade, psujući jarko osvetljenje u kojem se hodnik kupao. Neko je zaboravio da ugasi svetiljku na plafonu i on, možda i zbog agorafobije koju je tako brižljivo negovao u protekla dva meseca, pomisli kako jarko osvetljeni stepenišni prolaz ne predstavlja nimalo sigurno mesto.
<BR>&nbsp;&nbsp;&nbsp;&nbsp;&nbsp;Tek što se zaustavio, primeti par prekidača na zidu, nekoliko centimetara od ugla. Onaj sa unutrašnje strane mora da je bio za svetiljke u hodniku, ali da li je onaj drugi bio prekidač za stepenište? Nadajući se da gašenje svetiljke neće privući veću pažnju nego što bi to učinio njegov prelazak preko osvetljenog prostora, on pritisnu prekidač sa spoljašnje strane. Svetlost na stepeništu zatrepta, ali se ne ugasi.
<BR>&nbsp;&nbsp;&nbsp;&nbsp;&nbsp;Tavernor je u čudu posmatrao prekidač, pokušavajući da zamisli električnu shemu koja bi učinila da svetlost zatreperi, kao da će se ugasiti, a da ipak ostane upaljena. Možda ovaj prekidač, na neki način, stavlja u pokret neki uređaj koji, u trenutku kada se uključi, dovodi do pada napona - u kom slučaju bi bolje bilo da ga uopšte nije dotakao. Stoga odluči da prekidač stavi u prvobitni položaj. Ovoga puta svetiljka na balkonu ostade ugašena čitav sekund pre nego što se ponovo uključi.
<BR>&nbsp;&nbsp;&nbsp;&nbsp;&nbsp;Čuo je uzbunu u svojoj podsvesti. Ovo je smešno, pomislio je, neki kratki spoj u...
<BR>&nbsp;&nbsp;&nbsp;&nbsp;&nbsp;Iznenada shvati o čemu je reč.
<BR>&nbsp;&nbsp;&nbsp;&nbsp;&nbsp;Postoji jedna krajnje obična električna shema, koja je u potpunosti objašnjavala ono što se dogodilo. U pitanju su bila dva prekidača povezana istim svetlosnim izvorom, i trebalo je samo da neko, na drugom kraju, pritisne svoj prekidač tek delić sekunde pošto on, na svom kraju, pritisne svoj prekidač. I taj neko mora da je sada stajao u hodniku na drugoj strani, iza ugla, udaljen samo nekoliko metara, zaštićen zidom od Tavernorovog pogleda.
<BR>&nbsp;&nbsp;&nbsp;&nbsp;&nbsp;"Ko je tamo?" začu jasan muški glas.
<BR>&nbsp;&nbsp;&nbsp;&nbsp;&nbsp;Tavernor se okrenu i tiho potrča duž hodnika, pored Betijine sobe i zatvorenih vrata koja su vodila na balkon, sve dok ne zađe za još jedan od mnogih tupih uglova u kući. Tu se priljubi uza zid i stade da čeka. Nekoliko sekundi kasnije čuo je tihi šum koraka koji su se približavali po debelom tepihu. On potrča duž hodnika, otvori vrata na njegovom kraju, iskorači na ispust iznad glavnog stepeništa u kući - i nađe se licem u lice s jednim naoružanim stražarom. Stražaru je puška visila o ramenu, jer je u rukama nosio dve šolje kafe koje su se pušile.
<BR>&nbsp;&nbsp;&nbsp;&nbsp;&nbsp;"Na svoje mesto, vojniče." Tavernor se potrudi, što je ubedljivije mogao, da mu glas zvuči zapovednički. "Sreća za tebe što je pukovnik zaspao."
<BR>&nbsp;&nbsp;&nbsp;&nbsp;&nbsp;Zatim pođe pored stražara i uputi se prema gornjem kraju stepeništa, smišljajući grozničavom brzinom šta mu valja činiti. Naoružani stražari u Upravnikovoj rezidenciji? Gosti koje je Farel pomenuo mora da su bili neke važne ličnosti, vojne ili neke druge - baš je dobro izabrao noć da poseti Lisu! On stiže do stepenica i poče da silazi ka glavnom ulazu i tamošnjem predvorju, koje je izgledalo kao napušteno. Stražar na ispustu i dalje je gledao za njim, ispunjen nesigurnošću. Tavernor se očajnički borio protiv nagona koji ga je snažno terao da potrči. Još se nalazio na gornjem kraju stepeništa kad se vrata na hodniku otvoriše i jedan nabijeni narednik iznenada se pojavi na ispustu. Bio je to onaj isti matorac koga je Tavernor paralizovao na ulazu u vojničku bazu.
<BR>&nbsp;&nbsp;&nbsp;&nbsp;&nbsp;"Zaustavite tog čoveka", dreknu narednik.
<BR>&nbsp;&nbsp;&nbsp;&nbsp;&nbsp;Tavernor se, međutim, baci niz stepenište dobro kontrolišući svoj skok, dodirnu jednom stepenice negde na sredini i, još jednom, blizu kraja. U jednom skoku dospeo je do sredine predvorja - baš u trenutku kada drugi stražar istrča iz prijavnice. Sudar je bio neizbežan i zamah odbaci Tavernora pravo na mermerni stub. On se vrati jedan korak unazad, kao da mu se ništa nije dogodilo - a onda se sruči kao posečeno drvo.
<BR>
<BR>&nbsp;&nbsp;&nbsp;&nbsp;&nbsp;Prijavnica je bila dugačka i uska. Svetlost u njoj dopirala je od jedne jedine hladne, luminiscentne svetiljke, koja je svoj odvratni sjaj bacala na tek nekoliko komada nameštaja. Tavernor je sedeo na jednoj tvrdoj stolici s rukama na leđima vezanim lisicama, pokušavajući da savlada bol koji ga je preplavljivao pri svakom udisaju. Rebra, pomisli on, nekako odsutno. Polomio sam rebra. Tek sa velikom teškoćom uspeo je da usredsredi pogled. Riđokosi narednik je stajao pored ulaza s izvučenim pištoljem. Skrenuvši pogled, Tavernor vide Džervisa Farela koji je sedeo na ivici stola. Farelova kosa bila je razbarušena, a njegova tamna, gusto obrasla prsa videla su se ispod nezakopčane svečane uniforme. Oči su mu sijale od uzbuđenja.
<BR>&nbsp;&nbsp;&nbsp;&nbsp;&nbsp;"U redu, naredniče", reče on. "Možeš da nas ostaviš nasamo. Mislim da neće biti neprilika."
<BR>&nbsp;&nbsp;&nbsp;&nbsp;&nbsp;"Razumem, gospodine." Narednik hitro krenu prema vratima.
<BR>&nbsp;&nbsp;&nbsp;&nbsp;&nbsp;"Naredniče!"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Vrati se čim kutija stigne."
<BR>&nbsp;&nbsp;&nbsp;&nbsp;&nbsp;"Razumem, gospodine." Narednik nestade.
<BR>&nbsp;&nbsp;&nbsp;&nbsp;&nbsp;"Ne podnosim te, Tavernore", obrati mu se Farel kada su ostali sami. "A znaš li zašto te ne podnosim?"
<BR>&nbsp;&nbsp;&nbsp;&nbsp;&nbsp;Tavernor je s mukom uspeo da se uzdrži da ne povraća. "Možda zbog toga što si počeo da gubiš kosu, a ja je još uvek imam."
<BR>&nbsp;&nbsp;&nbsp;&nbsp;&nbsp;"Vrlo dobro, pukovniče - smisao za humor do samoga kraja." Farel je nemarno mahao nogama. "Razlog zbog kojeg te ne podnosim - pored toga što si, ako smem da se tako izrazim, seljak i prostak - jeste taj što mi se stalno isprečuješ na putu."
<BR>&nbsp;&nbsp;&nbsp;&nbsp;&nbsp;"Hoćeš li ponovo da me baciš niz stepenice?"
<BR>&nbsp;&nbsp;&nbsp;&nbsp;&nbsp;"Samo tako nastavi, pukovniče. Kao što rekoh, stalno mi se isprečuješ na putu, a ja ne mogu da dozvolim da mi ljudi podmeću nogu zato što je put kojim ide jedan Predsednikov rođak - koji želi da napravi vojničku karijeru zahvaljujući samo svojim zaslugama - ionako već posut kamenjem."
<BR>&nbsp;&nbsp;&nbsp;&nbsp;&nbsp;Tavernor pokuša da, ironično, izrazi svoje saosećenje s Farelovim problemom, ali nešto zaklokota u njegovom grlu. Pretpostavljao je da je to mogla biti samo krv.
<BR>&nbsp;&nbsp;&nbsp;&nbsp;&nbsp;"Ona mala nezgoda s helikopterom prošle noći iskorišćena je kao polazište za određene radnje protiv mene. General Martinez ju je iskoristio kao izgovor da me prebaci na druge poslove."
<BR>&nbsp;&nbsp;&nbsp;&nbsp;&nbsp;"Nezgodno". Tavernoru jedva pođe za rukom i toliko da kaže.
<BR>&nbsp;&nbsp;&nbsp;&nbsp;&nbsp;"Tako nešto loše bi izgledalo u mojoj biografiji. Međutim, pošto si bio tako uviđavan i sam došao do mene, biografija će izgledati sasvim drugačije."
<BR>&nbsp;&nbsp;&nbsp;&nbsp;&nbsp;"Hoće li?"
<BR>&nbsp;&nbsp;&nbsp;&nbsp;&nbsp;"Hoće, zato što ćeš mi reći gde mogu da pohvatam tvoje prijatelje, sve zajedno, i to bez ikakvih problema."
<BR>&nbsp;&nbsp;&nbsp;&nbsp;&nbsp;"Na žalost - ne znam gde su." Tavernoru odjednom postade lako da zaboravi na bol u grudima. Dolazak u Lisin dom, pod datim okolnostima, bilo je ludo, nedopustivo poigravanje životom - ali bilo je i neoprostivo sebično. Tačno je znao gde će se njegovi prijatelji sastati. A davno je bilo prošlo vreme kada je odlučan čovek mogao da odoli inkvizitorima i sačuva tajnu.
<BR>&nbsp;&nbsp;&nbsp;&nbsp;&nbsp;"Ne znaš gde su?" Farel je govorio mirno, vadeći cigaru iz džepa na prsima. "Onda nemaš čega da se bojiš - bar što se toga tiče." Zapalio je cigaru i ostao da sedi ispuštajući oblake dima u vazduh. Njegov tamni ten i raskalašna lepota, i nezakopčana bela bluza, podsećali su Tavernora na ličnost iz klasične opere i njegov um je, bežeći u bespredmetnost, pokušavao da dođe do naslova opere.
<BR>&nbsp;&nbsp;&nbsp;&nbsp;&nbsp;Čulo se kucanje na vratima i ona se otvoriše, dajući Tavernoru priliku da vidi gomilu uniformisanih ljudi u predvorju. Narednik uđe u sobu s malom crnom kutijom u ruci, brzo zatvorivši vrata za sobom.
<BR>&nbsp;&nbsp;&nbsp;&nbsp;&nbsp;"Pa, naredniče?" Farel ugasi svoju cigaru. "Da li je vojna policija već stigla?"
<BR>&nbsp;&nbsp;&nbsp;&nbsp;&nbsp;"Nije još, gospodine. Ali na putu su."
<BR>&nbsp;&nbsp;&nbsp;&nbsp;&nbsp;"Odlično - ovo ionako neće dugo trajati. Znaš kako da daš injekciju?"
<BR>&nbsp;&nbsp;&nbsp;&nbsp;&nbsp;"Ne, gospodine." Naredniku kao da je bilo neprijatno.
<BR>&nbsp;&nbsp;&nbsp;&nbsp;&nbsp;"To je bar lako. Samo je zabodi u njegov vrat i pritisni. Daj mi to." Farel pokaza narednikov pištolj, nervozno savijajući prste sve dok ga narednik ne izvuče iz futrole i stavi mu ga u ruku. "Sad mu daj injekciju."
<BR>&nbsp;&nbsp;&nbsp;&nbsp;&nbsp;Narednik otvori crnu kutiju i nespretno izvadi špric. Njegove oči, uprte u Tavernorove, kao da su molile za izvinjenje. Tavernorovo srce je tuklo ravnomerno. Nije bio siguran šta se nalazi u injekciji, ali je znao da će, samo nekoliko sekundi pošto njena sadržina stigne u njegov krvotok, izblebetati sve što je Farel želeo da zna. Borio se s lisicama dok mu je u svesti odzavanjala nepodnošljiva poruka očajanja: Oče, Majko, bledo lice i crna kosa koja vijori, oprostite mi, oprostite mi, oprostite mi... Bezglasni, prodorni vrisak utihnu kad je pronašao jedini mogući izlaz - otvorena usta milostive noći bez zvezda.
<BR>&nbsp;&nbsp;&nbsp;&nbsp;&nbsp;Pustio je da mu glava padne tako da je narednik mogao da zabode iglu u njegov vrat. Nije bilo boli; samo osećaj topline i žmarci. Čekao je da narednik izvuče iglu i da opusti ruku, a onda se baci sa stolice svom snagom.
<BR>&nbsp;&nbsp;&nbsp;&nbsp;&nbsp;Ferel, koji je još sedeo na ivici stola, bio je isuviše iznenađen da bi imao vremena da se izmakne. Tavernor ga je oborio na leđa i, pre nego što je Farel mogao da ga zbaci sa sebe, on mu zari zube u grlo.
<BR>&nbsp;&nbsp;&nbsp;&nbsp;&nbsp;Dok je stezao zube začu Farelov preplašeni jecaj, i oseti cev pištolja na svojim rebrima. Pištolj opali jednom, dva puta. Dok su meci velikog kalibra krčili svoj put kroz njegove grudi, smrt se pred Tavernorovim očima rascvetavala kao crna ruža koja otvara latice noći.
<BR>&nbsp;&nbsp;&nbsp;&nbsp;&nbsp;Survao se u tu noć, sa zahvalnošću, opraštajući se od života koji nikada i nije bio njegov.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
