<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Čekajući doručak, Hal izvuče bilten s vestima iz faksmašine. Papir je bio toliko vlažan da mu se lepio za prste. Bio je pritisnuo dugme sa znakom ODRŽAVANJE pre nego što se setio da je radio-veza, kojom je to dugme bilo spojeno sa servisom za održavanje u kvaru, i da je poslednjih dana bilo gotovo nemoguće dobiti makar kakvu uslugu. Pažljivo noseći vlažni list papira on se vrati u kuhinju, stavi ga na sto i sede da ga pročita.
<BR>&nbsp;&nbsp;&nbsp;&nbsp;&nbsp;Izgledalo je da gotovo cela strana sadrži samo vesti o ratu i u vezi rata. Halu se činilo da su tokom svih osamnaest godina njegovog života vesti bile sve gore i gore, ali u poslednje vreme, pojavio se i neki novi pesimizam. Kada god bi išao u Centar na čas veronauke osećao je kako očajanje duva ulicom kao neki crni vetar.
<BR>&nbsp;&nbsp;&nbsp;&nbsp;&nbsp;Nije se moglo sakriti da se približava kraj šezdesetogodišnjem sukobu, i da je taj kraj trebalo da znači uništenje čovečanstva. Propagandna mašina Federacije još je funkcionisala - dabome, u negativnom smeru - tako da niko više nije znao koliko je još kolonija preostalo od nekadašnjih stotinu; najzad, tačan broj ionako više nije bio važan. Obični ljudi su mogli da pročitaju svoju sudbinu u znacima koji su bili stari i dobro poznat još u doba Homera - bilo je manje hrane i bila je skupa, delova za opravku mašina je bilo malo ili ih uopšte nije bilo, ekstremisti svih vrsta su preko noći postajali popularni i sticali veliki broj istomišljenka. Kako su se izgledi za dug život smanjivali, natalitet je naglo rastao.
<BR>&nbsp;&nbsp;&nbsp;&nbsp;&nbsp;Hal nije voleo da prati ratne vesti. Zbog njih je njegovo osećanje da treba nešto hitno učiniti dobijalo nepodnošljive razmera; pa ipak, stalno je čitao biltene i gledao televizijske vesti. Imena nepoznatih planeta činila bi da u njegovoj svesti eksplodiraju svetlucavi komadići sećanja. Ponekad, ti komadići bi se slegli, da prikažu potpunu sliku nepoznatih predela - i uvek bi njegov osećaj sve veće žurbe rastao sve dok mu se ne bi učinilo da će mu lobanja prsnuti od pritiska. Uprkos svemu, suština onoga što se od njega očekivalo da uradi ostajala je skrivena. Osećao je da ga nešto potiče da ode u rat, ali je bio odbijen iz mnogo razloga, između ostalog i stoga što nije dobro video i što nije imao dovoljnu težinu za svoju visinu od preko sto osamdeset centimetara.
<BR>&nbsp;&nbsp;&nbsp;&nbsp;&nbsp;U početku, izgledalo je kao da je našao ono što je tražio na časovima veronauke, naročito kad je otkrio da se ispod naglašene, spoljašnje sigurnosti njegovih učitelja kriju sumnje i strah. Hal je znao da je njegova duša besmrtna, ali nije bio u stanju da stvori teologiju koja bi potvrđivala njegovu veru, tako da je, najzad, i odsustvo straha od smrti u njemu - bilo kao apstraktnog pojma, bilo kao stvarne činjenice, uopšte ili posebne - dovelo do toga da su i drugi studenti i učitelji na času veronauke počeli da ga izbegavaju. ("Ti si emocionalni bogalj", rekao mu je jednom jedan flegmatični sveštenik rumenih obraza, dok su mu se oči ledile od gađenja. "Razlog zbog kojeg se ne bojiš smrti u tome je što nikada nisi ni bio živ.")
<BR>&nbsp;&nbsp;&nbsp;&nbsp;&nbsp;Sređujući svoje lutajuće misli, Hal se usredsredi na novi broj biltena. Glavna vest bila je o tome da je još jedan grad uništen - već treći za godinu dana. Kako su se granice Federacije pomerale i smanjivale, smatralo se da je dovoljno samo pojačati polje neutronske plazme, kroz koju nijedan nuklearni uređaj nije mogao da prođe a da ne dođe do spontane eksplozije. Ali bilo je očigledno da su Pitsikani ipak dokonali kako da probiju odbranu - prema jednoj teoriji, njihovi poslednji modeli bombi-robota bili su, u stvari, svemirske fabrike koje su same prerađivale rudu, stvarajući prve zalihe fisionog materijala upravo u trenutku kada su stizale do cilja. Federacija je zbog toga morala da pristupi fizičkom presretanju - njena flota bila je vična tome - ali još nedovoljno efikasna da bi sprečila neprijateljske brodove da pre uništenja ispale čitave rojeve raketa ogromne udarne snage.
<BR>&nbsp;&nbsp;&nbsp;&nbsp;&nbsp;Druga vest govorila je o tome da je general Malan bio na prečac smenjen s položaja glavnog rukovodioca Projekta Razgovor, na kojem je radilo pola miliona ljudi i čiji se godišnji budžet izražavao milijardama. Malan je bio poslednji od velikog broja ljudi koji su radili na jednom od najneproduktivnijih projekata u vezi s ratom - na projektu kojem je bio cilj da se bar jedna jedina misao razmeni sa Pitsikanima. Tahionske emisije nezemljana bile su stalno praćene i njihov jezik je već davno bio dešifrovan i proučen. Duž granica Federacije bilo je postavljeno bezbroj odašiljača, koji su slali poruke duboko u teritoriju nezemljana, ali nikakav odgovor, bilo koje vrste, nikada nije stigao. U ovoj završnoj fazi rata, smatralo se, uspostavljanje bilo kakvog kontakta bilo bi vrlo značajno - ali neprijatelj je ostao zagonetan i nem.
<BR>&nbsp;&nbsp;&nbsp;&nbsp;&nbsp;Ispitivanje zarobljenika bilo je nemoguće zato što Pitiskani, držeći se svoje krvožedne etike zbog koje su uništavali zarobljene ljude, uključujući i decu u kolevci, nisu dozvoljavali da budu živi zarobljeni. Veliki deo budžeta Projekta Razgovor bio je utrošen na pronalaženje načina da se uhvate živi Pitsikani, ali nijedan od oprobanih postupaka nije dao nikakve razultate. Nekoliko nezemljana, na kojima nije bilo nikakvih tragova povrede, bilo je uhvaćeno - ali su oni bili isto onoliko mrtvi koliko i svi drugi - očigledno, njihov izvanredno razvijeni nervni sistem omogućavao im je da umru po želji. Kao da im njihov mentalitet nije dozvoljavao ni da razmotre ideju o tome da bi Čovek i Pitsikan mogli živeti jedan pored drugog. Kada god bi se pripadnici dveju kultura sreli, jedni ili drugi umirali bi u roku od nekoliko sekundi.
<BR>&nbsp;&nbsp;&nbsp;&nbsp;&nbsp;Hal je upravo okretao novu stranicu biltena, kada ga neugodna praznina u stomaku podseti da je doručak kasnio više nego obično. On priđe frižideru i pogleda šta ima u njemu - nije bilo ničega što bi se moglo jesti bez pripremanja. Žaleći za vremenom kada je bilo moguće imati poslugu u kući, i poželevši da je barem Betija na raspustu, izvesno je vreme tumarao po kuhinji. Jednom ili dva puta pade mu na pamet da bi mogao i sam da spremi nešto, ali njegova duboko usađena odvratnost prema svim oblicima rada natera ga da tako nešto odmah zaboravi.
<BR>&nbsp;&nbsp;&nbsp;&nbsp;&nbsp;Na kraju, otišao je do stepeništa i pozvao majku. Nije bilo odgovora. Pogledavši s mrštenjem na svoj sat, vide da je jutro već odavno minulo, i, trenutak potom, ustrča uz stepenice. Njegove dugačke noge na nesigurnim zglobovima stupale su tek na svaki četvrti stepenik. Otvorivši vrata njene zamračene sobe zadrža se na pragu i sumnjičavo omirisa vazduh, dok mu se jedna neverovatna pomisao lagano probijala u svest. Pošto mu se oči privikoše na polumrak, on opazi ruke svoje majke, bele na tamnoj pozadini prekrivača. Prišavši krevetu, on ugleda plastičnu bočicu sa sedativima na podu. On je podiže, pogodivši, po težini, da je prazna.
<BR>&nbsp;&nbsp;&nbsp;&nbsp;&nbsp;"Majko?" Upalio je svetlost i klekao pored kreveta. "Lisa?"
<BR>&nbsp;&nbsp;&nbsp;&nbsp;&nbsp;"Hale..." Njen glas kao da je dolazio iz daljine. "Pusti me da spavam, Hale."
<BR>&nbsp;&nbsp;&nbsp;&nbsp;&nbsp;"Ne mogu te pustiti da umreš."
<BR>&nbsp;&nbsp;&nbsp;&nbsp;&nbsp;Njene oči se okrenuše prema njemu, ali bile su to beživotne oči, napojene drogom. "Da umrem? Zašto ne bi nešto učinio za... Bar jednom u svom... Ona naglo prestade da se bori i zatvori oči.
<BR>&nbsp;&nbsp;&nbsp;&nbsp;&nbsp;Hal konačno ustade. "Pozvaću oca."
<BR>&nbsp;&nbsp;&nbsp;&nbsp;&nbsp;"Tvoj otac je..." Njeno bezizrazno, nekada lepo a sada u salo utopljeno lice kao da je poprimilo neki emocionalni izraz. "Tvoj otac nije..."
<BR>&nbsp;&nbsp;&nbsp;&nbsp;&nbsp;"Kaži mi, Lisa."
<BR>&nbsp;&nbsp;&nbsp;&nbsp;&nbsp;Čekao je, pritiskajući svoju zgrčenu šaku na usta, ali ona ga je već napustila. On dodirnu njeno čelo. Bilo je orošeno znojem i hladno. Podigavši za trenutak slušalicu telefona, on zastade, a onda je ponovo spusti i iziđe iz sobe. U svojoj spavaćoj sobi ponovo uze slušalicu i okrenu očev broj u bazi, ali je spusti pre nego što veza bi uspostavljena. Da je pusti da umre? Po njenoj sopstvenkoj želji? Ne bi više bilo beskonačnih svađa između nje i oca; ne bi više bilo uzajamnog uništavanja, kao dva reptila, obavijena jedan oko drugog, koji razdiru jedan drugog, zagledani jedno u drugo čudnim, bezizraznim očima; ne bi više bilo popodneva provedenah u samounakažavajućoj proždrljivosti iza zatvorenih prozora, gorkih noći u kojima njegov otac šapuće, govoreći joj da bi trebalo da mu bude zahvalna što nije jurio za drugim ženama...
<BR>&nbsp;&nbsp;&nbsp;&nbsp;&nbsp;Hal sede za svoj radni sto, otvori fasciklu i zagleda se u kartice ispunjene njegovim unazad iskošenim rukopisom. U fascikli su bile beleške za knjigu koju je počeo da piše pre nekoliko meseci, pošto je prekinuo studije na univerzitetu. ČUDO NADAHNUĆA - bio je to njen radni naslov - imala je dvostruku ulogu u njegovom životu. Pišući je, osećao je da se, u najvećoj mogućoj meri, približio bolno neuhvatljivoj misiji koja mu je bila poverena - a njena prodaja bi mu omogućila da stekne finansijsku nezavisnost bez koje nije mogao da pobegne od svog oca.
<BR>&nbsp;&nbsp;&nbsp;&nbsp;&nbsp;U potpunoj tišini kuće, gotovo neprimetno strujanje vazduha delovalo je kao fijuk vetra u njegovim ušima; kao udarci talasa o obalu, a reči na karticama bile su kao nezemaljski simboli, bez ikakvog značenja. On duboko, drhtavo uzdahnu i usredsredi se na kartice, potiskujući sećanje na njenu crnu kosu koja je vijorila na vetru. U njegovim rukama kartice su se brzo pomerale, menjajući mesta.
<BR>
<BR>&nbsp;&nbsp;&nbsp;&nbsp;&nbsp;Vilijam Blejk, 1757-1827, engleski pesnik i umetnik. Jedna od njegovih poslednjih rečenica - dok je ležao na samrti - bila je da njegova poezija beše dar s one strane; čak je i u svojim poslednjim trenucima posezao za papirom i pisaljkom - a kada je njegova žena po ko zna koji put naređivala da se odmori, on joj je uzvraćao, uzvikujući: "Ali, to nije moje, to nije moje."
<BR>
<BR>&nbsp;&nbsp;&nbsp;&nbsp;&nbsp;Džon Kits, 1795-1821, engleski liričar - priznao je da je do svog opisa Apolona u trećoj knjizi Hiperiona došao slučajno, kao posredstvom neke magije - "kao da mi je bio poklonjen" - i da nije ni sam bio u stanju da shvati lepotu tog izraza sve dok ga nije video napisanog na papiru - i da je i sam bio iznenađen, budući da mu je taj opis izgledao kao delo neke sasvim druge osobe.
<BR>
<BR>&nbsp;&nbsp;&nbsp;&nbsp;&nbsp;Viktor Elkan, 2142-2238, pisac i matematičar s Marsa - izjavio je o svom tahionskom načinu transformacija: "Matematički deo nije moj. Ne pripada nijednom drugom čoveku, ali ipak, ne mogu da kažem ni da je moj. Brojevi su se, jednostavno, pojavili ispred mojih očnih kapaka i ja sam ih u žurbi zapisao. Kad sam završio, bio sam umoran i obliven znojem - ali ne od stvarnog kreativnog rada, već od straha da će se ti simboli izgubiti pre nego što budem u stanju da ih zapišem."
<BR>
<BR>&nbsp;&nbsp;&nbsp;&nbsp;&nbsp;Za dalji istraživački rad: Robert Luis Stivenson i njegovi 'patuljci'; tvrdio je da su oni stvarali za njega... Mocart: "U svojoj svesti ne znam koji deo sledi prethodnim, ali ih sve čujem, tako reći, odjednom... Delgadovo trenutno poimanje skulpture svetlosti.
<BR>
<BR>&nbsp;&nbsp;&nbsp;&nbsp;&nbsp;Čitav sat prođe pre nego što Hal odloži kartice i uvuče list papira u pisaću mašinu. Velika istina do koje je očekivao da će doći na osnovu svog istraživanja izgledala mu je bliža nego ikad. Mogao je da oseti njenu blizinu, njenu veličinu - kao veliki izvor svetlosti koji će se svakog časa pojaviti. Njegovi prsti su lebdeli nad tasterima pisaće mašine dok je ogromna, preorgazmička napetost rasla u njemu, dok je njegovo disanje postojalo sve brže i pliće, a srce počelo neravnomerno da bije. Posmatrao je, fasciniran, kako mu se prsti spuštaju na tastere.
<BR>&nbsp;&nbsp;&nbsp;&nbsp;&nbsp;"Melisa?" Glas njegovog oca eksplodirao je kao granata.
<BR>&nbsp;&nbsp;&nbsp;&nbsp;&nbsp;Hal čak nije ni čuo kada je njegov otac ušao u kuću. On skoči na noge, obamro od žaljenja, dok se njegova unutrašnja ozarenost polako gasila. Čuo je kako iza njega jedna stolica pada i nekoliko trenutaka docnije, kako se vrata spavaće sobe otvaraju. Džervis Farel uđe: njegovo tamnoputo lice bilo je gotovo sasvim crno na mestima na kojima ni najbrižljivije brijanje nije moglo da ukloni ostatke oštre brade. Njegov se pogled za trenutak zadrža na Halu, a zatim skrenu na drugu stranu.
<BR>&nbsp;&nbsp;&nbsp;&nbsp;&nbsp;"Gde ti je majka?"
<BR>&nbsp;&nbsp;&nbsp;&nbsp;&nbsp;"U krevetu", odvrati Hal ukočeno. On pokuša da doda još nešto, ali ne uspe da nađe prave reči; i pre nego što išta reče, njegov je otac već otišao, zgrčenih usana na kojima se mogla videti nema psovka. Malo potom, vrata se ponovo otvoriše, ali ovoga puta, ušavši u sobu, njegov otac odmah priđe radnom stolu. Hal je s čuđenjem primetio da su beonjače njegovih očiju, zbog suza nakupljenih u njima, postale skoro prozirne.
<BR>&nbsp;&nbsp;&nbsp;&nbsp;&nbsp;"Mrtva je. Tvoja majka je mrtva."
<BR>&nbsp;&nbsp;&nbsp;&nbsp;&nbsp;"Tata, ja..." Hal se trudio da izusti reči koje je želeo da kaže, ali njegovo grlo nije htelo da sarađuje. Kao i uvek kad se zbog ličnog kontakta s nekim osećao ugroženim, potpuna zbrka potisnu njegovu moć razmišljanja; a onda organski ventili popustiše i koža na njegovom licu poče da se zagreva. Pokušavao je da suzbije toplu plimu koja je nadolazila, ali je njegovo lice za samo nekoliko sekundi bilo u plamenu, pulsirajući bolno.
<BR>&nbsp;&nbsp;&nbsp;&nbsp;&nbsp;"Šta do...?" Otac mu se sasvim približi. "Ti znaš?"
<BR>&nbsp;&nbsp;&nbsp;&nbsp;&nbsp;"Tata, ja sam hteo... ja..."
<BR>&nbsp;&nbsp;&nbsp;&nbsp;&nbsp;"Zašto nisi preduzeo nešto? Zašto me nisi pozvao? Mene, ili bilo koga drugoga? Bilo koga?" Farel pođe brzo ka vratima, ali se naglo zaustavi i okrenu. "Ti, beskorisno kopile", dobaci mu, gledajući ga, s gađenjem, pravo u oči, i iziđe zatvarajući vrata za sobom.
<BR>&nbsp;&nbsp;&nbsp;&nbsp;&nbsp;"Ona je želela da umre", viknu Hal za njim, potresen detinjastim zvukom svog sopstvenog glasa, ali nemoćan da ga kontroliše, dok su mu se reči otkidale sa usana. "Želela je da pobegne od tebe."
<BR>&nbsp;&nbsp;&nbsp;&nbsp;&nbsp;Usledio je dug period tišine i Hal pomisli da je njegov otac sišao niz stepenice. A onda, odjednom primeti da se vrata ponovo otvaraju, centimetar po centimetar, i instinktivno se povuče. Lice Džervisa Farela se pojavi u otvoru; mišići oko njegovih usana bili su beli od napetosti - kao kod pilota kome se, kad pravi zaokret pod pritiskom od nekoliko zemljinih teža, lice izduži u grozan samrtnički izraz.
<BR>&nbsp;&nbsp;&nbsp;&nbsp;&nbsp;"Ti si to znao", reči su se otkidale kao metalne šipke koje se lome pod pritiskom, "i pre nego što je umrla."
<BR>&nbsp;&nbsp;&nbsp;&nbsp;&nbsp;Otac mu je prilazio udrvenjenim koracima, ispruženih ruku, s prstima povijenim poput kandži. Hal se osvrnu oko sebe, tražeći spas, ali ga nije nalazio - bio je sateran u ugao. Skupivši se za časak on se, u očajanju, stenjući, baci na priliku koja mu se približavala, mašući dugačkim rukama. Njegov otac nije ni trepnuo, pod udarcima kojima ga Hal zasu. Jednom rukom on dohvati revere Halovog kaputa, dok drugom zamahnu ka njegovom licu, započinjući niz odmerenih, gotovo ritualnih udaraca, kojima kao da je nastojao da opere svoj greh i da se oslobodi krivice.
<BR>&nbsp;&nbsp;&nbsp;&nbsp;&nbsp;Činilo se da je čitava večnost prošla pre nego što je Hal bio u stanju da pobegne - da se onesvesti.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
