<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. PORUČNIK I KOMEDIJAŠ
<P>&nbsp;&nbsp;&nbsp;&nbsp;&nbsp;Ako je sa udaljenosti od sedam hiljada parseka pad Kalgana u ruke armije Mazgova i proizveo toliko odjeka da je pobudio radoznalost kod jednog starog trgovca, bojazan kod upornog kapetana i zlovolju kod pedantnog gradonačelnika - kod ljudi na samom Kalganu nije proizveo ništa, a nije ni uzbudio nikoga.
<BR>&nbsp;&nbsp;&nbsp;&nbsp;&nbsp;Nepromenjiva je pouka čovečanstvu to da vremenska, a i prostorna udeljenost stavljaju stvari u žižu. Međutim, nije zabeleženo da se ta pouka može trajno naučiti.
<BR>&nbsp;&nbsp;&nbsp;&nbsp;&nbsp;Kalgan je bio - Kalgan. U čitavom kvadrantu Galaksije kao da jedino njemu nije bilo poznato da je Carstvo propalo, da više ne vladaju Staneli, da se izgubila njihova veličina i da je iščezao mir.
<BR>&nbsp;&nbsp;&nbsp;&nbsp;&nbsp;Kalgan je bio svet obilja. Dok se zdanje čovečanstva krunilo, Kalgan je sačuvao svoj integritet proizvođača zadovoljstava, kupca zlata i prodavca dokolice.
<BR>&nbsp;&nbsp;&nbsp;&nbsp;&nbsp;Umakao je ozbiljnijim istorijskim menama, jer - koji bi osvajač uništio, pa čak i ozbiljnije naudio svetu koji je toliko bio pun gotovine, za koju se može kupiti imunitet?
<BR>&nbsp;&nbsp;&nbsp;&nbsp;&nbsp;Pa i na koncu, kada je Kalgan postao glavni štab generalisimusa, njegova mekušnost je bila usklađena sa zahtevima ratovanja.
<BR>&nbsp;&nbsp;&nbsp;&nbsp;&nbsp;Njegovim ukrućenim džunglama, njegovim blago oblikovanim obalama i njegovim drečavo privlačnim gradovima odjekivali su koraci stranih najamnika i na silu mobilisanih građana. Naoružani su svetovi iz njegove provincije i po prvi put u istoriji novac je ulagan u bojne brodove, a ne u mito. Pokazalo se da je njegov vladar nesumnjivo odlučio da brani ono što je njegovo, kao i da je željan da zgrabi tuđe.
<BR>&nbsp;&nbsp;&nbsp;&nbsp;&nbsp;Bio je jedan od moćnika Galaksije, ratnik i mirotvorac, graditelj Carstva, osnivač dinastije.
<BR>&nbsp;&nbsp;&nbsp;&nbsp;&nbsp;Porazio ga je neki neznanac sa smešnim nadimkom - i njega i njegovo naoružanje, a njegovo cvatuće Carstvo nije čak ni zapodenulo boj.
<BR>&nbsp;&nbsp;&nbsp;&nbsp;&nbsp;I tako, Kalgan ponovo postade kakav je i pre bio, njegovi uniformisani građani žurno se vratiše svom pređašnjem načinu života, dok su se strani najamnici lako utopili u pridošle nove bande.
<BR>&nbsp;&nbsp;&nbsp;&nbsp;&nbsp;Kao i uvek, i sada je bilo luksuznog lova na uzgajani životinjski svet u džunglama koje nikada nisu oduzimale ljudske živote, a i lova na ptice iz brzoleta, u vazduhu, sa ishodom koji je bivao fatalan samo po velike ptice.
<BR>&nbsp;&nbsp;&nbsp;&nbsp;&nbsp;U gradovima su izbeglice iz Galaksije mogle uživati u raznovrsnim zadovoljstvima, već prema svom džepu: od eteričnih sala spektakla i mašte, koje su svoja vrata otvarale masama na zveckanje pola kredita, do onih neobeleženih, neprimetnih stecišta poznatih jedino onima s velikim imecima.
<BR>&nbsp;&nbsp;&nbsp;&nbsp;&nbsp;U toj ogromnoj bujici Toran i Bejta jedva da su predstavljali mlazić. Registrovali su svoj brod u ogromnom zajedničkom hangaru na Istočnom poluostrvu, a zatim su se uputili prema kompromisu srednih slojeva - Unutrašnjem moru, gde su zadovoljstva dozvoljene vrste, čak i pristojna, a gomile još uvek u granicama podnošljivog.
<BR>&nbsp;&nbsp;&nbsp;&nbsp;&nbsp;Da bi se zaštitili od svetlosti Bejta je nosila tamne naočare, a od vreline - tanku belu haljinu. Mišicama, nešto pozlaćenim od sunca, obgrlila je svoja kolena i postojano, odsutno posmatrala ispruženo telo svoga muža, koje je prosto blistalo u sjaju belog sunca.
<BR>&nbsp;&nbsp;&nbsp;&nbsp;&nbsp;"Ne preteruj", govorila je u početku no Toran je poticao sa crvene umiruće zvezde. Iako je u Zadužbini proveo tri godine, sunčeva svetlost je za njega bila luksuz, tako da njegova koža, koja je prethodno posebnim postupkom postala otporna na zračenje, već četiri dana nije osetila dodir nikakve druge odeće, osim kratkih gaćica.
<BR>&nbsp;&nbsp;&nbsp;&nbsp;&nbsp;Bejta se na pesku šćućurila bliže uz njega, pa počeše da šapatom razgovaraju.
<BR>&nbsp;&nbsp;&nbsp;&nbsp;&nbsp;Toranog vlas je bio umoran, mada je dolazio s odmornog lica. "No, priznajem da ništa nismo uradili. Ali gde je? Ko je on? U ovom ludom svetu niko ga ne pominje. Možda čak ni ne postoji?"
<BR>&nbsp;&nbsp;&nbsp;&nbsp;&nbsp;"Postoji", odgovori Bejta ne pomerivši usne. "Pametan je, u tome je stvari. Imao je pravo tvoj stric. To je čovek koga bismo mogli iskoristiti - ukoliko bude vremena."
<BR>&nbsp;&nbsp;&nbsp;&nbsp;&nbsp;Toran oćuta, a zatim prošapta: "Znaš šta sam radio, Bej? Sanjario sam sve dok me sunce nije opilo. Stvari se tako lepo slažu - tako lepo." Glas mu se skoro izgubi, a onda se povrati. "Sećaš li se šta je na fakultetu govorio dr Aman Bej? Zadužbina ne može nikada izgubiti bitku, ali to ne znači da upravljači Zadužbine to ne mogu. Zar nije prava istorija Zadužbine i započela onda kada je Salvor Hardin izbacio Enciklopediste i kao prvi gradonačelnik zauzeo planetu Terminus? I zar nije u sledećem veku Hober Melou stekao vlast koristeći se isto toliko drastičnim metodama? Dva puta su upravljači poraženi, dakle, to je izvodljivo. Što mi ne bismo bili ti?"
<BR>&nbsp;&nbsp;&nbsp;&nbsp;&nbsp;"To je jedan od najstarijih argumenata u knjigama, Tori. Zašto traćiš sanjarenje?"
<BR>&nbsp;&nbsp;&nbsp;&nbsp;&nbsp;"Zaista? Slušaj! Šta je Utočište? Nije li ono deo Zadužbine? Moglo bi se reći da je ono prosto deo spoljašnjeg proletarijata. Ukoliko bismo mi postali glavešine, opet bi pobedila Zadužbina, jedino što bi izgubili sadašnji upravljači."
<BR>&nbsp;&nbsp;&nbsp;&nbsp;&nbsp;"Ima veoma mnogo razlike između, 'možemo' i 'mi ćemo'. Samo trtljaš."
<BR>&nbsp;&nbsp;&nbsp;&nbsp;&nbsp;Toran poče da se vrpolji. "Koješta, Bej, izgleda da te je uhvatilo ono tvoje kiselo raspoloženje. Zašto mi kvariš zadovoljstvo? Sad ću da spavam, ako nemaš ništa protiv."
<BR>&nbsp;&nbsp;&nbsp;&nbsp;&nbsp;Međutim, Bejta se naže napred izduživši svoj vrat, a onda se iznebuha - sasvim non sequitur - zakikota i skide naočare kako bi pogledala dole na plažu zaklanjajući pritom oči samo dlanom.
<BR>&nbsp;&nbsp;&nbsp;&nbsp;&nbsp;Toran pogleda nagore, zatim se podiže i izvi ramenima kako bi pratio njen pogled.
<BR>&nbsp;&nbsp;&nbsp;&nbsp;&nbsp;Bilo je očigledno da posmatra protegljastu priliku čija su stopala bila u vazduhu, dok je na zadovoljstvo slučajnih gledalaca hodala na rukama. Bio je to jedan iz roja akrobata - prosjaka s obale, čiji su se gipki zglobovi savijali i pucketali za nekoliko dobačenih novčića.
<BR>&nbsp;&nbsp;&nbsp;&nbsp;&nbsp;Čuvar plaže mu mahnu da se izgubi, a komedijaš mu, začudo održavajući ravnotežu na jednoj ruci, drugom rukom pokaza dugi nos. Čuvar se preteći približi, a zatim se zatetura unazad primivši stopalo u stomak. U istom zamahu komedijaš se uspravi i udalji, dok je gomila zadržavala besnog čuvara za kog očito nije imala simpatije.
<BR>&nbsp;&nbsp;&nbsp;&nbsp;&nbsp;Komedijaš je vrludao obalom. Očešao se o mnoge, često oklevao, a nigde se nije zadržavao. Prvobitna gomila se rasturila. Čuvar je nestao.
<BR>&nbsp;&nbsp;&nbsp;&nbsp;&nbsp;"Čudan neki tip", veselo primeti Bejta, a Toran se ravnodušno složi. Komedijaš im se sada dovoljno približio, tako da su ga jasno videli. Njegovo mršavo lice skupljalo se napred u nos obilate površine i mesnatog vrha, koji je prosto mamio čoveka da ga povuče. Njegovi dugi, mršavi udovi i telo kao u pauka, koje je odeća naglašavala, kretali su se s lakoćom i gracioznošću, mada je nešto u njima stvaralo utisak kao da su nasumice nabacani jedno na drugo.
<BR>&nbsp;&nbsp;&nbsp;&nbsp;&nbsp;Sam pogled na njega izazivao je smešak.
<BR>&nbsp;&nbsp;&nbsp;&nbsp;&nbsp;Komedijaš iznenada postade svestan njihovog pogleda jer se zaustavi pošto ih je već mimoišao, a onda im se uz nagli okret približi. Njegove krupne, smeđe oči prikovaše se za Bejtu.
<BR>&nbsp;&nbsp;&nbsp;&nbsp;&nbsp;Ona oseti neku uznemirenost.
<BR>&nbsp;&nbsp;&nbsp;&nbsp;&nbsp;Komedijaš se smešio, ali zbog toga njegovo kljunasto lice postade još tužnije, a kad je progovorio bilo je to onim mekim, kićenim načinom izražavanja kakav je osoben za Središnje sektore.
<BR>&nbsp;&nbsp;&nbsp;&nbsp;&nbsp;"Kad bih se poslužio pameću kojom su me dobri dusi obdarili, rekao bih da ova gospa ne postoji - jer koji bi čovek pri čistoj svesti san stvarnošću smatrao. Al' radije bih i lud bio i veru opčinjenim, začaranim očima poklonio."
<BR>&nbsp;&nbsp;&nbsp;&nbsp;&nbsp;Bejta malo raširi oči, pa izusti: "Ah!"
<BR>&nbsp;&nbsp;&nbsp;&nbsp;&nbsp;Toran se nasmeja: "Oh, ti čarobnice! Hajde, Bejta, to vredi pet kredita. Daj mu ih!"
<BR>&nbsp;&nbsp;&nbsp;&nbsp;&nbsp;No, komedijaš žustro poskoči. "Ne, preklinjem vas, gospo moja, ne shvatajte me pogrešno. Ne zarad novca, već zarad bistrih očiju i milog lika zborio sam ja."
<BR>&nbsp;&nbsp;&nbsp;&nbsp;&nbsp;"Pa, hvala", reče ona, a onda, obraćajući se Toranu, "šta misliš, da li ga je sunce zaslepilo?"
<BR>&nbsp;&nbsp;&nbsp;&nbsp;&nbsp;"Ne samo zarad očiju i lika", brbljao je komedijaš, a njegove reči su jedna drugu sustizale s narastajućom uzrujanošću, "već i uma živog, odlučnog, a uz to i milostivog."
<BR>&nbsp;&nbsp;&nbsp;&nbsp;&nbsp;Toran ustade, maši se za belu tuniku koju je već četiri dana nosio samo preko ruke i navuče je. "Burazeru", reče, "kako bi bilo da mi kažeš šta hoćeš i da više ne dosađuješ dami."
<BR>&nbsp;&nbsp;&nbsp;&nbsp;&nbsp;Komedijaš preplašeno ustuknu, a slabašno telo mu se ponizno zgrči. "Namera mi nije bila da uvredim. Tuđinac sam, a kažu i pomućenog uma, al' ima nešto u tom liku što čitam ja. Iza gospine lepote krije se srce milostivo i spremno da mi u nevolji pomogne, uprkos drzništvu reči moje."
<BR>&nbsp;&nbsp;&nbsp;&nbsp;&nbsp;"Da li bi pet kredita otklonilo tvoje nevolje?" suvo upita Toran i ispruži novčić.
<BR>&nbsp;&nbsp;&nbsp;&nbsp;&nbsp;Međutim, komedijaš se ni ne pomeri da ga uzme, tako da Bejta reče: "Pusti da ja sa njim razgovaram, Tori." Ona brzo, poluglasno dodade: "Ne treba da se ljutiš zbog njegovog luckastog pričanja. Takav mu je dijalekt i njemu, možda, naš govor izgleda isto toliko čudan."
<BR>&nbsp;&nbsp;&nbsp;&nbsp;&nbsp;"Kakva te nevolja muči? Ne brineš, valjda, zbog čuvara? On te neće dirati", upita ona komedijaša.
<BR>&nbsp;&nbsp;&nbsp;&nbsp;&nbsp;"Oh, ne, ne zbog njega. On je samo vetrić što nanosi prašinu oko mojih članaka. Od drugog sam utekao ja, a taj vam je kao vihor što svetove s mesta pomera i jedan na drugi baca. Ima već nedelju dana kako mu umakoh, po gradskim ulicama spavao sam ja, u gradskoj se vrevi krio. Sve tražeć' pomoć na mnogi sam lik pogled bacao. A u ovom je nađoh." Poslednju rečenicu ponovi tihim, bojažljivim tonom, dok su mu krupne oči bile uznemirene. "A u ovom je nađoh."
<BR>&nbsp;&nbsp;&nbsp;&nbsp;&nbsp;"Prijatelju, zaista bih želela da ti pomognem", razumno reče Bejta. "No, nisam ti ja nikakva zaštita od vihora što svetove s mesta pomera. Da budem iskrena i meni bi..."
<BR>&nbsp;&nbsp;&nbsp;&nbsp;&nbsp;Nadmeni, snažni glas odjednom zagrme: "A, tu si, ti musavi lupežu..."
<BR>&nbsp;&nbsp;&nbsp;&nbsp;&nbsp;Bio je to čuvar plaže koji im je, sav crven u licu, režeći pritrčao. Nišanio je iz svog pištolja za omamljivanje.
<BR>&nbsp;&nbsp;&nbsp;&nbsp;&nbsp;"Drž'te ga vas dvoje! Ne puštajte ga!" Njegova teška šaka spusti se na komedijaševo mršavo rame, tako da ovaj zacvile.
<BR>&nbsp;&nbsp;&nbsp;&nbsp;&nbsp;"Šta je učinio?" upita Toran.
<BR>&nbsp;&nbsp;&nbsp;&nbsp;&nbsp;"Šta je učinio? Šta je učinio? Ha, ta ti je dobra."
<BR>&nbsp;&nbsp;&nbsp;&nbsp;&nbsp;Čuvar zavuče ruku u džep koji mu je bio okačen o pojas, izvuče purpurnu maramicu i njome obrisa goli vrat. Zatim sa uživanjem dodade: "Reći ću ti šta je učinio. Pobegao je. Širom Kalgana poslato je obaveštenje i ja bih ga i ranije prepoznao da je bio na nogama i da nije dubio na tom kljunu." Dobro raspoložen, on prodrmusa svoj plen.
<BR>&nbsp;&nbsp;&nbsp;&nbsp;&nbsp;Bejta mu se obrati s dražesnim osmehom: "A odakle je pobegao, gospodine?"
<BR>&nbsp;&nbsp;&nbsp;&nbsp;&nbsp;Čovek podiže glas. Gomila se okupljala iskolačenih očiju i žamoreći; čuvarevo osećanje važnosti je raslo u upravnoj srazmeri s porastom broja slušalaca.
<BR>&nbsp;&nbsp;&nbsp;&nbsp;&nbsp;"Odakle je pobegao?" On sarkastično uskliknu. "Pretpostavljam da ste čuli za Mazgova?"
<BR>&nbsp;&nbsp;&nbsp;&nbsp;&nbsp;Odjednom predstade svaki žamor, a Bejta oseti kako joj se stomak ledi. Komedijaš je gledao samo u nju, još uvek drhtureći u medveđem stisku čuvara.
<BR>&nbsp;&nbsp;&nbsp;&nbsp;&nbsp;"A šta bi drugo mogao biti ovaj prokleti dronjavko", nastavi gromoglasno čuvar, "nego odbegla gospodareva dvorska luda." On snažno protrese svog zarobljenika. "Priznaješ li, ludo?"
<BR>&nbsp;&nbsp;&nbsp;&nbsp;&nbsp;Jedini odgovor mu behu nemi strah i bešumno šuškanje Bejtinog glasa na Toranovu uhu.
<BR>&nbsp;&nbsp;&nbsp;&nbsp;&nbsp;Toran se prijateljski primače čuvaru. "Prijatelju, kako bi bilo da na trenutak skloniš ruku. Ovaj zarobljenik nam je igrao i još nije igrom zaradio svoju platu."
<BR>&nbsp;&nbsp;&nbsp;&nbsp;&nbsp;"Slušajte!" Sa iznenadnom zabrinutošću, čuvar podiže glas. "Raspisana je ucena..."
<BR>&nbsp;&nbsp;&nbsp;&nbsp;&nbsp;"Dobićeš je ako dokažeš da je ovo čovek koga tražiš. Kako bi bilo da se do tada izgubiš. Ti znaš da smetaš jednom gostu, a to može imati ozbiljne posledice po tebe."
<BR>&nbsp;&nbsp;&nbsp;&nbsp;&nbsp;"Ali vi ometate prava Njegovog gospodstva, a to će imati ozbiljne posledice po vas." On ponovo prodrmusa komedijaša. "Crkotino, vrati čoveku pare."
<BR>&nbsp;&nbsp;&nbsp;&nbsp;&nbsp;Toranova šaka se pomeri i čuvaru bi otet pištolj za omamljivanje, a uz njega gotovo i polovina palca. Čuvar zaurla od bola i besa. Toran ga snažno odgurnu u stranu, dok oslobođeni komedijaš otapka iza Toranovih leđa.
<BR>&nbsp;&nbsp;&nbsp;&nbsp;&nbsp;Gomila, kojoj se sada nije mogao videti kraj, jedva da obrati pažnju na ova poslednja zbivanja. U njoj je bilo istezanja vratova i nekakvog centrifugalnog kretanja, kao da su mnogi odlučili da povećaju rastojanje od središta aktivnosti.
<BR>&nbsp;&nbsp;&nbsp;&nbsp;&nbsp;Zatim nastade neka usplahirenost i izdaleka se začu neka oštra zapovest. Napravi se prolaz, kroz koji krupnim koracima prođoše dva čoveka držeći u nemarnoj pripravnosti električne bičeve. Na svakom purpurnom koporanu bio je crtež uglaste munje, ispod koje je bila raspolućena planeta. Za njima je koračao tamni džin u poručničkoj uniformi, tamne kose, tamne kože i smrknuta izgleda. Tamni čovek progovori s opasnom blagošću nekoga ko ne mora da podiže glas da bi mu se ćudi zadovoljile.
<BR>&nbsp;&nbsp;&nbsp;&nbsp;&nbsp;"Ti si taj koji nas je obavestio?"
<BR>&nbsp;&nbsp;&nbsp;&nbsp;&nbsp;Čuvar je još uvek pridržavao svoju uvrnutu ruku i mrmljao, lica izobličena od bola. "Tražim nagradu, velemoćni, a ovog čoveka ovde optužujem..."
<BR>&nbsp;&nbsp;&nbsp;&nbsp;&nbsp;"Dobićeš iznos ucene", reče poručnik i ne pogledavši ga. On kratko dade znak svojim ljudima: "Vodite ga!"
<BR>&nbsp;&nbsp;&nbsp;&nbsp;&nbsp;Toran oseti kako se komedijaš izbezumljeno hvata za kraj njegove tunike. "Žalim, poručniče, ali ovaj mi čovek pripada", podignuta tona, koji ne zadrhta, reče Toran.
<BR>&nbsp;&nbsp;&nbsp;&nbsp;&nbsp;Vojnici ni ne trepnuše na ovu izjavu. Jedan od njih nesigurno podiže bič koji se na poručnikovo obrecnuto naređenje spusti.
<BR>&nbsp;&nbsp;&nbsp;&nbsp;&nbsp;Ta tamna grdosija se pomeri napred i postavi svoje četvrtasto telo ispred Torana. "Ko si ti?"
<BR>&nbsp;&nbsp;&nbsp;&nbsp;&nbsp;"Građanin Zadužbine", beše zvonki odgovor. Delovao je - bar na gomilu. Nabijena tišina se pretvori u pojačano mumlanje. Možda je ime Mazgova izazivalo strah, no to je, ipak, bilo novo ime i jedva da je bilo tako duboko usađeno u sve životne organe, kao što je to bio slučaj sa starim imenom Zadužbine - Zadužbine koja je uništila Carstvo, a taj strah od Zadužbine je sa bezobzirnim despotizmom vladao čitavim jednim kvadrantom Galaksije.
<BR>&nbsp;&nbsp;&nbsp;&nbsp;&nbsp;Ne promenivši izraz lica, poručnik zapita: "Da li vam je poznat identitet čoveka koji je iza vas?"
<BR>&nbsp;&nbsp;&nbsp;&nbsp;&nbsp;"Rečeno mi je da je pobegao s dvora vašeg vođe, ali ono u šta sam siguran jeste da je on moj prijatelj. Biće vam potreban čvrst dokaz njegovog identiteta da biste ga poveli."
<BR>&nbsp;&nbsp;&nbsp;&nbsp;&nbsp;U gomili sa začuše napeti uzdisaji, ali ih poručnik preču: "Imate li kod sebe papire kojima dokazujete da ste građanin Zadužbine?"
<BR>&nbsp;&nbsp;&nbsp;&nbsp;&nbsp;"Imam ih na brodu."
<BR>&nbsp;&nbsp;&nbsp;&nbsp;&nbsp;"Shvatate li da su vaši postupci nezakoniti? Mogao bih narediti da vas ubiju!"
<BR>&nbsp;&nbsp;&nbsp;&nbsp;&nbsp;"Bez sumnje. No, ubili biste jednog građanina Zadužbine, pa bi radi delimične odmazde, verovatno, vaše telo - i to raščerečeno - bilo poslato Zadužbini. Drugi generalisimusi su to već radili."
<BR>&nbsp;&nbsp;&nbsp;&nbsp;&nbsp;Poručnik ovlaži usne. Ova tvrdnja bila je tačna. "Kako se zovete?" upita on.
<BR>&nbsp;&nbsp;&nbsp;&nbsp;&nbsp;Toran iskoristi ostvareno preimućstvo: "Na dalja pitanja ću odgovoriti na svom brodu. U hangaru ćete dobiti broj ćelije, registrovan je pod imenom Bejta."
<BR>&nbsp;&nbsp;&nbsp;&nbsp;&nbsp;"Znači, nećete da uručite begunca?"
<BR>&nbsp;&nbsp;&nbsp;&nbsp;&nbsp;"Možda, Mazgovu. Pošaljite gospodara!"
<BR>&nbsp;&nbsp;&nbsp;&nbsp;&nbsp;Razgovor se izrodi u šaputanje i poručnik se brzo okrenu. "Rasturite gomilu", reče on grubo svojim ljudima, obuzdavajući gnev.
<BR>&nbsp;&nbsp;&nbsp;&nbsp;&nbsp;Električni bičevi se podigoše i spustiše. Čuli su se krici, gušanje i bežanje.
<BR>&nbsp;&nbsp;&nbsp;&nbsp;&nbsp;Na putu ka hangaru Toran samo jednom prekide svoje razmišljanje i primeti gotovo za sebe: "Galaksije mi, Bej, kako mi je bilo! Toliko sam se prepao..."
<BR>&nbsp;&nbsp;&nbsp;&nbsp;&nbsp;"Da", odgovori ona još uvek drhtavim glasom, a u očima još se čitalo nešto slično obožavanju, "bilo je to nešto sasvim neuobičajeno."
<BR>&nbsp;&nbsp;&nbsp;&nbsp;&nbsp;"Prosto ne znam šta mi je bilo. Obreo sam se s pištoljem za omamljivanje, a nisam siguran da bih znao kako da ga upotrebim i ućutkao sam ga. Ne znam zašto sam ovo učinio."
<BR>&nbsp;&nbsp;&nbsp;&nbsp;&nbsp;U vazdušnom vozilu koje ih je odnosilo iz oblasti plaže Toran pogleda na drugu stranu prolaza gde se na jednom sedištu zgrčio usnuli komedijaš Mazgova, pa s gađenjem dodade: "To je bilo nešto najmučnije što sam u životu učinio."
<BR>
<BR>&nbsp;&nbsp;&nbsp;&nbsp;&nbsp;Poručnik je s poštovanjem stajao pred garnizonskim pukovnikom, koji ga pogleda i reče: "Dobro si to obavio. Tvoja uloga je završena."
<BR>&nbsp;&nbsp;&nbsp;&nbsp;&nbsp;Međutim, poručnik se nije odmah udaljio, već je mračno primetio: "Mazgov je izgubio na ugledu kod gomile, gospodine. Biće neophodno da se preduzme jedna disciplinska akcija, kako bi se vratila odgovarajuća admosfera poštovanja."
<BR>&nbsp;&nbsp;&nbsp;&nbsp;&nbsp;"Takve mere već su preduzete."
<BR>&nbsp;&nbsp;&nbsp;&nbsp;&nbsp;Poručnik se napola okrenu, a onda ozlojeđeno dodade: "Priznajem, gospodine, da su naređenja naređenja, ali stajati pred tim čovekom sa pištoljem za omamljivanje i progutati njegovu drskost, to je bilo nešto najmučnije što sam u životu iskusio."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
