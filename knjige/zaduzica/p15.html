<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. KAPETAN I GRADONAČELNIK
<P>&nbsp;&nbsp;&nbsp;&nbsp;&nbsp;Kapetan je bio nenaviknut na raskošnost ambijenta, ali ni najmanje impresioniran njime. U načelu je obeshrabrivao samoanalizu i sve oblike filosofije i metafizike koji ne bi imali neposredne veze s njegovim poslom.
<BR>&nbsp;&nbsp;&nbsp;&nbsp;&nbsp;To je pomagalo.
<BR>&nbsp;&nbsp;&nbsp;&nbsp;&nbsp;Njegov posao se uglavnom sastojao od onog što Ministarstvo rata naziva 'obaveštajnim radom', prefinjeni ljudi 'špijunažom', a romantičari 'špijunskim podvizima'. Na nesreću, uprkos zapenušanom kreštanju televizora, 'obaveštajni rad', 'špijunaža' i 'špijunski podvizi' u najboljem slučaju predstavljali su prljav rutinski posao izneveravanja i nepoverenja. Društvo to opravdava 'interesom Države'; no, kako je filosofiranje kapetana Pričera uvek dovodilo do zaključka da, čak i uz postojanje tako svetog interesa, čovek lakše zadovoljava društvo nego sopstvenu savest, to je on obeshrabrivao filosofiranje.
<BR>&nbsp;&nbsp;&nbsp;&nbsp;&nbsp;Ali sada, u raskošnom gradonačelnikovom predsoblju, uprskog sebi samom poče misliti o sebi.
<BR>&nbsp;&nbsp;&nbsp;&nbsp;&nbsp;Preskačući ga, preko reda su unapređivali razne tipove, manje sposobne - toliko je priznao. Podnosio je večnu kišu loših ocena i zvaničnih ukora - i preživeo je. Tvrdoglavo se držao svog puta, čvrsto ubeđen da će neposlušnost u tom istom svetom 'interesu Države' tek kasnije biti priznata kao zasluga.
<BR>&nbsp;&nbsp;&nbsp;&nbsp;&nbsp;I tako se sada nalazi u gradonačelnikovom predsoblju - pod stražom petorice učtivih vojnika, a verovatno ga je očekivao vojni sud.
<BR>&nbsp;&nbsp;&nbsp;&nbsp;&nbsp;Teška mermerna vrata bez napora se tiho razdvojiše, otkrivši satenaste zidove, crvenu plastičnu prostirku i još dvoja mermerna vrata, ojačana metalom s unutrašnje strane. Dva činovnika u odeći pravih linija od pre tri veka iziđoše uzvikujući: "Prijem kapetana Hana Pričera iz Informacija."
<BR>&nbsp;&nbsp;&nbsp;&nbsp;&nbsp;Povukoše se, ceremonijalno se klanjajući kapetanu koji pođe napred. Njegovi pratioci ostadoše kod spoljnih krila vrata, a on sam uđe kroz unutrašnja.
<BR>&nbsp;&nbsp;&nbsp;&nbsp;&nbsp;S one strane vrata, u čudno jednostavnoj, prostranoj odaji, iza neobičnog uglastog širokog pisaćeg stola sedeo je jedan sitan čovek, skoro izgubljen u prostranstvu.
<BR>&nbsp;&nbsp;&nbsp;&nbsp;&nbsp;Gradonačelnik Indber - treći po redu tog imena - bio je unuk brutalnog i sposobnog prvog Indbera, koji je svoju prvu osobinu spektakularno pokazao kroz način na koji je preoteo vlast, a drugu kroz veštinu sa kojom se otarasio poslednjih farsičnih ostataka slobodnih izbora, kao i kroz još veću veštinu održavanja relativno mirne vladavine.
<BR>&nbsp;&nbsp;&nbsp;&nbsp;&nbsp;Gradonačelnik Indber je bio sin drugog Indbera, prvog gradonačelnika Zadužbine koji je taj položaj nasledio - a bio samo polovina svog oca, jer je od svega jedino bio brutalan.
<BR>&nbsp;&nbsp;&nbsp;&nbsp;&nbsp;I tako je gradonačelnik Indber bio treći gradonačelnik koji je nosio to prezime, a drugi koji je položaj nasledio; od sve trojice posedovao je najmanje, jer nije bio ni brutalan ni sposoban, već je prosto bio izvanredni knjigovođa rođen na pogrešnom mestu.
<BR>&nbsp;&nbsp;&nbsp;&nbsp;&nbsp;Za svakog, osim za sebe samog, Indber je bio čudan spoj surogatnih osobina.
<BR>&nbsp;&nbsp;&nbsp;&nbsp;&nbsp;Za njega je privrženost ukrućenom geometrijskom rasporedu bila 'sistem' neumornog i grozničavog zanimanja za najbeznačajnije sitnice svakodnevnog ćatisanja bila je 'marljvost', neodlučnost kada bi bio u pravu zvala se 'predostrožnošću', a zaslepljena tvrdoglavost kada ne bi bio u pravu - 'odlučnošću'.
<BR>&nbsp;&nbsp;&nbsp;&nbsp;&nbsp;Sem toga, nije traćio novac, nije nepotrebno ubio čoveka i imao je najbolje namere.
<BR>&nbsp;&nbsp;&nbsp;&nbsp;&nbsp;Ako sumorna razmišljanja kapetana Pričera i uzeše ovaj smer, dok je s poštovanjem stajao pred velikim stolom, njegove odrvenele crte lica tu činjenicu nisu odavale. Nije se nakašljavao, meškoljio niti premeštao s noge na nogu, dok se mršavo gradonačelnikovo lice polagano ne podiže, pošto je marljivo stilo prekinulo svoj posao beleženja na marginama, a gusto naštampani list papira bio podignut s jedne uredne gomile i položen na drugu urednu gomilu.
<BR>&nbsp;&nbsp;&nbsp;&nbsp;&nbsp;Gradonačelnik Indber pažljivo sklopi ruke pred sobom, namerno se uzdržavajući od toga da poremeti brižljivi raspored pribora na stolu.
<BR>&nbsp;&nbsp;&nbsp;&nbsp;&nbsp;"Kapetan Han Pričer iz Informacija", izusti on, kako bi pokazao da je primetio njegovo prisustvo.
<BR>&nbsp;&nbsp;&nbsp;&nbsp;&nbsp;Strogo se pridržavajući protokola, kapetan Pričer savi koleno gotovo do zemlje i povi glavu sve dok ne začu oslobađajuću reč.
<BR>&nbsp;&nbsp;&nbsp;&nbsp;&nbsp;"Ustanite, kapetane Pričeru!"
<BR>&nbsp;&nbsp;&nbsp;&nbsp;&nbsp;Sa izrazom tople simpatije, gradonačelnik mu se obrati: "Ovde se nalazite, kapetane Pričeru, zbog toga što je vaš pretpostavljeni oficir protiv vas preduzeo izvestan disciplinski postupak. Redovnim tokom do mene su došli papiri o tom postupku, a kako za mene nijedno zbivanje u Zadužbini nije nezanimljivo, potrudio sam se da pribavim vaše obaveštenje o vašem slučaju. Niste, nadam se, iznenađeni?"
<BR>&nbsp;&nbsp;&nbsp;&nbsp;&nbsp;"Ne, ekselencijo. Poslovična je vaša pravičnost", bez uzbuđenja reče kapetan Pričer.
<BR>&nbsp;&nbsp;&nbsp;&nbsp;&nbsp;"Je li? Je li?" Ton mu je bio zadovoljan, a obojena kontaktna sočiva koja je nosio uhvatiše svetlost na način koji je njegovim očima davao oštar, suv sjaj. Brižljivo je prelistavao niz metalom uvezanih mapa. Pergamentni listovi su oštro pucketali dok ih je okretao i drugim prstom podvlačio redove.
<BR>&nbsp;&nbsp;&nbsp;&nbsp;&nbsp;"Imam pred sobom vaš dosije, kapetane, i to potpun. Imate četrdeset i tri godine, a sedamnaest godina ste ofisir u Armiji. Rođeni ste na Lorisu; roditelji su vam bili Anakreonjani; niste bolovali od ozbiljnijih dečjih bolesti, napad mio... ah, to nije nevažno... obrazovanje pre vojske na Akademiji nauka, drugi stepen u oblasti hipermotora, akademski status... hm, vrlo dobro, treba vam čestitati... stupi u Armiju kao podoficir sto drugog dana 293. godine zadužbinske ere."
<BR>&nbsp;&nbsp;&nbsp;&nbsp;&nbsp;Dok je uklanjao prvu mapu i otvarao drugu, on na trenutak podiže pogled.
<BR>&nbsp;&nbsp;&nbsp;&nbsp;&nbsp;"Vidite, u mojoj administraciji ništa se ne prepušta slučaju", dodade on. "Red! Sistem!"
<BR>&nbsp;&nbsp;&nbsp;&nbsp;&nbsp;Prineo je ružičastu, mirisavu žele-kuglicu svojim usnama. Bio je to njegov jedini porok kome se, međutim, predavao u malim dozama. Ovo je potvrđivala i činjenica da na gradonačelnikovom stolu nije bilo skoro neizbežnog atomskog gorionika za uništavanje opušaka. Zato što gradonačelnik nije pušio. Što se toga tiče, nisu to činili ni njegovi posetioci.
<BR>&nbsp;&nbsp;&nbsp;&nbsp;&nbsp;"Međutim, ima već deset godina kako ste unapređeni. Vaši pretpostavljeni neprestano izveštavaju o tvrdokornoj tvrdoglavosti vašeg karaktera. Kažu da ste hronično neposlušni, nesposobni za korektan odnos prema pretpostavljenim oficirima, očigledno nezainteresovani za održavanje odnosa sa kolegama bez trzavica, a i da ste, osim toga, neizlečivi bundžija. Kako to objašnjavate kapetane?"
<BR>&nbsp;&nbsp;&nbsp;&nbsp;&nbsp;"Ekselencijo, činim ono što mi izgleda ispravno. Podvizi koje sam načinio i rane koje sam za Državu zadobio svedoče da je ono što meni izgleda ispravno istovremeno i u interesu Države."
<BR>&nbsp;&nbsp;&nbsp;&nbsp;&nbsp;"Prava reč jednog vojnika, kapetane, ali i opasna doktrina. O tome ćemo više kasnije. Optužuju vas da ste tri puta odbili zadatke, uprkos naređenjima koja su potpisali moji opunomoćenici. Šta na to imate da izjavite?"
<BR>&nbsp;&nbsp;&nbsp;&nbsp;&nbsp;"Ekselencijo, zadatak je beznačajan u kritičnom času, kada se preča pitanja prenebregavaju."
<BR>&nbsp;&nbsp;&nbsp;&nbsp;&nbsp;"Ah, a ko vam kaže da su ta pitanja o kojima govorite najpreča, a i ako to jesu, ko vam kaže da se prenebregavaju?"
<BR>&nbsp;&nbsp;&nbsp;&nbsp;&nbsp;"Ekselencijo, takve stvari su za mene sasvim očigledne. Moje iskustvo i poznavanje zbivanja - čiju vrednost nijedan od mojih pretpostavljenih ne osporava - čine ih jasnim."
<BR>&nbsp;&nbsp;&nbsp;&nbsp;&nbsp;"Ali kapetane, da li ste slepi kad ne vidite da uzimajući pravo da određujete politiku obaveštajnog rada uzurpirate dužnosti svog pretpostavljenog?"
<BR>&nbsp;&nbsp;&nbsp;&nbsp;&nbsp;"Ekselencijo, moja dužnost je prvenstveno prema državi, a ne prema mom pretpostavljenom."
<BR>&nbsp;&nbsp;&nbsp;&nbsp;&nbsp;"Pogrešno, jer vaš pretpostavljeni ima svog pretpostavljenog kome sam ja pretpostavljeni, a ja sam Država. No, nećete imati razloga da se požalite na moju pravičnost, za koju kažete da je poslovična. Iznesite svojim rečima prirodu disciplinskog prekršaja koji vas je doveo ovamo."
<BR>&nbsp;&nbsp;&nbsp;&nbsp;&nbsp;"Ekselencijo, poslednjih godinu i po dana bavio sam se time da kao penzionisani trgovački svemiropolovac živim na planeti Kalgan. Naloženo mi je da usmeravam delatnost Zadužbine na planeti, da usavršavam organizaciju kako bi kontrolisala kalganskog generalisimusa, a naročito njegovu spoljnu politiku."
<BR>&nbsp;&nbsp;&nbsp;&nbsp;&nbsp;"To mi je poznato. Nastavite!"
<BR>&nbsp;&nbsp;&nbsp;&nbsp;&nbsp;"Ekselencijo, moji izveštaji su neprestano podvlačili strateški položaj Kalgana i sistema koje on kontroliše. Obaveštavao sam o ambiciji generalisimusa, njegovom suštinskom prijateljstvu - ili, možda, neutralnosti - prema Zadužbini."
<BR>&nbsp;&nbsp;&nbsp;&nbsp;&nbsp;"Pažljivo sam čitao vaše izveštaje. Nastavite!"
<BR>&nbsp;&nbsp;&nbsp;&nbsp;&nbsp;"Ekselencijo, vratio sam se pre dva meseca. U to vreme nije bilo nikakvog znaka predstojećem ratu, nikakvog drugog znaka do gotovo preterane spremnosti da se odbije svaki zamislivi napad. Pre mesec dana, nekakav nepoznati profesionalni vojnik bez borbe je zauzeo Kalgan. Čovek koji je bio generalisimus izgleda da više nije živ. Ljidi ne pominju veleizdaju - jedino govore o moći i geniju ovog čudnog kondotjera - ovog Mazgova."
<BR>&nbsp;&nbsp;&nbsp;&nbsp;&nbsp;"Koga?" Gradonačelnik se uvređena izgleda naže napred.
<BR>&nbsp;&nbsp;&nbsp;&nbsp;&nbsp;"Ekselencijo, zovu ga Mazgov. O njemu se zna malo činjenica, no ja sam prikupio mrvice i odlomke i izdvojio one najverovatnije. Očigledno je da nije znamenitog porekla, niti položaja. Otac mu je nepoznat. Majka mu je umrla na porođaju. Vaspitan je kao probisvet. Obrazovanje je stekao na planetama lutalicama i u ćorsokacima svemira. Mazgov je jedino ime koje ima, a navodno ga je sam sebi nadenuo da bi izrazio, kako se to u narodu tumači, svoju ogromnu fizičku snagu i tvrdoglavost."
<BR>&nbsp;&nbsp;&nbsp;&nbsp;&nbsp;"Kolika je njegova vojna moć, kapetane? Manite se njegove fizičke snage."
<BR>&nbsp;&nbsp;&nbsp;&nbsp;&nbsp;"Ekselencijo, ljudi pominju ogromne flote, mada su oni možda pod utiskom neobičnog pada Kalgana. Teritorija koju kontroliše nije velika, iako se njene tačne granice ne mogu odrediti sa potpunom izvesnošću. Ipak, tog čoveka treba proučiti."
<BR>&nbsp;&nbsp;&nbsp;&nbsp;&nbsp;"Hm, hm! Tako! Tako!" Gradonačelnik zapade u sanjarenje i na praznom listu beležnice sporo, u dvadeset i četiri poteza perom, nacrta šest kvadrata raspoređenih u šestougaoniku. Zatim otcepi list, uredno ga presavi na tri dela i baci u prorez za otpatke kraj svoje desne ruke. Papir krenu ka čistom i bešumnom automatskom raspadanju.
<BR>&nbsp;&nbsp;&nbsp;&nbsp;&nbsp;"Pa dobro, kažite, kapetane, kakvo bi bilo drugo rešenje? Rekoste, upravo, da se mora 'proučiti'. Šta vam je naređeno da proučite?"
<BR>&nbsp;&nbsp;&nbsp;&nbsp;&nbsp;"Ekselencijo, u svemiru ima neka mišja rupa koja, kako izgleda, ne plaća porez."
<BR>&nbsp;&nbsp;&nbsp;&nbsp;&nbsp;"A i to bi bilo sve? Nije vam poznato i nisu vam rekli da su ti ljudi, koji ne plaćaju porez, potomci neobuzdanih trgovaca iz naše rane istorije - da su anarhisti, pobunjenici i društveni manijaci koji tvrde da su poreklom iz Zadužbine, a izlažu podsmehu kulturu Zadužbine. Ne znate i nisu vam rekli da postoji veći broj takvih mišjih rupa nego što mislimo; da te mišje rupe jedna s drugom kuju zavere, a sve one zajedno sa zločinačkim elementima kojih još ima na celoj teritoriji Zadužbine. Čak i ovde, kapetane, čak i ovde!"
<BR>&nbsp;&nbsp;&nbsp;&nbsp;&nbsp;Trenutni gradonačelnikov žar brzo uminu. "Nije vam to poznato, kapetane?"
<BR>&nbsp;&nbsp;&nbsp;&nbsp;&nbsp;"Ekselencijo, sve mi je to rečeno. Međutim, kao sluga Države moram joj verno služiti - a najvernije služi onaj ko služi istini. Ma kakve da su političke implikacije ovih ostataka starih trgovaca, moć poseduju generalisimusi koji su nasledili iverke od starog Carstva. Trgovci nemaju ni oružja ni sredstava. Nemaju čak ni jedinstva. Nisam poreznik da me šalju po poslu koji bi i svako dete moglo obaviti."
<BR>&nbsp;&nbsp;&nbsp;&nbsp;&nbsp;"Kapetane Pričeru, vi ste vojnik i nosite oružje. Greška je što vam se dozvolilo da dođe do onog što predstavlja neposlušnost prema meni. Obratite pažnju. Moja pravičnost nije i slabost. Kapetane, već je dokazano da su se generali iz doba Carstva i generalisimusi našeg vremena pokazali podjednako nemoćnim protiv nas. Seldonova nauka koja predviđa tok razvoja Zadužbine zasniva se ne na pojedinačnom junaštvu, kako vi izgleda verujete, već na društvenim i privrednim tokovima istorije. Već smo sasvim uspešno prebrodili četiri krize, zar ne?"
<BR>&nbsp;&nbsp;&nbsp;&nbsp;&nbsp;"Jesmo, ekselencijo. Ipak, Seldonova nauka poznata je samo Seldonu. Mi sami imamo jedino veru. U prve tri krize, tako su me učili, Zadužbinu su predvodili mudri vođi koji su predviđali prirodu kriza i preduzimali mere predostrožnosti. Inače - ko zna šta bi bilo?"
<BR>&nbsp;&nbsp;&nbsp;&nbsp;&nbsp;"Da, kapetane, ali izostavljete četvrtu krizu. Hajde, kapetane, tada nismo imali predvodnike vredne spomena, a našli smo se pred najmudrijim protivnikom, najtvrđom opsadom i najjačom vojskom. Pa ipak smo pobedili, zahvaljujući istorijskoj neminovnosti."
<BR>&nbsp;&nbsp;&nbsp;&nbsp;&nbsp;"Tačno, ekselencijo. Međutim, istorija na koju se pozivate postala je neumitna tek pošto smo se očajnički borili više od godinu dana. Neminovna pobeda koštala nas je pet stotina brodova i pola miliona ljudi. Ekselencijo, Seldonov plan pomaže onima koji se sami pomažu."
<BR>&nbsp;&nbsp;&nbsp;&nbsp;&nbsp;Gradonačelnik Indber se namršti i iznenada postade umoran od kapetanovog strpljivog izlaganja. Palo mu je na um da je njegova snishodljivost predstavljala grešku, jer je protumačena kao dozvola za beskonačnu raspravu, svađu i uvaljivanje u dijalektiku.
<BR>&nbsp;&nbsp;&nbsp;&nbsp;&nbsp;"Ipak, kapetane", odbojno primeti, "Seldon garantuje pobedu nad generalisimusima i ja ne mogu dozvoliti da se snage rasipaju sada kad ima toliko posla. Ti trgovci, o kojima nećete da mislite, potiču iz Zadužbine. Rat s njima bio bi građanski rat. Seldonov plan nam u tom pogledu ne pruža nikakve garancije - jer smo i mi i oni Zadužbina. Zato im treba dati lekciju. Zato ih valja postaviti na njihovo mesto. Naređenje vam je dato."
<BR>&nbsp;&nbsp;&nbsp;&nbsp;&nbsp;"Ekselencijo..."
<BR>&nbsp;&nbsp;&nbsp;&nbsp;&nbsp;"Nije vam postavljeno nikakvo pitanje, kapetane. Dobili ste naređenje. Postupićete prema naređenju. Bilo kakva nova rasprava sa mnom, ili sa onima koji me zastupaju, smatraće se izdajom. Možete se udaljiti."
<BR>&nbsp;&nbsp;&nbsp;&nbsp;&nbsp;Kapetan Han Pričer ponovo kleknu, a zatim se polagano udalji ostajući licem okrenut gradonačelniku.
<BR>&nbsp;&nbsp;&nbsp;&nbsp;&nbsp;Gradonačelnik Indber, treći po redu sa ovim prezimenom, a drugi nasledni gradonačelnik Zadužbine, povrati svoj mir i uze novi list papira sa uredne gomile koja mu se nalazila s leve strane...
<BR>&nbsp;&nbsp;&nbsp;&nbsp;&nbsp;Na povratku u svoju kasarnu, kapetan Han Pričer iz Informacija zateče ličnu kapsulu. Sadržala je jezgrovito naređenje podvučeno crvenom olovkom, sa pečatom HITNO, a parafirano jednim preciznim velikim slovom 'I.'
<BR>&nbsp;&nbsp;&nbsp;&nbsp;&nbsp;Kapetanu Hanu Pričeru se najoštrijim izrazima naređivalo da ode na 'buntovničku planetu po imenu Utočište'.
<BR>&nbsp;&nbsp;&nbsp;&nbsp;&nbsp;Sam u svom lakom brzoplovu-jednosedu, kapetan Han Pričer staloženo i bez žurbe podesi svoj kurs ka Kalganu. Te noći je spavao snom uspešno tvrdoglavog čoveka.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
