<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. NA TRANTORU
<P>&nbsp;&nbsp;&nbsp;&nbsp;&nbsp;Zvezde su bile guste kao korov na zapuštenom polju, tako da Latan Devers po prvi put nađe da su brojke udesno od decimalnog zareza od prvenstvene važnosti za proračun prečice kroz hiper-oblasti. Potreba za skokovima ne dužim od jedne svetlosne godine izazivala je osećanje klaustofobije. Bilo je neke zastrašujuće oštrine u nebu koje je neometano blistalo u svim pravcima nepregledne Vasione. Bilo je izgubljeno u moru zračenja.
<BR>&nbsp;&nbsp;&nbsp;&nbsp;&nbsp;A u središtu grozda od deset hiljada zvezda, čija je svetlost cepala u dronjke slabu tamu unaokolo, kružila je ogromna carska planeta - Trantor.
<BR>&nbsp;&nbsp;&nbsp;&nbsp;&nbsp;Bilo je to nešto više od planete; bio je to živi otkucaj bila Carstva, koje je sačinjavalo dvadeset miliona zvezdanih sistema. Planeta je imala samo jednu funkciju - upravnu; jednu svrhu - da vlada; i jedan proizvod - zakon.
<BR>&nbsp;&nbsp;&nbsp;&nbsp;&nbsp;Čitav svet je predstavljao jednu funkcionalnu izvitoperenost. Na njegovoj površini nije bilo ničeg živog osim čoveka, njegovih domaćih životinja i njegovih parazita. Izvan one stotine kvadratnih milja carske palate nije se mogla naći nijedna vlat trave niti delić otkrivenog zemljišta. Izvan tla palate nije bilo vode, osim u prostranim, podzemnim cisternama, u kojima su se čuvale zalihe vode cele planete.
<BR>&nbsp;&nbsp;&nbsp;&nbsp;&nbsp;Sjajni, neuništivi i nepokvarljivi metal na čitavoj površini planete predstavljao je temelj ogromnih metalnih zdanja, koja su kao lavirint prošarala planetu. Bile su to građevine uzajamno povezane nadvožnjacima, opervažene hodnicima, a kancelarijama izdeljene u pregradke; građevine u čijim su se podrumima na nekoliko kvadratnih milja prostirali tržni centri, dok je u potkrovljima obitavao svetlucavi svet zabave, koji bi svake večeri ponovo iskričavo oživljavao.
<BR>&nbsp;&nbsp;&nbsp;&nbsp;&nbsp;Čovek je mogao obići celu planetu Trantor a da uopšte ne iziđe iz konglomerata građevina, niti da vidi grad.
<BR>&nbsp;&nbsp;&nbsp;&nbsp;&nbsp;Flota brodova, koja je po broju nadmašivala sve vojne flote koje je Carstvo ikad imalo, spuštala je svoje tovare na Trantor svakog dana kako bi ishranila četrdeset milijardi ljudi, a ove za uzvrat nisu pružale ništa drugo do zadovoljenje potrebe rasplitanja mirijada niti što su se zavojito slivale u centralnu administraciju najsloženije vlade poznate Čovečanstvu.
<BR>&nbsp;&nbsp;&nbsp;&nbsp;&nbsp;Dvadeset zemljoradničkih svetova predstavljalo je žitnicu Trantora. Univerzum mu je bio sluga...
<BR>&nbsp;&nbsp;&nbsp;&nbsp;&nbsp;Čvrsto poduhvaćeni ogromnim metalnim rukama sa svake strane trgovački brodovi su nežno spuštani na ogromnu rampu koja je vodila u hangar. Devers je već besneći krčio sebi put kroz mnogostruke složenosti sveta zaljubljenog u spise, a posvećenog načelu obrasca u četiri primerka.
<BR>&nbsp;&nbsp;&nbsp;&nbsp;&nbsp;Do prvog zastoja je došlo još u svemiru, gde je popunjen prvi od onog što je kasnije naraslo u stotinu upitnika. Obavljeno je stotinak unakrsnih ispitivanja, rutinski je primenjena jednostavna sonda, brod je fotografisan, analizirani su, a potom i zabeleženi lični opisi oba čoveka, izvršena je pretraga za krijumčarenom robom, plaćena je trošarina - i konačno se došlo do pitanja ličnih karti i ulaznih viza.
<BR>&nbsp;&nbsp;&nbsp;&nbsp;&nbsp;Dukem Bar je bio Sivenjanin i Carev podanik, no Latan Devers je bio nepoznanica bez potrebnih dokumenata. Dežurni činovnik je bio slomljen od bola, ali Devers ne može da uđe. Zapravo, biće zadržan zbog zvanične provere.
<BR>&nbsp;&nbsp;&nbsp;&nbsp;&nbsp;Odnekud iskrsnu sto kredita u šuštavim, novim novčanicama za koje su jamčili posedi gospodara Brodriga i tiho pređe iz ruke u ruku. Činovnik se važno nakašlja, a njegov bol uminu. Iz odgovarajućeg pregratka pojavi se novi obrazac. Brzo i efikasno beše popunjen, a uz njega na zvanično propisan način beše priložen i Deversov opis.
<BR>&nbsp;&nbsp;&nbsp;&nbsp;&nbsp;Dva čoveka, trgovac i patricije, uđoše na Trantor.
<BR>&nbsp;&nbsp;&nbsp;&nbsp;&nbsp;Trgovački brod u hangaru postade samo još jedan brod koga valja smestiti, fotografisati, čiji sadržaj treba registrovati, kopirati lične karte putnika, a za sve to bi naplaćena, proknjižena i uz potvrdu primljena odgovarajuća pristojba.
<BR>&nbsp;&nbsp;&nbsp;&nbsp;&nbsp;Konačno, Devers se nađe na ogromnoj terasi pod blistavim belim suncem gde su žene čavrljale, deca vrištala, a ljudi dokono pijuckali razna pića slušajući ogromne televizore kako trube vesti iz Carstva.
<BR>&nbsp;&nbsp;&nbsp;&nbsp;&nbsp;Bar plati neophodnu količinu iridijumskih novčića i uze najgornji primerak s gomile novina. Bile su to trantorske 'Novosti iz Carstva', zvanični vladin organ. U zadnjem delu novinske prostorije čulo se kako se uz prigušeno zveckanje štampaju dopunska izdanja, istovremeno sa zaposlenim mašinama u redakciji "Novosti iz Carstva", koja se nalazi nekih deset hiljada milja dalje u hodniku - šest hiljada vazduhoplovom - baš onako kao što se i deset miliona primeraka u tom času štampalo u deset miliona drugih novinskih prostorija širom planete.
<BR>&nbsp;&nbsp;&nbsp;&nbsp;&nbsp;Bar prelete naslove i tiho upita: "Šta ćemo prvo učiniti?"
<BR>&nbsp;&nbsp;&nbsp;&nbsp;&nbsp;Devers pokuša da se oslobodi svoje potištenosti. Nalazio se u univerzumu koji je bio tako daleko od njegovog, na planeti čija ga je zapletenost pritiskala, među ljudima čiji su mu postupci bili nerazumljivi, a gotovo i jezik. Pritiskale su ga blistave metalne kule što su se beskrajno, do u nedogled, umnožavale; čitav taj užurbani, ravnodušni život sveta-metropole bacao ga je u užasnu, nepodnošljivu turobnost izolacije i pigmejske beznačajnosti.
<BR>&nbsp;&nbsp;&nbsp;&nbsp;&nbsp;Odgovorio je: "Bolje da to tebi prepustim, doktore."
<BR>&nbsp;&nbsp;&nbsp;&nbsp;&nbsp;Bar je bio spokojan i tih: "Pokušao sam da ti to rečima dočaram, ali znam da u to nisi mogao poverovati dok sam ne vidiš. Znaš li koliko ljudi svakodnevno želi da vidi Cara? Gotovo jedan milion. A znaš li koliko ih primi? Oko deset. Moraćemo da se probijemo kroz upravne službe, ali nemamo dovoljno sredstava za aristokratiju."
<BR>&nbsp;&nbsp;&nbsp;&nbsp;&nbsp;"Imamo gotovo sto hiljada."
<BR>&nbsp;&nbsp;&nbsp;&nbsp;&nbsp;"Toliko bi nas koštao jedan jedini plemić Carstva, a da bi se do Cara sagradio odgovarajući most, trebalo bi nam tri ili četiri plemića. Možda će biti potrebno da obradimo pedeset visokih komesara i viših nadzornika, ali će nas bar svaki od njih koštati samo po sto kredita. Ja ću voditi razgovore. Prvo - ne bi razumeli tvoj akcent, a drugo - ti se ne razumeš u etiketu potkupljivanja u Carstvu. Uveravam te da je to veština."
<BR>&nbsp;&nbsp;&nbsp;&nbsp;&nbsp;Na trećoj strani "Novosti iz Carstva" nalazilo se ono što je tražio, te dodade list Deversu. Devers je sporo čitao. Rečnik je bio neobičan, mada ga je razumeo. Podiže pogled, smrknut od zabrinutosti. Pljesnu nadlanicom novinski list. "Misliš da se ovome može verovati?"
<BR>&nbsp;&nbsp;&nbsp;&nbsp;&nbsp;"Do izvesnih granica", mirno će Bar. "Teško je verovati da je flota Zadužbine zbrisana. To su verovatno već nekoliko puta javili, ukoliko su se poslužili uobičajenom tehnikom da se izveštaji s ratišta pišu na prestonoj planeti, daleko od samog poprišta. Ali to, ipak, znači da je Riozi izvojevao još jednu pobedu, što, uopšte, ne bi bilo neočekivano. Kaže se da je zauzeo Loris. Da li je to glavna planeta kraljevstva Loris?"
<BR>&nbsp;&nbsp;&nbsp;&nbsp;&nbsp;"Da", žalosno reče Devers, "ili onog što je nekada bilo kraljevstvo Loris. Nema ni dvadeset parseka od Zadužbine. Doktore, moramo delati brzo."
<BR>&nbsp;&nbsp;&nbsp;&nbsp;&nbsp;Bar sleže ramenima: "Na Trantoru se ne može brzati. Ukoliko to pokušaš, najverovatnije je da ćeš se naći pred atomskim pištoljem."
<BR>&nbsp;&nbsp;&nbsp;&nbsp;&nbsp;"Koliko će vremena biti potrebno?"
<BR>&nbsp;&nbsp;&nbsp;&nbsp;&nbsp;"Ako budemo imali sreće - mesec dana. Mesec dana i naših sto hiljada kredita, ukoliko i to bude dovoljno. Kao i pod uslovom da Caru u međuvremenu ne padne na pamet da otputuje na letnje planete, gde uopšte ne prima molioce."
<BR>&nbsp;&nbsp;&nbsp;&nbsp;&nbsp;"A Zadužbina..."
<BR>&nbsp;&nbsp;&nbsp;&nbsp;&nbsp;"... Postaraće se sama za sebe, kao što je to i do sada činila. Hajde, postavlja se pitanje večere, gladan sam. A posle večere pred nama je noć, pa bismo mogli da je dobro iskoristimo. Više nikada nećemo videti Trantor, ili neki njemu sličan svet."
<BR>
<BR>&nbsp;&nbsp;&nbsp;&nbsp;&nbsp;Komesar za unutrašnje poslove Spoljnih provincija bespomoćno raširi svoje kratke i debele ruke, začkiljivši kao kratkovida sova u molioca.
<BR>&nbsp;&nbsp;&nbsp;&nbsp;&nbsp;"Ali gospodo, Car se ne oseća dobro. Zaista nema svrhe iznositi ovo pitanje pred mog pretpostavljenog. Njegovo carsko veličanstvo neće nikoga primati nedelju dana."
<BR>&nbsp;&nbsp;&nbsp;&nbsp;&nbsp;"Nas će primiti", glumeći samopouzdanje reče Bar. "Radi se o prijemu jednog činovnika Carskog sekretara."
<BR>&nbsp;&nbsp;&nbsp;&nbsp;&nbsp;"Nemoguće", energično reče komesar, "takav pokušaj bi me mogao stajati ovog mesa. Kad biste bili malo određeniji, što se tiče prirode vašeg posla. Shvatite, voljan sam da vam pomognem, ali bi mi, prirodno, bilo potrebno nešto što bi bilo manje neodređeno; nešto što bih mogao saopštiti mom pretpostavljenom, u prilog tome da se stvar iznese dalje."
<BR>&nbsp;&nbsp;&nbsp;&nbsp;&nbsp;"Kada bi moj posao bio te vrste da se može saopštiti nekome ko nije na najvišem položaju", rečito će Bar, "teško da bi bio dovoljno važan da zavredi prijem kod Njegovog carskog veličanstva. Predlažem da rizikujete. Podsetio bih vas da će i vama sigurno biti odato dužno priznanje zbog toga što ste nam pomogli, ako Njegovo carsko veličanstvo prida značaj našem poslu, a jamčimo da će to učiniti."
<BR>&nbsp;&nbsp;&nbsp;&nbsp;&nbsp;"Da, ali..." Komesar bez reči sleže ramenima.
<BR>&nbsp;&nbsp;&nbsp;&nbsp;&nbsp;"To jeste rizik", priznade Bar. "Prirodno, taj rizik mora biti nadoknađen. Tražim vam veliku uslugu, a vi ste nam već učinili ljubaznost time što ste nam pružili priliku da iznesemo naš problem. Ukoliko biste nam dopustili da bar donekle izrazimo našu zahvalnost..."
<BR>&nbsp;&nbsp;&nbsp;&nbsp;&nbsp;Devers je kiselo gledao. Taj govor, s nekim manjim izmenama, čuo je dvadeset puta u toku proteklog meseca. Kao i uvek, završio bi se brzom razmenom poluskrivenih novčanica. Obično bi novčanice smesta nestale, a ovog puta ostadoše na videlu dok ih je komesar polako prebrojavao, pri tom ih razgledajući s lica i naličja.
<BR>&nbsp;&nbsp;&nbsp;&nbsp;&nbsp;U njegovom glasu nastade tanana promena: "Hej, za novčanice jamči Carski sekretar!"
<BR>&nbsp;&nbsp;&nbsp;&nbsp;&nbsp;"Da se vratimo na predmet..." zamoli Bar.
<BR>&nbsp;&nbsp;&nbsp;&nbsp;&nbsp;"Ne, čekajte, ići ćemo postupno", prekide ga komesar. "Zaista želim da čujem kojim poslom idete. Novac je nov novcijat, a sigurno ga imate u velikim količinama jer ste, sad sam se prisetio, pre mene videli i ostale činovnike. Hajde, o čemu se radi?"
<BR>&nbsp;&nbsp;&nbsp;&nbsp;&nbsp;Bar odgovori: "Ne znam na šta ciljate?"
<BR>&nbsp;&nbsp;&nbsp;&nbsp;&nbsp;"Pa, čujte, može se dokazati da na planeti boravite ilegano pošto su lična karta i dozvola za ulazak vašeg ćutljivog prijatelja sasvim nepropisne. On nije Carev podanik."
<BR>&nbsp;&nbsp;&nbsp;&nbsp;&nbsp;"To poričem."
<BR>&nbsp;&nbsp;&nbsp;&nbsp;&nbsp;"Nije važno što ti to činiš", sa iznenadnom grubom otvorenošću reče komesar. "Činovnik koji je za sto kredita potpisao karte, priznao je - kad su ga pritisli. Tako da o vama znam više nego što mislite."
<BR>&nbsp;&nbsp;&nbsp;&nbsp;&nbsp;"Hoćete da kažete, gospodine, da je iznos koji smo vas zamolili da primite nedovoljan kad se uzmu u obzir rizici..."
<BR>&nbsp;&nbsp;&nbsp;&nbsp;&nbsp;Komesar se nasmeši. "Naprotiv, više je nego dovoljan." On baci novčanice u stranu. "Da se vratim na ono što sam spomenuo. Sam Car se zainteresovao za vaš slučaj. Nije li istina, gospodo, da ste nedavno bili gosti generala Riozija? Nije li istina da ste iz njegove armije umakli, sa blago rečeno, zapanjujućom lakoćom? Nije li istina da raspolažete pravim malim imetkom u novčanicama, za koje jamče posedi gospodara Brodriga? Ukratko, nije li tačno da ste vas dvojica špijuna i ubica ovamo poslati da... E, vi sami treba da nam kažete ko vas plaća i zbog čega!"
<BR>&nbsp;&nbsp;&nbsp;&nbsp;&nbsp;"Znate", s blagim gnevom reče Bar, "poričem pravo jednom komesarčiću da nas optužuje za zločine. Odlazimo."
<BR>&nbsp;&nbsp;&nbsp;&nbsp;&nbsp;"Nećete otići!" Komesar ustade, a pogled mu više nije bio kratkovid. "Ne morate sada odgovoriti na pitanja, to ćemo ostaviti za kasnije i pogodniji čas. A ja nisam komesar, ja sam poručnik Carske policije. Uhapšeni ste."
<BR>&nbsp;&nbsp;&nbsp;&nbsp;&nbsp;Dok se osmehivao u ruci mu se nađe spretan, sjajan automatski pištolj. "Danas su i važniji od vas pohapšeni. Čistimo osinjak."
<BR>&nbsp;&nbsp;&nbsp;&nbsp;&nbsp;Devers besno zareža i polako se maši za svoj pištolj. Policijski poručnik se još šire osmehnu i pritisnu kontakt. Užarena atomska nit udari o Deversova prsa, a precizni plamen uništenja se bezopasno odbi o njegov lični štit u iskričave iglice svetlosti.
<BR>&nbsp;&nbsp;&nbsp;&nbsp;&nbsp;Onda Devers opali i poručnikova glava se otkide od gornjeg dela torza koji nestade. Još uvek se osmehivala dok je ležala osvetljena sunčevim zrakom koji je prodirao kroz tek napravljenu rupu u zidu.
<BR>&nbsp;&nbsp;&nbsp;&nbsp;&nbsp;Izišli su na zadnji ulaz.
<BR>&nbsp;&nbsp;&nbsp;&nbsp;&nbsp;Devers promuklo reče: "Brzo na brod. Uskoro će podići uzbunu." Psovao je besnim šapatom. "Još jedan propali plan. Zakleo bih se da se protiv mene zaverio svemirski nečastivi."
<BR>&nbsp;&nbsp;&nbsp;&nbsp;&nbsp;Tek napolju postadoše svesni graje gomila koje su se okupljale oko ogromnih televizora. Nisu imali vremena da zastanu; nevezana rika reči dopirala je do njih, ali se oni ne osvrnuše. Međutim, Bar zgrabi jedan primerak 'Novosti iz Carstva' pre nego što su utrčali u ogromni ambar od hangara, iz koga se brod hitro podiže kroz džinovski otvor na krovu koji je probio plamenom.
<BR>&nbsp;&nbsp;&nbsp;&nbsp;&nbsp;"Možeš li da im umakneš?" zapita Bar.
<BR>&nbsp;&nbsp;&nbsp;&nbsp;&nbsp;Deset brodova saobraćajne policije dade se u divlju poteru za izbeglim brodom koji se vinuo sa službene poletne staze sa radio-farovima, a zatim prekršio sve važeće propise o dozvoljenoj brzini. Odozdo počeše da se penju i okretni brodovi tajne policije, u poteri za brižljivo opisanim brodom kojim upravljaju dvojica podrobno opisanih ubica.
<BR>&nbsp;&nbsp;&nbsp;&nbsp;&nbsp;"Pazi", reče Devers, i na dve hiljade milja iznad površine Trantora naglo pređe u hipersvemir. Prelaz, izveden tako blizu planetarne mase, dovede do nesvetice kod Bara i strahovito bolne sumaglice kod Deversa, no nekoliko svetlosnih godina dalje svemir oko njih je bio čist.
<BR>&nbsp;&nbsp;&nbsp;&nbsp;&nbsp;Devers se tmurno podiči svojim brodom. "Nema tog carskog broda koji bi me mogao u stopu pratiti." A onda gorko dodade: "Ali nemamo gde da žurimo, niti se možemo odupreti moći Carstva. Šta da se radi? Šta bi čovek mogao uraditi?"
<BR>&nbsp;&nbsp;&nbsp;&nbsp;&nbsp;Bar se iznemoglo pomeri u svom ležaju. Dejstvo prelaska u hipersvemir još ne beše prestalo, tako da mu je svaki mišić bio bolan. "Niko ne mora ništa da preduzima. Sve je gotovo. Gledaj!"
<BR>&nbsp;&nbsp;&nbsp;&nbsp;&nbsp;On mu pruži primerak "Novosti iz Carstva", koji je još uvek grčevito držao, a već sami nametljivo složeni naslovi behu dovoljni trgovcu.
<BR>&nbsp;&nbsp;&nbsp;&nbsp;&nbsp;"Opozvani i uhapšeni - Riozi i Brodrig", promrmlja Devers. S neshvatanjem je gledao u Bara. "Zašto?"
<BR>&nbsp;&nbsp;&nbsp;&nbsp;&nbsp;"U članku se to ne kaže, ali šta mari? Rat sa Zadužbinom je završen, a ovog se časa Sivena diže na ustanak. Pročitaj članak pa ćeš videti." Glas mu se gubio. " Zaustavićemo se u nekoj od provincija i saznati novije vesti. A sad, ako nemaš ništa protiv, ja bih spavao."
<BR>&nbsp;&nbsp;&nbsp;&nbsp;&nbsp;Vraćajući se u Zadužbinu trgovački brod je savladavao Galaksiju sve dužim i dužim skokovima, poput skakavca.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
