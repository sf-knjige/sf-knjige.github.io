<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. SVRŠETAK TRAGANJA
<P>&nbsp;&nbsp;&nbsp;&nbsp;&nbsp;Nijedna reč ne bi rečena. Odjeci eksplozije odbijali su se u spoljne odaje i otutnjali u zamirućem potmulom šapatu. Pre nego što će zamreti, prigušili su zveket atomskog pištolja koji je ispao Bejti, ugušili Magnifikov kreštavi krik, utopili Toranov neartikulisani urlik.
<BR>&nbsp;&nbsp;&nbsp;&nbsp;&nbsp;Vladao je tajac agonije.
<BR>&nbsp;&nbsp;&nbsp;&nbsp;&nbsp;Bejtina glava je bila pognuta u senci. Jedna kapljica u padu uhvati svetlost. Nikada ranije Bejta nije plakala.
<BR>&nbsp;&nbsp;&nbsp;&nbsp;&nbsp;Toranovi mišići gotovo popucaše u grču, ali se on ne opusti - osećao se tako kao da više nikada neće moći da rastavi zube. Magnifikovo lice predstavljalo je jednu izbledelu, beživotnu masku.
<BR>&nbsp;&nbsp;&nbsp;&nbsp;&nbsp;Najzad, još uvek grčevito stisnutih vilica, Toran neprepoznatljivim glasom procedi: "Znači, ti si žena Mazgova. Dočepao te se."
<BR>&nbsp;&nbsp;&nbsp;&nbsp;&nbsp;Bejta podiže pogled, a usta joj iskrivi bolan osmeh: "Ja, Mazgova? To je ironija."
<BR>&nbsp;&nbsp;&nbsp;&nbsp;&nbsp;Nasmeši se s naporom - i zabaci kosu. Polako, glas joj postajao onaj stari, ili skoro takav. "Gotovo je, Torane, sad mogu da ispričam. Koliko ću još živeti, ne znam. Ali mogu da počnem priču..."
<BR>&nbsp;&nbsp;&nbsp;&nbsp;&nbsp;Toranova napetost popusti i pređe u neku mlitavu tupost: "Da ispričaš, Bej? šta tu ima da se priča?"
<BR>&nbsp;&nbsp;&nbsp;&nbsp;&nbsp;"O nevolji koja nas je pratila. Primetili smo to i ranije, Tori. Zar se ne sećaš? Kako nam je poraz uvek bio za petama, a da nikad nije uspeo da nas takne? Bili smo u Zadužbini i ona se srušila dok su se samostalni trgovci još borili - ali mi smo imali vremena da odemo na Utočište. Nalazili smo se na Utočištu, i ono se srušilo dok su se ostali još borili - i opet smo utekli na vreme. Otišli smo na Neotrantor koji se, u međuvremenu, bez sumnje, pridružio Mazgovu."
<BR>&nbsp;&nbsp;&nbsp;&nbsp;&nbsp;"Ne shvatam." Toran je slušao odmahujući glavom.
<BR>&nbsp;&nbsp;&nbsp;&nbsp;&nbsp;"Tori, takvo šta se u stvarnom životu ne dešava. Ti i ja smo beznačajne ličnosti; takvi kao mi ne zapadaju stalno, u toku jedne godine, iz jednog političkog vrtloga u drugi - osim, ukoliko taj vrtlog ne nose sa sobom. Izuzev ukoliko ne nosimo sa sobom izvor zaraze! Da li sad shvataš?"
<BR>&nbsp;&nbsp;&nbsp;&nbsp;&nbsp;Toran stisnu usnice. Njegov pogled je užasnuto bio uperen u krvave ostatke onog što je jednom bilo ljudsko biće, i oči mu se stužiše.
<BR>&nbsp;&nbsp;&nbsp;&nbsp;&nbsp;"Iziđimo odavde, Bej. Hajdemo na čist vazduh."
<BR>&nbsp;&nbsp;&nbsp;&nbsp;&nbsp;Napolju je bilo oblačno. Vetar je na mahove snažno udarao, mrseći Bejtinu kosu. Magnifiko se išunjao za njima i sada se vrzmao oko njih kako bi čuo njihov razgovor.
<BR>&nbsp;&nbsp;&nbsp;&nbsp;&nbsp;Toran ukočeno reče: "Ubila si Eblinga Miza jer si verovala da je on žiža zaraze". Osupnu ga nešto u njenom pogledu i on prošapta: "On je bio Mazgov?" Nije - nije smeo da poveruje u skriveni smisao sopstvenih reči.
<BR>&nbsp;&nbsp;&nbsp;&nbsp;&nbsp;"Jadni Ebling - Mazgov?" kratko se nasmeja Bejta. "Tako mi Galaksije, ne! Da je bio Mazgov, ne bih ga mogla ubiti. Otkrio bi osećanje iza pokreta i pretvorio bi ga u ljubav, privrženost, zastrašenost, u ono što bi mu odgovaralo. Ne, Eblinga sam ubila zbog toga što nije bio Mazgov. Ubila sam ga jer je znao gde je Druga zadužbina, i kroz dve sekunde bi tu tajnu otkrio Mazgovu."
<BR>&nbsp;&nbsp;&nbsp;&nbsp;&nbsp;"Otkrio bi tajnu Mazgovu", glupavo ponovi Toran. "Otkrio Mazgovu..."
<BR>&nbsp;&nbsp;&nbsp;&nbsp;&nbsp;A onda oštro kriknu i, obazrevši se, užasnuto se zagleda u komedijaša koji je čučao, naizgled nesvestan onog što je čuo.
<BR>&nbsp;&nbsp;&nbsp;&nbsp;&nbsp;"Nije valjda Magnifiko?" šapatom upita Toran.
<BR>&nbsp;&nbsp;&nbsp;&nbsp;&nbsp;"Slušaj", reče Bejta. "Sećaš li se šta se odigralo na Neotrantoru? Oh, razmisli samo, Tori..."
<BR>&nbsp;&nbsp;&nbsp;&nbsp;&nbsp;No, on je odmahivao glavom i nešto gunđao.
<BR>&nbsp;&nbsp;&nbsp;&nbsp;&nbsp;"Na Neotrantoru je jedan čovek umro", umorno će ona. "Čovek je umro, a da ga niko nije ni dodirnuo. To je tačno? Magnifiko je svirao na vizisonoru, a kada je završio prestolonaslednik je bio mrtav. Zar to nije čudno? Nije li neobično da stvorenje koje se svega boji, naizgled bespomoćno od zastrašenosti, ima moć da ubije kad poželi."
<BR>&nbsp;&nbsp;&nbsp;&nbsp;&nbsp;"Muzika i svetlosni efekti", reče Toran, "ostavljaju doboki emocionalni efekat..."
<BR>&nbsp;&nbsp;&nbsp;&nbsp;&nbsp;"Da, emocionalni efekat. Prilično veliki. Slučajno su baš emocionalni efekti specijalnost Mazgova. Pretpostavljam da bi se to moglo smatrati slučajnom podudarnošću. A stvorenje koje ubija sugestijom toliko je zastrašeno. Pa i s njegovim duhom se, navodno, Mazgov poigravao, te se tako i ovo može objasniti. Ali Torane, uhvatila sam malo od onoga izbora na vizisonoru koji je ubio prestolonaslednika. Malkice, ali dovoljno da u meni stvori ono isto osećanje očajanja koje sam osetila u Vremenskoj kripti i na Utočištu. To naročito osećanje, Torane, ne mogu a da ne prepoznam."
<BR>&nbsp;&nbsp;&nbsp;&nbsp;&nbsp;Toranu se smrče lice. "I... ja sam ga osetio. Zaboravio sam. Nije mi palo..."
<BR>&nbsp;&nbsp;&nbsp;&nbsp;&nbsp;"Tad sam po prvi put ovo pomislila. Bilo je to samo neodređeno osećanje, ako hoćeš, neka intuicija. Nisam imala na šta da se oslonim. A onda nam je Pričer ispričao o Mazgovu i njegovoj mutaciji, i tog trenutka se razjasnilo. Mazgov je stvorio očajanje u Vremenskoj kripti; Magnifiko je stvorio očajanje na Neotrantoru. Bilo je to isto osećanje. Stoga su Mazgov i Magnifiko jedna ista osoba. Zar ne da se lepo slaže, Tori? Nije li to kao neki geometrijski aksiom - stvari koje imaju isti iznos, jednake su između sebe."
<BR>&nbsp;&nbsp;&nbsp;&nbsp;&nbsp;Bila je na rubu histerije, ali se silom primora na trezvenost i produži: "Otkriće me je smrtno preplašilo. Ukoliko je Magnifiko Mazgov, onda može saznati moja osećanja - i promeniti ih prema svom nahođenju. Nisam se usuđivala da mu stavim do znanja da znam. Izbegavala sam ga; na sreću, i on je mene izbegavao; suviše je bio zaokupljen Eblingom Mizom. Isplanirala sam da ga ubijem pre nego što Miz progovori. Krišom sam to isplanirala - toliko krišom da se nisam usudila da ni sebi samoj to kažem. Da sam mogla da ubijem samo Mazgova... Ali nisam smela da rizikujem. Primetio bi, a ja bih sve izgubila."
<BR>&nbsp;&nbsp;&nbsp;&nbsp;&nbsp;Kao da je izgubila sva osećanja.
<BR>&nbsp;&nbsp;&nbsp;&nbsp;&nbsp;"To je nemoguće", oštro i odlučno reče Toran. "Pogledaj to bedno stvorenje. On Mazgov? Čak i ne čuje šta pričamo."
<BR>&nbsp;&nbsp;&nbsp;&nbsp;&nbsp;Međutim, kad mu pogled pođe za uperenim prstom, vide jednog uspravnog i budnog Magnifika, čiji je pogled bio oštar i bistar. U glasu ne beše ni traga nekom akcentu. "Čujem je, prijatelju. Jedino što sam sedeo i razmišljao o činjenici da sam i pored sve svoje pameti i predostrožnosti mogao napraviti grešku i toliko izgubiti."
<BR>&nbsp;&nbsp;&nbsp;&nbsp;&nbsp;Toran posrnu unazad, kao da se uplašio da bi ga komedijaš mogao dodirnuti ili zaraziti svojim dahom.
<BR>&nbsp;&nbsp;&nbsp;&nbsp;&nbsp;Magnifiko klimnu glavom i odgovori na neizrečeno pitanje: "Ja sam Mazgov."
<BR>&nbsp;&nbsp;&nbsp;&nbsp;&nbsp;Više nije bio groteskan, njegovi frulasti udovi i kljunasti nos behu izgubili svoj konačni izgled. Iščezao je njegov strah, držanje mu je bilo odlučno.
<BR>&nbsp;&nbsp;&nbsp;&nbsp;&nbsp;Vladao je situacijom sa lakoćom koja potiče od navike.
<BR>&nbsp;&nbsp;&nbsp;&nbsp;&nbsp;"Sedite", strpljivo reče. "Napred, ispružite se i smestite udobno. Igra je završena i želeo bih da vam ispričam jednu priču. To mi je slabost - želim da me ljudi shvate."
<BR>&nbsp;&nbsp;&nbsp;&nbsp;&nbsp;Dok je posmatrao Bejtu, njegove oči behu one stare, blage, tužne, smeđe oči komedijaša Magnifika.
<BR>&nbsp;&nbsp;&nbsp;&nbsp;&nbsp;"U mom detinjstvu zaista nije bilo ničega čega bih voleo da se prisetim", brzo poče da priča. "Možda ćete razumeti. Moja mršavost potiče od žlezda; sa nosem sam rođen. Nije mi bilo moguće da imam normalno detinjstvo. Majka mi je umrla a da me nije ni videla. Oca ne znam. Rastao sam napušten, ranjene i izmučene duše, pun samosažaljenja i mržnje prema drugima. Znali su me kao nastrano dete. Svi su me izbegavali; većina zbog odvratnosti, a neki iz straha. Dešavale su se čudne nezgode... Ali to nije važno! Desilo se dosta toga što je omogućilo kapetanu Pričeru da shvati da sam mutant, dok je istraživao moje detinjstvo; a to je bilo više nego što sam i sam shvatio do svojih dvadesetih godina."
<BR>&nbsp;&nbsp;&nbsp;&nbsp;&nbsp;Toran i Bejta su hladno slušali. Sedeli su na zemlji, a talas njegovog glasa se odbijao od njih, gotovo neprimećen. Komedijaš - ili Mazgov - koračao je sitnim koracima ispred njih, gotovo skrštenih ruku.
<BR>&nbsp;&nbsp;&nbsp;&nbsp;&nbsp;"Svest o svojoj neuobičajenoj moći polako sam sticao, veoma sporim koracima. Gotovo do samog kraja nisam mogao u nju poverovati. Za mene ljudski umovi predstavljaju brojčanike na kojima kazaljka pokazuje preovladavajuće osećanje. To je bedna slika, ali kako bih drukčije objasnio? Postupno sam saznavao da mogu posegnuti u unutrašnjost tih umova i kazaljku pomerati na ono mesto koje poželim, da je mogu tu večno prikovati. A još duže mi je trebalo da shvatim da ostali to ne mogu.
<BR>&nbsp;&nbsp;&nbsp;&nbsp;&nbsp;No, saznanje o moći je došlo, a sa njim i želja da se naplatim za bedu svog ranijeg života. Možda to možete shvatiti. Nije lako biti nakaza - imati um i moć rasuđivanja, a biti nakaza. Smeh i okrutnost! Razlikovati se! Biti po strani! Nikada kroz to niste prošli!"
<BR>&nbsp;&nbsp;&nbsp;&nbsp;&nbsp;Magnifiko pogleda gore u nebo, propevši se na stopala, a zatim hladno nastavi sa svojim uspomenama: "Na kraju sam ipak saznao i odlučio da Galaksija i ja treba da se ogledamo. Uostalom, ona je imala svojih pet minuta i ja sam tada bio strpljiv - čitave dvadeset i dve godine. Sada je na mene bio red! A vi ostali ste mogli da mi se suprotstavite! Za Galaksiju su izgledi bili veoma povoljni. Ja sam! A njih - trilion!" Zastao je i letimično pogledao Bejtu. "Međutim, imao sam jednu slabost. U sebi sam se osećao kao ništavilo. Ukoliko dobijem vlast, biće to samo pomoću drugih. Uspeh mi je dolazio preko posrednika. Uvek! Bilo je to onako kako je Pričer ispričao. Pomoću jednog pirata stekao sam svoju prvu operativnu bazu na asteroidu. Pomoću mnogih drugih, završavajući sa generalisimusom Kalgana, osvojio sam i sam Kalgan i stekao flotu. Posle toga bila je tu Zadužbina - i tu u priču stupate vas dvoje.
<BR>&nbsp;&nbsp;&nbsp;&nbsp;&nbsp;Zadužbina je bila najteži zadatak sa kojim sam se suočio", tiho nastavi. "Da bih je potukao bilo je potrebno da pridobijem, skršim ili učinim potpuno neupotrebljivim izvanredno veliki deo njene vladajuće klase. Mogao sam to učiniti počinjući od samog početka - ali bila je moguća i neka prečica, i ja sam je potražio. Najzad, ako snažan čovek može podići pet stotina funti, to ne znači da žudi da to stalno čini. Emocionalno kontrolisanje nije lak posao, te više volim da ga ne koristim, osim kad je potpuno neophodno. Zato sam u prvom napadu na Zadužbinu prihvatio saveznike.
<BR>&nbsp;&nbsp;&nbsp;&nbsp;&nbsp;Izdajući se za svog komedijaša, potražio sam agenta ili agente Zadužbine koji su neizbežno morali biti poslati na Kalgan da istražuju moju malenkost. Srećnim slučajem, umesto na njih naišao sam na vas. Ja sam telepata, ali ne potpuni, a vi, gospo moja, beste iz Zadužbine. To me je zavelo. Nije bilo fatalno, jer nam se kasnije pridružio Pričer, ali bio je to početak greške koja jeste bila fatalna."
<BR>&nbsp;&nbsp;&nbsp;&nbsp;&nbsp;Toran se po prvi put pomeri i sa zgražanjem reče: "Pripazi. Nećeš da kažeš da si me pomoću kontrole osećanja naterao da se onda sa pištoljem za omamljivanje suprotstavim onom kalganskom poručniku i da te spasem?" Zbrzao je. "Hoćeš da kažeš da si mi za svo ovo vreme podešavao osećanja?"
<BR>&nbsp;&nbsp;&nbsp;&nbsp;&nbsp;Na Magnifikovom licu zaigra slabi osmeh. "Što da ne? Ne izgleda ti verovatno? Zapitaj se onda... Da li bi rizikovao smrt zbog nekog čudnog grotesknog stvorenja koje nikada pre toga nisi video, da si bio pri čistoj svesti? Verujem da si i sam, kad si se ohladio, bio iznenađen zbivanjima."
<BR>&nbsp;&nbsp;&nbsp;&nbsp;&nbsp;"Da", hladno potvrdi Bejta, "bio je. Bilo je to jasno."
<BR>&nbsp;&nbsp;&nbsp;&nbsp;&nbsp;"Bilo kako bilo", nastavi Mazgov, "Toran uopšte nije bio u opasnosti. Poručnik je imao izričito naređenje da nas pusti. I tako smo nas troje i Pričer otišli u Zadužbinu - i vidite, kako se istog trena moja kampanja uobličila. Kada su Pričera izveli pred vojni sud, a mi tome prisustvovali, bio sam vrlo zaposlen. Vojne sudije sa tog procesa kasnije su u ratu zapovedale svojim eksadrama. Prilično lako su se predali, a moja flota je dobila bitku kod Horlegora, i druge, manje.
<BR>&nbsp;&nbsp;&nbsp;&nbsp;&nbsp;Preko Pričera upoznao sam dr Miza, koji mi je potpuno svojevoljno doneo vizisonor i tako mi ogromno uprostio posao. Mada to nije baš potpuno bilo po njegovoj volji."
<BR>&nbsp;&nbsp;&nbsp;&nbsp;&nbsp;"Oni koncerti!" upade Bejta. "Pokušavala sam da im odredim ulogu. Sad shvatam!"
<BR>&nbsp;&nbsp;&nbsp;&nbsp;&nbsp;"Da, vizisonor deluje kao sprava koja sabira u žižu. Na izvestan način, sam po sebi je primitivna sprava za kontrolisanje osećanja. Sa njim sam mogao obraditi mnoštvo ljudi, a pojedince mnogo intenzivnije. Koncerti koje sam održavao na Terminusu pre pada i na Utočištu pre njegovog pada, doprineli su opštem defetizmu. Bez vizisonora mogao sa postići da se prestolonaslednik Neotrantora ozbiljno razboli, ali ga ne bih mogao ubiti. Razumete?"
<BR>&nbsp;&nbsp;&nbsp;&nbsp;&nbsp;Međutim, moj najvažniji pronalazak bio je Ebling Miz. Mogao je biti..." Magnifiko ovo izgovori s tugom, a onda žurno produži: "Kod kontrole osećanja postoji jedna posebna odlika, za koju ne znate. Intuicija, predosećanje ili slutnja, kako god vi to nazvali, mogu se tretirati kao osećanja. Bar ih ja mogu tako tretirati. Ne razumete, je l' da?"
<BR>&nbsp;&nbsp;&nbsp;&nbsp;&nbsp;Nije čekao da poreknu. "Ljudski um funkcioniše sa malom efikasnošću. Obično se navodi brojka od dvadeset pet odsto. Kad se na trenutak pojavi sev veće sposobnosti, nazivaju ga slutnjom, predosećanjem ili intuicijom. Rano sam otkrio da mogu pobuditi kontinuirano korišćenje visoke umne efikasnosti. To je postupak koji je po tu osobu poguban, ali je koristan... Depresor atomskog polja korišćen u ratu protiv Zadužbine bio je rezultat pritiska primenjenog nad jednim kalganskim tehničarem. Ponovo sam, vidite, radio posredstvom drugih.
<BR>&nbsp;&nbsp;&nbsp;&nbsp;&nbsp;Ebling Miz je predstavljao pogodak usred mete. Njegovi potencijali su bili veliki, i bio mi je potreban. Čak i pre nego što je započeo moj rat protiv Zadužbine, već sam slao izaslanike kako bi pregovarali sa Carstvom. U to vreme sam počeo da tragam za Drugom zadužbinom. Prirodno, nisam je našao. Prirodno, znao sam da je moram pronaći... a Ebling Miz je bio odgovor. Sa njegovim visoko efikasnim umom on je, možda, mogao ponoviti delo Harija Seldona.
<BR>&nbsp;&nbsp;&nbsp;&nbsp;&nbsp;Delimično je to i učinio. Gonio sam ga do krajnjih granica. Postupak je bio nemilosrdan, ali se to moralo učiniti. Pri kraju je već umirao, ali je živeo sve dok nije..." Ponovo ga prekide tuga. "Živeo je dovoljno dugo. Nas troje bismo zajedno mogli da nastavimo za Drugu zadužbinu. Bila bi to poslednja bitka - da nije bilo moje greške."
<BR>&nbsp;&nbsp;&nbsp;&nbsp;&nbsp;"Zašto toliko odugovlačiš?" oštro upita Toran. "Kakva je bila tvoja greška... i završavaj tu govoranciju."
<BR>&nbsp;&nbsp;&nbsp;&nbsp;&nbsp;"Tvoja žena je bila moja greška. Tvoja žena je neobična osoba. Nikada pre toga nisam u životu sreo nekoga kao što je ona. Ja... ja", Magnifikov glas se naprečac prekide. Teško se pribrao, a kada je produžio beše u njemu neme gorčine. "Bio sam joj drag a da nisam morao da petljam s njenim osećanjima. Nikada joj nisam bio odvratan, niti smešan. Sažaljevala me je. Bio sam joj drag!
<BR>&nbsp;&nbsp;&nbsp;&nbsp;&nbsp;Ne shvataš? Ne vidiš šta mi je to značilo? Nikada ranije niko... Pa, ja sam... to visoko cenio. Izdala su me vlastita osećanja, mada sam gospodario osećanjima drugih. Nisam taknuo njen um, vidiš, nisam petljao po njemu. Suviše sam cenio njeno prirodno osećanje. Bila je to moja greška - prva.
<BR>&nbsp;&nbsp;&nbsp;&nbsp;&nbsp;Ti si, Torane, bio kontrolisan. Nikada nisi posumnjao u mene; nikada se nisi upitao o meni; nikada nisi zapažao ništa neuobičajeno ili čudno na meni. Na primer, kad nas je ono 'filijski' broj zaustavio. Znali su naš položaj, uzgred budi rečeno, jer sam sa njima bio u vezi, kao što sam i sa svojim generalima bio u stalnoj vezi. Kada su nas zaustavili odveli su me na brod da bih obradio Hana Pričera, koji se tamo nalazio kao zarobljenik. Kad sam odlazio bio je pukovnik, čovek Mazgova i zapovednik. Ceo postupak je bio suviše otvoren, čak i za tebe, Torane. Pa ipak, prihvatio si moje objašnjenje, u kome je bilo mnogo praznine. Shvataš šta hoću da kažem?"
<BR>&nbsp;&nbsp;&nbsp;&nbsp;&nbsp;"Kako si održavao vezu s tvojim generalima?" izazovno se namršti Toran.
<BR>&nbsp;&nbsp;&nbsp;&nbsp;&nbsp;"To nije bilo nimalo teško. Ultratalasnim predajnicima se lako rukuje i neprimetni su. Niti bi me neko mogao zaista otkriti! Svako ko bi me uhvatio na delu, napustio bi me s prazninom u sećanju. Povremeno se to i događalo. Na Neotrantoru su me ponovo izneverila moja glupava osećanja. Bejta nije bila pod mojom kontrolom, ali čak ni tako ne bi posumnjala u mene da sam uspeo da sačuvam hladnokrvnost oko prestolonaslednika. Naljutilo me je ono što je bio naumio s Bejtom. Ubio sam ga. Bio je to glup potez. Neupadljiv okršaj bi isto toliko dobro poslužio.
<BR>&nbsp;&nbsp;&nbsp;&nbsp;&nbsp;Vaše sumnje, ipak, ne bi postale izvesnost da sam sprečio dobronamerno brbljanje Pričera, ili da sam manje obraćao pažnju na Miza a više na vas..." Slegnuo je ramenima.
<BR>&nbsp;&nbsp;&nbsp;&nbsp;&nbsp;"Je li to kraj?" upita Bejta.
<BR>&nbsp;&nbsp;&nbsp;&nbsp;&nbsp;"To je kraj."
<BR>&nbsp;&nbsp;&nbsp;&nbsp;&nbsp;"I šta sad?"
<BR>&nbsp;&nbsp;&nbsp;&nbsp;&nbsp;"Nastaviću sa svojim programom. Sumnjam da ću u ovo degenerisano vreme pronaći nekog ko bi imao onoliko pameti i znanja koliko je to imao Ebling Miz. Moraću drukčije tragati za Drugom zadužbinom. U izvesnom pogledu, vi ste me pobedili."
<BR>&nbsp;&nbsp;&nbsp;&nbsp;&nbsp;Na to Bejta trijumfalno skoči na noge. "U izvesnom pogledu? Samo u izvesnom pogledu? Potpuno smo te pobedili! Sve tvoje pobede izvan Zadužbine ne vrede ništa, jer je Galaksija sada jedan varvarski vakuum. Sama Zadužbina predstavlja nevažnu pobedu, zato što nije postojala namera da se spreči tvoja vrsta krize. Drugu zadužbinu treba da pobediš - Drugu zadužbinu - a Druga zadužbina će pobediti tebe. Tvoja jedina šansa je bila da je pronađeš i napadneš pre nego što bi se pripremila. Toga sada neće biti. Od sada će svakog minuta biti sve pripravnija za tebe. U ovom času, upravo u ovom času, možda je pokrenuta mašinerija. Saznaćeš - kad te napadne - i tad će se okončati kratkotrajno razdoblje tvoje vlasti, a ti ćeš biti samo jedan od osvajača koji su se šepurili, pa zatim brzo i podlo preleteli prko krvavog lica istorije."
<BR>&nbsp;&nbsp;&nbsp;&nbsp;&nbsp;Teško je disala i skoro se gušila rečima: "A pobedili smo te mi, Toran i ja. Biće mi drago da umrem."
<BR>&nbsp;&nbsp;&nbsp;&nbsp;&nbsp;No tužne, smeđe oči Mazgova behu tužne, smeđe Magnifikove oči pune ljubav. "Neću ubiti ni tebe ni tvog muža. Najzad, više mi ne možete nauditi, a kad bih vas i ubio ne bih oživeo Eblinga Miza. Moje greške su moje i za njih ja snosim odgovornost. Tvoj muž i ti možete da odete! Idite u miru, zarad onog što nazivam - prijateljstvom!" A onda, s mrvicom gordosti, on dodade: "A u međuvremenu ja i dalje ostajem Mazgov, najmoćniji čovek Galaksije. Još ću ja pobediti Drugu zadužbinu."
<BR>&nbsp;&nbsp;&nbsp;&nbsp;&nbsp;Sa odlučnom, spokojnom sigurnošću Bejta odape poslednju strelu: "Nećeš! još uvek se uzdam u mudrost Seldona. Bićeš prvi i poslednji vladar tvoje dinastije."
<BR>&nbsp;&nbsp;&nbsp;&nbsp;&nbsp;"Moje dinastije?" Nešto dirnu Magnifika. "Da, o tome sam često razmišljao. Da bih mogao zasnovati dinastiju. Da bih mogao imati odgovarajuću saputnicu."
<BR>&nbsp;&nbsp;&nbsp;&nbsp;&nbsp;Bejta iznenada shvati smisao njegovog pogleda i užasnuta se sledi.
<BR>&nbsp;&nbsp;&nbsp;&nbsp;&nbsp;Magnifiko odmahnu glavom. "Osećam tvoje gnušanje, ali to je glupo. Da stvari drukčije stoje, vrlo lako bih te usrećio. Bila bi to veštačka ekstaza, ali između nje i pravog osećanja ne bi bilo nikakve razlike. Međutim, stvari ne stoje drukčije. Sebe nazivam Mazgovom - ali, dakako, ne zbog svoje snage - već očito..."
<BR>&nbsp;&nbsp;&nbsp;&nbsp;&nbsp;Napustio ih je ne obazrevši se ni jedan jedini put.
</P></TD></TR></TABLE>
</CENTER>
</BODY>
</HTML>
