<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. LEMUR
<P>&nbsp;&nbsp;&nbsp;&nbsp;&nbsp;Svila je klečao u tihoj molitvi, licem primaknut sivo obojenom zidu malene prostorije.
<BR>&nbsp;&nbsp;&nbsp;&nbsp;&nbsp;Molpo čudesna, ne ljuti se na mene, na mene koji sam ti uvek odavao počast. Muzika je tvoja. Zar je nikada više neću čuti? Priseti se moje muzičke kutijice, Molpo, koliko sam sati proveo s njom kad sam bio dete. Ona je sad u mom ormanu, Molpo, pa, ako me samo oslobodiš, ja ću podmazati plesače i mehanizam i navijaću je da svira svako veče. Pretraživao sam svoju savest, Molpo, da vidim čime sam izazvao tvoje nezadovoljstvo. Našao sam ovo: suviše strogo sam postupio prema Gljivi kad je posela Mameltu. Oni čiji je um poremećen i oni koji i kad odrastu ostanu umom kao deca, oni su tvoji, Molpo, ja znam da je tako, pa sam, zbog tebe, morao blaži biti prema njoj. Nije trebalo ni da je nazovem đavolicom, jer ona to nije. Odričem se gordosti svoje; ako budem u mogućnosti, odvojiću Gljivu od Krva i čuvaću je kao što bih čuvao svoje sopstveno dete. Za ovo zakletvu dajem. Jednu pticu pevačicu tebi, Molpo, ako nas samo...
<BR>&nbsp;&nbsp;&nbsp;&nbsp;&nbsp;Ždral upita: "Ti ne misliš stvarno da će od tih pričancija biti neke koristi? A?"
<BR>&nbsp;&nbsp;&nbsp;&nbsp;&nbsp;Pticu pevačicu tebi, Molpo, ako nas samo oslobodiš.
<BR>&nbsp;&nbsp;&nbsp;&nbsp;&nbsp;Tartarose mračni, ne ljuti se na mene, na mene koji sam ti uvek odavao počast. Krađa je tvoja i ubistvo i zla dela počinjena u mraku. Zar više nikad neću slobodno hodati mračnim ulicama mog rodnog grada? Priseti se kako sam kroz njih pešačio sa Njorkom, kao lopov. Kad sam se pentrao preko Krvovog zida, pomogao si mi, a ja sam posle sa zadovoljstvom platio za crno jagnje i crnog petla, kao što sam se i zakleo da hoću. Pamti da sam ja bio taj koji je doneo Pesov oproštaj Kalanu i dozvoli meni sada da se iskradem odavde, Tartarose, a sa mnom i doktor Ždral. Nikada zaboraviti neću, Tartarose, da su lopovi tvoji, a da sam ja jedan od njih. Pretraživao sam svoju savest, Tartarose, da vidim čime sam izazvao tvoje nezadovoljstvo. Našao sam ovo: gadio sam se, celim srcem, onih tvojih mračnih tunela, a nijednom nisam u gordosti svojoj pomislio na to da si me ti tamo poslao i da su oni najprikladnija mesta za nekoga kao što sam ja. Odričem se gordosti svoje; ako me ikad ponovo u tunele pošalješ, boriću se da pokažem svoju zahvalnost i pamtiću tvoju dobrotu. Za ovo zakletvu dajem. Dvanaest crnih pacova za tebe, Tarterose, ako nas samo oslobodiš.
<BR>&nbsp;&nbsp;&nbsp;&nbsp;&nbsp;Hierakse najviši, ne ljuti se na mene, na mene koji sam ti uvek odavao počast. Smrt je tvoja. Zar nikad više neću tešiti umiruće? Seti se, Hierakse, kako sam dobar bio prema Trnočuvi, Žbuni, Lani, Fideji, Bharalu, Kalanu i Eksmuru. Priseti se kako me je Eksmur blagoslovio svojim samrtnim dahom i ne zaboravi da sam ja bio taj koji je ubio onu ptičurinu kojoj svetogrdnici dadoše tvoje ime. Ako nas samo oslobodiš, donosiću, celog svog života, oproštaj umirućima i sahranjivaću mrtve. Pretraživao sam svoju savest, Hierakse, da vidim čime sam izazvao tvoje nezadovoljstvo. Našao sam ovo: da...
<BR>&nbsp;&nbsp;&nbsp;&nbsp;&nbsp;"Ja sam mislio da vi to radite sa brojanicama."
<BR>&nbsp;&nbsp;&nbsp;&nbsp;&nbsp;"Poto mi je oduzeo brojanice, rekao sam ti", reče Svila klonulo. "Uzeo mi je sve, čak i naočare."
<BR>&nbsp;&nbsp;&nbsp;&nbsp;&nbsp;"Nisam znao da nosiš naočare."
<BR>&nbsp;&nbsp;&nbsp;&nbsp;&nbsp;...da kad sam ugledao one koji pomreše ne budeći se iz sna u koji ih je Pes bacio, nisam predložio da budu sahranjeni, niti se čak pomolio za njih; a kad smo Mamelta i ja našli kosti one žene koja je nosila fenjer, ja sam u svojoj gordosti uzeo njen fenjer, a da kosti njene sahranio nisam. Odričem se gordosti svoje; uvek ću posvećivati pažnju umrlima. Za ovo zakletvu dajem. Crni jarac za tebe, Hierakse, ako nas samo oslobodiš.
<BR>&nbsp;&nbsp;&nbsp;&nbsp;&nbsp;Telksiepejo zanosna, ne ljuti se na mene, mene koji sam ti uvek odavao počast. Proročanstvo i magija su tvoji. Zar nikad više neću bacati kockice teldana, niti pronalaziti u utrobi žrtava zapise budućih dana? Priseti se da sam, prinoseći onoliko žrtava za Fideju i za Njorku i za mene samog, prošlog scildana, pročitao sve sem ptica. Pretraživao sam svoju savest, Telksiepejo, da vidim čime sam izazvao tvoje nez...
<BR>&nbsp;&nbsp;&nbsp;&nbsp;&nbsp;Najednom sobica potonu u mrak na kakav Svila nikad i nigde nije naišao, čak ni u onom tunelu koji je bio sav zagušen pepelom; mrak opipljiv, mrak koji davi, mrak bez i najmanje iskrice ili ma kakvog nagoveštaja svetlosti.
<BR>&nbsp;&nbsp;&nbsp;&nbsp;&nbsp;Ždral šapnu žurnim tonom: "To je Lemur! Pokrivaj glavu."
<BR>&nbsp;&nbsp;&nbsp;&nbsp;&nbsp;Mrzovoljan, ne shvatajući zašto bi i čime pokrivao glavu, Svila ga ne posluša.
<BR>&nbsp;&nbsp;&nbsp;&nbsp;&nbsp;Našao sam ovo: da nisam potražio nikakvu amajliju...
<BR>&nbsp;&nbsp;&nbsp;&nbsp;&nbsp;Vrata se otvoriše; Svila se okrete na vreme da vidi ulazak nekoga ko ih je svojim telom praktično zaglavio cela. Zatim se vrata zatvoriše, sa tupim udarom, ali bez kliskog zvuka brave.
<BR>&nbsp;&nbsp;&nbsp;&nbsp;&nbsp;"Ustaj, Patera." Glas Savetnika Lemura bio je dubok i bogat, bariton pun rezonancija. "Hoću vas obojicu. Doktore, uzimaj ovo."
<BR>&nbsp;&nbsp;&nbsp;&nbsp;&nbsp;Tup pad.
<BR>&nbsp;&nbsp;&nbsp;&nbsp;&nbsp;"Diži to."
<BR>&nbsp;&nbsp;&nbsp;&nbsp;&nbsp;Ždralov glas: "Ovo je moja medicinska torba. Kako si je dobavio?"
<BR>&nbsp;&nbsp;&nbsp;&nbsp;&nbsp;Lemur se nasmeja. (Svila, ustajući, oseti nerazumnu želju da se pridruži tom smehu: toliko je prijateljski i dobrodušno zvučao.) "Vi mislite da smo u sredini jezera? Još smo u pećini, ali ćemo uskoro isploviti. A o torbi sam razgovarao sa Krvom, pa ju je doneo jedan od njegovih vozača, to je sve.
<BR>&nbsp;&nbsp;&nbsp;&nbsp;&nbsp;"Patera, imam neke poklončiće i za tebe. Uzimaj ove stvari, tvoje su."
<BR>&nbsp;&nbsp;&nbsp;&nbsp;&nbsp;Svila pruži sastavljene šake; u njih se spustiše gamadion, srebrni lanac koji mu je majka dala, brojanice i drugi lanac, sve u jednoj zapetljanoj masi. "Hvala", reče on.
<BR>&nbsp;&nbsp;&nbsp;&nbsp;&nbsp;"Odvažan si ti čovek, Patera. Krajnje hrabar, za augura. Smatraš li da biste ti i doktor, zajedničkim snagama, mogli da me savladate?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Ali ne toliko odvažan sada kad si izgubio svog boga. A ti, doktore. Šta misliš? Zajedničkim snagama, ti i augur?"
<BR>&nbsp;&nbsp;&nbsp;&nbsp;&nbsp;Ždralov glas dopre iz pravca ležaja: "Ne." U isto vreme, začu se tihi škljocaj kopče.
<BR>&nbsp;&nbsp;&nbsp;&nbsp;&nbsp;"Tvoj igličar mi je tu, pod opasačem. I tvoj, Patera, u rukavu. Sad ću vam ih vratiti. Šta mislite, da li biste me sa ta dva igličara mogli ubiti u ovoj pomrčini?"
<BR>&nbsp;&nbsp;&nbsp;&nbsp;&nbsp;Svila reče: "Neka svi bogovi spreče da ja ikad ikog ubijem, ili čak da poželim to."
<BR>&nbsp;&nbsp;&nbsp;&nbsp;&nbsp;Lemur se opet nasmeja. "Ali Potoa si želeo da ubiješ, a, Patera? Je li? On mi kaže da te je saslušavao satima. Celog života poznajem tog Potoa. Nema u celom svitku neprijatnijeg stvora od njega, čak i onda kad pokušava da se dopadne."
<BR>&nbsp;&nbsp;&nbsp;&nbsp;&nbsp;"Istina je da mi se on nije mogao svideti." Svila je birao reči. "Ipak, poštovao sam ga kao člana Ajuntamienta, pa time i jednog od legitimnih vladara našeg grada. Svakako nisam želeo da mu učinim nikakvo zlo."
<BR>&nbsp;&nbsp;&nbsp;&nbsp;&nbsp;"Udario te je mnogo puta. Posle nekog vremena počeo je tako jako da te mlati, da si ostao u komi još nekoliko sati. Svitak bi bio bolji kad bi se oslobodio mog rođaka Potoa. Zar ne želiš da ti vratim igličar?"
<BR>&nbsp;&nbsp;&nbsp;&nbsp;&nbsp;"Oh, da. Veoma želim." Svila ispruži ruku napred, slepo.
<BR>&nbsp;&nbsp;&nbsp;&nbsp;&nbsp;"Pa da pokušaš da me ubiješ?"
<BR>&nbsp;&nbsp;&nbsp;&nbsp;&nbsp;"Na isti način me je izazivao Hamerston", reče Svila. "Ispričao sam to Savetniku Potou, a on je sigurno rekao tebi; ali ti nisi vojnik."
<BR>&nbsp;&nbsp;&nbsp;&nbsp;&nbsp;"Ja nisam čak ni hem."
<BR>&nbsp;&nbsp;&nbsp;&nbsp;&nbsp;Začu se Ždralov glas: "On te nikad nije video."
<BR>&nbsp;&nbsp;&nbsp;&nbsp;&nbsp;"Ako je tako, pogledaj me sad, Patera."
<BR>&nbsp;&nbsp;&nbsp;&nbsp;&nbsp;Negde blizu tavanice pojavi se bledi sjaj, maglovita mrlja bele fosforescencije, razbijajući potpunost tame. Svila je zurio opčinjeno: pojavljivalo se dobro izbrijano lice čoveka od oko šezdeset godina, lice plemenito, sa visokim čelom iznad koga se dizala griva bele kose; nos orlovski, usta široka i, činilo se, sposobna za veliku pokretljivost. Zagledan gore u to lice, Svila uvide da ovaj Savetnik mora biti viši rastom čak i od Giba.
<BR>&nbsp;&nbsp;&nbsp;&nbsp;&nbsp;Lice progovori: "Zar nećeš zapitati kako sam ovo izveo? Luminiscentna koža, eto kako. Čak i moje oči mogu da fosforesciraju. Pazi."
<BR>&nbsp;&nbsp;&nbsp;&nbsp;&nbsp;Pojaviše se još dve mrlje bledog sjaja i postadoše Lemurove šake. Jedna šaka je držala, za cev, igličar ništa manji od Njorkinog. "Uzmi ovo, doktore. Tvoje je."
<BR>&nbsp;&nbsp;&nbsp;&nbsp;&nbsp;Ždralov glas odjeknu iz mraka, negde iza Lemurovih ruku: "Svila nije očaran."
<BR>&nbsp;&nbsp;&nbsp;&nbsp;&nbsp;Igličar se odvoji od Lemura i iščeze.
<BR>&nbsp;&nbsp;&nbsp;&nbsp;&nbsp;"On je čovek duhovan", reče Ždral i nasmeja se tiho.
<BR>&nbsp;&nbsp;&nbsp;&nbsp;&nbsp;"Pa i ja sam čovek duha, Patera. U velikoj meri. Izgubio si svog boga. Da li bih mogao predložiti drugog?"
<BR>&nbsp;&nbsp;&nbsp;&nbsp;&nbsp;"Tartarosa? Njemu sam se molio kad si ti ušao."
<BR>&nbsp;&nbsp;&nbsp;&nbsp;&nbsp;"Zbog pomrčine, je li." Lemurovo lice i šake potamneše. Ostade samo tama koja je sad izgledala još crnja.
<BR>&nbsp;&nbsp;&nbsp;&nbsp;&nbsp;"I zato što je njegov dan", reče Svila. "Naime, ja bar pretpostavljam da je sad već tardan."
<BR>&nbsp;&nbsp;&nbsp;&nbsp;&nbsp;"Tartaros i svi ostali su samo duhovi, Patera. Nikad i nisu bili ništa više od toga, a duhovi izblede, pa ih nema. Minulo je tri stotine godina, pa su Pes, Ehidna, Tartaros, Scila i celo to društvo - izbledeli maltene do nevidljivosti. Prolokutor zna da je tako, pa pošto ćeš ga ti naslediti, trebalo bi i ti da znaš da je tako."
<BR>&nbsp;&nbsp;&nbsp;&nbsp;&nbsp;"Pošto ja..." Svila zaćuta, najednom zadovoljan što je u sobi mrak.
<BR>&nbsp;&nbsp;&nbsp;&nbsp;&nbsp;Lemur se opet nasmeja; a Svila - srca punog muke i prestravljen - umalo da se nasmeje s njim. Oseti da se osmehnuo.
<BR>&nbsp;&nbsp;&nbsp;&nbsp;&nbsp;"Patera, Patera, kad bi samo mogao da vidiš sebe! Ili da neko napravi sliku kakav si sad!"
<BR>&nbsp;&nbsp;&nbsp;&nbsp;&nbsp;"Ti..."
<BR>&nbsp;&nbsp;&nbsp;&nbsp;&nbsp;"Augur si, školovan, kažu mi. Diplomirao si u sholi sa počastima. Pa, da te pitam: može li Tartaros videti u mraku?"
<BR>&nbsp;&nbsp;&nbsp;&nbsp;&nbsp;Svila klimnu glavom i tim automatskim pokretom pokaza sebi da je već prihvatio podrazumevanje da i Lemur može videti u mraku. "Svakako. To, uistinu, svi bogovi mogu."
<BR>&nbsp;&nbsp;&nbsp;&nbsp;&nbsp;Začu se Ždralov glas: "Naime, to su tebe tako učili u sholi, je li."
<BR>&nbsp;&nbsp;&nbsp;&nbsp;&nbsp;Lemurov bariton, tako zvučan da je Ždral u poređenju sa njim bio tanak i škripav, odvrati: "Mogu i ja, ništa lošije nego oni. Pomoću talasa energije koji su predugi za vaše oči, ja vas sad vidim. Takođe čujem i vidim na mestima gde nisam. Kad si se probudio, doktor Ždral je podigao prste uvis i zatražio da ih prebrojiš. Ajd sad - uradi ti isto tako. Bilo koji broj."
<BR>&nbsp;&nbsp;&nbsp;&nbsp;&nbsp;Svila podiže desnu ruku.
<BR>&nbsp;&nbsp;&nbsp;&nbsp;&nbsp;"Svih pet. Ponovo."
<BR>&nbsp;&nbsp;&nbsp;&nbsp;&nbsp;Svila posluša.
<BR>&nbsp;&nbsp;&nbsp;&nbsp;&nbsp;"Tri. I Ždral je za tebe podigao tri. Ponovo."
<BR>&nbsp;&nbsp;&nbsp;&nbsp;&nbsp;"Verujem ti", reče Svila.
<BR>&nbsp;&nbsp;&nbsp;&nbsp;&nbsp;"Šest. Verovao si ti i Ždralu kad ti je rekao da nameravam obojicu da vas ubijem. A bilo je sasvim netačno, kao što si čuo. Nameravamo da vas obojicu uzdignemo do visokih mesta i počasti."
<BR>&nbsp;&nbsp;&nbsp;&nbsp;&nbsp;"Hvala", reče Svila.
<BR>&nbsp;&nbsp;&nbsp;&nbsp;&nbsp;"Prvo da ti ispričam o bogovima. Doktor Ždral već zna tu priču, ili, ako ne zna, bar nagađa o njoj. Jedan vladar, čovek koji je imao snage da vlada sam i koji se zato nazvao monarhom, sagradio je naš svitak, Patera. Trebalo je da to bude njegova poruka Vaseljeni. Video si neke od ljudi koje je on ukrcao u svitak; štaviše, šetao si i razgovarao sa jednom od tih osoba."
<BR>&nbsp;&nbsp;&nbsp;&nbsp;&nbsp;Svila klimnu glavom, a onda svestan Ždralovog prisustva, i reče: "Da. Ona se zove Mamelta."
<BR>&nbsp;&nbsp;&nbsp;&nbsp;&nbsp;"Pričali ste o Gljivi. Monarhovi doktori su brljali po mozgu muškaraca i žena ukrcanih u svitak, baš kao onaj hirurg po Gljivinom mozgu. Ali veštije. Izbrisali su lični život svojih pacijenata, u najvećoj meri koliko su se usudili."
<BR>&nbsp;&nbsp;&nbsp;&nbsp;&nbsp;Svila reče: "Mamelta mi reče da je nad njom izvršena operacija pre podizanja u naš svitak."
<BR>&nbsp;&nbsp;&nbsp;&nbsp;&nbsp;"Eto, vidiš. Hirurzi su, međutim, našli da su uspomene na vladara, vladarevu porodicu i neke od najviših zvaničnika tako duboko uvrežene da ih nije moguće sasvim odstraniti. Da bi prikrili šta je stvarno bilo, dali su im nova imena. Njihov vladar, čovek koji je sebe nazvao monarhom, dobio je ime Pes; goropadnica i oštrokonđa kojom se taj oženio dobila je ime Ehidna, i tako dalje. Ona mu je iznarađala sedmoro dece. Za nas su to Scila, Molpe, Tartaros, Hieraks, Telksiepeja, Feja i Sfiksa."
<BR>&nbsp;&nbsp;&nbsp;&nbsp;&nbsp;Svila, u mraku, iscrta znak sabiranja.
<BR>&nbsp;&nbsp;&nbsp;&nbsp;&nbsp;"Monarh je želeo da ga nasledi jedan od sinova. Scila je ispala jednako zadrta kao sam monarh, ali, žensko, naravno. Zakon je prirode, za našu rasu, da su ženke podvrgnute volji mužjaka. Njen otac joj je dozvolio, ipak, da osnuje ovaj naš grad, a i mnoge druge gradove. Osnovala je ona i tvoje Udruženje, parodiju državne religije iz njenog sopstvenog svitka. Bila je, tada, jedva nešto više od deteta, razumeš, a ostali su bili još mlađi."
<BR>&nbsp;&nbsp;&nbsp;&nbsp;&nbsp;Svila proguta knedlu i ne reče ništa.
<BR>&nbsp;&nbsp;&nbsp;&nbsp;&nbsp;"Drugo koje mu je kraljica rodila bilo je još gore: fina plesačica i muzičarka, ali, žensko! Žensko! Osim toga, podložna povremenim napadima ludila. Zovemo je Molpe, ili Molpa; dva izgovora istog imena."
<BR>&nbsp;&nbsp;&nbsp;&nbsp;&nbsp;Tihi škljocaj.
<BR>&nbsp;&nbsp;&nbsp;&nbsp;&nbsp;"Ničeg upotrebljivog u tvojoj torbi, doktore? Pretražili smo je, prirodna stvar.
<BR>&nbsp;&nbsp;&nbsp;&nbsp;&nbsp;"Da nastavim. Njihovo treće dete bilo je muško, ali ništa bolje od prvo dvoje, jer se rodilo slepo. Postalo je taj Tartaros kome si se ti preporučivao, Patera. Ti zamišljaš da on može videti bez svetlosti. Istina je da ne može videti ništa, ni usred bela dana. Jesam li ti dosadan?"
<BR>&nbsp;&nbsp;&nbsp;&nbsp;&nbsp;"I da jesi, to ne bi bilo važno, ali ti rizikuješ da izazoveš nezadovoljstvo bogova i ugrožavaš svoj duh."
<BR>&nbsp;&nbsp;&nbsp;&nbsp;&nbsp;Ždralovo suvo, tiho smejanje dopre iz mraka.
<BR>&nbsp;&nbsp;&nbsp;&nbsp;&nbsp;"Nastaviću to da radim. Ehidna je opet zatrudnela i rodila još jednog muškića, dečka koji je nasledio od svog oca mužastvenu ravnodušnost prema fizičkim osećajima drugih, ali u mnogo izraženijem stepenu - do manije. Sigurno poznaješ, Patera, kao i svako od nas, divno zadovoljstvo nanošenja bola onima koji nam se ne dopadaju. On je sebi dozvolio da ga to zadovoljstvo zavede, do te mere da više nizašta drugo nije mario; hiljade ljudi je ubijao samo radi zabave, iako je bio tek dete. Mi ga sad nazivamo Hieraksom, bogom smrti.
<BR>&nbsp;&nbsp;&nbsp;&nbsp;&nbsp;"Je l' da nastavim? Bilo je potom još troje dece, tri devojčice, o kojima ti znaš koliko i ja. Telksiepeja sa svojim magijama, drogama i otrovima, debela Feja i Sfiksa, koja je u sebi spojila očevu silovitost i majčinu opaku narav. U takvoj porodici morala je da uzgaja u sebi takve osobine da bi uopšte ostala živa, dakako."
<BR>&nbsp;&nbsp;&nbsp;&nbsp;&nbsp;Svila se nakašlja. "Nagovestio si nameru da mi vratiš igličar, Savetniče. Veoma bih ga rado uzeo."
<BR>&nbsp;&nbsp;&nbsp;&nbsp;&nbsp;Ovog puta, avetinjska svetlost ovila se oko celog Lemurovog tela, toliko jaka da se slabašno videla čak i kroz tuniku i pantalone. "Pazi ovo", reče on i ispruži desnu ruku. Tamna mrlja ispod izvezenog satena njegovog rukava poče mu puziti niz ruku, sve do lakta, onda niz podlakticu i konačno kliznu u njegov otvoreni dlan: Zumbulin zlatom obloženi igličar. "Evo ti."
<BR>&nbsp;&nbsp;&nbsp;&nbsp;&nbsp;"Kako si to izveo?" upita Svila.
<BR>&nbsp;&nbsp;&nbsp;&nbsp;&nbsp;"U mojim rukama ima na hiljade minijaturnih električnih kola. Pomeranjem izvesnih mišića stvaram magnetska polja; ako neke mišiće opuštam, a druge istovremeno stežem, magnetsko polje putuje. Gledaj."
<BR>&nbsp;&nbsp;&nbsp;&nbsp;&nbsp;Zumbulin igličar poče puziti iz njegove šake gore, preko zglavka i nestade u rukavu. "Rado bi ga, kažeš, dobio?"
<BR>&nbsp;&nbsp;&nbsp;&nbsp;&nbsp;"Da, veoma rado."
<BR>&nbsp;&nbsp;&nbsp;&nbsp;&nbsp;"A ti, doktore Ždrale? Već sam ti vratio igličar; ali planiram da se koristim tvojim daljim uslugama. Hoćeš li računati da ti je taj tvoj igličar - honorar, isplaćen unapred?"
<BR>&nbsp;&nbsp;&nbsp;&nbsp;&nbsp;Svetlost koja je strujala sa Lemura bila je sad toliko jaka da je Svila video Ždrala, koji je, sedeći na ležaju, izvukao igličar i pružio ga Lemuru. "Možeš ga uzeti nazad, ako hoćeš. Ali daj Svili njegov igličar i ja ću prihvatiti to kao da sam ja isplaćen."
<BR>&nbsp;&nbsp;&nbsp;&nbsp;&nbsp;"Doktro Ždral je već jednom pokušao da puca na mene, vidiš." Lemurovo sijajuće lice se osmehnulo. "On sad izvodi neki surovi trik na tvoj račun, Patera."
<BR>&nbsp;&nbsp;&nbsp;&nbsp;&nbsp;"Ne, on je i sad onaj isti ljubazan prijatelj kakav je i bio prema meni od kad sam ga upoznao. Ima ljudi koji se stide svojih najboljih poriva, zato što su se navikli da dovode u vezu dobrotu sa slabošću. Daj mi to, molim te."
<BR>&nbsp;&nbsp;&nbsp;&nbsp;&nbsp;Sada nije Zumbulin igličar, nego azof, dopuzio kao srebrni pauk u Lemurovu otvorenu šaku. Svila pruži ruku da ga uzme, ali šaka se sklopi oko azofa; Lemur se nasmeja. Ostadoše opet u potpunom mraku.
<BR>&nbsp;&nbsp;&nbsp;&nbsp;&nbsp;Ždralov glas. "Svila mi kaže da ste uhvatili sa njim i jednu ženu. Ako ste je teže povredili, želeo bih je pogledati."
<BR>&nbsp;&nbsp;&nbsp;&nbsp;&nbsp;"Mogao bih ja ovo da stisnem tako jako da se zdrobi", reče im Lemur. "To bi bilo opasno čak i za mene."
<BR>&nbsp;&nbsp;&nbsp;&nbsp;&nbsp;Svila je uspeo da raspetlja srebrni lanac; dok je govorio, stavljao ga je sebi oko vrata i nameštao Pesov gamadion da visi tačno na sredini. "U tom slučaju, savetujem ti da to ne učiniš."
<BR>&nbsp;&nbsp;&nbsp;&nbsp;&nbsp;"I neću. Pre nego što sam ti rekao istinu o bogovima, Patera, nagovestio sam da ću ti predložiti jednog novog, pred kojim bi mogli kleknuti i najmudriji. Mislio sam na sebe, kao što si, mora biti, već shvatio. Jesi li spreman da obožavaš mene?"
<BR>&nbsp;&nbsp;&nbsp;&nbsp;&nbsp;"Bojim se da nam nedostaje prikladna žrtva za prinošenje."
<BR>&nbsp;&nbsp;&nbsp;&nbsp;&nbsp;Lemuru zasijaše samo oči. "Uzalud taktiziraš, Patera. Zar ne želiš biti Prolokutor? Kad sam tu mogućnost pomenuo, očekivao sam da ćeš me poljubiti u dupe za samu pomisao. Umesto toga, ti se ponašaš kao da me nisi ni čuo."
<BR>&nbsp;&nbsp;&nbsp;&nbsp;&nbsp;"Posle prvih sekundu-dve, zaključio sam da je to samo neki tvoj istančan način mučenja. Iskreno govoreći, i sad mislim tako."
<BR>&nbsp;&nbsp;&nbsp;&nbsp;&nbsp;"Nije. Ni slučajno. Sasvim sam ozbiljan. Doktor je rekao da bi bio srećan da te je mogao on izmisliti. Pridružujem se tome. Ako si ti ono što je njemu i njegovim gospodarima potrebno, mojim naumima odgovaraš još bolje."
<BR>&nbsp;&nbsp;&nbsp;&nbsp;&nbsp;Svila se osećao kao da se guši. "Ti bi hteo da ja kažem narodu da si bog, Savetniče? I da ti treba odavati počasti kao bogu?"
<BR>&nbsp;&nbsp;&nbsp;&nbsp;&nbsp;Topao, bogat i prijateljski, Lemurov glas tutnjao je u tami. "I više od toga. To bi i sadašnji Prolokutor mogao; štaviše, pristao bi u sekundi, kad bih mu ja to rekao. Ili bih ga mogao zameniti bilo kojim od stotinu augura koji bi pristali."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Ne verujem. Ali i ako si u pravu, toj stotini augura niko ne bi poverovao."
<BR>&nbsp;&nbsp;&nbsp;&nbsp;&nbsp;"Dabome. Ali bi poverovali tebi. Njegova svesnost je star čovek. Njegova svesnost će umreti, možda sutra. Onda će doći do neočekivanog, ali silno popularnog preokreta, otkriće se da je on stigao da imenuje tebe za svog naslednika, a ti ćeš objasniti narodu da je Pes zadržavao svoje kiše zato što je imao u vidu kako se postupa prema meni: samo treba da odaju odgovarajuće počasti meni, pa će im biti oprošteno. Posle nekog vremena narod će doći do zaključka da ja jesam, kao što stvarno i jesam, veći bog od Pesa. Posle svega što sam ti rekao, zar zadržavaš ikakvu odanost prema njemu? I prema Ehidni i njihovoj derištadi?"
<BR>&nbsp;&nbsp;&nbsp;&nbsp;&nbsp;Svila uzdahnu. "Uvideo sam, dok si govorio, kako je nedovoljna moja odanost prema njima oduvek bila. Trebalo je da se razbesnim zbog tvojih svetogrđa. A gledaj mene, samo sam ostao šokiran, kao kakva usedelica kad čuje psovanje svoje kuvarice; međutim, samo da znaš, ja sam sreo pravog boga, Izvanaša..."
<BR>&nbsp;&nbsp;&nbsp;&nbsp;&nbsp;Ždral se poče smejati na sav glas i zacenjivati od smeha.
<BR>&nbsp;&nbsp;&nbsp;&nbsp;&nbsp;"A i Kipris, boginju pravu. Otud znam šta je božanstvo, znam kako izgleda, kako zvuči, kakva je tvar od koje je sazdano. Rekao si još jednu stvar, koju sam ja prenebregao, Savetniče."
<BR>&nbsp;&nbsp;&nbsp;&nbsp;&nbsp;Prvi put, Lemur zazvuča opasno, čak smrtno opasno. "A to je...?"
<BR>&nbsp;&nbsp;&nbsp;&nbsp;&nbsp;"Reako si da nisi hem. Ja nisam jedan od onih bioloških ljudi koji, iz neznanja i predrasude, smatraju da su viša rasa nego hemijski ljudi, ali, znam da..."
<BR>&nbsp;&nbsp;&nbsp;&nbsp;&nbsp;"Lažeš!" Dvostruko strašnije u mraku, sečivo azofa pocepa ravan postojanja kao list hartije, i to pored samog Svilinog uha; sečivo koje je Svila svakom ćelijom svoga tela osetio, užasnije od svega što može unutar vasione postojati.
<BR>&nbsp;&nbsp;&nbsp;&nbsp;&nbsp;Sa druge strane sobice, Ždral povika: "Potopićeš nas!" a plovilo se istog trenutka uzdrma i zanjiha. Ljuske zapaljene boje i pahuljice užarenog čelika počeše padati po Svili kao gusti pljusak, zasipajući ga vatrom; on uzmače, užasnut.
<BR>&nbsp;&nbsp;&nbsp;&nbsp;&nbsp;"Ovo je uradio čovek, od biološkog čoveka rođen, Patera. Čovek koji je postao nešto više." U mraku nešto odzvoni kao tresak čekića po nakovnju. "Jesam biološki čovek, ali jesam i bog." Stravični diskontinuitet, koji je povredio samo tkivo Vaseljene, nestao je.
<BR>&nbsp;&nbsp;&nbsp;&nbsp;&nbsp;"Hvala ti", reče Svila, hvatajući vazduh. "Hvala ti mnogo. Molim te, nemoj ovo ponovo uraditi."
<BR>&nbsp;&nbsp;&nbsp;&nbsp;&nbsp;Siloviti pokreti plovila stišali su se, prešli u postojano vibriranje. Lemurova fosforescirajuća šaka opet se pojavila i otvorila, a drška azofa glatko je kliznula iz nje u rukav.
<BR>&nbsp;&nbsp;&nbsp;&nbsp;&nbsp;Začuo se tup udar: doktor Ždral je odbacio medicinsku torbu na pod. "Jesi li ti unutra? U tome?"
<BR>&nbsp;&nbsp;&nbsp;&nbsp;&nbsp;Lemurov glas bio je opet topao. "Zašto pitaš?"
<BR>&nbsp;&nbsp;&nbsp;&nbsp;&nbsp;"Samo sam radoznao. Pitao sam se nije li to na tebi nešto kao bojni oklop, samo bolje."
<BR>&nbsp;&nbsp;&nbsp;&nbsp;&nbsp;"A to bi zanimalo tvoje gazde, u vladi, kog ono grada?"
<BR>&nbsp;&nbsp;&nbsp;&nbsp;&nbsp;"Palustrije."
<BR>&nbsp;&nbsp;&nbsp;&nbsp;&nbsp;"A-a. Nije Palustrija. Odstranili smo mi izvesne gradove, pa među njima i Palustriju. Kao i Patera Svila, ti ćeš uskoro služiti Vironu, a kad to počne, moraćeš otvoreniji da budeš. U međuvremenu, neka ti bude dovoljno da znaš da se ja nalazim u drugom delu ovog broda. Možda ću ti i pokazati, kad završimo posao koji je neposredno pred nama."
<BR>&nbsp;&nbsp;&nbsp;&nbsp;&nbsp;"A to je da mi postanemo tvoje sluge, je li tako."
<BR>&nbsp;&nbsp;&nbsp;&nbsp;&nbsp;"Mi bogovi imamo mnogo imena. A što se tiče tvoje odaliske iz prošlosti, nemoj se za nju brinuti, Patera. Ona, dok ja ovo govorim, neguje jednog Ždralovog pacijenta i brine se za tebe."
<BR>&nbsp;&nbsp;&nbsp;&nbsp;&nbsp;Ždralov glas: "Koristiš neke starinske reči. Koliko je tebi godina, Savetniče?"
<BR>&nbsp;&nbsp;&nbsp;&nbsp;&nbsp;"A koliko bi ti rekao da sam star?" Lemur pruži ruku koja je zračila sjajem. "Vi doktori pominjete 'izraženi tremor' što će reći staračko drhtanje. Koliki bi tremor ti 'izrazio' kad osmotriš ovu ruku?"
<BR>&nbsp;&nbsp;&nbsp;&nbsp;&nbsp;"Službovao si pod dvojicom kaldea, a potom si, posle smrti poslednjega, ostao na vlasti već dvadeset dve godine. Normalno je da smo se zapitali."
<BR>&nbsp;&nbsp;&nbsp;&nbsp;&nbsp;"U Palustriji. Dabome, normalno je da ste se vi u Palustriji to zapitali. Kad me budeš video na onom drugom mestu, moći ćeš sam dati neku procenu, a mene će zanimati da je čujem.
<BR>&nbsp;&nbsp;&nbsp;&nbsp;&nbsp;"Patera, zar te ne zapanjuje sve ovo?"
<BR>&nbsp;&nbsp;&nbsp;&nbsp;&nbsp;"Mogao bih shvatiti da si biološki čovek sa protezama; takva je naša Mejtera Ruža." Svila otkri da se njegove sopstvene ruke tresu i ugura ih u džepove. "Ali mi nije jasno kako bi mogao da budeš u nekom drugom delu ovog broda."
<BR>&nbsp;&nbsp;&nbsp;&nbsp;&nbsp;"Na isti način kako staklo donosi do tebe sliku iz neke sobe na drugom kraju grada. Na isti način kako ti je tvoj Sveti prozor pokazao lažnu sliku žene već trista godina mrtve i ubedio te da razgovaraš sa jednom od sporednih boginja." Lemur se tiho nasmeja. "Ali već sam suviše vremena uzalud utrošio, a pacijent doktora Ždrala leži na samrti. Nadam se da će mi on oprostiti; prijalo mi je." Svetlucava ruka pruži Zumbulin igličar. "Evo honorara za doktora, u skladu sa onim što je sam rekao. Doktore, želeo bih da pogledaš jednog pacijenta. Da bi zaradio ovaj honorar, dovoljno je samo da ga pregledaš i da mu kažeš istinu. Da li je protivno lekarskoj etici da se pacijentu kaže tačna dijagnoza?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"U nekim slučajevima, u prošlosti, pomišljao sam da bi moralo biti. Taj moj četvrti zarobljenik takođe je uhoda. Hoćeš li to uraditi? Teško je ranjen."
<BR>&nbsp;&nbsp;&nbsp;&nbsp;&nbsp;"A ti posle da ubiješ i Svilu i mene." Ždral frknu. "Pa, nek tako bude. Živeo sam kao nadrilekar. Pa, kad već moram umreti, neka i umrem lečeći lažno nekoga."
<BR>&nbsp;&nbsp;&nbsp;&nbsp;&nbsp;"Vi ćete obojica živeti", reče mu Lemur, "zato što ćete obojica postati izvanredno predusretljivi. Mogao bih vas ja na to naterati ovoga časa, kad bih želeo, ali trenutno mi bolje služite kao protivnici. Neću reći neprijatelji. Vidiš, ja sam tom mom četvrtom zatvoreniku rekao da lekar koji će ga pregledati i augur koji će ga ispovediti nisu moji prijatelji, štaviše, da su se drznuli na spletke protiv vlade koju ja vodim."
<BR>&nbsp;&nbsp;&nbsp;&nbsp;&nbsp;Sjaj Lemurove desne šake se povećao; Zumbulin pozlaćeni igličar kliznuo mu je u otvoreni dlan kao živa životinja. "Vaša svesnosti? Izvoli uzeti ovo, Vaša svesnosti." On dade igličar Svili. "Pristaješ li da preneseš, u svojstvu miropomazanog augura, oproštaj Pesov tom pacijentu, ako doktor Ždral kaže da je njegov život u neposrednoj opasnosti?"
<BR>&nbsp;&nbsp;&nbsp;&nbsp;&nbsp;"Naravno", reče Svila.
<BR>&nbsp;&nbsp;&nbsp;&nbsp;&nbsp;"Onda, krenimo. Znam da će vam ovo biti zanimljivo." Lemur žestokim pokretom otvori vrata. Njih dvojica pođoše za njim, žmirkajući i brišući oči. Krenuli su uzanim hodnikom čiji je pod bio čelična rešetka, zatim niz jedno kratko stepenište strmo maltene poput merdevina.
<BR>&nbsp;&nbsp;&nbsp;&nbsp;&nbsp;"Vodim vas dole, sve do kobilice broda", reče im Lemur. "Uzgred rečeno, nadam se da niste očekivali da će se ovaj brod ljuljati. Isplovili smo - dao sam to naređenje dok smo se igrali azofom - i sad plovimo ispod površine, gde nema dejstva talasa."
<BR>&nbsp;&nbsp;&nbsp;&nbsp;&nbsp;Doveo ih je do jednih teških vrata ugrađenih u pod, zavrteo dva ručna točka na njima i otvorio ih silovitim zamahom. "Silazi. Pokazaću vam rupu na našem dnu."
<BR>&nbsp;&nbsp;&nbsp;&nbsp;&nbsp;Svila pođe prvi. One vibracije koje su potresale brod još od kako im je Lemur zapretio azofom ovde su bile jače - maltene čujan zvuk; u vazduhu se osećala prohladna svežina, a gvozdena ograda stepeništa niz koje se spuštao bila je vlažna na dodir. Zelene svetiljke koje su mogle biti oponašanje onih prastarih koje su imali prvi naseljenici, a koje im je Pes dao, kao i neki neodređeni miris koji je možda bio samo odsustvo svih drugih mirisa, ispuniše Svilu, prvi put, osećanjem da je stvarno zašao pod vode jezera Limne. Siđoše u veliku prostoriju na čijem je podu ležao ceo jedan čamac, i to čamac znatne veličine, kao da je tu izvučen na suvo.
<BR>&nbsp;&nbsp;&nbsp;&nbsp;&nbsp;Prvo je ugledao letačeva polomljena krila, položena po providnoj kupoli kojom je gornja strana čamca bila prekrivena i zaštićena. Sastojala su se on nekog tankog pokrivnog materijala, nalik na tkaninu, ali gotovo nevidljivog i od tankih, sada polomljenih letvica od nekog drugog materijala koji je mogao biti uglačana kost; letvice su bile tanje od njegovog kažiprsta.
<BR>&nbsp;&nbsp;&nbsp;&nbsp;&nbsp;"Čekaj malo, Vaša svesnosti", reče mu Lemur. "Hoću ovo da vam pokažem. I doktoru Ždralu i tebi. Vredeće vašeg truda."
<BR>&nbsp;&nbsp;&nbsp;&nbsp;&nbsp;"Dakle, sredili ste jednog", reče Ždral. "Oborili ste jednog letača."
<BR>&nbsp;&nbsp;&nbsp;&nbsp;&nbsp;U njegovom glasu čuo se prizvuk poraza, što navede Svilu da se okrene i da se netremice zagleda u njega.
<BR>&nbsp;&nbsp;&nbsp;&nbsp;&nbsp;"Bila je prazna kuća, svi otišli", objasni Ždral. "I Krv i njegovi razbojnici i većina muške posluge. Mislio sam da je to najverovatnije zato što su ovo uspeli, ali sam se ipak nadao..." Njegova rečenica ostade nedovršena; samo je slegnuo ramenima.
<BR>&nbsp;&nbsp;&nbsp;&nbsp;&nbsp;Lemur je podigao jednu ravnu rešetku od materijala krem-boje. Rešetka je bila čudno uobličena, svojom spoljnom ivicom podsećala je na suzu. "Oborili smo, doktore. A ovo je tajna. Jednostavna, ali neizmerno dragocena. Zar je ne želiš ispitati? Zar ne bi rado poslao svojim gazdama tajnu letenja? Ključ koji otvara nebo? Evo, ovo je oblik tog ključa. Uzmi ga u ruke, ako želiš. Vidi kako je lak. Prevuci prste preko njega, doktore."
<BR>&nbsp;&nbsp;&nbsp;&nbsp;&nbsp;Ždral odmahnu glavom.
<BR>&nbsp;&nbsp;&nbsp;&nbsp;&nbsp;"Onda, hajde ti, Svesnosti. Kad te tvoji sledbenici postave za kaldea, ovo bi ti moglo biti od izuzetno velike koristi."
<BR>&nbsp;&nbsp;&nbsp;&nbsp;&nbsp;"Nikad ja kalde biti neću", reče mu Svila, "a nikad nisam ni želeo biti." On uze u šake zaobljeni komad rešetke, koji gotovo nikakvu težinu nije imao, i zagleda se u fluidne spoljašnje linije. "Pomoću ovoga letač leti? Ovaj oblik mu to omogućuje?"
<BR>&nbsp;&nbsp;&nbsp;&nbsp;&nbsp;Lemur klimnu glavom. "Oblik, ali i materijal od koga je ovo napravljeno. Tarsijer ga sad analizuje. Kad si provalio u Krvovu vilu u fejdan nanoć - znam sve o tome, vidiš. Kad si provalio, zar se nisi zapitao zbog čega je Ždralov grad poslao Ždrala baš tamo, da motri na Krva?"
<BR>&nbsp;&nbsp;&nbsp;&nbsp;&nbsp;"Ja nisam tada znao da je on uhoda", objasni Svila. Ostavi rešetku i opipa nateklinu koju je Potova pesnica ostavila na jednoj strani njegove glave. Osećao je slabost i pomalo vrtoglavicu.
<BR>&nbsp;&nbsp;&nbsp;&nbsp;&nbsp;"Da bi obaveštavao svoje gazde o Krvovom napredovanju sa jastrebom", reče mu Lemur. "Ja sam, još pre više od dvadeset pet godina, uvideo kakve se mogućnosti otvaraju letenjem. Razumeo sam da bi naši gardisti, ako bi leteli kao što to letači mogu, začas otkrivali pokrete neprijateljskih trupa; zatim, da bi se odabrane grupe ljudi mogle spuštati iza neprijateljskih linija da prekidaju komunikacije i tako dalje. Čim sam dobio slobodu delovanja, počeo sam podržavati razne opite čiji je rad izgledao kao da obećava neke učinke. Ali nijedan nije napravio ništa čime bi se moglo podići i dete, a kamoli gardista."
<BR>&nbsp;&nbsp;&nbsp;&nbsp;&nbsp;Pomišljajući na Hamerstona, Svila upita: "Zašto ne vojnik?"
<BR>&nbsp;&nbsp;&nbsp;&nbsp;&nbsp;Ždral othuknu. "Suviše su oni teški. Ovaj Lemur, ovde, teži četiri puta više nego ti i ja zajedno."
<BR>&nbsp;&nbsp;&nbsp;&nbsp;&nbsp;"A-ha!" Lemur se okrete Ždralu. "Razmatrao si tu oblast, dakle."
<BR>&nbsp;&nbsp;&nbsp;&nbsp;&nbsp;Ždral klimnu glavom. "Letači su, zapravo, ljudi nešto sitnijeg rasta. Manji su od prosečnog gardiste. Ja sam niskog rasta, na šta me svi stalno podsećaju. Ipak, veći sam od većine letača."
<BR>&nbsp;&nbsp;&nbsp;&nbsp;&nbsp;"Zvučiš kao da si video nekog od njih izbliza."
<BR>&nbsp;&nbsp;&nbsp;&nbsp;&nbsp;"Kroz teleskop", reče Ždral. "Hoćeš li sad staviti primedbu da nisam imao s kim da ih uporedim?"
<BR>&nbsp;&nbsp;&nbsp;&nbsp;&nbsp;"Tebi za volju, stavljam je."
<BR>&nbsp;&nbsp;&nbsp;&nbsp;&nbsp;"Nije bilo neophodno upoređivati. Sitan čovek razlikuje se po razmerama od krupnog, a ja sam, kao mali lekar, veoma svestan toga. Na primer, kod malog čoveka glava je srazmerno veća u odnosu na ramena."
<BR>&nbsp;&nbsp;&nbsp;&nbsp;&nbsp;Svila se počeo vrpoljiti. "Ako neko umire..."
<BR>&nbsp;&nbsp;&nbsp;&nbsp;&nbsp;"Taj neko bi mogao da budeš ti, Svesnosti." Lemur položi tešku šaku na Svilino rame. "Hajde da kažemo - neka ovo bude samo hipoteza - da ja planiram da ti iščupam tu glavu iz ramena čim preneseš Pesov oproštaj onom nesretniku. Ako bi to bilo tako, skraćivanje našeg razgovora osetno bi skratilo tvoj život."
<BR>&nbsp;&nbsp;&nbsp;&nbsp;&nbsp;"Kao građanin, imam pravo na javno suđenje i na advokata. A kao augur..."
<BR>&nbsp;&nbsp;&nbsp;&nbsp;&nbsp;Pritisak Lemurovih prstiju se pojačao. "Šteta što ti, sam, nisi advokat, Vaša svesnosti. Kad bi bio, shvatio bi da postoji još jedan, nepisani paragraf. A to je da hitne potrebe Virona moraju biti zadovoljene. Dok mi razgovaramo, jedna svadljiva, radikalna klika nezadovoljnika pokušava da zbaci naš zakonito osnovan Ajuntamiento i da popne na vlast jednoga neiskusnog - ali dubokog, to slobodno priznajem - augura, koristeći za to svakojaka praznoverna blebetanja o prosvetljenju i navodnoj naklonosti bogova. Da li ti gnječim rame?"
<BR>&nbsp;&nbsp;&nbsp;&nbsp;&nbsp;"Veoma je bolno, svakako."
<BR>&nbsp;&nbsp;&nbsp;&nbsp;&nbsp;"Lako bi moglo postati još bolnije. Jesi li zaista razgovarao sa nekakvom boginjom u javnoj kući? Kaži 'nisam' ili ti drobim rame."
<BR>&nbsp;&nbsp;&nbsp;&nbsp;&nbsp;"Sa boginjom, u smislu u kome onaj bog, koji je mene prosvetlio, jeste bog? Doktor Ždral drži da takvih bogova više nema. Bez obzira na to da li je on u pravu ili ne, sklon sam neverici da drugi takvi bogovi još i sad postoje."
<BR>&nbsp;&nbsp;&nbsp;&nbsp;&nbsp;Lemur steže jače; Svila bi pao na kolena da je mogao. "Želim sad da ti pričam, natenane, Vaša svesnosti, kako mi je palo na um da iskoristim pticu grabljivicu da bismo oborili jednog letača i proučili ga. Kako sam jednom prilikom video jastreba gde obara pticu-ronca, u suton, i došao na tu pomisao. Kako sam pročešljao Viron, u najvećoj tajnosti, tragajući za pravim čovekom koji bi to mogao izvesti. I kako sam ga našao."
<BR>&nbsp;&nbsp;&nbsp;&nbsp;&nbsp;Svila zaječa od bola, a Ždral reče. "I tako dalje i tako bliže. Pusti ga, pa ću ja ispričati tebi kako smo mi doznali za celu stvar."
<BR>&nbsp;&nbsp;&nbsp;&nbsp;&nbsp;"Pusti ga!" Mamelta je izjurila iz polumraka i bacila se na Svilu. "Robote prokleti! STVARI jedna!" Bila je naga, osim jedne krvave krpe vezane u čvor oko struka; njene pune dojke i zaobljene butine su drhtale, a gola koža imala je boju stare slonovače.
<BR>&nbsp;&nbsp;&nbsp;&nbsp;&nbsp;Lemur pusti Svilu i udari Mameltu; bila je to samo ćuška, gotovo nehajna, ali po čelu. Prvo su se pojavile trake beline: čeona kost, na mestima koja su dugi Lemurovi nokti zaparali. Zatim je linula krv i pokrila tu belinu.
<BR>&nbsp;&nbsp;&nbsp;&nbsp;&nbsp;Ždral je čučnuo pored nje i otvorio medicinsku tašnu.
<BR>&nbsp;&nbsp;&nbsp;&nbsp;&nbsp;"Vrlo dobro, doktore", reče Lemur. "Zakrpi je, svakako. Ali ne ovde." On nabaci Mameltu preko ramena i ponese je, krupnim koracima.
<BR>&nbsp;&nbsp;&nbsp;&nbsp;&nbsp;"Hajdemo." Ždral se, vrlo spretno za čoveka njegovih godina, pope uz stepenice do podnih vrata koja je Lemur za njih otvorio, ali po njihovom prolasku i spustio i zatvorio; on poče tegliti jedan od točkova za njihovo zatvaranje, ne bi li ga ponovo zavrteo.
<BR>&nbsp;&nbsp;&nbsp;&nbsp;&nbsp;"Ne možemo je ostaviti", reče Svila. On stade pokretati rame, opita radi, i zaključi da nijedna kost nije slomljena.
<BR>&nbsp;&nbsp;&nbsp;&nbsp;&nbsp;"Ne možemo joj pomoći dok smo i sami u zarobljeništvu."
<BR>&nbsp;&nbsp;&nbsp;&nbsp;&nbsp;Lemurov podrugljivi glas odjeknu sa drugog kraja prostorije. "Jedan čovek umire, jedna žena krvari kao ubodena svinja. Zar nijednoga od vas dvojice nije briga za to?"
<BR>&nbsp;&nbsp;&nbsp;&nbsp;&nbsp;"Mene jeste", reče Svila i poče hramati ka tom glasu.
<BR>&nbsp;&nbsp;&nbsp;&nbsp;&nbsp;S one strane izvučenog čamca ležao je letač, na jednom ćebetu koje je bilo rašireno po čeličnom podu. Njegovo lice, pocrnelo od sunca, bilo je zgrčeno od bola. Nedaleko od njega zjapila su druga podna vrata, otvorena. Bila su daleko veća od onih kroz koja su njih trojica ušli u ovu prostoriju; na Svilino zaprepašćenje, dovoljno velika da kroz njih prođe ceo čamac. Na zidu kojim se prostorija završavala video se ploča sa instrumentima.
<BR>&nbsp;&nbsp;&nbsp;&nbsp;&nbsp;Lemur baci Mameltu pored letača. Zatim zagrme, zaglušujućim glasom koji podseti Svilu na talusa: "Vrati nam se, doktore. Ne možeš ta vrata otvoriti." A Svili reče: "Ja sam te točkove malo popritegao, vidiš. A mnogo sam jači nego vas dvojica zajedno, i mnogo teži."
<BR>&nbsp;&nbsp;&nbsp;&nbsp;&nbsp;Svila je već kleknuo pored letačeve glave. "Prenosim ti, sine moj, oproštaj od svih bogova. Seti se sada reči Pesa velikoga, koji..."
<BR>&nbsp;&nbsp;&nbsp;&nbsp;&nbsp;"Prestani." Lemur ga opet dohvati za rame. "Mislim da hoćemo prvo lekara. A ako on neće da dođe, ti ga moraš dovesti."
<BR>&nbsp;&nbsp;&nbsp;&nbsp;&nbsp;"Ovde sam ja", oglasi se Ždral.
<BR>&nbsp;&nbsp;&nbsp;&nbsp;&nbsp;"Ovo je naš letač", reče Lemur. "Zove se Iolar. Malo šta nam je rekao, vidiš; ništa korisno, čak ni ime njegovog grada. Moram reći da je jedva nešto viši od tebe, ali da je možda nešto malo lakši. Svejedno, letač je, u dovoljnoj meri, ili gotovo dovoljnoj."
<BR>&nbsp;&nbsp;&nbsp;&nbsp;&nbsp;Ždral mu ne odgovori. Sledećeg trenutka uze iz svoje torbe makaze i poče seći letačko odelo. Svila iscepa traku platna iz mantije, obmota je dvaput oko Mameltine glave i veza u čvor.
<BR>&nbsp;&nbsp;&nbsp;&nbsp;&nbsp;Lemur sa odobravanjem klimnu glavom. "Preživeće ona i biće ti zahvalna za ovaj tvoj trud, siguran sam, Patera. A preživeće i Iolar, nadam se. Slušaš li ti, doktore Ždrale?"
<BR>&nbsp;&nbsp;&nbsp;&nbsp;&nbsp;Ne dižući pogled, Ždral klimnu glavom. "Moraću da te prevrnem. Pruži ruke iznad glave. Ne pokušavaj sam da se prevrneš. Pusti da ja to uradim."
<BR>&nbsp;&nbsp;&nbsp;&nbsp;&nbsp;"Vidiš", reče Lemur tonom običnog razgovora, "Iolar je tresnuo baš ovde, u jezero. To je, na neki način, bilo izuzetno pogodno za nas. Poslali smo čamac na površinu i pokupili i njega i njegova krila, bez ikakve pomoći Civilne garde. Ili Krva, dodao bih; na veliko razočarenje i njihovo i njegovo." Lemur se prigušeno nasmeja.
<BR>&nbsp;&nbsp;&nbsp;&nbsp;&nbsp;"To je bilo juče rano ujutro. Zadesilo se da sam baš tad bio na obali, pa je vađenjem Iolara upravljao Loris. Ne mogu reći jesam li, možda, ja to mogao još bolje. Loris nije Lemur, ali ko jeste? U svakom slučaju, jedan važan deo nije sačuvan, iako smo izvukli i letača i gotovo cela krila i te njegove kaiševe kojima je bio utegnut i drugo što mu je omogućavalo da leti. Izgubljeno je ono što on opisuje skraćenicom 'PM' - pogonski modul. Je li tako, Iolare?"
<BR>&nbsp;&nbsp;&nbsp;&nbsp;&nbsp;Ždral hitro diže pogled ka Lemuru, pa se opet okrete svom pacijentu.
<BR>&nbsp;&nbsp;&nbsp;&nbsp;&nbsp;"Upravo tako, doktore. Bez te naprave, naši gardisti će ipak moći da lete, u jednom smislu te reči, naime samo da klize kao galeb kad jaše na vazdušnoj struji, a uopšte ne pomera krila. Uz jak i povoljan vetar, trebalo bi da bude moguće da se gardista otisne sa neke litice ili kule i preleti velike razdaljine. Ali samo pod sasvim izuzetnim okolnostima mogao bi poleteti sa ravnog polja. Ni u kojim zamislivim okolnostima ne bi mogao leteti protiv ma kog, pa i najslabijeg vetra. Je li ovo suviše stručno za tebe, Patera? Doktor Ždral, čini mi se, razume ove tehničke stvari koje pričam."
<BR>&nbsp;&nbsp;&nbsp;&nbsp;&nbsp;"Rekao bih da i ja razumem", reče Svila.
<BR>&nbsp;&nbsp;&nbsp;&nbsp;&nbsp;"U prvi mah, učinilo nam se da će taj nedostatak biti samo privremen. Dok je leteo, Iolar je imao na sebi PM; sam je to priznao. Dalo bi se pretpostaviti da je PM otrgnut pri udaru o vodu. Moći ćemo nekako da ga nađemo na dnu, a to i pokušavamo, već ceo dan, ili bi nam Iolar mogao reći kako se te stvari prave, mada on to, žao mi je što moram reći, odbija."
<BR>&nbsp;&nbsp;&nbsp;&nbsp;&nbsp;Ždral reče: "Mora biti da imate nekakvu ambulantu, bar na ovom brodu. Nešto bolje od ovoga."
<BR>&nbsp;&nbsp;&nbsp;&nbsp;&nbsp;"A, imamo", reče mu Lemur. "Pa i držali smo ga tamo, neko vreme. Ali on na našu dobrotu nije jednako uzvratio, pa smo ga opet doneli ovde. Je li svestan?"
<BR>&nbsp;&nbsp;&nbsp;&nbsp;&nbsp;"Zar nisi čuo kako sam razgovarao s njim maločas? Naravno da je pri svesti."
<BR>&nbsp;&nbsp;&nbsp;&nbsp;&nbsp;"E, baš lepo. Iolare, slušaj me. Ja sam Savetnik Lemur i ja ti govorim. Možda se to više nikada neće desiti, a ono što ću ti reći biće daleko značajnije nego išta drugo što si u životu svome čuo i što ćeš ikada čuti. Čuješ li me sada? Kaži nešto ili pomakni glavu."
<BR>&nbsp;&nbsp;&nbsp;&nbsp;&nbsp;Letač je ležao licem nadole, glavom ka dugačkim, čeličnim kapak-vratima u podu. Začu se njegov glas, nejak; samo jedna reč, čudnovato izgovorena i naglašena. "Čujem."
<BR>&nbsp;&nbsp;&nbsp;&nbsp;&nbsp;Lemur se osmehnu i klimnu glavom. "Utvrdio si da sam čovek od reči, zar ne? Vrlo dobro, dajem ti svoju reč da je istina sve ovo što ću ti sad reći. Neću više pokušavati da te prevarim, ali nemam ni razloga za bilo kakvo dalje strpljenje prema tebi. Ovo su ljudi o kojima smo ti govorili Poto i ja. Ovaj doktor i sam priznaje da je uhoda, kao i ti. I to ne naš uhoda, to možeš biti siguran. Uhoda iz Palustrije, kaže on. Ovaj augur je vođa klike koja se upinjala da se dočepa vlasti u našem gradu. Ako doktor Ždral sad kaže da ćeš umreti, onda si ti u našoj raspravi pobedio. Pustiću augura da ti prenese oproštaj Pesov i to je to. Ali ako doktor Ždral kaže da ćeš preživeti, svako tvoje dalje odbijanje saradnje značiće da se odričeš i života. Jesam li jasan? Neću više traćiti svoje vreme, a ni Potovo, ni na kakve pokušaje da iz tebe silom iscedimo činjenice koji su nam potrebne. Počeli smo pravljenje nove opreme pomoću koje ćemo naći tvoj pogonski mehanizam na dnu. I naći ćemo ga, što će značiti da si umro nizašta. Ako ga i ne nađemo, ostaje nam jastrebica koja je naučila svoj posao; treba samo da je nahuškamo na sledećeg letača koga vidimo i jedan PM će biti naš."
<BR>&nbsp;&nbsp;&nbsp;&nbsp;&nbsp;Lemur upre prstom u Ždrala. "Nema pretnji, doktore. Nema obećanja. Istina te neće koštati ništa, a laž ti, opet, neće doneti ništa. Da li će on živeti?"
<BR>&nbsp;&nbsp;&nbsp;&nbsp;&nbsp;"Ne znam", reče Ždral ravno. "Ima nekoliko slomljenih rebara - ali ona nisu provalila u pluća, inače bi najverovatnije već bio mrtav. Bar četiri kičmena pršljena u visini grudi su u vrlo lošem stanju. Oštećena je i kičmena moždina, ali mislim da nije prekinuta, mada ne mogu biti siguran u to. Uz dobru negu i prvoklasnog hirurga, mislim da bi on imao prilično dobre izglede da se izvuče."
<BR>&nbsp;&nbsp;&nbsp;&nbsp;&nbsp;Lemur je izgledao skeptičan. "Da se potpuno oporavi?"
<BR>&nbsp;&nbsp;&nbsp;&nbsp;&nbsp;"A, ne verujem. Ali možda bi opet mogao da hoda."
<BR>&nbsp;&nbsp;&nbsp;&nbsp;&nbsp;"E, dobro." Lemurov glas stiša se do šapata. "Šta ćemo? Mogli bismo te iskrcati na obalu kroz dva-tri sata. Ti crni kanisteri koje svi vi nosite - kako oni dejstvuju?"
<BR>&nbsp;&nbsp;&nbsp;&nbsp;&nbsp;Ćutanje ispuni prostoriju. Svila, nagnut nad Mameltom, vide da su joj očni kapci zatreperili i steže je za šaku. Ždral slegnu ramenima i zatvori torbu. Škljocaj mehanizma za zatvaranje torbe bio je nagao i konačan kao pucanj Njorkinog igličara u 'Petlu'.
<BR>&nbsp;&nbsp;&nbsp;&nbsp;&nbsp;"Nisam ni pretpostavljao da ćeš hteti", reče Lemur letaču, maltene običnim tonom. "Zato sam i isplovio. Patera, počni ti tvoju koještariju, ako želiš. Meni je svejedno. Biće mrtav maltene pre nego što završiš."
<BR>&nbsp;&nbsp;&nbsp;&nbsp;&nbsp;"A šta ćeš s njim?" upita Ždral.
<BR>&nbsp;&nbsp;&nbsp;&nbsp;&nbsp;"Bacamo to iz broda." Lemur krupnim koracima priđe ploči sa instrumentima. "Kao čoveka od nauke ovo će te možda zainteresovati, doktore. Ova prostorija je na samom dnu našeg broda. Čvrsto je zatvorena, kao što si otkrio pre nekoliko minuta kad si pokušao da ootvoriš onaj kapak gore; takođe je sasvim zaptivena. U ovom trenutku", on baci pogled na jedan od mernih instrumenata, "nalazimo se sedamdeset lakata ispod površine. Na toj dubini, pritisak vode oko našeg korita je približno tri atmosfere. Da li ti je iko objasnio kako se dižemo i kako tonemo?"
<BR>&nbsp;&nbsp;&nbsp;&nbsp;&nbsp;"Nije", reče Ždral. "Pitao sam se o tome." On baci pogled prema Svili kao da bi hteo videti da li je i Svila radoznao; ali Svila je bio zauzet tihim, ritmičnim napevanjem molitve i njihanjem brojanica iznad ranjenog letača.
<BR>&nbsp;&nbsp;&nbsp;&nbsp;&nbsp;"Pomoću zbijenog vazduha. Kad hoćemo dublje, otvorimo jedan od rezervoara za balast. Jezerska voda ulazi, gubimo plovnost i tonemo. Kad želimo izroniti, u taj isti rezervoar pustimo zbijeni vazduh. Tako rezervoar postane plovak, a mi plovniji. Jednostavno, ali dejstvuje. Kad ja, sad, otvorim ovaj ventil, u našu prostoriju će ući nove količine vazduha." Lemur obrte ventil; začu se jako šištanje.
<BR>&nbsp;&nbsp;&nbsp;&nbsp;&nbsp;"Kad bih to učinio naglo, vama bi to bilo bolno, zato sam ga samo malo otvorio. Ako vas zabole uši, gutajte."
<BR>&nbsp;&nbsp;&nbsp;&nbsp;&nbsp;Svila, koji je posvećivao Lemuru maleni deo pažnje, zastade u napevu da bi progutao. U tom času ranjeni letač prošaputa: "Sunce..." Njegove oči, do tad poluzatvorene, sad se širom otvoriše; počeo se boriti da se okrene ka Svili. "Kaži tvom narodu!"
<BR>&nbsp;&nbsp;&nbsp;&nbsp;&nbsp;Nikakav čujni odgovor nije bio dozvoljen sve do kraja molitve, ali Svila klimnu glavom i mahnu brojanicama u znaku oduzimanja. "Blagosloven si." Onda klimnu glavom devet puta, kao što je obred zahtevao i načini znak sabiranja.
<BR>&nbsp;&nbsp;&nbsp;&nbsp;&nbsp;"Kad se pritisak u ovoj prostoriji poveća na tri atmosfere, što će brzo biti, moći ćemo da otvorimo ovu rupu na dnu broda, a da ne napravimo poplavu unutra." Lemur se nasmeja. "Evo, počinjem da popuštam pritezače."
<BR>&nbsp;&nbsp;&nbsp;&nbsp;&nbsp;Ždral zausti da se usprotivi, zatim čvrsto stisnu vilice.
<BR>&nbsp;&nbsp;&nbsp;&nbsp;&nbsp;"Gubimo kontrolu", šapnu letač Svili. Onda se njegove oči sklopiše.
<BR>&nbsp;&nbsp;&nbsp;&nbsp;&nbsp;Svila ga slobodnom rukom pogladi po slepoočnici da bi mu dao znak da ga je čuo. "Molim te da oprostiš nama, živima." Još jedan znak sabiranja. "Ja i mnogi drugi nanosili smo ti nepravde često, sine moj, činili smo strašne zločine i brojne prestupe protiv tebe. Ne drži ih u srcu, nego u nevinosti počni život koji nastupa posle života, a sve te nepravde neka budu oproštene." I opet iscrta znak sabiranja pomoću brojanica.
<BR>&nbsp;&nbsp;&nbsp;&nbsp;&nbsp;Mameltina šaka pronađe Svilinu i stisnu se oko nje. "On... sanjam li?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Govorim ovde u ime Pesa velikoga, Ehidne božanske, Scile pržeće, Molpe čudesne, Tartarosa mračnog, Hieraksa najvišeg, u ime Telksiepeje promišljene, Feje žestoke i Sfikse silne. Takođe u ime svih manjih bogova." Nešto tišim glasom Svila nastavi: "Oprašta ti Izvanaš takođe, sine moj, jer ja ovde govorim za njega."
<BR>&nbsp;&nbsp;&nbsp;&nbsp;&nbsp;"Umreće?"
<BR>&nbsp;&nbsp;&nbsp;&nbsp;&nbsp;Svila prinese prst usnama. Ždral reče iznenađujuće blagim tonom: "Lemur će ga ubiti. Letač se opredelio za to. I ja bih."
<BR>&nbsp;&nbsp;&nbsp;&nbsp;&nbsp;"I ja." Mamelta dodirnu crnu tkaninu kojom joj je Svila previo glavu. "Govorili su da idemo u divan svet mira i izobilja, u kome će ceo dan biti podne. Znali smo da lažu. Kad umrem, ići ću svojoj kući. Kod moje mame i braće... Na terasi na grančici biće naš Čikito."
<BR>&nbsp;&nbsp;&nbsp;&nbsp;&nbsp;Ždral opet dohvati makaze. Dok je sekao crnu tkaninu, Lemur jednim silovitim zamahom otvori kapak-vrata u podu.
<BR>&nbsp;&nbsp;&nbsp;&nbsp;&nbsp;Bilo je - Svili se ta misao neodoljivo nametnula - kao da je sam Izvanaš zakoračio u prostoriju. Tamo gde se do pre jednog trena nalazio tamni čelični kapak, sad je bio pravougaonik tečne svetlosti, poluprovidan, prohladno treperav. Svetlost dugačkog sunca prodirala je kroz bistru vodu jezera Limne do dubine od sedamdeset lakata i više, prelamala se i rasipala, ispunjavala otvor koji je Lemur tako iznenadno otkrio, osvajala prostoriju svojom natprirodnom zorom nebeskog plavetnila. Prvih nekoliko sekundi Svila je jedva mogao poverovati da je ta eterična tvar stvarno voda. Nagnuo se preko letača, oslonio se desnom rukom (u kojoj je još držao nisku zrna) na ivicu otvora i zagnjurio prste leve ruke u vodu.
<BR>&nbsp;&nbsp;&nbsp;&nbsp;&nbsp;Ždral reče: "Malo vazduha je i pobeglo. Jesi osetio?"
<BR>&nbsp;&nbsp;&nbsp;&nbsp;&nbsp;Zureći dole u kristalnu vodu, Svila odmahnu glavom. Na jednom kraju otvora otelotvorilo se jato vitkih, srebrnastih riba i za tren otplovilo, činilo se bez ikakvog telesnog pokreta, na drugu stranu, deset ili više lakata daleko. Nestadoše ispod čelične ploče na kojoj je Svila klečao.
<BR>&nbsp;&nbsp;&nbsp;&nbsp;&nbsp;Lemur reče: "Sklanjaj se, Patera." Zatim dohvati letača i podiže ga.
<BR>&nbsp;&nbsp;&nbsp;&nbsp;&nbsp;Ždral viknu: "Ej, pazi! Ne drži ga tako!"
<BR>&nbsp;&nbsp;&nbsp;&nbsp;&nbsp;"Bojiš se da ću mu napraviti neko novo oštećenje, doktore?" Lemur se osmehnuo i podigao letača, bez napora, iznad glave. "Biće to sasvim svejedno. Šta kažeš ti, Iolare? Imaš li išta da kažeš? Ovo je poslednja prilika."
<BR>&nbsp;&nbsp;&nbsp;&nbsp;&nbsp;"Hvala ženi", jeknu letač. "Ljudi. Jaka krila."
<BR>&nbsp;&nbsp;&nbsp;&nbsp;&nbsp;Lemur ga baci dole. Erupcija treperave vode zapljusnu Svilino lice, pokvasi ga celog i na trenutak zaslepi. Kad je opet mogao da gleda, letač je već gotovo sasvim nestao sa vidika. Samo još tren se videlo to lice u agoniji bola, iznenađene oči, otvorena usta iz kojih su strujali mehuri vazduha kao kugle tankog stakla; onda je nestalo.
<BR>&nbsp;&nbsp;&nbsp;&nbsp;&nbsp;Lemur zatvori kapak sa zaglušnim treskom i zavrte pritezače. "Kad otvorim onaj poklopac kroz koji smo ušli, pritisak vazduha će se ujednačiti sa pritiskom u celom brodu. Držite usta otvorena, da vam ne bi popucale bubne opne."
<BR>&nbsp;&nbsp;&nbsp;&nbsp;&nbsp;Poveo ih je ovog puta drugim stepeništem i širim hodnikom (u kome su se mimoišli sa Savetnicima Galagom i Potom; ta dvojica su hodali naporedo, zadubljeni u razgovor) i najzad kroz jedna vrata koja su čuvala dva vojnika. "Za ovim si ti tragao, doktore", reče on Ždralu, "mada možda ne znajući to. Pred nama je svečana dvorana u kojoj ćeš videti naše prave, biološke ličnosti. Ja sam onamo."
<BR>&nbsp;&nbsp;&nbsp;&nbsp;&nbsp;Pokazao je prstom ka jednom krugu blistavih mašina; Ždral pohita na tu stranu. Svila pođe za njim, kudikamo sporije, hramljući i pridržavajući Mameltu.
<BR>&nbsp;&nbsp;&nbsp;&nbsp;&nbsp;Biološko telo Savetnika Lemura ležalo je na besprekorno čistoj, beloj ploči; preko njega je bio navučen, sve do vrha donje vilice, jednako besprekoran beo čaršav. Oči mu bejahu sklopljene, obrazi upali; prsa su mu se dizala i spuštala blago i polako; slabo šuštanje njegovog daha bilo je jedva čujno. Pramen bele kose izmakao je obruču od crne sintetike i mreži raznobojnih žica kojom je čitavo njegovo čelo bilo sapeto. Zmijolike cevi iz desetak mašina (neke bistre, druge slamno žute, a treće duboko grimizne) zalazile su pod čaršav.
<BR>&nbsp;&nbsp;&nbsp;&nbsp;&nbsp;"Ovde nema izdaji naklonjenih bioloških", reče im Lemur. "Nas neguju odani hemi; oni održavaju u ispravnom stanju i ove mašine, koje, opet, održavaju nas u životu. Oni nas vole, a mi volimo njih. Obećali smo im besmrtnost, što ćemo i isporučiti: večito snabdevanje rezervnim delovima. Oni nam se odužuju tako što neograničeno produžuju živote nas, koji smo samo smrtnici."
<BR>&nbsp;&nbsp;&nbsp;&nbsp;&nbsp;Ždral je razgledao jednu od mašina. "Vaša oprema za održavanje života veoma je upečatljiva. Kamo sreće da ja raspolažem takvom."
<BR>&nbsp;&nbsp;&nbsp;&nbsp;&nbsp;"Meni su otkazali bubrezi i jetra. Zato smo uključili ove aparate koji rade njihov posao. Na mom srcu postoji dodatak koji, ako zatreba, može preuzeti na sebe celokupni srčani rad. Ubacuje i kiseonik, dabome."
<BR>&nbsp;&nbsp;&nbsp;&nbsp;&nbsp;Ždral je sisao zube i odmahivao glavom.
<BR>&nbsp;&nbsp;&nbsp;&nbsp;&nbsp;Mamelta tiho reče: "Ovo je prvi put da mi nije zima."
<BR>&nbsp;&nbsp;&nbsp;&nbsp;&nbsp;"Ovdašnji vazduh se u celosti preradi svakih sedamdeset sekundi. Filtrira se, zrači se da bi se uništile bakterije, održava se na srazmernoj vlažnosti od trideset pet odsto i na temperaturi koja ne odstupa za više od četvrt stepena od normalne temperature biološkog tela."
<BR>&nbsp;&nbsp;&nbsp;&nbsp;&nbsp;Gledajući dole na Savetnika opruženog na leđa, Svila mu reče: "Nikada ni pomislio nisam da bih mogao osetiti sažaljenje prema tebi. Ali sada ga osećam."
<BR>&nbsp;&nbsp;&nbsp;&nbsp;&nbsp;"Retko kad sam ja svestan da ležim ovde. Ovo sam ja." Lemur se tresnu šakom po prsima; zvuk je bio isti onaj zvonki udar čekića o metal koji je Svila već jednom, u tami, čuo. "Pun snage, budne pažnje, obdaren savršenim vidom i sluhom. Jedino što mi nedostaje jeste dobro varenje. I, ponekad", Lemur načini značajnu pauzu, "strpljenje."
<BR>&nbsp;&nbsp;&nbsp;&nbsp;&nbsp;Ždral se nagnuo nad ležeću figuru; pre nego što je Lemur mogao priskočiti da ga zaustavi, on palcem podiže jedan sivi očni kapak. "Ovaj čovek je mrtav."
<BR>&nbsp;&nbsp;&nbsp;&nbsp;&nbsp;"Ne lupetaj gluposti!" Lemur zakorači ka njemu, ali se Svila, postupajući istog trena po nekom porivu koga jedva da je bio svestan, ispreči ispred Lemura. A Lemur, možda zbog neke navike još u detinjstvu stečene da augursku mantiju treba poštovati, stade.
<BR>&nbsp;&nbsp;&nbsp;&nbsp;&nbsp;"Pa, vidi." Ždral posegnu palcem i kažiprstom u praznu očnu duplju i izvadi uštinuće crne truleži koje je moglo biti mešavina zemlje crnice i katrana. On to pokaza Lemuru, pa baci na beli čaršav gde je ostalo kao najobičnija prljavština; zatim obrisa prste o tanki, beli jastuk, ostavljajući zabrljane, smrdljive tragove.
<BR>&nbsp;&nbsp;&nbsp;&nbsp;&nbsp;Iz Lemura dopre neki zvuk, ne jak, koji Svila nikad ranije nije čuo (iako se i tako mlad naslušao već dosta jada). Nešto nalik na šmrktanje, ali prožeto i pištavim zvukom male osovine koja se zaošijala pa juri sve brže i brže - zvukom bušilice koja je naišla na ekser i koja, potiskivana rukama ludaka, navaljuje sve jače i jače i brže i brže sve dok se ne počne dimiti i dok ne razori sebe, sopstvenom neograničenom, neobuzdanom energijom. Nekoliko sati kasnije Svila će, razmišljajući o ovom zvuku, pomisliti na Vaseljenu sličnu časovničkom mehanizmu, koju mu je Izvanaš prikazao u prošli fejdan na igralištu; jer ovo je bio zvuk Vaseljene koja umire, ili, tačnije, jednog njenog dela koji umire, ili (zaključiće on pospano) zvuk koji pokazuje da Vasiona, za nekoga, umire cela.
<BR>&nbsp;&nbsp;&nbsp;&nbsp;&nbsp;Lemur se, cvileći tim zvukom koji će sve do kasno unoć ostati uz Svilu, polako i nesigurno spuštao u čučeći položaj; ruke su mu se kretale bespomoćno, nisu ništa hvatale ni grebale, niti su, zapravo, bilo šta radile; samo su se grčile, baš kao što su (možda) u tim istim trenucima činile i ruke mrtvog letača, u hladnim vodama jezera, u čekanju na početak onog krućenja koje nastupa pola sata posle smrti i potraje pola dana. (Ili dan, ili dan i po, u zavisnosti od raznih činilaca, što uvek izaziva kojekakve rasprave.) Lemurov pogled ostajao je prikovan za mumificiranog Savetnika na snežnom odru; najzad Lemur jednim kolenom dodirnu pod prekriven zelenim keramičkim pločicama. Činilo se da ne može potonuti ni u kakvo dublje čučanje. Tada mu ruke padoše.
<BR>&nbsp;&nbsp;&nbsp;&nbsp;&nbsp;I tada srebrnasti azof, onaj isti koji je Svila uzeo iz ladice u Zumbulinom stočiću za oblačenje, u noći posle onog dana u kome je Izvanaš otkrio Svili suštinu Vaseljene u kojoj je Svila postojao, ispade iz Lemurovog rukava, izvezenog toliko da je podsećao na tapiseriju, i otkliza se, zvečeći, po podu.
<BR>&nbsp;&nbsp;&nbsp;&nbsp;&nbsp;A Ždral se baci ka njemu i u padu snažno udari jednu od mašina pokraj postelje mrtvog Savetnika, pa se mašina preturi i razlupa; ali Ždral, iako sede brade, dočepa azof hitro i vešto; strašni zrak azofov šiknu iz drške i Lemur se rasprsnu u oblaku plamena, a Svila i Mamelta se zateturaše unazad, zaklanjajući lice rukama.
<BR>&nbsp;&nbsp;&nbsp;&nbsp;&nbsp;Ždral protrča pored njih i nestade kroz vrata pre nego što ga je Svila mogao i videti.
<BR>&nbsp;&nbsp;&nbsp;&nbsp;&nbsp;Mamelta vrisnu.
<BR>&nbsp;&nbsp;&nbsp;&nbsp;&nbsp;Svila je dohvati za mišicu i povuče za sobom, svestan da bi trebalo da je utiša, ali isto tako svestan da mu to verovatno ne bi pošlo za rukom i da, u svakom slučaju, nema ni jedne jedine sekunde za gubljenje.
<BR>&nbsp;&nbsp;&nbsp;&nbsp;&nbsp;Vojnici na vratima već su pucali kad ih je Svila otvorio. Pre nego što je on stigao da ustukne, već su pojurili niz široki hodnik, trostruko brže nego što je čak i brz mladić kao Rog mogao trčati i sigurno deset puta brže nego što se Svila, onesposobljen svojim zglobom i Mameltom koja je vrištala, mogao kretati; ali kad su bili na pola hodnika, nešto sevnu iz poprečnog prolaza i obojica nestadoše u dve eksplozije - strašno bolne za sluh njegov i Mameltin, iako su im uši još bile u šoku i odzvanjale zbog rasprskavanja Lemura.
<BR>&nbsp;&nbsp;&nbsp;&nbsp;&nbsp;"Moramo stići donde pre nego što on zatvori onaj kapak", reče on Mamelti, a onda, pošto ona nikako nije počinjala da trči, on (na svoje kasnije zaprepašćenje) podiže Mameltu, nabaci je preko jednog ramena kao smotan ćilim ili vreću brašna i potrča sam, klateći se i teturajući. Jednom je naleteo na zid i zamalo pao u dubinu nekog stepeništa. Neko se dernjao: "Čekaj! Čekaj!" - i Svila tek kad je stigao do kapka uvide da to viče on sam.
<BR>&nbsp;&nbsp;&nbsp;&nbsp;&nbsp;Kapak na podu bio je spušten i zatvoren, ali on baci Mameltu na pod i poče okretati ručne točkove. Tek što je počeo, silovit, urlajući vetar naiđe odozdo i podiže kapak pred njim.
<BR>&nbsp;&nbsp;&nbsp;&nbsp;&nbsp;"Doktore!"
<BR>&nbsp;&nbsp;&nbsp;&nbsp;&nbsp;"Pomagaj!" povika Ždral odozdo. "Možemo da pobegnemo čamcem."
<BR>&nbsp;&nbsp;&nbsp;&nbsp;&nbsp;Pet-šest pištolja sa debelom municijom poče gruvati u hodniku. Svila se kako-tako smandrljao niz kratke, strme stepenice u veliku prostoriju na dnu broda; Mamelta za njim; jedan metak udari u kapak, silovito kao malj, a Svila se vrati, spusti kapak u zatvoreni položaj i svom snagom priteže njegove točkove za zatvaranje.
<BR>&nbsp;&nbsp;&nbsp;&nbsp;&nbsp;Kad je pritrčao Ždralu, mali doktor se već uveliko upinjao da otvori veći, pravougaoni kapak na dnu broda, iza čamca. Zajedničkim snagama njih troje uspeše da obrnu ručne točkove, kapak se podiže na plimi vode i ledena poplava pokulja u brod. Svila je nekoliko trenutaka bio svestan da tone u vodi koja se naglo podizala. Onda ispljunu vodu, nađe put licem do gore i zagrabi puna pluća vazduha.
<BR>&nbsp;&nbsp;&nbsp;&nbsp;&nbsp;Nadiranje vode u prostoriju se usporilo, onda kao da se zaustavilo; prođe, Svili se činilo, čitav minut tako. Bio je svestan da ventil za vazduh tuli punim grlom, a da se u vodi, u blizini, neko bacaka, uz mnogo pljuskanja. Nije znao da li je to Mamelta ili Ždral.
<BR>&nbsp;&nbsp;&nbsp;&nbsp;&nbsp;Voda poteče unatrag. Povlačila se u početku lagano, zatim sve brže, povukla je i njega; poplava koja je u jednom trenutku ispunila praktično celu prostoriju na dnu broda sada je kuljala nazad u jezero Limnu. Bespomoćan kao marioneta, Svila se poče kovitlati u vrtoglavim namotajima plave svetlosti, zatim usporavati (a pluća su mu već htela da prsnu) i ugleda drugu priliku gde lebdi u prostoru jednako kao i on: ruke i noge raširene, kosa plovi.
<BR>&nbsp;&nbsp;&nbsp;&nbsp;&nbsp;Onda, nejasno, ugleda jedno divovsko lice prekriveno mrljama boje - crne, crvene i zlatne - lice daleko veće od ma kog zida stambene zgradice u mantejonu, lice sa ogromnim ustima koja proguraše priliku što ju je video. Lice projuri ispod njega kao što bi lebdilica jureći punom brzinom niz neku planinsku livadu mogla prohujati ispod letećeg semena čička; tako nastala turbulencija zavrte Svilu još jednom.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
