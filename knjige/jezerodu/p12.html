<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. NEKA SVOĐENJA
<P>&nbsp;&nbsp;&nbsp;&nbsp;&nbsp;"Njorka! Jesi li me zaboravio?"
<BR>&nbsp;&nbsp;&nbsp;&nbsp;&nbsp;On je do tog trenutka mislio da je sasvim sam, na ovoj vetrovitoj Hodočasnikovoj stazi kojom se spušta mukotrpno ka Limni. Već dvaput se zaustavljao da predahne; sedao je na belo obeležene stene i razgledao nebeske zemlje u visinama. Njorka je često bio izvan kuće, sam, na noćnoj strani; kad je imao vremena, rado se bavio ovakvim osmatranjima. Pratio je pogledom srebrne niti reka iz kojih nikad neće piti vodu, istraživao je u svojoj mašti nebrojene nepoznate gradove tamo gore, u kojima je za lopove plen (tako je voleo da zamišlja) znatno bogatiji. Nije poverovao da će Šenila zaista provesti celu noć u Scilinom svetilištu, iako je ona to tako uporno tvrdila; ali nije ni pretpostavio da će ga ovako sustići. Dočarao je sebi sliku Šenile kakva je bila kad su stigli do svetilišta: stopala su je bolela, bila je umorna, lice sjajno od znoja, malinove kovrdže na glavi pretvorene u mokru, zapetljanu masu, a sladostrasno telo klonulo kao buket cveća na grobu.
<BR>&nbsp;&nbsp;&nbsp;&nbsp;&nbsp;Ipak, bio je siguran da je sada iza sebe čuo njen glas. "Šenila!" povika on. "Jesi li ti?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Ustao je, ništa ne shvatajući i povikao iz sveg glasa: "Šenila?"
<BR>&nbsp;&nbsp;&nbsp;&nbsp;&nbsp;Odjek mu se vrati od stena: jedan, dva, tri sloga njenog imena.
<BR>&nbsp;&nbsp;&nbsp;&nbsp;&nbsp;"Neću te čekam, Šenila."
<BR>&nbsp;&nbsp;&nbsp;&nbsp;&nbsp;Mnogo bliže: "Onda čekam ja tebe kod sledećeg kamena."
<BR>&nbsp;&nbsp;&nbsp;&nbsp;&nbsp;Šta se to čuje, da li kiša dobuje po stenama? On opet pogleda gore, u nebo bez ijednog oblačka. Zvuk se pojača: neko trči Hodočasnikovom stazom iza njega. Njegove oči, koje su maločas pratile putanje reka, sada isto tako pođoše krivudavom putanjom uzbrdo kroz goli krš.
<BR>&nbsp;&nbsp;&nbsp;&nbsp;&nbsp;Pri jasnoj nebeskoj svetlosti ugledao ju je već sledećeg trenutka, mnogo bliže nego što je pretpostavljao. Suknju je bila zadigla visoko na butine; njene ruke i noge 'pumpale' su kao u zahuktalog atlete. Najednom ona nestade u senci jedne stene nadnete nad stazu - samo da bi sledećeg trena izletela otud kao kamen izbačen iz praćke i sjurila se pravo ka njemu. Učini mu se, na tren, da ona svakim korakom hvata sve veću brzinu i da nikad neće stati, niti usporiti, niti čak prestati da ubrzava. Blenući otvorenih usta, on joj se skloni s puta.
<BR>&nbsp;&nbsp;&nbsp;&nbsp;&nbsp;Projurila je pored njega kao vihor; disala je na širom otvorena usta, pri čemu su joj zubi blistali; oči su joj bile iskolačene kao da će svakog trena ispasti iz glave. Još čas i ona nestade među kržljavim drvećem.
<BR>&nbsp;&nbsp;&nbsp;&nbsp;&nbsp;On poteže igličar, proveri da je jedna iglica već u cevi i otkoči ga, pa poče nastupati niz stazu, oprezno, spreman da puca. Ječanje vetra donese mu zvuk platna koje se cepa i Šenilinog teškog, promuklog disanja.
<BR>&nbsp;&nbsp;&nbsp;&nbsp;&nbsp;"Šenila?"
<BR>&nbsp;&nbsp;&nbsp;&nbsp;&nbsp;Odgovor ni sad nije stigao.
<BR>&nbsp;&nbsp;&nbsp;&nbsp;&nbsp;"Šenila, izvini."
<BR>&nbsp;&nbsp;&nbsp;&nbsp;&nbsp;Imao je osećaj da ga u senkama čeka neka čudovišna zver; govorio je sebi da je to budalaština, ali nije se mogao otresti tog predosećanja.
<BR>&nbsp;&nbsp;&nbsp;&nbsp;&nbsp;"Žao mi je, Šenila. Odvratno sam postupio. Trebalo je da ostanem uz tebe."
<BR>&nbsp;&nbsp;&nbsp;&nbsp;&nbsp;Pola lanca dalje, senke su se sklopile oko njega. Zver je još vrebala, sada bliže. On odveza bandanu i njome otre znoj sa čela. U trenutku kad je zgužvanu bandanu gurao u džep, primeti Šenilu kako sedi sasvim naga na jednom belom kamenu, pod nebeskim svetlom. Pred njenim nogama ležala je hrpica tkanine: njena crna haljina i bledo donje rublje. Jezik joj je toliko visio nadole iz usta, da se činilo kao da liže sopstvene grudi.
<BR>&nbsp;&nbsp;&nbsp;&nbsp;&nbsp;On stade, čvršće steže pištolj.
<BR>&nbsp;&nbsp;&nbsp;&nbsp;&nbsp;Ustala je i krenula krupnim koracima ka njemu. On uzmače u dublju senku i uperi igličar u nju; ali ona, bez reči, prođe pored njega, pa kroz neki trnoviti žbunić bez lišća, do ruba provalije. Tu je stala i sekund ili dva mirovala, sa rukama podignutim iznad glave.
<BR>&nbsp;&nbsp;&nbsp;&nbsp;&nbsp;Onda se bacila naglavačke u dubinu; posle izvesnog razmaka, koji se njemu učinio predug, začuo se tihi pljusak.
<BR>&nbsp;&nbsp;&nbsp;&nbsp;&nbsp;Tek nadomak provalije on zakoči oružje i vrati ga pod opasač. Nikada se nije plašio visina; ali sad, pogledavši sa visine od stotinu lakata ili više ka vodi obasjanoj nebeskom svetlošću, on oseti strah.
<BR>&nbsp;&nbsp;&nbsp;&nbsp;&nbsp;Nje nije bilo tamo. Talasi pokrenuti vetrom jurišali su, peneći se na vrhu, na stene, kao krda konja sa belim grivama; ali ona nije bila među njima.
<BR>&nbsp;&nbsp;&nbsp;&nbsp;&nbsp;"Šenila?"
<BR>&nbsp;&nbsp;&nbsp;&nbsp;&nbsp;Već je hteo da se okrene, kad iz jednog talasa izroni njena glava. "Čekaću te", doviknu mu ona, "tamo." Samo za tren ruka - jedna od mnogih, izgledalo je - pokaza uporedo sa stenovitom obalom, ka rasutim svetlima Limne.
<BR>&nbsp;&nbsp;&nbsp;&nbsp;&nbsp;"Ruke?"
<BR>&nbsp;&nbsp;&nbsp;&nbsp;&nbsp;To pitanje je graknuo Oreb, iza jednog kržljavog žbuna desno od Njorke.
<BR>&nbsp;&nbsp;&nbsp;&nbsp;&nbsp;Njorka uzdahnu. Obradovao se što je dobio društvo, ali se onda i zastideo što se obradovao. "A-ha. Preveliki broj ruku." Opet obrisa znoj sa lica. "Ali, ne. To je bilo samo kobajagi. Talasi, znaš, pa se ruka pričinila kao da ispod ima još nekoliko ruku, kao između više ogledala. Jesi ti našo Pateru?"
<BR>&nbsp;&nbsp;&nbsp;&nbsp;&nbsp;"Cila jede."
<BR>&nbsp;&nbsp;&nbsp;&nbsp;&nbsp;"Scila jede? Aha. Ajde, penji se na moje rame, nosim te do Limne."
<BR>&nbsp;&nbsp;&nbsp;&nbsp;&nbsp;"Voli tica?"
<BR>&nbsp;&nbsp;&nbsp;&nbsp;&nbsp;"Pahhh... valjda. Neću ti ništa, ako me to pitaš, ali ti si vlasništvo Paterino i vratiću te njemu, ako ga ikad nađemo."
<BR>&nbsp;&nbsp;&nbsp;&nbsp;&nbsp;Oreb uzlete iza žbuna i slete na Njorkino rame. "Mala voli? Sad voli?"
<BR>&nbsp;&nbsp;&nbsp;&nbsp;&nbsp;"Šenila? Sigurno da te voli." Njorka zastade. "A, u pravu si. To sad nije ona, jel tako?"
<BR>&nbsp;&nbsp;&nbsp;&nbsp;&nbsp;"Nije, nije!"
<BR>&nbsp;&nbsp;&nbsp;&nbsp;&nbsp;"Dabome da nije." Njorka klimnu glavom, sam za sebe. "To je neki vrag koji samo liči na Šenilu. Jeote. Ja stvarno ne znam da l' voli ptice. Ako bi moro da nagađam, reko bi da ih voli za doručak i ručak, ali da za večeru oće ipak nešto jače. Bežaćemo mi od tog čuda ako budemo mogli."
<BR>&nbsp;&nbsp;&nbsp;&nbsp;&nbsp;Bio je umoran i vukao je noge, pa ipak mu se činilo da leti preko sledećih krivina staze. Radije bi na svakoj nizbrdici i uzbrdici proveo po mesec dana, kad bi mogao. Gegao se stazom polako, sledeći sat, ali mu se činilo da je to vreme proletelo kao jedan minut. Iako mu je Oreb, na ramenu, pravio društvo, Njorka se retko kad osetio toliko usamljen.
<BR>&nbsp;&nbsp;&nbsp;&nbsp;&nbsp;"Našla sam!" prasnuo je Šenilin glas, njemu praktično u uho; on odskoči, a Oreb graknu. "Umeš li da plivaš? Imaš li na sebi neke vredne stvari koje bi se oštetile u vodi?"
<BR>&nbsp;&nbsp;&nbsp;&nbsp;&nbsp;"Plivuckam pomalo", priznade Njorka. Stao je kao skamenjen i sad je pogledom pokušavao da je pronađe; nije mu bilo lako da zadrži vlastitu ruku koja je htela da pođe ka pištolju. Opet je progovorio, plašeći se da će početi da muca. "I imam nekoliko stvarčica."
<BR>&nbsp;&nbsp;&nbsp;&nbsp;&nbsp;"Onda nam treba čamac." Kao izmaglica sa jezerskih voda, uzdigla se između njega i plaže zakrčene stenama - gledao je na pogrešnu stranu. "Nisi ni počeo da shvataš ništa od ovoga, a? Ja sam Scila."
<BR>&nbsp;&nbsp;&nbsp;&nbsp;&nbsp;Bila je to, za Njorkin um, tvrdnja tako ogromno značajna, da on nije mogao ni zamisliti da bi ijedno stvorenje imalo dovoljno drskosti da tako nešto kaže lažno. Pade na kolena i poče mumlati molitvu.
<BR>&nbsp;&nbsp;&nbsp;&nbsp;&nbsp;"Ne, nego se kaže: 'Divna Scilo'", reče mu njegovo božanstvo, "i to prekrasna na vodama, a ne ženo iz vode. Ako već moraš trabunjati te gluposti, bar ih trabunjaj tačno."
<BR>&nbsp;&nbsp;&nbsp;&nbsp;&nbsp;"Da, Scilo."
<BR>&nbsp;&nbsp;&nbsp;&nbsp;&nbsp;Dohvatila ga je šakom za kosu. "Ustani! I prestani cvileti, šta si utanjio tu. Provalnik si i siledžija, možeš biti od koristi. Ali samo ako postupaš tačno po mojim uputstvima." Nekoliko trenutaka besno je zurila u njega, očima koje kao da su htele da prenesu vatru u njegove oči. "Ni sad ne razumeš. Gde da nađemo čamac? Valjda ima oko ovog sela. Znaš li?"
<BR>&nbsp;&nbsp;&nbsp;&nbsp;&nbsp;Uspravan, bio je za glavu viši od nje; želeo je da se nekako sagne, poguri. "Ima tamo čamaca za iznajmljivanje, divna Scilo. Imam nešto para."
<BR>&nbsp;&nbsp;&nbsp;&nbsp;&nbsp;"Ne pokušavaj me zasmejavati. Neće ti to nikakvog dobra doneti, upozoravam te. Pođi za mnom."
<BR>&nbsp;&nbsp;&nbsp;&nbsp;&nbsp;"Da, Scilo."
<BR>&nbsp;&nbsp;&nbsp;&nbsp;&nbsp;"Ptice ne volim." Dok je to govorila, nije se potrudila da se osvrne i pogleda Oreba. "Pripadale su tati, a sad pripadaju Molpi, a takve ptičurine kao ova, malom Hieraksu. Znaš da sam najstarija?"
<BR>&nbsp;&nbsp;&nbsp;&nbsp;&nbsp;"Da, svakako da znam, divna Scilo." Njorkin glas bio je za čitavu oktavu previsok; on sad pročisti grlo i potrudi se da bolje ovlada sobom. "Tako nam je Patera Štuka uvek govorio u palestri."
<BR>&nbsp;&nbsp;&nbsp;&nbsp;&nbsp;"Štuka?" Osvrnula se i pogledala ga. "Dobro je to. Da li je on naročito odan meni?"
<BR>&nbsp;&nbsp;&nbsp;&nbsp;&nbsp;"Jeste, divna Scilo. Naime, bio je. Ali je umro."
<BR>&nbsp;&nbsp;&nbsp;&nbsp;&nbsp;"Nebitno."
<BR>&nbsp;&nbsp;&nbsp;&nbsp;&nbsp;Već su sišli do početka Hodočasnikove staze; ulica ispred njih bila je obasjana potmulim sjajem iz prozora krčmi i restorana. Pozni večeravaoci koji su hodali ka svojim iznajmljenim krevetima piljili su nepristojno u Šenilinu golotinju, ili su odlučno gledali u svakom drugom pravcu osim ka njoj.
<BR>&nbsp;&nbsp;&nbsp;&nbsp;&nbsp;"Šestoro dece posle mene! Tata je bio uvrteo sebi u glavu to za muškog naslednika i ono drugo, da nikad ne umre." Neki pijani kiridžija pokuša da je štipne za bradavicu jedne dojke; ona mu zabode palčeve u oba oka i ostavi ga da cvili u uličnom slivniku. "Molpa je bila samo još jedna devojčica, onda je došao Tartaros i moglo se očekivati da će on biti dovoljno dobar. Ali, ne, nego je morao doći i mali Hieraks, pa ni on nije bio dovoljan, zato još tri curice, a posle toga... Nego, vi ste valjda znali da mi možemo ovako da vas preuzimamo?"
<BR>&nbsp;&nbsp;&nbsp;&nbsp;&nbsp;Oreb graknu: "Mala?" Ali ona ničim ne pokaza da ga je čula.
<BR>&nbsp;&nbsp;&nbsp;&nbsp;&nbsp;Njorka progunđa: "Ja nisam znao da se to i sad može događati, divna Scilo."
<BR>&nbsp;&nbsp;&nbsp;&nbsp;&nbsp;"To je naše pravo, ali većini nas je za taj posao potrebno staklo ili prozor. To su vaše reči za terminale. Ali celo ovo jezero je moj terminal, što mi daje popriličnu moć u ovom predelu."
<BR>&nbsp;&nbsp;&nbsp;&nbsp;&nbsp;Nije gledala u njega, ali Njorka, svejedno, klimnu glavom.
<BR>&nbsp;&nbsp;&nbsp;&nbsp;&nbsp;"Ali odavno nisam bila ovde. Ova žena je kurva. Nije čudo što se Kipris zaletela baš na nju."
<BR>&nbsp;&nbsp;&nbsp;&nbsp;&nbsp;Njorka opet klimnu glavom, pokorno.
<BR>&nbsp;&nbsp;&nbsp;&nbsp;&nbsp;"Mi smo se na samom početku podelili, s tim da tata bude bog svega - što je njegovo ime i značilo - i da bude gazda svima ostalima. Vidiš? Gde su čamci?"
<BR>&nbsp;&nbsp;&nbsp;&nbsp;&nbsp;"Ako skrenemo na sledećem uglu i pođemo malo nizbrdo, možda ćemo naći nekoliko, divna Scilo."
<BR>&nbsp;&nbsp;&nbsp;&nbsp;&nbsp;"Međutim, on je sada mrtav. Izbrisali smo ga iz jezgra pre nekih trideset godina. Mama je dobila pravo da bira, kao sledeća glavna, pa je izabrala celu unutrašnju površinu. Ja sam znala da će se ona uglavnom zadržavati na kopnu, pa sam uzela vodu. U to vreme sam mnogo ronila. Molpica je uzela umetnosti, što se i moglo očekivati." Šenila zaokrete oko ugla, pogleda niz uličicu, u vide ribarski čamac privezan za gat. Pokaza prstom. "U onom čamcu već je jedan čovek. Dvojica, a jedan je augur. Savršeno! Umeš li sa jedrima? Ja umem."
<BR>&nbsp;&nbsp;&nbsp;&nbsp;&nbsp;Pes mrtav! Njorka ni o čemu drugom nije mogao razmišljati.
<BR>&nbsp;&nbsp;&nbsp;&nbsp;&nbsp;"Ne umeš? Onda ih nemoj ubiti. Htela sam reći da smo uzeli nova imena, koja će odgovarati. Tata je prvo bio Tifon, dok smo bili kod kuće, pre ovoga. Pojma nismo imali da je on dozvolio i njoj da bira. Ona je izabrala ljubav, kakvo iznenađenje. I uz ljubav dobila i seks i sve prljavo. U početku se nije mnogo petljala u stvari, jer je znala da..."
<BR>&nbsp;&nbsp;&nbsp;&nbsp;&nbsp;Patera Inkus je čuo njen glas i podigao glavu.
<BR>&nbsp;&nbsp;&nbsp;&nbsp;&nbsp;"Ti! Augure. Pripremi isplovljavanje", reče Šenila i jurnu napred kao sprinter. Zaletela se u gustu senku jedne šupe za usoljavanje, a već sledećeg trenutka Njorka vide njen skok - znao je da ona nikada ne bi mogla tako poleteti da nije posednuta - i doskok na palubu koji se završio kolutom napred, preko glave.
<BR>&nbsp;&nbsp;&nbsp;&nbsp;&nbsp;"Rekla sam, spremajte se da isplovite. Jeste li gluvi?"
<BR>&nbsp;&nbsp;&nbsp;&nbsp;&nbsp;Levom rukom udarila je augura, a desnom ribara. Zazvučalo je maltene kao da su se zalupila dvoja vrata. Njorka poteže igličar i pohita za njom.
<BR>
<BR>&nbsp;&nbsp;&nbsp;&nbsp;&nbsp;Još jedno vrelo jutro: vruće kao vatra. Mejtera Mermer se hladila jednom štampanom brošurom. Mora biti da u njenim obrazima postoje namotaji; doduše, nije više sposobna da pozove u memoriju planove obraza, ali, ipak, gotovo je sigurna da su namotaji tu. Glavni namotaji su joj u nogama, a po jedan pomoćni u svakom obrazu; na tom mestu fluid koji prenosi njenu snagu, ovo malo snage što je još preostalo, dolazi (naime, trebalo bi da dolazi) u bliski dodir sa titanijumskom pločom njenog lica, koja je, opet, u bliskom dodiru sa vazduhom kuhinje.
<BR>&nbsp;&nbsp;&nbsp;&nbsp;&nbsp;Ali bi taj vazduh morao biti hladniji.
<BR>&nbsp;&nbsp;&nbsp;&nbsp;&nbsp;Ali, ne, ne može ni tako biti. Ona je svojevremeno izgledala - maltene je sigurna da je izgledala - sasvim kao biološka. Obrazi su joj bili prekriveni... nekim materijalom... koji bi, po svoj prilici, ometao prenos toplote. Šta je ono rekla Pateri Svili pre neki dan? Tri veka? Tri stotine godina? Pobeglo je tu neko decimalno mesto. Kliznulo je, očigledno, ulevo.
<BR>&nbsp;&nbsp;&nbsp;&nbsp;&nbsp;Mora biti tako. Ona je tad izgledala kao biološka - kao biološka devojka, sa crnom kosom i rumenim obrazima. Kao malo starija Dalija, zapravo, a Dalija je uvek bila tako loša u aritmetici, večito je brljala sa decimalima, pomnoži dva decimalna broja i dobije jedan sa dva decimala, dobije samo ispreturane brojke čije značenje ne bi mogao rastumačiti ni Njegova svesnost Prvi govornik lično.
<BR>&nbsp;&nbsp;&nbsp;&nbsp;&nbsp;Slobodnom rukom Mejtera Mermer promeša sutlijaš. Gotov je, već možda i prekuvan. Ona ga podiže sa peći i poče se opet hladiti lepezom. U trpezariji, odmah iza ovih vrata, mala Mejtera Nana čeka, izvanredno strpljivo, da dobije doručak.
<BR>&nbsp;&nbsp;&nbsp;&nbsp;&nbsp;Mejtera Mermer joj reče: "Bilo bi najbolje da ti sad jedeš, sestro. Mejtera Ruža možda je bolesna."
<BR>&nbsp;&nbsp;&nbsp;&nbsp;&nbsp;"Dobro, sestro."
<BR>&nbsp;&nbsp;&nbsp;&nbsp;&nbsp;"To je bila poslušnost, zar ne?" Brošura je plovila pored lica Mejtere Mermer; na njoj je bila vodena slika Scile kako se veselo igra sa loptastom 'sunce-ribom' i sa morunom, ali mahanje nije ništa doprinosilo hlađenju. Duboko u Mejteri Mermer, jedan senzor, gotovo sasvim utonuo u zaborav, poče se opasno buditi. "Ne moraš ti mene slušati, sestro."
<BR>&nbsp;&nbsp;&nbsp;&nbsp;&nbsp;"Ti si starija, sestro." Normalno bi bilo da ona ove reči izgovori tiho, praktično nečujno; danas su bile izgovorene čvrsto i jasno.
<BR>&nbsp;&nbsp;&nbsp;&nbsp;&nbsp;Mejteri Mermer bilo je toliko vruće, da ovu promenu nije ni primetila. "Ne teram ja tebe da sad jedeš, ako ti se ne jede, ali morala sam skinuti s vatre."
<BR>&nbsp;&nbsp;&nbsp;&nbsp;&nbsp;"Ja želim što i ti želiš, sestro."
<BR>&nbsp;&nbsp;&nbsp;&nbsp;&nbsp;"Idem ja gore. Možda je Mejteri potrebna moja pomoć." Nadahnuće dođe Mejteri Mermer. "Uzeću poslužavnik i odneću joj činiju gore." Na taj način se omogućava Mejteri Nani da jede odmah, ne čekajući da najstarija sibila počne prva. "Prvo ću ti dati tvoj sutlijaš. Moraš pojesti sve."
<BR>&nbsp;&nbsp;&nbsp;&nbsp;&nbsp;"Ako ti tako želiš, sestro."
<BR>&nbsp;&nbsp;&nbsp;&nbsp;&nbsp;Mejtera Mermer otvori orman i izvadi zdelu Mejtere Ruže i onu olupanu, staru zdelu za koju je Mejtera Nana tvrdila da joj je najdraža. Penjanje uz stepenice doneće joj novo pregrevanje, ali toga se nije setila na vreme, dakle nema se kud, penjati se mora. Kutlačom je prebacivala sutlijaš u njihove činije sve dok se kutlača nije rastočila u oblak brojki, a tad stade i zagleda se u njih. Oduvek je govorila đacima u učionici da su predmeti sačinjeni od rojeva atoma, ali to nije bilo tačno; svaki čvrsti predmet i svaka čvrsta misao sastoje se od rojeva brojki. Sklopila je oči i prinudila sebe da ponavlja pokrete, da ispusti brošuru, da prstima nađe rub činije i sručuje kutlaču za kutlačom sutlijaša unutra.
<BR>&nbsp;&nbsp;&nbsp;&nbsp;&nbsp;Stepenište nije bilo tako nezgodno kao što se plašila da će biti, ali je drugi sprat kenobe iščezao, a umesto njega pojavile su se uredne leje svenulih trava, a uz njih posustala vinova loza. Neko je kredom napisao parolu: SVILU ZA KALDEA!
<BR>&nbsp;&nbsp;&nbsp;&nbsp;&nbsp;"Sestro?" Glas Mejtere Nane, nejak i dalek. "Je li ti dobro, sestro?"
<BR>&nbsp;&nbsp;&nbsp;&nbsp;&nbsp;"Jest. Jest. Krenula sam na sprat, a? Da pogledam kako je Mejteri Betel." Ne treba zabrinjavati bojažljivu, malu Mejteru Nanu. "Izađoh ovamo samo na minut, da se rashladim."
<BR>&nbsp;&nbsp;&nbsp;&nbsp;&nbsp;"Na žalost, Mejtera Betel nas je napustila, sestro. Ideš kod Mejtere Ruže."
<BR>&nbsp;&nbsp;&nbsp;&nbsp;&nbsp;"Jeste, sigurno, sestro." Ove trake brojeva, koje plešu ispred nje: stepenici, sigurno. Oseća ona to. Međutim, da li vode do nekih vrata, ili do gornjeg sprata? "Sigurno sam se zbunila, Mejtero. Takva je vrućina."
<BR>&nbsp;&nbsp;&nbsp;&nbsp;&nbsp;"Budi hrabra, sestro." Jedna ruka dodirnu njeno rame. "Možda bi volela da me tako zoveš? Mi smo sestre, ti i ja."
<BR>&nbsp;&nbsp;&nbsp;&nbsp;&nbsp;S vremena na vrema uspevala je da stvarno vidi stepenice, kao traku smeđeg ćilima pohabanog toliko da se šara više uopšte ne vidi; toliko često ga je čistila metlom... Vrata Mejtere Ruže prekratila su već kratki hodnik; soba na uglu. Mejtera Mermer pokuca na vrata i vide da je svojim zglavcima provalila kroz drvenu ploču. Pogleda između rascopanih komada drveta i vide da je Mejtera Ruža još u postelji, da su joj usta i oči otvorene, a na licu mnoštvo muva.
<BR>&nbsp;&nbsp;&nbsp;&nbsp;&nbsp;Ušla je, pocepala iznošenu spavaćicu Mejtere Ruže od grla do donjeg ruba i otvorila joj prsa; onda je skinula mantiju sa sebe, uredno je prebacila preko stolice i otvorila i svoja prsa. Uz malo oklevanja, poče razmenjivati komponente sa svojom mrtvom sestrom, testirajući svaku, odbacujući poneku. Tardan je, podseti ona sebe; ali ova Mejtera je otišla, dakle ovo ne može biti krađa.
<BR>
<BR>&nbsp;&nbsp;&nbsp;&nbsp;&nbsp;Svili je bubnjalo u glavi, a oči kao da su mu bile nekim lepkom čvrsto zatvorene. Mali, debeo, a opet nekako ogroman, Savetnik Poto nadnosio se nad njega, pesnica spremnih za udaranje, čekajući da on otvori oči. Negde... negde je nekad postojao mir. Obrći ključ na suprotnu stranu, muzika će zasvirati unazad, plesači će plesati unatraške, nestale noći će se vratiti...
<BR>&nbsp;&nbsp;&nbsp;&nbsp;&nbsp;Mrak i neko postojano bubnjanje, beskonačno umirujuće. Kolena privučena sebi, ruke povijene za molitvu. Kontemplacija, bez ijedne reči: oslobođen potrebe da jede, pije i diše.
<BR>&nbsp;&nbsp;&nbsp;&nbsp;&nbsp;Tunel, mračan i topao, ali sve hladniji. Krici bola, Mamelta je pored njega, njena šaka je u njegovoj, a Zumbulin majušni igličar kevće kao terijer.
<BR>&nbsp;&nbsp;&nbsp;&nbsp;&nbsp;Kolko su ti dali? Udarci ga drmusaju.
<BR>&nbsp;&nbsp;&nbsp;&nbsp;&nbsp;Pepeo, ne vidi se, ali guši.
<BR>&nbsp;&nbsp;&nbsp;&nbsp;&nbsp;"Ovo je to mesto."
<BR>&nbsp;&nbsp;&nbsp;&nbsp;&nbsp;Kolko si reko Krvu?
<BR>&nbsp;&nbsp;&nbsp;&nbsp;&nbsp;Pljusak vatre. Jutarnje molitve u mantejonu u Limni, koji je udaljen možda samo trideset lakata, pa ipak, hiljadu liga daleko.
<BR>&nbsp;&nbsp;&nbsp;&nbsp;&nbsp;"Iza tebe! Iza tebe!" Munjevito se okreni, pucaj.
<BR>&nbsp;&nbsp;&nbsp;&nbsp;&nbsp;Fenjer one mrtve žene, a neko pojeo tri četvrtine sveće iz njega. Mamelta duva u komadić žara da bi upalila sveću.
<BR>&nbsp;&nbsp;&nbsp;&nbsp;&nbsp;"Ja sam lojalan gra..."
<BR>&nbsp;&nbsp;&nbsp;&nbsp;&nbsp;"Savetniče, ja sam lojalan gra..."
<BR>&nbsp;&nbsp;&nbsp;&nbsp;&nbsp;Pljuvanje krvi.
<BR>&nbsp;&nbsp;&nbsp;&nbsp;&nbsp;"Onaj ko učini nažao auguru..."
<BR>&nbsp;&nbsp;&nbsp;&nbsp;&nbsp;Kolko...
<BR>
<BR>&nbsp;&nbsp;&nbsp;&nbsp;&nbsp;Svilino desno oko se otvara, vidi zid siv kao pepeo, opet se zatvara.
<BR>
<BR>&nbsp;&nbsp;&nbsp;&nbsp;&nbsp;Pokušava da prebroji municiju i, gle, opet je u onom restoranu. "Vidiš, Patera, kao prvo u moj staje mnogo više iglica... I sve su dobre i debele, ova zgrada je u starim vremenima bila Alambrera." Vrata se otvaraju, ulazi Poto i nosi na poslužavniku njihove obroke, a iza njega narednik Pesak sa kutijom i strašnim šipkama.
<BR>&nbsp;&nbsp;&nbsp;&nbsp;&nbsp;Vraćaj se! Nazad!
<BR>&nbsp;&nbsp;&nbsp;&nbsp;&nbsp;Kleči u pepelu, kopaj šakama. Bog pogođen sa pet iglica, pa ipak još stoji na rubu svetlosti iz njihovog fenjera i reži, a krv i pljuvačka mu cure iz usta. Grune pištolj sa debelom municijom, kako se to jako čuje u ovom tunelu i kako je blizu.
<BR>&nbsp;&nbsp;&nbsp;&nbsp;&nbsp;... si mu dao?
<BR>&nbsp;&nbsp;&nbsp;&nbsp;&nbsp;Metalne šipke pritisnute snažno u njegove prepone, Peskova ruka okreće ručku koja pokreće jednu osovinu, to bezizražajno lice nestaje, odneto talasima nepodnošljivog bola.
<BR>&nbsp;&nbsp;&nbsp;&nbsp;&nbsp;On je kupio tvoj mantejon.
<BR>&nbsp;&nbsp;&nbsp;&nbsp;&nbsp;"Da, Ja sam..."
<BR>&nbsp;&nbsp;&nbsp;&nbsp;&nbsp;Na neodređeno vreme? Dopustio je da ostaneš na neodređeno vreme?
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Neograničeno.
<BR>&nbsp;&nbsp;&nbsp;&nbsp;&nbsp;"Da. Ne znam..."
<BR>&nbsp;&nbsp;&nbsp;&nbsp;&nbsp;(Vraćaj se, o, vraćaj se, ali struja je suviše jaka.)
<BR>
<BR>&nbsp;&nbsp;&nbsp;&nbsp;&nbsp;Svilino levo oko se otvori. Čelik, preobojen, siv kao pepeo. On protrlja oči i diže se u sedeći položaj; glava bolna, stomak nemiran. On je u sobi sivih zidova, skromne veličine, bez prozora. Uzdrhta. Do sad je ležao na niskom, tvrdom, vrlo uzanom ležaju.
<BR>&nbsp;&nbsp;&nbsp;&nbsp;&nbsp;Jedan glas, sa ivice njegovog sećanja, progovara. "Aaa, budan si. Potrebno mi je da razgovaram sa nekim."
<BR>&nbsp;&nbsp;&nbsp;&nbsp;&nbsp;Svila jeknu i poče žmirkati. Doktor Ždral: podigao jednu šaku, a oči mu sijaju. "Koliko prstiju?" reče Ždral.
<BR>&nbsp;&nbsp;&nbsp;&nbsp;&nbsp;"Ti? Sanjao sam..."
<BR>&nbsp;&nbsp;&nbsp;&nbsp;&nbsp;"Uhvatili su te, Svilo. A i mene. Koliko prstiju vidiš?"
<BR>&nbsp;&nbsp;&nbsp;&nbsp;&nbsp;"Tri."
<BR>&nbsp;&nbsp;&nbsp;&nbsp;&nbsp;"Dobro je. Koji je danas dan?"
<BR>&nbsp;&nbsp;&nbsp;&nbsp;&nbsp;Svila je o tome morao da razmisli; bilo je naporno prisećati se. Posle nekog vremena on reče: "Tardan? Fidejina posmrtna svetkovina bila je u scildan; na jezero smo otišli u molpindan, pa sam ja sišao..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"U ove tunele. Dugo sam ostao ovde dole. Mogao bi sad biti već i hieragdan."
<BR>&nbsp;&nbsp;&nbsp;&nbsp;&nbsp;"Prilično dobro, ali nismo u tunelima."
<BR>&nbsp;&nbsp;&nbsp;&nbsp;&nbsp;"U Alambreri?"
<BR>&nbsp;&nbsp;&nbsp;&nbsp;&nbsp;Ždral odmahnu glavom. "Kazaću ti, ali tu ima da se objašnjava, a prvo bi trebalo da te upozorim da su nas verovatno zaključali u istu ćeliju zato što se nadaju da bismo mogli reći nešto korisno. Ti možda nećeš hteti da im tu korist daš."
<BR>&nbsp;&nbsp;&nbsp;&nbsp;&nbsp;Svila klimnu glavom i odmah uvide da mu je to velika greška. "Eh, da mi je malo vode."
<BR>&nbsp;&nbsp;&nbsp;&nbsp;&nbsp;"Voda je svud oko nas. Ali dobićeš je tek kad nam je oni daju, ako je ikad daju."
<BR>&nbsp;&nbsp;&nbsp;&nbsp;&nbsp;"Savetnik Poto me udarao pesnicama." Svila obazrivo pomilova oteklinu na jednoj strani glave. "To je poslednje čega se sećam. Kad kažeš 'oni', misliš na naš Ajuntamiento?"
<BR>&nbsp;&nbsp;&nbsp;&nbsp;&nbsp;"Dabome." Ždral sede na ležaj pored Svile. "Nećeš zameriti, nadam se. Sedeo sam na podu dok si ti bio u nesvesti, a dole je tvrdo i dupe se smrzne. Zašto si potegao čak na jezero? Ako nemaš ništa protiv da mi kažeš?"
<BR>&nbsp;&nbsp;&nbsp;&nbsp;&nbsp;"Ne sećam se."
<BR>&nbsp;&nbsp;&nbsp;&nbsp;&nbsp;Ždral klimnu glavom sa odobravanjem. "Verovatno je najbolje držati se te linije."
<BR>&nbsp;&nbsp;&nbsp;&nbsp;&nbsp;"Nije to nikakva linija. Ja sam... ja sam sanjao vrlo čudne snove." Svila odgurnu od sebe užasavajuće uspomene na Potoa i Peska. "Jedan je bio o nagoj goloj ženi koja je takođe imala čudne sne."
<BR>&nbsp;&nbsp;&nbsp;&nbsp;&nbsp;"C-c-c."
<BR>&nbsp;&nbsp;&nbsp;&nbsp;&nbsp;"Razgovarao sam sa... nije bitno. Onda sam pobedio jednog demona. To nećeš verovati, doktore."
<BR>&nbsp;&nbsp;&nbsp;&nbsp;&nbsp;"Tačno. Ne verujem", reče mu Ždral vedro.
<BR>&nbsp;&nbsp;&nbsp;&nbsp;&nbsp;"Ali, jesam. Pozivao sam božanstva, jedno po jedno. Samo Hieraks ju je uplašio."
<BR>&nbsp;&nbsp;&nbsp;&nbsp;&nbsp;"Ženski đavo. Đavolica. Je li izgledala ovako?" Ždral iskezi zube.
<BR>&nbsp;&nbsp;&nbsp;&nbsp;&nbsp;"Da, donekle." Svila zastade i protrlja glavu. "Ali nije to bio san - ne bledi. Ti je poznaješ. Mora biti da je poznaješ."
<BR>&nbsp;&nbsp;&nbsp;&nbsp;&nbsp;Ždral uzvi jednu obrvu. "Ja poznajem đavolicu koju si ti oterao? Pa, moram priznati da je moj krug poznanika širok, ali..."
<BR>&nbsp;&nbsp;&nbsp;&nbsp;&nbsp;"Ona je Gljiva, Krvova ćerka. U stanju je da zaposeda ljude, pa je posela i onu ženu sa kojom sam bio."
<BR>&nbsp;&nbsp;&nbsp;&nbsp;&nbsp;Najednom uozbiljen, Ždral tiho zazvižda.
<BR>&nbsp;&nbsp;&nbsp;&nbsp;&nbsp;"Jesi li je ti operisao?"
<BR>&nbsp;&nbsp;&nbsp;&nbsp;&nbsp;Ždral odmahnu glavom. "Krv ti ispričao?"
<BR>&nbsp;&nbsp;&nbsp;&nbsp;&nbsp;"Rekao mi je da je pre tebe imao u kući hirurga za mozak. Kad sam saznao šta Gljiva ume da uradi, razumeo sam, ili bar mislim da sam razumeo. Hoćeš li mi ispričati o tome?"
<BR>&nbsp;&nbsp;&nbsp;&nbsp;&nbsp;Ždral poče opipavati bradu; onda slegnu ramenima. "Valjda štete od toga ne može biti. Ajuntamiento ionako zna sve važnije elemente, a mi moramo nekako da prekratimo ovo vreme. Ako ti objasnim, da li ćeš posle ti odgovoriti na neka moja pitanja? Ali da mi daš poštene i potpune odgovore, osim ako je reč o nečemu što ne želiš da oni saznaju?"
<BR>&nbsp;&nbsp;&nbsp;&nbsp;&nbsp;"Ne znam ja ništa što ne bih želeo da i Ajuntamiento sazna", izjavi Svila, "a na veliki broj pitanja već sam odgovorio Savetniku Potou. Reći ću ti sve što se odnosi na mene lično i sve što znam o drugim ljudima, a što nisu govorili pod Pesovim pečatom."
<BR>&nbsp;&nbsp;&nbsp;&nbsp;&nbsp;Ždral se široko osmehnu. "U tom slučaju počeću sa najosnovnijim pitanjem. Za koga radiš?"
<BR>&nbsp;&nbsp;&nbsp;&nbsp;&nbsp;"Trebalo je da dodam da ću odgovarati na tvoja pitanja tek kad ti odgovoriš na moja pitanja o Gljivi. Tako se dogovorismo, a ja ću joj rado pomoći, ako budem mogao."
<BR>&nbsp;&nbsp;&nbsp;&nbsp;&nbsp;Ista obrva se još jednom uzdiže. "Odgovorićeš i na moje prvo?"
<BR>&nbsp;&nbsp;&nbsp;&nbsp;&nbsp;"Da", reče Svila. "Veoma jasno i na njega. Prvo na njega. Da li je Gljiva stvarno Krvova kći? Ona mi je rekla da jeste."
<BR>&nbsp;&nbsp;&nbsp;&nbsp;&nbsp;"Zakonski jeste. Ali, usvojena. Neženjama se obično ne dozvoljava da usvajaju decu, ali Krv je radio za Ajuntamiento. Da li si to znao?"
<BR>&nbsp;&nbsp;&nbsp;&nbsp;&nbsp;Svila se u poslednji tren seti da ne odmahne glavom. "Nisam. A ni sad ne verujem. On je kriminalac."
<BR>&nbsp;&nbsp;&nbsp;&nbsp;&nbsp;"Ne plaćaju oni njega karticama, znaš. Dopuštaju mu da radi svoja posla bez ometanja, pod uslovom da se ne događaju ozbiljne frke ni u jednoj od njegovih kuća, a osim toga, čine mu i izvesne usluge. Ovo, za Gljivu, izgleda da je bila jedna takva usluga. Bilo je više nego dovoljno da ma koji Savetnik kaže samo dve-tri reči sudiji, a Krv, čim ju je usvojio, stekao je i zakonito pravo da je kontroliše sve do njenog punoletstva."
<BR>&nbsp;&nbsp;&nbsp;&nbsp;&nbsp;"Vidim. A ko su njeni pravi roditelji?"
<BR>&nbsp;&nbsp;&nbsp;&nbsp;&nbsp;Ždral opet slegnu ramenima. "Ona ih nema. Bar ne u našem svitku. Ko god da su bili, verovatno su imali samo jedan susret, u petri-tacni. Ona je bila smrznuti embrion. Pretpostavljam da je Krv dao de-be-lu lovu za nju. Znam da je potrošio čitavo malo bogatstvo da dovuče tog encefalistu koga si pomenuo."
<BR>&nbsp;&nbsp;&nbsp;&nbsp;&nbsp;Sećajući se gole, grozno prljave sobice u kojoj je prvi put video Gljivu, Svila ogorčeno reče: "Bogatstvo, da bi uništio ono za šta je platio tako mnogo."
<BR>&nbsp;&nbsp;&nbsp;&nbsp;&nbsp;"A, ne baš. Trebalo je da ona posle operacije postane popustljivija. Da je možeš ubediti. Pre operacije je bila, koliko sam čuo, živi užas za sve one oko nje. A kad je taj tip za mozak - inače on je bio iz Palustrije, pa smo tako i saznali šta se dešava. Kad je on otvorio njenu lobanju, naleteo je na novi organ." Ždral se tiho nasmeja. "Pročitao sam njegov izveštaj, koji se nalazi u medicinskoj arhivi, u vili."
<BR>&nbsp;&nbsp;&nbsp;&nbsp;&nbsp;"Novi organ? Koji?"
<BR>&nbsp;&nbsp;&nbsp;&nbsp;&nbsp;"Neću reći da to u njenoj glavi nije bio mozak. Bio je. Ali nije bio sličan onome na čemu je ikada radio taj hirurg. Medicinski govoreći, to nije bio ljudski, ali ni životinjski mozak. Tip je morao da seče otprilike, po nekom svom nagađanju i uz božju pomoć, kao što kažu. I zabrljao je. Štaviše, priznao je da je zabrljao."
<BR>&nbsp;&nbsp;&nbsp;&nbsp;&nbsp;Svila otre oči od suza.
<BR>&nbsp;&nbsp;&nbsp;&nbsp;&nbsp;"Ma, hajde, hajde. Bilo je to pre deset godina. Uostalom, mi uhode morali bismo biti tvrđeg srca."
<BR>&nbsp;&nbsp;&nbsp;&nbsp;&nbsp;"Da li je iko ikad zaplakao za njom, doktore?" upita Svila. "Ti, ili Krv, ili Mošus, ili taj hirurg za mozak? Iko, ikad?"
<BR>&nbsp;&nbsp;&nbsp;&nbsp;&nbsp;"Koliko je meni poznato, nije."
<BR>&nbsp;&nbsp;&nbsp;&nbsp;&nbsp;"Onda pusti da ja plačem za njom. Neka joj bude dato bar toliko."
<BR>&nbsp;&nbsp;&nbsp;&nbsp;&nbsp;"Ne pada mi na pamet da te sprečavam. Nisi pitao zašto je se Krv nije otarasio."
<BR>&nbsp;&nbsp;&nbsp;&nbsp;&nbsp;"Zato što je ona njegova ćerka, kao što si mi sam rekao; bar zakonski je to."
<BR>&nbsp;&nbsp;&nbsp;&nbsp;&nbsp;"Ne bi to njega zaustavilo. Nego je hirurg rekao da bi se njene sposobnosti prodiranja u tuđe svesti mogle regenerisati neko vreme posle zaceljenja rane od operacije. Bilo je to samo nagađanje, ali sudeći po ovome što pričaš o đavolici, izgleda da su se stvarno regenerisale. Što sad, zahvaljujući tebi, i Ajuntamiento zna. Zato će Viron biti opasniji nego ikad."
<BR>&nbsp;&nbsp;&nbsp;&nbsp;&nbsp;Svila opet obrisa oči krajičkom mantije, pa obrisa i nos. "Misliš, raspolagaće većom snagom. To može zabrinjavati tvoju vladu u Palustriji, ali mene ne zabrinjava."
<BR>&nbsp;&nbsp;&nbsp;&nbsp;&nbsp;"A, tako." Ždral kliznu unazad po ležaju i nasloni se leđima na zid od čelika. "E, obećao si da ćeš mi reći za koga radiš, ako ti ispričam o Gljivi. Sad ćeš mi reći da, kao, radiš za Njegovu svesnost, Prolokutora, ili tako nešto. Jel da? Ja to ne bih baš nazvao poštenom igrom."
<BR>&nbsp;&nbsp;&nbsp;&nbsp;&nbsp;"Ne. Ili, možda, na neki način i radim za njega. To je zgodna etička poenta. Svakako radim ono što bi Njegova svesnost i hteo da ja radim, ali nisam mu rekao - naime, nisam formalno obavestio Udruženje. Nisam stigao; stari izgovor. Da li bi mi poverovao ako bih ti rekao da uhodim za račun i u korist Njegove svesnosti?"
<BR>&nbsp;&nbsp;&nbsp;&nbsp;&nbsp;"Ne bih i ne verujem. Tvoj Prvi govornik ima uhoda koliko hoćeš. Ali oni nisu sveti auguri. Nije on toliko nerazuman. Za koga, dakle?"
<BR>&nbsp;&nbsp;&nbsp;&nbsp;&nbsp;"Za Izvanaša."
<BR>&nbsp;&nbsp;&nbsp;&nbsp;&nbsp;"Za boga Izvanaša?"
<BR>&nbsp;&nbsp;&nbsp;&nbsp;&nbsp;"Da." Svila je osetio da se Ždralova obrva još jednom diže, iako nije gledao ka njegovom licu; čovek duboko udahnu pa ispusti vazduh na usta. "Niko mi ne veruje, osim, pomalo, Mejtere Mermer, pa ne očekujem ni da mi ti poveruješ, doktore. Ti ponajmanje. Ali već sam rekao Savetniku Potou, a kažem i tebi. Izvanaš mi se obratio prošlog fejdana, na igralištu u našoj palestri." Čekao je da Ždral prezrivo frkne.
<BR>&nbsp;&nbsp;&nbsp;&nbsp;&nbsp;"E, to je baš zanimljivo. Trebalo bi da se o tome napričamo natenane. Jesi li ti njega video?"
<BR>&nbsp;&nbsp;&nbsp;&nbsp;&nbsp;Svila razmisli o ovom pitanju. "Ne na onaj način kako vidim tebe sada, štaviše siguran sam da njega nije ni moguće videti tako. Svi likovni prikazi bogova su u krajnjoj liniji pogrešni, kao što rekoh Krvu pre nekoliko dana; samo, mogu biti više ili manje prikladni, ali slični ne mogu biti. Međutim, Izvanaš mi se pokazao - prikazao mi je svoj duh, ako se može govoriti o duhu jednog boga - tako što je prikazao nebrojene stvari koje je uradio i načinio. Ljude, životinje, biljke i mirijadu drugih stvari, do kojih je njemu veoma stalo, mada nisu sve lepe niti zaslužuju da budu voljene, po mom shvatanju, a ni po tvom, doktore. Ogromne vatre izvan svitka, bubu koja izgleda kao da ju je pravio juvelir, a jaja polaže u balegu, dečaka koji ne može da govori, a živi kao... kao divlja zver.
<BR>&nbsp;&nbsp;&nbsp;&nbsp;&nbsp;Video se i jedan zločinac, nag, na platformi za pogubljenje, a mi smo se tom prizoru vratili kad je smrtna kazna nad njim izvršena, pa ponovo, kad je njegov leš spuštan sa platforme. Među gledaocima su bili njegova majka i jedna grupa njegovih prijatelja i kad je neko rekao da je on podsticao na pobunu, ona je rekla da po njenom mišljenju nikad nije bio stvarno zao i da će ga ona uvek voleti. Videla se i jedna mrtva žena koju su ostavili u nekoj uličici. Video sam i Pateru Štuku, ali sve to je bilo nekako povezano, kao da bi trebalo da se uklopi u neku širu sliku." Svila zastade; prisećao se.
<BR>&nbsp;&nbsp;&nbsp;&nbsp;&nbsp;"Da se vratimo mi tom bogu. Jesi li čuo njegov glas?"
<BR>&nbsp;&nbsp;&nbsp;&nbsp;&nbsp;"Njegove glasove, jesam. Jedan mi je govorio u jedno uho, a drugi u drugo uvo, maltene bez prestanka. Jedan od tih glasova je bio vrlo muževan; ne lažno dubok, nego stamen, kao da govori neki kameni masiv, neka planina. Drugi glas bio je ženstven, blag, sa malo umiljavanja; a ipak, oba ta glasa bejahu njegovi glasovi. Kad je moje prosvetljenje završeno, razumeo sam mnogo bolje zbog čega umetnici uvek prikazuju Pesa sa dve glave. Inače, verujem da Izvanaš raspolaže mnogo većim brojem glasova. Čuo sam ih iza sebe povremeno, mada nejasno. Bilo je to kao da iza mene cela jedna gomila čeka, dok predvodnici te gomile šapuću u moje uši; ali, ipak, kao da je ta gomila bila samo jedna osoba: Izvanaš. Želiš li da kažeš neki svoj komentar o ovome?"
<BR>&nbsp;&nbsp;&nbsp;&nbsp;&nbsp;Ždral odmahnu glavom. "Kad su oba ta glasa govorila istovremeno, jesi li ih razumeo?"
<BR>&nbsp;&nbsp;&nbsp;&nbsp;&nbsp;"Oh, da. Čak i kad su pričala o sasvim različitim stvarima, što najčešće i jesu. Ono što je meni teško shvatljivo, čak i sada - naime, jedna od stvari koje su mi i sada teško shvatljive - jeste sledeće: kako se to moglo sve dogoditi za jedan tren. Mislim da sam nekome rekao kasnije da mi se činilo da je trajalo stotinama godina, ali istina je da nije trajalo uopšte. Dogodilo se za vreme nečega što nije bilo vreme, nečega što ni u jednoj drugoj prilici nisam iskusio. Loše se izražavam, ali nadam se da si me razumeo."
<BR>&nbsp;&nbsp;&nbsp;&nbsp;&nbsp;Ždral klimnu glavom.
<BR>&nbsp;&nbsp;&nbsp;&nbsp;&nbsp;"Jedan od dečaka, i to Rog, naš najbolji igrač, baš tad je pružao ruke da uhvati loptu. Prsti su mu bili nadomak lopte, a onda se ovo dogodilo izvan vremena. Bilo je kao da je Izvanaš uvek stajao iza mene, ali nikad nije progovarao sve dok se nije ukazala potreba. Pokazao mi je ko je i kakva su njegova osećanja prema svim njegovim delima, zatim kakav je njegov stav prema meni i šta zahteva da učinim. Upozorio me je da mi neće pomagati..." Reči utihnuše; Svila pritisnu dlan na čelo.
<BR>&nbsp;&nbsp;&nbsp;&nbsp;&nbsp;Ždral se opet hehetavo nasmeja. "To nije bilo mnogo lepo od njega."
<BR>&nbsp;&nbsp;&nbsp;&nbsp;&nbsp;"Ne verujem da je tu bila reč o lepim manirima", odvrati Svila lagano. "Nego o logici. Ako je trebalo da budem njegov agent, što je od mene zatražio... Ništa mi nije rekao kao da naređuje; samo mi je predložio da budem njegov agent. Trebalo je da to naglasim.
<BR>&nbsp;&nbsp;&nbsp;&nbsp;&nbsp;Dakle, ako je trebalo da budem njegov agent, onda je ono što sam ja radio moralo biti njegovo delo: hteo je da naš mantejon bude spasen i zato je predložio da ja spasavam mantejon; on je svoje delo ostvarivao kroz mene. Ja sam ta pomoć koju je on poslao mantejonu; a kad nekog pošalješ da nešto spase, onda ne spasavaš i spasitelja, baš kao što ne pereš svoj sapun niti kupuješ šljive da bi ih okačio na svoje šljivovo drvo. Rekao sam, naravno, da ću pokušati. Rekao sam da ću pokušati da uradim sve to što on od mene traži."
<BR>&nbsp;&nbsp;&nbsp;&nbsp;&nbsp;"I onda si zaplovio u razne poduhvate da bi spasao taj ruševni mantejon u Sunčevoj ulici? I taj kućerak u kome stanuješ i sve to tamo?"
<BR>&nbsp;&nbsp;&nbsp;&nbsp;&nbsp;"Da." Svila klimnu glavom, pokaja se odmah što je klimnuo i dodade: "Ne moraju biti spasene baš te zgrade koje se sad tamo nalaze. Ako bi one mogle biti zamenjene novim, prostranijim građevinama - Patera Ustavica, koadjutor, nagovestio je takvu mogućnost pre dve-tri večeri - to bi bilo još bolje. Međutim, na tvoje pitanje ovim je odgovoreno. Sad znaš za koga radim. Ili za koga uhodim, ako ti se to više sviđa, jer, uhodio sam tebe."
<BR>&nbsp;&nbsp;&nbsp;&nbsp;&nbsp;"Za jednog sporednog boga, zvanog 'Onaj napolju'."
<BR>&nbsp;&nbsp;&nbsp;&nbsp;&nbsp;"Da. Tako je. Mi smo nameravali... ja sam ti nameravao kazati da mi je poznato da si uhoda, kad sledeći put dođeš da lečiš moj skočni zglob. I da sam razgovarao sa ljudima iz kojih si ti izvlačio informacije, a da oni nisu razumeli zašto su ti one potrebne; takođe sa ljudima koji su prenosili poruke do tebe i od tebe; video sam sistem u tim stvarima. Sada ga vidim još jasnije, ali video sam ga još onda."
<BR>&nbsp;&nbsp;&nbsp;&nbsp;&nbsp;Ždral se osmehnu i zaklima glavom, šaljivo glumeći očajanje. "Video je, na žalost, i Savetnik Lemur."
<BR>&nbsp;&nbsp;&nbsp;&nbsp;&nbsp;"Vidim ja i što-šta drugo. Na primer, zašto si stanovao kod Krva i zašto sam ja naleteo na Krvovog talusa ovde, u tunelima."
<BR>&nbsp;&nbsp;&nbsp;&nbsp;&nbsp;"Nismo u tunelima", reče mu Ždral rasejano. "Zar nisi čuo kad sam ti rekao da je voda svud oko nas? Mi smo u jednom potonulom brodu na dnu jezera. Da budem malo određeniji: u jednom brodu koji je napravljen da bi mogao tonuti i opet se dizati na površinu, kad god to kapetan naredi. Brod koji pliva ispod vode kao riba, ako možeš u to poverovati. Ovo je tajna prestonica Virona. Bio bih bogat čovek, a i heroj, kad bih nekako mogao odneti tu informaciju u otadžbinu, mojim starešinama."
<BR>&nbsp;&nbsp;&nbsp;&nbsp;&nbsp;Svila skliznu sa ležaja i priđe čeličnim vratima. Bila su zaključana, kao što je i očekivao; nije bilo nikakvog staklenog okna, niti rupice, nikakve mogućnosti da se proviri napolje. Odjednom svestan svojih telesnih mirisa i silnih mrlja od pepela na odeći, on upita: "Možemo li se mi ovde nekako prati?"
<BR>&nbsp;&nbsp;&nbsp;&nbsp;&nbsp;Ždral opet odmahnu glavom. "Ispod ležaja je nokšir, ako to misliš."
<BR>&nbsp;&nbsp;&nbsp;&nbsp;&nbsp;"Ne, ne sad."
<BR>&nbsp;&nbsp;&nbsp;&nbsp;&nbsp;"Onda mi ispričaj šta je tebe bilo briga da li sam ja uhoda, ako nisi nameravao da me predaš Ajuntamientu."
<BR>&nbsp;&nbsp;&nbsp;&nbsp;&nbsp;"Predao bih te", reče Svila, "ako mi ti ne bi pomogao da spasem naš mantejon od Krva. Htedoh reći da bih te pustio da pobegneš iz grada, ako bi mi prvo pomogao."
<BR>&nbsp;&nbsp;&nbsp;&nbsp;&nbsp;Seo je u ugao najudaljeniji od ležaja i našao da je čelični pod zaista tako tvrd i hladan kao što je to Ždral rekao. "Ali ako ne bi, ja bih te otkekao kod zelembaća. Tako bi to rekao narod u našem kraju grada, a ja sam radio i za taj narod i za Izvanaša, koji hoće da spase mantejon upravo zato što mu je tako mnogo stalo do tog naroda."
<BR>&nbsp;&nbsp;&nbsp;&nbsp;&nbsp;Izuo je cipele. "Kad narod kaže 'zelembaći', misli na vojnike naše Civilne garde. Jer, kao, u tim zelenim uniformama izgledaju kao zelene žabe."
<BR>&nbsp;&nbsp;&nbsp;&nbsp;&nbsp;"Znam, znam. Zašto si ulazio u tunele? Zato što sam ja postavljao nekim ljudima pitanja o tunelima?"
<BR>&nbsp;&nbsp;&nbsp;&nbsp;&nbsp;Dok je odgovarao, Svila je izuo čarape. "Ne baš. Nisam ni nameravao da uđem u tunele, mada sam nešto neodređeno čuo o njima, da se, navodno, tamo sastaju krugovi crnih mehaničara i tako dalje; nama su u sholi rekli da su to glupe izmišljotine. Ti i ova ovojnica koju si mi pozajmio omogućili ste mi da pešačim sve do Scilinog svetilišta na jezeru. Tamo sam otišao zato što je i komisionar Simuliid tamo otišao; a osoba koja mi je to rekla takođe mi je kazala da si se ti zanimao za Simuliidovo odlaženje tamo."
<BR>&nbsp;&nbsp;&nbsp;&nbsp;&nbsp;"Šenila."
<BR>&nbsp;&nbsp;&nbsp;&nbsp;&nbsp;"Ne." Svila odmahnu glavom, unapred znajući da će boleti, ali željan da učini svoj odgovor u najvećoj mogućoj meri kategoričan.
<BR>&nbsp;&nbsp;&nbsp;&nbsp;&nbsp;"Znaš da je bila Šenila. Što, međutim, nije važno sada. Inače, dok si ti nju ispovedao, ja sam napolju prisluškivao, znaš. Nisam mnogo čuo, ali želeo bih da sam čuo taj deo."
<BR>&nbsp;&nbsp;&nbsp;&nbsp;&nbsp;"Taj deo nisi mogao čuti jer nikad nije izrečen. Šenila je priznavala svoje grehe, a ne tvoje." Svila skide ovojnicu.
<BR>&nbsp;&nbsp;&nbsp;&nbsp;&nbsp;"Nek ti bude. Da li te je Krvov talus izručio Potou?"
<BR>&nbsp;&nbsp;&nbsp;&nbsp;&nbsp;"Bilo je zapetljanije od toga." Svila je oklevao. "Pretpostavljam da je neobazrivo da ja sada ovo kažem; ali ako je Savetnik Poto odredio nekog da nas prisluškuje, utoliko bolje - želim da skinem ovo sa svoje savesti. Ubio sam Krvovog talusa. Morao sam, da bih spasao svoj život; ali nije mi se dopadalo dok sam to radio, a u ovom vremenu koje je od tada proteklo, dopalo mi se još manje."
<BR>&nbsp;&nbsp;&nbsp;&nbsp;&nbsp;"Pomoću...?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Pomoću jednog azofa koji se zadesio kod mene. Kasnije mi je oduzet."
<BR>&nbsp;&nbsp;&nbsp;&nbsp;&nbsp;"Razumeo sam. Možda je bolje da više ništa ne kažemo o tome."
<BR>&nbsp;&nbsp;&nbsp;&nbsp;&nbsp;"Onda da kažemo nešto o ovome." Svila podiže ovojnicu. "Bio si veoma velikodušan i pozajmio mi ovo, a ja sam bio do krajnosti nezahvalan. Moj izgovor znaš; naime, nadao sam se da ću postići ono što je Izvanaš od mene zatražio, da ću opravdati poverenje koje je on ukazao meni, čoveku koji mu za dvadeset tri godine nije nijednom odao počast, pa ni najskromniju. Ne bi bilo pošteno da ja sad zadržim ovo i srećan sam što mi se ukazala prilika da vratim."
<BR>&nbsp;&nbsp;&nbsp;&nbsp;&nbsp;"Neću primiti. Je li ovojnica sad hladna? Morala bi da bude. Hoćeš da ti je energizujem?"
<BR>&nbsp;&nbsp;&nbsp;&nbsp;&nbsp;"Hoću da je uzmeš, doktore. Ja bih ucenom izvukao onolike pare iz tebe, da sam mogao. Ne zaslužujem da mi činiš nikakve usluge."
<BR>&nbsp;&nbsp;&nbsp;&nbsp;&nbsp;"Nisi ti usluge nikad od mene ni dobio." Ždral privuče noge na ležaj i prekrsti ih ispod i ispred sebe. "Ja nisam pronalazač pa da izmislim nešto kao što si ti, ali kamo sreće da jesam, jer ti si tačno ono što nam je bilo potrebno. Ti si tačka okupljanja za potlačene klase u Vironu, a grad koji je unutar sebe podeljen jeste grad koji nema snage da napadne svoje susede. E, sad, energizuj to i omotaj opet oko noge."
<BR>&nbsp;&nbsp;&nbsp;&nbsp;&nbsp;"Nijednog trenutka ja nisam želeo da oslabim Viron. To nije bilo deo mog zadatka."
<BR>&nbsp;&nbsp;&nbsp;&nbsp;&nbsp;"Nemoj bacati krivicu na sebe. Ajuntamiento je načinio ogromnu štetu kad je ubio kaldea i preuzeo vlast protivno Povelji i protivno volji svog naroda - mada ova istina neće spasti tvoj život kad Lemur završi s tobom. Ubiće te, kao što će i mene."
<BR>&nbsp;&nbsp;&nbsp;&nbsp;&nbsp;Svila tužno klimnu glavom. "Savetnik Poto je već rekao nešto u tom smislu. Nadao sam se i još se nadam, da je to bila samo pretnja i da me on ipak neće ubiti, kao što ni Krv nije."
<BR>&nbsp;&nbsp;&nbsp;&nbsp;&nbsp;"Ova situacija je sasvim drugačija. Ti si pošao iz grada u Krvovu vilu i dalo se pretpostaviti da još neko zna za tvoj poduhvat. Međutim, ako te je ovog puta Krvov talus uhvatio i uvukao u tunele, mali su izgledi da iko drugi zna da si pao u šake Ajuntamientu. To sad ne zna čak ni taj talus, ako si ga, kao što veliš, ubio."
<BR>&nbsp;&nbsp;&nbsp;&nbsp;&nbsp;"Zna samo Mamelta, žena koju su uhapsili zajedno sa mnom."
<BR>&nbsp;&nbsp;&nbsp;&nbsp;&nbsp;"Štaviše", reče Ždral, "da te je ubio, Krv bi bio utoliko manje bezbedan. A kad te ubiju, Lemur i ostali Savetnici biće utoliko bezbedniji. Zapravo, čudim se da te već nisu likvidirali. Ko ti je ta Mamelta, uzgred budi rečeno? Je l' to jedna od onih svetih žena?"
<BR>&nbsp;&nbsp;&nbsp;&nbsp;&nbsp;"Kad je dovršio pravljenje svitka, Pes je u njega smestio izvestan broj ljudskih bića; ona je jedna od tih. Da li si znao da su neki od tih ljudi još živi, ali uspavani?"
<BR>&nbsp;&nbsp;&nbsp;&nbsp;&nbsp;Ždral odmahnu glavom. "Je l' ti on to rekao? Pes?"
<BR>&nbsp;&nbsp;&nbsp;&nbsp;&nbsp;"Nije mi rekao. Mene su uhvatili vojnici - kad se to desilo, ostavio sam azof, jer sam znao da će me oni pretresati. Taj tunel je bio gotovo sasvim zatrpan nanosom pepela, pa sam ja ostavio azof ispod pepela dok su me vojnici izvlačili."
<BR>&nbsp;&nbsp;&nbsp;&nbsp;&nbsp;"Lukavo, lukavo", reče Ždral, osmehnuvši se široko.
<BR>&nbsp;&nbsp;&nbsp;&nbsp;&nbsp;"Nije bilo baš mnogo lukavo. Htedoh reći da mi je jedan od vojnika pokazao taj uspavani narod i rekao mi da oni tu stoje još od vremena prvih doseljenika. Gljiva je probudila jednu od tih osoba, Mameltu, a ja sam onda isterao demona, naime Gljivu, kao što ti već rekoh."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mamelta i ja smo pobegli od vojnika - Hamerstona će kazniti za to, bojim se - ali smo ponovo uhapšeni kad sam se vratio po azof. Zaključali su me u jednu ćeliju goru od ove, a posle nekog vremena doneli su mi moju mantiju, koju je dotad nosila Mamelta, što znači da su joj dali pristojnu odeću, ili se bar ja nadam da jesu." Svila zastade i gricnu donju usnu. "Mogao sam, valjda, da se oduprem vojnicima, jer imao sam azof; lako je moguće da bih ubio obojicu. Ali nisam mogao naterati sebe da to učinim."
<BR>&nbsp;&nbsp;&nbsp;&nbsp;&nbsp;"Veoma pohvalno. Kad si drugi put uhapšen, Poto je već bio tamo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I brzo je shvatio ko si."
<BR>&nbsp;&nbsp;&nbsp;&nbsp;&nbsp;"Rekao sam mu ko sam", priznade Svila. "Naime, on me je pitao kako se zovem, a ja sam odgovorio. I opet bih tako postupio. Ja sam lojalan građanin; u to sam ga više puta uveravao."
<BR>&nbsp;&nbsp;&nbsp;&nbsp;&nbsp;"Pitam se je li moguće biti mrtav, a i dalje lojalan. Ali to je već u tvojoj oblasti stručnog znanja. Zanima me to tvoje prvo bežanje, sa tom ženom. Kako li si to uskladio sa svojom lojalnošću?"
<BR>&nbsp;&nbsp;&nbsp;&nbsp;&nbsp;"Morao sam nešto hitno da dovedem u red", reče Svila. "Neću sad ulaziti u pojedinosti, ali uspeo sam; pa, pošto nisam počinio ništa loše, bilo je moralno opravdano da se udaljim u trenutku kad mi se ukazala prilika."
<BR>&nbsp;&nbsp;&nbsp;&nbsp;&nbsp;"A sad si učinio nešto loše? Sad si zločinac koji zaslužuje smrt?"
<BR>&nbsp;&nbsp;&nbsp;&nbsp;&nbsp;"Nisam. Moja savest nije sasvim čista, ali najgore na njoj je to što sam izneverio Izvanaša. Kad bih opet mogao nekako pobeći - mada se čini da je to sada nemoguće - nije isključeno da bih, konačno, ipak spasao mantejon."
<BR>&nbsp;&nbsp;&nbsp;&nbsp;&nbsp;"Znači, ti bi rado pobegao, samo kad bi mogao?"
<BR>&nbsp;&nbsp;&nbsp;&nbsp;&nbsp;"Iz gvozdene sobice čija su vrata zaključana?" Svila provuče prste kroz svoj neuredni 'krov' od žute kose. "Kako predlažeš da to izvedemo, doktore?"
<BR>&nbsp;&nbsp;&nbsp;&nbsp;&nbsp;"Možda nećemo večno ostati ovde. Imaš li ti volju da bežiš?"
<BR>&nbsp;&nbsp;&nbsp;&nbsp;&nbsp;"Da, svakako."
<BR>&nbsp;&nbsp;&nbsp;&nbsp;&nbsp;"Onda energizuj tu ovojnicu. Možda ćemo morati da trčimo; nadam se da će doći do toga. Hajde, šutiraj je ili je pljeskaj o pod."
<BR>&nbsp;&nbsp;&nbsp;&nbsp;&nbsp;Svila uradi kako mu je rečeno; poče šibati čeličnu ploču. "Ako se ikada ukaže ma i najmanja mogućnost da ispunim moj zavet Izvanašu, ja je moram zgrabiti; i učiniću to. On će te svakako blagosloviti, kao što te i ja sad blagoslovim, zbog tvoje velikodušnosti."
<BR>&nbsp;&nbsp;&nbsp;&nbsp;&nbsp;"Neću uložiti banku na to." Ždral se osmehnu; na trenutak je izgledalo da je ozaren radošću. "Ti si imao cerebralni poremećaj, to je sve. Najverovatnije je prsla neka mala vena u tvom mozgu, od naprezanja tokom utakmice. Kad se tako nešto desi na pravom mestu, pacijent doživi opsene poput ovih koje si mi opisao. Nije to baš tako retko. A pravo mesto se zove Vernikeova zona." On prstom dodirnu jednu tačku na svojoj glavi, da pokaže gde je to.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
