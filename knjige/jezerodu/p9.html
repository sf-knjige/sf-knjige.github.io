<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. HRANA ZA BOGOVE
<P>&nbsp;&nbsp;&nbsp;&nbsp;&nbsp;Patera Svila se odmače dva duga koraka od vrata, koja bejahu još čvrsto zatvorena, i odmeri ih zgađenim pogledom; gađenje je osećao prema sebi i svom neuspehu. Vrata su se svakako mogla na neki način otvoriti - jer talus ih je otvorio. A kad bi i on u tome uspeo, imao bi pristup na stepenište koje vodi do poda svetilišta na vrhu litice; odatle bi moglo biti moguće (ili čak lako) otvoriti vrata na slici Scile urezanoj u pod, izići napolje i vratiti se u Limnu.
<BR>&nbsp;&nbsp;&nbsp;&nbsp;&nbsp;Komisionari, reče Svila sebi, i - koga je još pomenula ona žena? - sudije, i njima slični, dolaze ovde, očigledno na savetovanja sa Ajuntamientom. Pre nego što ga je ubio azofom...
<BR>&nbsp;&nbsp;&nbsp;&nbsp;&nbsp;(Morao je prisiliti sebe da se suoči sa tim rečima, iako je već mnogo puta rekao sebi, savršeno istinito, da ga je ubio samo da bi spasao svoj život.)
<BR>&nbsp;&nbsp;&nbsp;&nbsp;&nbsp;Pre nego što ga je ubio, talus je rekao da ga je Mošus otpustio i vratio ovde, Potou; a kad je pomenuo to ime, svakako je mislio na Savetnika Potoa.
<BR>&nbsp;&nbsp;&nbsp;&nbsp;&nbsp;Prema tome, onaj koji je ušao u svetilište i nestao bio je, svakako, sudija, komisionar ili nešto slično. Nikakve tajne više nije ostalo u tom nestanku: čovek je ušao, neko ga je primetio (valjda talus), čovek je možda pokazao neku vrstu propusnice, Scilina usta su se otvorila da ga propuste, sišao je niz stepenište, a zatim je odveden do nekog mesta koje ne može biti daleko, jer se talus pola sata kasnije opet našao na svom poslu.
<BR>&nbsp;&nbsp;&nbsp;&nbsp;&nbsp;Sve savršeno logično i sve jasno ukazuje na to da su kancelarije Ajuntamienta negde u blizini. To uviđanje pritisnulo je Svilina leđa i povilo ih kao težak teret. Kako može on, građanin i augur, zadržati za sebe sve ono što je saznao o Ždralovim delatnostima, čak i ako bi tajnost bila korisna za spasenje mantejona?
<BR>&nbsp;&nbsp;&nbsp;&nbsp;&nbsp;Sa mučninom u srcu, on okrete leđa vratima koja su se za talusa otvorila tako glatko, a koja se za njega nisu htela otvoriti uopšte. Na njima nije bilo nikakve vidljive brave, niti kvake, niti ikakvog drugog mehanizma za otvaranje. Dejstvo zenice postignuto je kliznim pločama tako čvrsto pritisnutim jedna uz drugu da je on jedva uspevao da vidi povijene linije njihovog dodira. Već je vikao otvori i otvaraj i otvori se i stotinu drugih verovatnih reči, bez ikakvog učinka.
<BR>&nbsp;&nbsp;&nbsp;&nbsp;&nbsp;Promukao i obeshrabren, počeo je, najzad, da seče i bode po tim pločama, pomoću treperavog diskontinuiteta koji je azofu bio sečivo. Najzad su ploče bile toliko izbrazdane i stopljene da, po svemu sudeći, ni onaj ko zna njihovu tajnu ne bi više mogao da ih natera da se otvore. Buka je bila toliko užasna da je kamenje izletalo iz zidova i tavanice, u količini dovoljnoj da ga ubije deset puta; najzad se drška oružja ugrejala toliko da mu je pekla prste i dlan - ali se vrata nisu otvorila, niti se na ma kojoj ploči pojavila ma i jedna, makar i najmanja rupa.
<BR>&nbsp;&nbsp;&nbsp;&nbsp;&nbsp;I sad nema alternative, reče Svila sebi, nego da krene, umoran, gladan i ugruvan, ovim tunelom, nizbrdo, sa slabašnom nadom da će naći neki drugi izlaz. Spreman maltene da besni protiv Izvanaša i svakog drugog boga iz čistog osećanja uskraćenosti, on sede na golu stenu poda i odmota Ždralovu ovojnicu. Ždral mu je rekao, priseti se on ne bez gorčine, da ovojnicom treba udarati samo po glatkim površinama, navodeći kao primere onu njegovu klupicu za odmaranje nogu i ćilim. To uputstvo je, nesumnjivo, bilo smišljeno da zaštiti meku kožu ovojnice, sličnu štavljenoj koži, od nepotrebnog habanja; ovaj grubi kameni pod teško da se mogao odrediti kao glatka površina, a on, Svila, ipak nešto duguje Ždralu. Doduše, rešen je da iščupa iz Ždrala, ucenom, pare koje je Krv zatražio za mantejon, iako je taj isti Ždral više nego jednom postupio prema njemu, Svili, na prijateljski način.
<BR>&nbsp;&nbsp;&nbsp;&nbsp;&nbsp;Uzdišući, Svila skide mantiju, presavi je i položi na pod, pa poče udarati preko nje, sve dok ovojnica nije postala vrelija od balčaka azofa. Kad ju je opet pritegao oko noge, ustao je mukotrpno, obukao mantiju (čija je toplina bila dobrodošla u ovdašnjem svežem i neprestano promajnom vazduhu) i krenuo odlučno, odabirajući pravac za koji se ponajviše činilo da bi ga mogao odvesti do Limne.
<BR>&nbsp;&nbsp;&nbsp;&nbsp;&nbsp;Pošao je sa namerom da broji korake, da bi znao koliki put je prevalio ispod zemlje; u početku je brojao ćutke, samo pomičući usne i opružajući po jedan prst iz stisnute pesnice posle svakih pređenih sto koraka. Uskoro uvide da je počeo brojati glasno. Prijao mu je blagi odjek njegovog glasa; ali više nije znao da li je sklopio pesnicu samo jednom, što bi značilo pet stotina pređenih koraka, ili dvaput, što bi značilo hiljadu.
<BR>&nbsp;&nbsp;&nbsp;&nbsp;&nbsp;Tunel je bio prividno nepromenljiv, pa ipak su se u njemu pojavljivale male razlike, koje ubrzo postadoše toliko zanimljive da je Svila, u žurbi da ih što bolje osmotri, zaboravio na brojanje. Na pojedinim mestima ovdašnji 'slobodni kamen' bio je zamenjen brodskim kamenom, u kome su se, međutim, videli šavovi, kao na lakatnom mernom štapu, i to po jedan šav na svakih dvadeset tri koraka. U pojedinim delovima tunela, puzeće, zvukom uključene svetiljke bile su sasvim pogašene, tako da je Svila morao napredovati kroz tamu; iako je shvatao koliko su takvi strahovi nerazumni, plašio se da će pasti u nekakvu jamu, ili da u mraku na njega vreba drugi talus ili nešto još strašnije. Dvaput je prošao pored okruglih 'zeničnih' vrata, sasvim sličnih onima zbog kojih se nije mogao vratiti u dvoranu ispod Scilinog svetilišta, ali bila su jednako čvrsto zatvorena; jednom se njegov tunel račvao, i on izabra, nasumce, levi krak; tri puta je naišao na poprečne tunele, mračne i nekako preteće, ali nije zalazio u njih.
<BR>&nbsp;&nbsp;&nbsp;&nbsp;&nbsp;Nije ga napuštalo osećanje da se spušta sve dublje pod zemlju, mada blagim nagibom; i da vazduh postaje nešto malo hladniji, a zidovi vlažniji.
<BR>&nbsp;&nbsp;&nbsp;&nbsp;&nbsp;U hodu je držao brojanice i recitovao, uz njih, molitve, redom; onda je pokušao da pomnoži jednan složen niz molitava sa brojem koraka naknadno izbrojanih pri jednoj molitvi, i došao do brojke od deset hiljada trista sedamdeset koraka za dosadašnjih pet nizova sa dodatkom jedne molitve. Plus, onih prvih petsto (ili hiljadu), bilo bi to...
<BR>&nbsp;&nbsp;&nbsp;&nbsp;&nbsp;Zglavak iznad desnog stopala već ga je ozbiljno boleo; on obnovi rad ovojnice i produži, hramljući, niz tunel, koji kao da ga je sve više pritiskao sa svakim daljim neodlučnim korakom.
<BR>&nbsp;&nbsp;&nbsp;&nbsp;&nbsp;Mnogo puta ga je obuzela gotovo neodoljiva želja da se vrati. Sad mu se činilo da je bilo pametnije da sačeka da se azof ohladi, pa da ponovo napadne ona prva vrata; gotovo je sigurno da bi popustila, i on bi sad već bio u Limni. Njorka je preporučio izvesne kafane tamo; on pokuša da se seti njihovih imena, kao i imena onih pored kojih je prošao dok je tražio Juzgado.
<BR>&nbsp;&nbsp;&nbsp;&nbsp;&nbsp;Ne; preporučio ih je vozač putničkog vagona. Jedan je, po rečima tog čoveka, vrlo dobar, ali skup; to beše 'Zarđali fenjer'. Njemu je u džepu, evo, čak sedam zlatnih kartica, pet preteklih od Fidejine svetkovine sa žrtvovanjem i dve preostale od onih tri koje mu je Krv dao na ulici u fejdan. Ona večera sa Njorkom u jednom restoranu koji je bio malo 'uzbrdo' koštala je Njorku osamnaest para. Tada se činilo da je to ogromna svota, ali u poređenju sa sedam celih karata ona je mala. Obilata večera u jednoj od boljih krčmi u Limni, udoban krevet i fini doručak - sve to se može dobiti za jednu kartu, i još da preostane kusur. Činilo se da je nerazumno ne poći sada nazad, stići do svih tih stvari koje su praktično na dohvatu - ili bi, možda, on mogao udesiti da budu na dohvatu. Pade mu na um, u brzom nizu, još pet-šest reči koje nije isprobao, a pomoću kojih je možda mogao otvoriti ona vrata: oslobodi, odvoj, raskrili, razmakni, zaokruži.
<BR>&nbsp;&nbsp;&nbsp;&nbsp;&nbsp;Daleko neprijatnije bilo je osećanje, sasvim besmisleno, da je već skrenuo sa pravca, da više ne pešači ka severu, ka Limni, nego opet ka jugu, i da će svakog trenutka ugledati, iza neke blage krivine, mrtvog talusa.
<BR>&nbsp;&nbsp;&nbsp;&nbsp;&nbsp;On je tog talusa ubio; ali taj talus je ipak, po svemu sudeći, njega bacio u grob. Talus je mrtav, ali on je sahranjen. Osećao je da će uskoro sresti Fideju, i starog Pateru Štuku, i svoju majku, svakog u odgovarajućem stadijumu raspadanja. Leći će on, i oni, zajedno na pod tunela, možda, jer ovde su sva mesta jednako dobra, pa će mu onda oni pričati mnoge stvari koje valja znati kad si među mrtvima, baš kao što mu je Patera Štuka pričao i davao mnoga uputstva (kad je on, Svila, stigao u Ulicu sunca) o prodavnicama i ljudima u tom kvartu grada, o potrebi da augur kupuje tunike, ali i cvekle, od onih malobrojnih vlasnika prodavnica koji iole redovno dolaze na prinošenja žrtava; o neophodnosti da se augur dobro pričuva izvesnih ozloglašenih lažova i prevaranata. Jednom začu daleki smeh, kikot, ludački, bez humora, bez veselja, čak i bez ičeg ljudskog: smeh zloduha koji u mraku proždire svoje sopstveno meso.
<BR>&nbsp;&nbsp;&nbsp;&nbsp;&nbsp;Posle, činilo mu se, još pola dana prestrašenog i umornog pešačenja, stiže do mesta gde je pod tunela bio pokriven vodom koja se pružala dokle god je pogled mogao dosegnuti; mutni odsjaji slabih svetiljki koje su puzale po tavanici pokazivali su da je to poplava znatnih razmera. Neodlučan na rubu bistre, mirne, plitke vode, morao je priznati sebi da je čak moguće da je tunel, kojim je toliko dugo išao, negde napred, možda ligu ili dve ispred njega, sasvim ispunjen vodom, do tavanice.
<BR>&nbsp;&nbsp;&nbsp;&nbsp;&nbsp;Kleknuo je i počeo da pije, i otkrio da je veoma, veoma žedan. A kad je pokušao da ustane, njegov desni skočni zglob se pobunio tako žestoko, da on odmah sede. Više nije mogao skrivati od sebe koliko je, zapravo, umoran. Odmaraće se ovde jedan sat; bio je siguran da je na površini zemlje već pao mrak. Patera Gulo se sad sigurno pita šta se s njim desilo, pun želje da počne stvarno da ga uhodi. Možda se i Mejtera Mermer čudi; a Njorka i Šenila su se verovatno vratili u grad već odavno, a za njega ostavili samo usmenu poruku na vagonskoj stanici.
<BR>&nbsp;&nbsp;&nbsp;&nbsp;&nbsp;Svila izu cipele, protrlja stopala (nalazeći da to divno prija) i najzad leže. Neravni pod tunela trebalo bi da bude neudoban, ali, iz nekog razloga, to nije bio. Zaista je mudro što je iskoristio priliku da odrema na sedištu Krvove lebdelice. Zahvaljujući ovom kratkom odmoru, biće posle pribraniji, bolje će iskoristiti svaku prednost koju njihov neobičan odnos daje. "Ovim putem se ne može leteti suviše brzo!" reče mu Krvov vozač. Ništa zato. Uskoro će, dok lebdelica plovi preko pejzaža koji se pretvorio u tečnost, doći njegova majka, da ga poljubi za laku noć; on voli da taj trenutak dočeka budan, da jasno izgovori reči 'Laku noć i tebi, mama', dok ona odlazi.
<BR>&nbsp;&nbsp;&nbsp;&nbsp;&nbsp;Odlučio je: neće zaspati sve dok ona ne dođe.
<BR>
<BR>&nbsp;&nbsp;&nbsp;&nbsp;&nbsp;Krivudajući u hodu, više nego napola pijana, Šenila iziđe iz 'Punog jedra', primeti Njorku, i poče mu mahati. "Ej ti! Tamo. Momčino. Zar te ja ne poznajem?" On se osmehnuo i uzvratio mahanjem, a ona pređe ulicu i uhvati ga pod ruku. "Bio si kod Orhideje. Sigurno si bio, mnogo, pa bi trebalo da znam kako se zoveš. Sad ću s-se setim. Čuj, momčino, ne nabacujem se ja tebi, majke mi."
<BR>&nbsp;&nbsp;&nbsp;&nbsp;&nbsp;Njorka je još u ranom detinjstvu naučio da u ovakvim slučajevima sarađuje. "Super, super. Da te povedem na jednu čašu?" Pokaza palcem ka 'Punom jedru'. "Sigurno ima neki lep, miran ugao tamo unutra?"
<BR>&nbsp;&nbsp;&nbsp;&nbsp;&nbsp;"Oooo, jel o-ćeš?" Šenila se jako naslonila na njegovu ruku; hodala je tako blizu njega, da se jednom nogom trljala o njegovu nogu. "Kako se zoeš? Ja s-sam Šenila. A treba da znam kako se ti, ma, znam da znam, nego nešto mi se zavrtelo u glavi, a mi smo na jezeru, a?" Izduvala je nos pridržavajući ga prstima sa strane. "Onolko vode, videla sam ja na kraju jedne ulice; nego, momčino, ja bi trebala da se vratim kod Orhi na vreme za večeru, i za salon posle toga, znaš? Inače ona pošalje Grgeča da me izmlati, osim ako imam dosta sreće te večeri."
<BR>&nbsp;&nbsp;&nbsp;&nbsp;&nbsp;Njorka je postrance gledao njene oči; dok su ulazili u 'Puno jedro', on reče: 'To je laćana istina, je li, Sifonka: ne sećaš se?"
<BR>&nbsp;&nbsp;&nbsp;&nbsp;&nbsp;Tužno je zaklimala glavom dok je sedala; pri tome su njene plamene kovrdže drhtale. "I stvarno sam zagorela - osušila sam se sto posto. Imaš jedan šmrk za mene?"
<BR>&nbsp;&nbsp;&nbsp;&nbsp;&nbsp;Njorka odmahnu glavom.
<BR>&nbsp;&nbsp;&nbsp;&nbsp;&nbsp;"Samo jedan šmrk - cela noć džabe?"
<BR>&nbsp;&nbsp;&nbsp;&nbsp;&nbsp;"Dao bih ti da imam, ali nemam."
<BR>&nbsp;&nbsp;&nbsp;&nbsp;&nbsp;Namrštena šankerica stade pokraj njihovog stola. "Vodi je negde drugde."
<BR>&nbsp;&nbsp;&nbsp;&nbsp;&nbsp;"Crvenu traku i vodu", reče joj Šenila, "al ne mešaj ih."
<BR>&nbsp;&nbsp;&nbsp;&nbsp;&nbsp;Šankerica naglašeno odmahnu glavom. "Ja sam tebi već dala više nego što je trebalo."
<BR>&nbsp;&nbsp;&nbsp;&nbsp;&nbsp;"A ja sam dala tebi sve pare što sam imala!"
<BR>&nbsp;&nbsp;&nbsp;&nbsp;&nbsp;On položi karticu na sto. "Otvori račun za mene, maco. Zovem se Njorka."
<BR>&nbsp;&nbsp;&nbsp;&nbsp;&nbsp;Namrštenost iščeze sa lica šankerice. "Da, gospodine."
<BR>&nbsp;&nbsp;&nbsp;&nbsp;&nbsp;"Ja ću pivo, i to najbolje. Za nju ništa."
<BR>&nbsp;&nbsp;&nbsp;&nbsp;&nbsp;Šenila se usprotivila.
<BR>&nbsp;&nbsp;&nbsp;&nbsp;&nbsp;"Reko sam da ću da te častim, na ulici. Sad nismo na ulici." On pokretom pokaza šankerici da se udalji.
<BR>&nbsp;&nbsp;&nbsp;&nbsp;&nbsp;"To je tvoje ime!" reče Šenila likujući. "Njorka. Rekla sam da ću se setiti."
<BR>&nbsp;&nbsp;&nbsp;&nbsp;&nbsp;Nagnuo se ka njoj. "Gde je Patera?"
<BR>&nbsp;&nbsp;&nbsp;&nbsp;&nbsp;Obrisala je nos o podlakticu.
<BR>&nbsp;&nbsp;&nbsp;&nbsp;&nbsp;"Patera Svila. Došla si ovamo s njim. Gde si ga denula?"
<BR>&nbsp;&nbsp;&nbsp;&nbsp;&nbsp;"Ma, sećam se ja njega. Bio je kod Orhi kad... kad... Njorka, treba mi samo između tri prsta, mnogo mi treba. Imaš ti love. Molim te?"
<BR>&nbsp;&nbsp;&nbsp;&nbsp;&nbsp;"Možda, uskoro. Nisam dobio pivo. E, sad, pazi šta ti govorim. Sedela si ovde, duže, i samo si lokala crvenu traku, tačno?"
<BR>&nbsp;&nbsp;&nbsp;&nbsp;&nbsp;Šenila klimnu glavom. "Osećala sam se tako..."
<BR>&nbsp;&nbsp;&nbsp;&nbsp;&nbsp;"Jeote!" Uhvatio ju je za ruku i stisnuo tako jako da ju je moralo zaboleti. "Gde si bila pre toga?"
<BR>&nbsp;&nbsp;&nbsp;&nbsp;&nbsp;Tiho je podrignula. "Reći ću ti istinu, sve. Mada će biti skroz bez veze. Ako ti kažem, hoćeš mi kupiš?"
<BR>&nbsp;&nbsp;&nbsp;&nbsp;&nbsp;Njegove oči postadoše uzanije. "Pričaj brzo. Kad čujem, odlučiću."
<BR>&nbsp;&nbsp;&nbsp;&nbsp;&nbsp;Šankerica stavi orošenu kriglu tamnog piva pred njega. "Najbolje i najhladnije. Još nešto, gospodine?"
<BR>&nbsp;&nbsp;&nbsp;&nbsp;&nbsp;On nestrpljivo odmahnu glavom.
<BR>&nbsp;&nbsp;&nbsp;&nbsp;&nbsp;"Ustala sam mnogo kasno", poče Šenila, "zato što smo imali veliko čukanje prošle noći, znaš? Stvarno veliko. Samo ti nisi bio tu, Mlatko. Eto vidiš da se sećam tebe, sad. Eh, šteta što nisi bio."
<BR>&nbsp;&nbsp;&nbsp;&nbsp;&nbsp;Njorka opet steže njenu ruku. "Znam da nisam bio. Ajde, skidaj krpice da vidimo istinu."
<BR>&nbsp;&nbsp;&nbsp;&nbsp;&nbsp;"Ali sam morala da se obučem jer je danas bila sahrana, a Orhideja je rekla da svako mora da dođe. A i rekla sam onom dugačkom popu da ću doći." Podrignula je opet. "Mlat-ko-o, kako se on zove?"
<BR>&nbsp;&nbsp;&nbsp;&nbsp;&nbsp;"Svila."
<BR>&nbsp;&nbsp;&nbsp;&nbsp;&nbsp;"A-ha, da, to je taj. Znači, izvadila sam onu moju dobru crnu haljinu, a to je ova, vidiš? I, znaš, dovela sam je u red. Mnogo se stvari dešavalo, ali sve ženske su već bile otišle, pa sam morala ja da idem sama. Pa, zar ne mogu samo malo toga da pijucnem, ej, Mlatko? Molim te?"
<BR>&nbsp;&nbsp;&nbsp;&nbsp;&nbsp;"Može."
<BR>&nbsp;&nbsp;&nbsp;&nbsp;&nbsp;Gurnuo je kriglu prekrivenu kapljicama vlage ka njoj, preko stola. Pila je, onda obrisala usta podlakticom. "Kažu da nije dobro mešati, a? Moram da pripazim."
<BR>&nbsp;&nbsp;&nbsp;&nbsp;&nbsp;On uze kriglu. "Otišla si na Fidejinu sahranu. Nastavi odatle."
<BR>&nbsp;&nbsp;&nbsp;&nbsp;&nbsp;"Jesam, jesam. Samo, pre toga sam uštinula poslednje koliko sam imala, i sve ušmrknula. Uuuu, al sam se razvalila. E da mi je da sad opet imam to isto."
<BR>&nbsp;&nbsp;&nbsp;&nbsp;&nbsp;Njorka je pio.
<BR>&nbsp;&nbsp;&nbsp;&nbsp;&nbsp;"Dakle, uđem ja u mantejon, kad tamo Orhideja i sve one već sede, već je počelo. Ipak, nađem ja mesto i sednem, i... i..."
<BR>&nbsp;&nbsp;&nbsp;&nbsp;&nbsp;"I onda - šta?" upita Njorka oštro.
<BR>&nbsp;&nbsp;&nbsp;&nbsp;&nbsp;"I onda ustanem, ali nigde nikog. Ma, prazno, brate. A bila sam se zagledala u Prozor, znaš? Al to je bio samo Prozor, nije nikog bilo tamo, ili gotovo nikog, samo dve neke stare gospođe, i više ništa, ništa, gotovo." Počela je plakati; vrele suze prosipale su se niz njene široke, ravne obraze. Njorka izvuče maramicu, ne osobito čistu, i dade joj. "Hvala", reče ona, tapkajući suze. "Toliko sam ucvikala, tada, i evo još me drži strah. Ti misliš da sam se ja uplašila od tebe, a u stvari je tako fino biti sa nekim i moći pričati sa nekim. Nemaš pojma kako to prija."
<BR>&nbsp;&nbsp;&nbsp;&nbsp;&nbsp;Njorka se počeša po glavi.
<BR>&nbsp;&nbsp;&nbsp;&nbsp;&nbsp;"Zato sam izišla napolje, razumeš? Ali gde sam se našla, to nije bilo više na Ulici sunca, niti na bilo kom drugom mestu. Nego ovde, dole, gde smo išli kad sam bila mala. I opet nije bilo nikog. Našla sam jedno mesto gde su imali kao krovove od platna i stolove ispod toga, i tu sam popila recimo tri-četri, onda je došla jedna velika crna ptica koja je pričala gotovo kao čovek. Jee. Skakala je okolo i govorila gotovo kao osoba. Onda sam ja bacila na nju jednu... jednu malu čašu, malecku, pa su me izbacili napolje."
<BR>&nbsp;&nbsp;&nbsp;&nbsp;&nbsp;Njorka ustade. "Pogodila si pticu tom čašom? Ma, ne, jeote, to sigurno nisi. Idemo. Da ja vidim gde je to mesto sa platnenim krovićima."
<BR>
<BR>&nbsp;&nbsp;&nbsp;&nbsp;&nbsp;Strma kosina brda, žbunjem obrasla, zaprečila je Svili put do kenobe. On ipak pođe dole, probijajući se kroz rastinje. Izgrebao je ruke i lice i pocepao odeću na trnje i odlomljene grančice, ali je sišao u kenobu. Mejtera Nana leži na krevetu, bolesna, i njemu je na trenutak drago što je to tako; zaboravio je da nijedan muškarac, navodno, ne sme ući u kenobu, osim augura kad mora da donese božji oproštaj. On poče mrmljati imena bogova, opet i opet, svaki put siguran da je jedno ime zaboravio; onda se pojavi jedan student, niskog rasta i dežmekast; nije se mogao setiti da ga je u sholi ikad video. Taj mu reče da moraju svi niz ulicu, u posetu prelatu shole, koji je takođe bolestan. Ustade, gle, i Mejtera Nana iz postelje, govoreći, idem i ja, idem i ja. Ali ona je naga ispod spavaćice, glatko, metalno telo blista kroz spavaćicu kao srebro. Kroz - penjoar. Koji je pun zagušljivog parfema kao fenjer od plavog stakla, a on joj kaže: obuci se, ne možeš takva.
<BR>&nbsp;&nbsp;&nbsp;&nbsp;&nbsp;On i mali buca student idu iz kenobe. Kiša pada, tvrda, hladna, kiša koja naprosto tuče odozgo, tako da se njemu zavlači hladnoća u kosti. Nosiljka sa šest nosača čeka na ulici, a nosači se raspravljaju između sebe: čija je. On je siguran da nosiljka pripada Mejteri Mermer. Svi nosači su matori, pazi onog: slep. Platno iznad sedišta je staro, izbledelo i pocepano, a voda sa njega samo lije. Njemu je blam da traži da ga starci nose, zato njih dvojica odlaze pešice ulicom do jednog velikog belog zdanja bez ikakvih zidova, ali sa krovom. Od tankih belih crepova koji su postavljeni uspravno i razmaknuti za po pedalj jedan od drugog; unutra ima toliko nameštaja, belog, da se čovek jedva može između njega provlačiti. Njih dvojica se opredeljuju za dve stolice, sedaju da čekaju. Dolazi prelat, ali on je Gljiva, luda kćerka onoga Krva.
<BR>&nbsp;&nbsp;&nbsp;&nbsp;&nbsp;Sede na kiši sa njom, drhte i raspravljaju o problemima shole. Ona govori o nekoj teškoći koju nije uspela da prevaziđe i okrivljuje njega za to.
<BR>
<BR>&nbsp;&nbsp;&nbsp;&nbsp;&nbsp;Pridigao se u sedeći položaj, sav krut i hladan, i prekrstio ruke da bi stavio prste, koji su mu se smrzavali, pod miške jedne i druge ruke. Gljiva mu reče: "Dalje je suvlje. Vidimo se tamo gde biološki spavaju." Sedela je prekrštenih nogu, na vodi, i bila je, kao i voda, providna. Želeo je da zamoli Gljivu da ga povede do površine; ali na zvuk njegovog glasa nestala je, kao i čitav njegov san. Ostavila je za sobom samo svetlucanje zelenkastog svetla, nalik na sluz na vodi.
<BR>&nbsp;&nbsp;&nbsp;&nbsp;&nbsp;Možda se nekretna, bistra voda nešto malo povukla dok je spavao, ali ta promena nije se mogla jasno videti. Izuo je čarape, vezao cipele pertlama jednu za drugu i okačio ih sebi oko vrata, a omotnicu strpao u džep mantije. Uglove mantije vezao je u čvor oko pojasa, a nogavice pantalona podvio koliko je najviše mogao, obećavajući sebi da će ga razgibanje uskoro zagrejati, da će se zapravo prijatnije osećati kad zagazi u vodu.
<BR>&nbsp;&nbsp;&nbsp;&nbsp;&nbsp;Bila je ledena kao što se i plašio, ali plitka. Činilo mu se da bi osećaj za bol morao da utrne u zglavku iznad desnog stopala, da nestane zbog tog komešanja vode, hladne do smrzavanja, kroz koju je gazio; ali to se nije desilo. Naprotiv, pri svakom koraku probadala ga je po jedna igla bola, duboko kroz kost.
<BR>&nbsp;&nbsp;&nbsp;&nbsp;&nbsp;Tiho pljuskanje bosih nogu probudilo je još svetiljki, tako da je sad mogao gledati daleko niz tunel; i dokle god je vidom dosegnuo, pod tunela bio je poplavljen. Nije mogao znati da li bi voda zaista nanela neku štetu ovojnici, štaviše verovao je da ne bi: narod dovoljno pametan da sazda tako nešto dosetio bi se i da ugradi neku zaštitu od slučajnog kvašenja. Ali ovojnica je Ždralova, nije njegova. On će ukrasti pare od Ždrala da bi spasao mantejon, ali neće rizikovati upropašćenje Ždralove ovojnice samo da bi sebi uštedeo malo bola.
<BR>&nbsp;&nbsp;&nbsp;&nbsp;&nbsp;Kad je prevalio izvesnu udaljenost, pade mu na um da se može donekle ogrejati ako dobro izlupa ovojnicu, pa je vrati u džep. Izvede taj opit, mlateći ovojnicom po zidu tunela. Ishod je bio izvanredno zadovoljavajući.
<BR>&nbsp;&nbsp;&nbsp;&nbsp;&nbsp;Sa nostalgijom je razmišljao o Krvovom štapu sa glavom lavice. Kad bi ga sad imao, mogao bi na njega prenositi deo tereta koji ovako pada na povređeni zglavak. Pre pola dana (ili možda nešto više od pola dana) bio je spreman da baci taj štap, tek tako, iz čistog omalovažavanja, i još da takav postupak nazove prinošenjem žrtve Scili. Oreb se uplašio zbog toga. Oreb je bio u pravu. Boginja je napala i uništila taj štap (i time potukla svoju sestru Sfiksu) kad ga je on uneo u njeno svetilište.
<BR>&nbsp;&nbsp;&nbsp;&nbsp;&nbsp;Nogama je uznemirio jedno jato svetlećih obalskih crva, koji se razbežaše na sve strane, šireći svojim bledožutim sevanjem vesti o strahu. Voda je ovde bila dublja, a sivi zidovi od brodskog kamena imali su, od silne vlage, tamni preliv.
<BR>&nbsp;&nbsp;&nbsp;&nbsp;&nbsp;Međutim, talus koga je on ubio tvrdio je da služi Scili; hvalisanje koje je verovatno samo značilo da služi Vironu, Scilinom svetom gradu - kao što služi, zapravo, i on sam, jer, evo, rešio je da okonča Ždralove aktivnosti. Realističnije gledano, talus je naprosto služio Ajuntamientu. Savetnik Lemur je podigao ono svetilište; onda je gotovo sigurno da se u sobi ispod svetilišta Savetnici sastaju sa komisionarima i sudijama. Međutim, Savetnici nekako dolaze i u Juzgado, s vremena na vreme (u onaj u Vironu, koji je Svila smatrao jedinim pravim); nedavno je video sliku Savetnika Lorisa kako se obraća gomili sa tamošnjeg balkona.
<BR>&nbsp;&nbsp;&nbsp;&nbsp;&nbsp;Štaviše, talus je rekao da se vratio Potou.
<BR>&nbsp;&nbsp;&nbsp;&nbsp;&nbsp;Svila stade, održavajući ravnotežu na zdravoj nozi, i još nekoliko puta udari ovojnicom po zidu tunela.
<BR>&nbsp;&nbsp;&nbsp;&nbsp;&nbsp;Međutim, ako je taj talus služio Ajuntamientu (pa je prema tome, ako se primeni jedno preterivanje koje se može oprostiti, služio i Scili), onda šta je radio u Krvovoj vili? Gljiva je nagovestila ne samo da je talus zaposlen kod Krva, nego čak i to da bi mogao biti podmitljiv.
<BR>&nbsp;&nbsp;&nbsp;&nbsp;&nbsp;Ovog puta zavukao je ovojnicu pod tuniku i ovio je oko prsa; nije ga stegla toliko da bi mu otežala disanje.
<BR>&nbsp;&nbsp;&nbsp;&nbsp;&nbsp;Mislio je da su probodi bola iz noge počeli da mu utiču na sluh. Urlanje se pojačalo, a u tunelu se, u daljini, pojavila tačkica jake svetlosti. Nije se imalo kuda bežati, čak i da je mogao da potrči, niti kuda sakriti. Priljubio se uz jedan zid, koliko god je mogao, držeći Zumbulin azof u ruci.
<BR>&nbsp;&nbsp;&nbsp;&nbsp;&nbsp;Tačka svetlosti postade zasenjujući sjaj. Mašina koja je jurila ka njemu držala je glavu pognutu, kao razljućen pas. Protutnjala je pored njega, zapljusnula ga ledenom vodom, i odjurila u onom pravcu iz koga je on došao.
<BR>&nbsp;&nbsp;&nbsp;&nbsp;&nbsp;On se dade u bekstvo, pljuskajući kroz vodu koja je postajala sve dublja, i vide jedan bočni, strmo uzlazni tunel upravo u trenutku kad se iza njega začu urlanje i treskanje.
<BR>&nbsp;&nbsp;&nbsp;&nbsp;&nbsp;Još stotinu dugih, veoma bolnih koraka iznese ga iz vode; ali nije se zaustavio da omotnicom ponovo podrži zglavak, niti da obuje cipele, sve dok nije pobegao tako daleko da se tunel u kome je do maločas bio više nije mogao ni videti iza njega. Čuo je još jedan urlajući prolazak mašine - one iste, pretpostavio je - a onda osluškivao uplašeno, napola uveren da će ona zaokrenuti u ovaj novi, poprečni tunel. Ali to se nije desilo, a buka uskoro prestade.
<BR>&nbsp;&nbsp;&nbsp;&nbsp;&nbsp;On reče sebi da se sada njegova sreća preokrenula. Ili da je, tačnije rečeno, neko od bogova velikodušno odlučio da stane na njegovu stranu. Možda mu je Scila oprostila što je u njeno svetilište uneo štap njene sestre, a pre toga predlagao da ga baci u jezero kao žrtvu njoj samoj. Ovaj tunel, pošto se tako strmo diže, ne može biti vrlo dugačak; uskoro će izbiti na površinu, a to, verovatno, mora biti blizu Limne ili čak u samoj Limni. Štaviše, ulaz u tunel je svakako iznad vode; nikako drugačije ne može biti.
<BR>&nbsp;&nbsp;&nbsp;&nbsp;&nbsp;On zavuče azof nazad pod opasač, odmota i spusti nogavice, i razveza mantiju.
<BR>&nbsp;&nbsp;&nbsp;&nbsp;&nbsp;Nije više brojao korake. Posle još jednog, ne mnogo dugog pešačenja, on oseti nepogrešivi miris dima od sagorevanja drveta. To ne bi stvarno moglo poticati (reče on sebi) od neke žrtvene lomače; ne može to biti mirisni dim kedrovine stopljen sa prodornim mirisima koji nastaju pri izgaranju mesa, masnoće i dlake. Ali - on opet ušmrknu - neobično liči. Za trenutak se zapita nije li, ipak, neko počeo obred žrtvovanja ovde, u ovim prastarim tunelima.
<BR>&nbsp;&nbsp;&nbsp;&nbsp;&nbsp;Dok se približavao sledećoj mutnoj, zelenkastoj svetiljci, primeti otiske stopala na podu tunela: tragove čoveka obuvenog poput njega, u tankoj, sivoj naslazi prašine koju je lako mogao brisati prstima.
<BR>&nbsp;&nbsp;&nbsp;&nbsp;&nbsp;Da li je moguće da je hodao u krug? On odmahnu glavom. Ovaj tunel se od samog svog početka strmo uspinje; pažljivijim posmatranjem i poređenjem tih otisaka sa svojima on vide da ti stariji tragovi nikako ne mogu biti njegovi. Taj hodač je išao nešto kraćim koracima, ali bez hramanja, a cipele kojima su tragovi načinjeni bile su nešto manje; osim toga, potpetice nisu bile tako mnogo ishabane sa spoljašnje strane kao na njegovim cipelama.
<BR>&nbsp;&nbsp;&nbsp;&nbsp;&nbsp;Svetiljka pri kojoj je ovo posmatranje obavljao bila je, činilo se, poslednja od svih - tunel ispred njega bio je crn kao katran. Pešačeći dalje, on pretraži svoj um, a zatim i džepove, u traganju za nekim sredstvom pomoću koga bi stvorio svetlost. Poče kašljati, ali ništa ne nađe. Imao je Zumbulin azof, kao i njen igličar, imao je sedam zlatnih kartica i izvesnu količinu njihovih delića koju nije još nijednom prebrojao; brojanice, staru pernicu (sa nekoliko pera za pisanje, bočicom mastila i dva presavijana lista hartije); naočari, ključeve, a na srebrnom lancu oko vrata, gamadion koji je od majke dobio.
<BR>&nbsp;&nbsp;&nbsp;&nbsp;&nbsp;Kinuo je.
<BR>&nbsp;&nbsp;&nbsp;&nbsp;&nbsp;Smrad paljevine se pojačao. Još nekoliko koraka napred, i njegova stopala počeše da tonu u neku mekanu, suvu tvar; zatim ugleda, još nekoliko koraka ispred sebe, grudvicu tupog crvenila. Mnogo puta je viđao takve u ložištu peći u njegovoj kuhinji. Komadić žara, bio je siguran; priđe tom mestu, spusti se na kolena u nevidljivu mračnu mekotu i poče duvati blago u tu grudvicu. Pokaza se da je dobro ocenio. Zatim od jednog lista hartije napravi fišek i prinese njegov uži, uvrnuti kraj razgorelom komadiću žara.
<BR>&nbsp;&nbsp;&nbsp;&nbsp;&nbsp;Pepeo.
<BR>&nbsp;&nbsp;&nbsp;&nbsp;&nbsp;Pepeo, svuda. On se našao na donjem, najnižem nagibu velikog, sivog nanosa pepela, kojim je tunel ispred njega bio gotovo sasvim zatrpan. Duž jednog zida ipak se moglo proći, ali tu bi se morao veoma saginjati da ne bi udario glavom u gornji deo.
<BR>&nbsp;&nbsp;&nbsp;&nbsp;&nbsp;Svila pohita napred, željan da prođe kroz taj uski otvor (kao što je i hodač pre njega učinio) pre nego što žuti plamičak od zapaljenog lista hartije sasvim utrne. Hodanje je ovde bilo otežano, jer su mu noge pri svakom koraku zapadale gotovo do kolena u nanose pepela, a fina magla podignuta tim njegovim kretanjem stezala mu je grlo.
<BR>&nbsp;&nbsp;&nbsp;&nbsp;&nbsp;Kinuo je ponovo, ali ovog puta na njegovo kijanje odgovorio je jedan zvuk: nešto nalik na cvrkut, ali čudan i dubok; ili nalik na zvrjanje veoma velikog, polomljenog časovnika.
<BR>&nbsp;&nbsp;&nbsp;&nbsp;&nbsp;Plamičak na hartiji došao mu je već do samih prstiju; Svila pomače prste još malo dalje, dunu u poslednji ostatak papira da bi dobio malo više svetlosti, i odmah ga ispusti. Stigao je, ipak, da vidi sjaj plamena odražen u četiri oka.
<BR>&nbsp;&nbsp;&nbsp;&nbsp;&nbsp;Povika na tu stranu, na onaj način kako je ponekad vikao na pacove u stambenoj zgradi na Ulici sunca; dočepa azof iz pojasa, mahnu njegovom smrtonosnom oštricom prema tim očima i dobi, za nagradu, nečiji krik bola. Odmah zatim grunuo je pucanj iz pištolja za debelu municiju; a pepeo naiđe kao meka lavina i napola ga zatrpa.
<BR>&nbsp;&nbsp;&nbsp;&nbsp;&nbsp;Pištolj je opalio još jednom, zvukom gromkim, ali šupljim. Začuo se još jedan krik, napola ljudski. Kroz uskovitlane oblake pepela probi se mlaz jake svetlosti; stvorenje koje kao da je bilo pola pas a pola đavo projuri, bežeći, pored Svile, dižući još gušće oblake prašine. Čim je došao do daha, Svila poče vikati u pomoć; posle nekoliko minuta, dvojica vojnika, hemijski ljudi debelih ruku i nogu, za dve glave viši od njega, dođoše i izvukoše ga iz pepela, ne mareći nimalo za njegovo dostojanstvo.
<BR>&nbsp;&nbsp;&nbsp;&nbsp;&nbsp;"Uhapšen si", reče mu prvi. Uperio je svetiljku Svili u lice. Ali to nije bio ni fenjer, ni sveća, niti bilo kakav drugi prenosivi izvor svetlosti Svili poznat; on se zapilji u svetiljku, toliko obuzet radoznalošću da nikakav strah nije osetio.
<BR>&nbsp;&nbsp;&nbsp;&nbsp;&nbsp;"Ko si, šta si?" upita drugi.
<BR>&nbsp;&nbsp;&nbsp;&nbsp;&nbsp;"Patera Svila, iz mantejona u Ulici sunca." Svila još jednom kinu, beznadežno pokušavajući da obriše pepeo sa mantije.
<BR>&nbsp;&nbsp;&nbsp;&nbsp;&nbsp;"Pao si niz kanal, Patera? Diži ruke gore da ih vidim. Obe ruke."
<BR>&nbsp;&nbsp;&nbsp;&nbsp;&nbsp;On podiže ruke, pokazujući dlanove da bi se videlo da su prazni.
<BR>&nbsp;&nbsp;&nbsp;&nbsp;&nbsp;"Ovo ti je zabranjena zona. Vojno područje. Šta ćeš ti tu, Patera?"
<BR>&nbsp;&nbsp;&nbsp;&nbsp;&nbsp;"Zalutao sam. Nadao sam se da ću moći da prijavim Ajuntamientu jednog uhodu, koga je neki drugi grad poslao u Viron, ali izgubio sam se u ovim tunelima. A onda..." Svila zastade, ne znajući šta da kaže. "Onda sve ovo."
<BR>&nbsp;&nbsp;&nbsp;&nbsp;&nbsp;Prvi vojnik reče: "Jesu oni tebe zvali?" a drugi: "Imaš neko oružje?"
<BR>&nbsp;&nbsp;&nbsp;&nbsp;&nbsp;"Nisu me zvali. A oružje imam, igličar, u džepu pantalona." Nepotrebno dodade: "Ali vrlo mali."
<BR>&nbsp;&nbsp;&nbsp;&nbsp;&nbsp;"Je li planiraš da nas ubiješ njime?" Prvi vojnik je zvučao kao da ga to zabavlja.
<BR>&nbsp;&nbsp;&nbsp;&nbsp;&nbsp;"Ne. Zabrinut sam zbog tog uhode o kome vam govorim. Mislim da bi on mogao imati i saučesnike."
<BR>&nbsp;&nbsp;&nbsp;&nbsp;&nbsp;Prvi vojnik reče: "Vadi taj igličar, Patera, da ga vidimo."
<BR>&nbsp;&nbsp;&nbsp;&nbsp;&nbsp;Svila, nevoljno, pokaza igličar.
<BR>&nbsp;&nbsp;&nbsp;&nbsp;&nbsp;Vojnik uperi svetiljku u svoja prsa od čelika prekrivenog svakojakim mrljama. "Pucaj u mene."
<BR>&nbsp;&nbsp;&nbsp;&nbsp;&nbsp;"Ja sam lojalan građanin", bunio se Svila. "Ne bih hteo da ubijem našeg vojnika."
<BR>&nbsp;&nbsp;&nbsp;&nbsp;&nbsp;Vojnik mu uperi, iz blizine, zevajuću cev pištolja u lice. "Vidiš ovo? Ispucava metak od istrošenog uranijuma, dugačak kao moj palac, a otprilike i tolikog prečnika. Ako nećeš da pucaš ti u mene, pucaću ja u tebe, ali moj metak će ti razneti glavu kao kanticu praška. Dakle, pali."
<BR>&nbsp;&nbsp;&nbsp;&nbsp;&nbsp;Svila opali; prasak igličara zazvuča, u tunelu, jako. Na masivnim prsima tog vojnika pojavi se jedna svetlucava ogrebotina.
<BR>&nbsp;&nbsp;&nbsp;&nbsp;&nbsp;"Još jednom."
<BR>&nbsp;&nbsp;&nbsp;&nbsp;&nbsp;"Šta bih tome dokazao?" Svila ubaci igličar nazad u svoj džep.
<BR>&nbsp;&nbsp;&nbsp;&nbsp;&nbsp;"Ništa. Samo sam ti pružio drugu priliku." Prvi vojnik dade svetiljku drugom. "Dobro, dala ti se prilika. Sad daj igličar meni."
<BR>&nbsp;&nbsp;&nbsp;&nbsp;&nbsp;"Pa da pucaš ti na mene? To bi me ubilo."
<BR>&nbsp;&nbsp;&nbsp;&nbsp;&nbsp;"Možda i ne bi. Daj ga ovamo, pa ćemo videti."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Rekao si da sam uhapšen. Ako sam uhapšen, vi morate poslati po mog advokata, ako želim angažovati advokata. A ja to želim; on se zove Vulpes, a njegova je kancelarija u Obalskoj ulici u Limni, što ne može biti daleko odavde."
<BR>&nbsp;&nbsp;&nbsp;&nbsp;&nbsp;Drugi vojnik se tiho nasmeja; bio je to čudnovato neljudski zvuk, kao da neko čeličnim lenjirom tandrče po zupcima nekog zupčanika. "Ostavi ga na miru, kaplare. Ja sam narednik Pesak, Patera. Ko ti je taj uhoda?"
<BR>&nbsp;&nbsp;&nbsp;&nbsp;&nbsp;"Radije bih da to ne kažem nikome osim lično nekom članu Ajuntamienta."
<BR>&nbsp;&nbsp;&nbsp;&nbsp;&nbsp;Pesak uperi pištolj za debelu municiju u njega. "Biološki ljudi kao što si ti ginu u ovim rupama stalno, Patera. Zalutaju unutra i većina nikad ne iziđe. Pokazaću ti jednog takvog kroz minut-dva, ako dotle ne budeš i ti mrtav. Ovde umiru, ovde budu pojedeni, do kosti, a i kosti. Možda ostane parče krpe, možda ni to. Ovo ti je istina, i bilo bi ti bolje da mi poveruješ."
<BR>&nbsp;&nbsp;&nbsp;&nbsp;&nbsp;"Verujem." Svila je trljao dlanove o butine, da bi bar sa ruku skinuo pepeo, koliko god je moguće.
<BR>&nbsp;&nbsp;&nbsp;&nbsp;&nbsp;"Naše trajno naređenje glasi da ubijemo svakoga ko ugrožava Viron. Ako ti znaš za uhodu, a nećeš da nam kažeš, onda znači da ugrožavaš i nisi ništa bolji od tog uhode. Razumeš li šta ti govorim?"
<BR>&nbsp;&nbsp;&nbsp;&nbsp;&nbsp;Svila, oklevajući, klimnu glavom.
<BR>&nbsp;&nbsp;&nbsp;&nbsp;&nbsp;"Kaplar Hamerston se zezao s tobom. Ne bi on tebe stvarno ubio, samo bi te malo izmlatio. Ali ja se ne igram." Pesak oslobodi kočnicu pištolja; jasno se čuo škljocaj. "Imenuj uhodu!"
<BR>&nbsp;&nbsp;&nbsp;&nbsp;&nbsp;Svili nije bilo lako da natera sebe da progovori; još jedna moralna kapitulacija, u nizu, i to, činilo se, u beskonačnom nizu moralnih kapitulacija. "On se zove Ždral. Doktor Ždral."
<BR>&nbsp;&nbsp;&nbsp;&nbsp;&nbsp;Hamerston reče: "Možda je i on čuo."
<BR>&nbsp;&nbsp;&nbsp;&nbsp;&nbsp;"Ne verujem. U koje vreme si sišao ovamo, Patera? Znaš li bar približno?"
<BR>&nbsp;&nbsp;&nbsp;&nbsp;&nbsp;Doktor Ždral će biti uhapšen, i na kraju streljan ili poslat u jame; Svila se priseti kako je Ždral u jednom trenutku namignuo, pokazao prstom ka plafonu, i rekao: 'Neko tamo gore te voli. Neka zaljubljena boginja, pretpostavio bih.' U tom trenutku je njemu, Svili, bilo jasno da je Zumbula dala predmet koji mu je Ždral tajno doturio, i naslutio je da je to njen azof.
<BR>&nbsp;&nbsp;&nbsp;&nbsp;&nbsp;Pesak reče: "Ako ne možeš biti siguran, bar nagađaj, Patera. Sad je molpindan, i prilično je kasno. Otprilike kad si ušao?"
<BR>&nbsp;&nbsp;&nbsp;&nbsp;&nbsp;"Nešto pre podneva, čini mi se - možda oko jedanaest sati. Doputovao sam prvim vagonom iz Virona, onda sam se zadržao u Limni bar pola sata i krenuo uzbrdo, Hodočasnikovom stazom do Scilinog svetilišta."
<BR>&nbsp;&nbsp;&nbsp;&nbsp;&nbsp;Hamerston reče: "A jesi tamo koristio staklo?"
<BR>&nbsp;&nbsp;&nbsp;&nbsp;&nbsp;"Ne. Zar postoji? Ako tamo postoji staklo, ja ga nisam video."
<BR>&nbsp;&nbsp;&nbsp;&nbsp;&nbsp;"Ispod one ploče na kojoj piše ko je to sazidao. Podigneš ploču, staklo je ispod."
<BR>&nbsp;&nbsp;&nbsp;&nbsp;&nbsp;Pesak reče: "On, Patera, ima na umu činjenicu da smo čuli izvesne vesti, preko našeg stakla u Štabu divizije, pre nego što smo iskočili na dužnost noćas. Izgleda da je Savetnik Lemur, lično, uhvatio jednog uhodu. Doktora po imenu Ždral."
<BR>&nbsp;&nbsp;&nbsp;&nbsp;&nbsp;"A, pa to je divno!"
<BR>&nbsp;&nbsp;&nbsp;&nbsp;&nbsp;Pesak nagnu glavu na jednu stranu. "Šta je divno? To što si džabe došao?"
<BR>&nbsp;&nbsp;&nbsp;&nbsp;&nbsp;"Ne, ne! Ne mislim na to." Prvi put od kad ga je Oreb napustio, Svila se osmehnu. "Nego to što neću biti ja kriv. I nisam kriv. Smatrao sam da je moja dužnost da ispričam nekome šta sam otkrio - nekome ko je na vlasti i ko može da stupi u dejstvo. Znao sam da će posledica toga biti Ždralova patnja. I smrt, verovatno."
<BR>&nbsp;&nbsp;&nbsp;&nbsp;&nbsp;Pesak reče, maltene blago: "On je samo biološki čovek, Patera. Vi biološki se stvarate jedan u drugome, pa vas zato ima na milione. Jedan više ili jedan manje, savršeno je svejedno." On okrete leđa i pođe uz brdo pepela, tonući duboko pri svakom koraku, ali ipak postojano odmičući. "Povedi ga sa sobom, kaplare."
<BR>&nbsp;&nbsp;&nbsp;&nbsp;&nbsp;Hamerston ćušnu Svilu vrhom cevi svog pištolja. "Ajde."
<BR>&nbsp;&nbsp;&nbsp;&nbsp;&nbsp;Jedan od stvorova nalik na psa ležao je u pepelu, ni lanac daleko od mesta gde su vojnici našli Svilu, suviše slab da bi ustao, ali dovoljno jak da reži. Svila upita: "Šta je ovo?"
<BR>&nbsp;&nbsp;&nbsp;&nbsp;&nbsp;"Bog. Bogovi proždiru vas biološke, ovde u ovim rupama."
<BR>&nbsp;&nbsp;&nbsp;&nbsp;&nbsp;Zureći dole u umiruću zver, Svila odmahnu glavom. "Bezbožnici ne nanose štetu nikome osim samima sebi, sine moj."
<BR>&nbsp;&nbsp;&nbsp;&nbsp;&nbsp;"Ajde, Patera. Ti si augur, zar vi ne prinosite žrtve bogovima svake nedelje?"
<BR>&nbsp;&nbsp;&nbsp;&nbsp;&nbsp;"Ja i češće, ako mogu." Zbog pepela je bilo sve teže hodati.
<BR>&nbsp;&nbsp;&nbsp;&nbsp;&nbsp;"A-ha. A ostaci? Šta s njima radite?"
<BR>&nbsp;&nbsp;&nbsp;&nbsp;&nbsp;Svila se osvrte da ga pogleda. "Ako je žrtva jestiva, kao što većina jeste, meso se razdeli onima koji su prisustvovali obredu. Sigurno si bio na bar jednom prinošenju žrtava, sine moj."
<BR>&nbsp;&nbsp;&nbsp;&nbsp;&nbsp;"A-ha, naterali nas da idemo." Premestivši pištolj u levu ruku, Hamerston ponudu Svili desnu kao oslonac. "Evo, drži se. A ono ostalo, Patera? Koža, glave i takve stvari, i oni delovi koje vi nećete da jedete?"
<BR>&nbsp;&nbsp;&nbsp;&nbsp;&nbsp;"To sve proždere oltarska vatra", reče mu Svila.
<BR>&nbsp;&nbsp;&nbsp;&nbsp;&nbsp;"I na taj način bude poslato pravo do bogova, je li?"
<BR>&nbsp;&nbsp;&nbsp;&nbsp;&nbsp;"Simbolično, da."
<BR>&nbsp;&nbsp;&nbsp;&nbsp;&nbsp;Još jedna životinja nalik na psa ležala je mrtva u pepelu; Hamerston je u prolazu ritnu. "Vaše vatrice nemaju tu snagu, Patera. Nisu ni dovoljno velike ni dovoljno vruće da spale kosti velikih životinja. Ponekad ne sagori čak ni sve meso. Sve to što preostane izručuje se ovde, dole, zajedno sa pepelom. Kad zidaju mantejon, gledaju da to bude navrh jednog od ovih starih tunela, tako da je moguće nekako se otarasiti pepela. Ima u Limni jedan mantejon, vidiš. Mi smo sad tačno ispod njega. Gore, ispod grada, ima mnogo takvih mesta i mnogo više bogova."
<BR>&nbsp;&nbsp;&nbsp;&nbsp;&nbsp;Svila proguta. "Vidim."
<BR>&nbsp;&nbsp;&nbsp;&nbsp;&nbsp;"Ona dva koja smo oterali, znaš, vratiće se čim odemo. Slušaćemo ih kako se smeju i kako se biju oko dobrih komada."
<BR>&nbsp;&nbsp;&nbsp;&nbsp;&nbsp;Pesak se zaustavio na izvesnoj udaljenosti ispred njih. "Požuri, kaplare", doviknu on.
<BR>&nbsp;&nbsp;&nbsp;&nbsp;&nbsp;Svila je već hodao najbrže što je mogao, ali sad ipak pokuša da ide još brže. Hamerston mu tiho reče: "Ne obraćaj pažnju, on tako priča po ceo dan. Tako dobiješ činove."
<BR>&nbsp;&nbsp;&nbsp;&nbsp;&nbsp;Kad su već stigli na domak Peska, Svila uvide da je bezoblična, siva hrpa pred Peskovim nogama ljudsko biće. Pesak pokaza pištoljem. "Vidi, Patera. Možda si poznavao ovoga."
<BR>&nbsp;&nbsp;&nbsp;&nbsp;&nbsp;Svila kleknu pored tela i podiže jednu iskasapljenu ruku leša, a onda pokuša da otare zgrudvani pesak sa mesta gde je trebalo da bude lice; ali ispod peska su bili samo dronjci mesa i krhotine kostiju. "Pa nema ga!" uzviknu on.
<BR>&nbsp;&nbsp;&nbsp;&nbsp;&nbsp;"Bogovi su sposobni da to urade. Odgrizu celu facu u jednom zalogaju, kao kad ja odvrnem moju, ili kad ti zagrizeš u... kako se ono zove?"
<BR>&nbsp;&nbsp;&nbsp;&nbsp;&nbsp;Svila ustade, trljajući ruke jednu o drugu, u očajnom nastojanju da ih očisti. "Na žalost, ne znam na šta misliš."
<BR>&nbsp;&nbsp;&nbsp;&nbsp;&nbsp;"Ono okruglo, crveno sa drveta. Jabuka, dabome. Kad odgrizeš parče jabuke. Zar nećeš sad da ga blagosloviš, ili nešto tako?"
<BR>&nbsp;&nbsp;&nbsp;&nbsp;&nbsp;"Misliš, da mu donesem Pesov oproštaj. To možemo samo dok smrt još nije potpuna - ili, tehnički rečeno, dok ne uginu i poslednje ćelije tela. Jeste li ga vi ubili?"
<BR>&nbsp;&nbsp;&nbsp;&nbsp;&nbsp;Pesak odmahnu glavom. "Neću te lagati, Patera. Da smo ga videli i da smo mu viknuli da stane, a da je on tada bežao, ubili bismo ga. Ali, nismo. Imao je fenjer koji je sad tamo negde. Imao je i igličar, koji je sad kod mene. Znači, verovatno je mislio da će biti bezbedan. Ali bogovi su se sigurno vrzmali oko ovog mesta, kao i uvek. A ovde je uvek prilišno mračno, zato što se pepeo zalepi za svetiljke. Možda je dunuo vetar, pa mu se ugasio fenjer, ili su bogovi bili naročito gladni, pa su jurišali na njega."
<BR>&nbsp;&nbsp;&nbsp;&nbsp;&nbsp;Hamerston gunđanjem pokaza da se slaže. "Hmm-da, Patera, ovo nije dobro mesto za biološke ljude, kao što ti narednik reče."
<BR>&nbsp;&nbsp;&nbsp;&nbsp;&nbsp;"Trebalo bi bar da bude sahranjen", reče im Svila. "Sahraniću ga ja, ako mi dozvolite."
<BR>&nbsp;&nbsp;&nbsp;&nbsp;&nbsp;"Ako bi ga zatrpao u ovaj pepeo, bogovi bi ga iskopali čim mi odemo", reče Pesak.
<BR>&nbsp;&nbsp;&nbsp;&nbsp;&nbsp;"Mogli biste ga poneti. Ja sam čuo da ste vi vojnici mnogo jači od nas."
<BR>&nbsp;&nbsp;&nbsp;&nbsp;&nbsp;"Mogao bih ja i da nateram tebe da ga nosiš", reče Pesak Svili, "ali neću ni to." Okrete se i ode dugim koracima.
<BR>&nbsp;&nbsp;&nbsp;&nbsp;&nbsp;Za Peskom pođe Hamerston i reče preko ramena: "Idemo, Patera. Ne možeš ti sada njoj pomoći, a ne možemo ni mi."
<BR>&nbsp;&nbsp;&nbsp;&nbsp;&nbsp;Odjednom uplašen da bi ga oni mogli ostaviti samog, Svila potrča sporim, hramljućim trkom. "Pa zar ne rekoste da je to bio muškarac?"
<BR>&nbsp;&nbsp;&nbsp;&nbsp;&nbsp;"Možda je to narednik rekao. Ja sam joj pretresao džepove, i meni se učinilo da je to žena u muškom odelu."
<BR>&nbsp;&nbsp;&nbsp;&nbsp;&nbsp;Svila reče, napola samome sebi: "Neko je išao ispred mene Hodočasnikovom stazom, samo pola sata ispred mene. Stao sam i odspavao neko vreme - stvarno ne znam koliko dugo. Ona, izgleda, nije."
<BR>&nbsp;&nbsp;&nbsp;&nbsp;&nbsp;Hamerston zabaci glavu i široko se osmehnu. "Moje poslednje dremanje trajalo je sedamdeset četiri godine, kažu mi. U Diviziji bih ti mogao pokazati par stotina njih iz druge smene koji se još nikad nisu probudili. A imamo u rezervi i biološke koji se nijednom nisu probudili."
<BR>&nbsp;&nbsp;&nbsp;&nbsp;&nbsp;Sećajući se šta mu je Gljiva rekla u snu, Svila reče: "Molim te da mi ih pokažeš. Veoma bih voleo da ih vidim, sine moj."
<BR>&nbsp;&nbsp;&nbsp;&nbsp;&nbsp;"Ajde, kreni, onda. Ali major će možda želeti da te zaključa. Videćemo."
<BR>&nbsp;&nbsp;&nbsp;&nbsp;&nbsp;Svila klimnu glavom, ali ipak ostade još nekoliko trenutaka na tom mestu, gledajući ono što ostavljaju za sobom. Bezimeni leš je opet bio samo bezoblična hrpa, čiji je identitet - čak i u smislu materije koja je identifikovana kao posmrtni ostatak ljudskog bića - izgubljen u tami koja se u taj deo tunela sjurila brže nego što bi to mogle čak i nakazne zveri koje ovi vojnici nazivaju bogovima. Svila pomisli na smrt Patere Štuke, starca koji je umro ležeći sam u spavaćoj sobici pored njegove: mirna smrt jednog starog čoveka, tihi prestanak disanja, bez bitke. Čak i to je izgledalo, tada, užasno; a koliko li je tek groznije, koliko li je neizrecivo užasno, umreti u ovom ukopanom lavirintu mraka i truleži, u ovim crvljim rupama svitka.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
