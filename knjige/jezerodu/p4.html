<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. DRUŠTVO
<P>&nbsp;&nbsp;&nbsp;&nbsp;&nbsp;Iako je često zalazio u staro groblje, Svila se nikad do tada nije vozio na mrtvačkim kolima - zapravo, jeste, ali ne na pravim, podseti on sebe oštro, nego svaki put samo na onim Čikovljevim. Uvek su svi stupali za kolima, kao što običaj nalaže, sve do groblja, i svaki put je Čikov nudio Svili da u povratku ka mantejonu sedne pored njega, na sivu dasku, izrovašenu od dejstva vremenskih prilika, koja je na tim kolima bila vozačko sedište.
<BR>&nbsp;&nbsp;&nbsp;&nbsp;&nbsp;Ovo su, međutim, bila prava, zatvorena mrtvačka kola, sva od stakla i crnog, lakiranog drveta, sa crnim perjanicama i sa dva konja vranca, što je sve bilo iznajmljeno od proizvođača Fidejinog kovčega, za šokantnu svotu od čitave tri karte. Svila je danas, stižući peške do groblja, bio jedva sposoban i da ćopa; silno mu je laknulo kad je livrejisani kočijaš ponudio da ga odveze nazad do mantejona. Zatim se zapanjio kad je video da na ovim pogrebnim kolima vozačko sedište ima i naslon, štaviše da su i sedište i naslon otmeno postavljeni blistavom, crnom, štavljenom kožom, kao skupocena fotelja. To sedište je, još, bilo smešteno vrlo visoko, tako da je Svila sad mogao sagledati ulice, kroz koje su se vozili, iz nove perspektive.
<BR>&nbsp;&nbsp;&nbsp;&nbsp;&nbsp;Vozač pročisti grlo i majstorski pljunu između konja. "Ko je bila ova, Patera? Neka tvoja prijateljica?"
<BR>&nbsp;&nbsp;&nbsp;&nbsp;&nbsp;"Voleo bih da mogu kazati da je tako", odgovori Svila. "Nikada je nisam sreo. Ali njena majka je moja prijateljica, ili se bar nadam da jeste. Platila je za ovu tvoju finu kočiju, a i za mnoge druge stvari; prema tome, ja njoj mnogo dugujem."
<BR>&nbsp;&nbsp;&nbsp;&nbsp;&nbsp;Kočijaš druželjubivo klimnu glavom.
<BR>&nbsp;&nbsp;&nbsp;&nbsp;&nbsp;"Ovo je novo iskustvo za mene", nastavi Svila, "drugo takvo za tri dana. Nikad se pre nisam vozio lebdelicom; a to se desilo prekjuče, kad je jedan gospodin veoma ljubazno uputio jednu od svojih letelica da me prebaci kući. A sad ovo! Znaš li da mi se ovo, maltene, više sviđa. Čovek toliko više vidi odavde i dobije osećaj... ne mogu, zapravo, kazati kakav. Kao da je Savetnik, možda. Ti ovo radiš svaki dan? Ovako voziš?"
<BR>&nbsp;&nbsp;&nbsp;&nbsp;&nbsp;Kočijaš se tiho nasmeja. "I timarim konje, i davam im vodu i hranu, i čistim iza njig, i pazim na kola, i tako to. To ima da se glacka i polira, sve ima čisto da bide, a točkovi mora da se podmazivaju. Mušterija koji se vozi pozadi, ne buni se mnogo. Ne buni se uopšte. Al bunu se ovi, rodbina, ako škripu točkovi, kažu da to zvuči tužno. Jelte. Zato ja podmazivam, što nije ni blizo tako teško ki glackanje."
<BR>&nbsp;&nbsp;&nbsp;&nbsp;&nbsp;"Zavidim ti", reče Svila iskreno.
<BR>&nbsp;&nbsp;&nbsp;&nbsp;&nbsp;"I nije neki loš život, doklen god se ja vozam ovdi napred. Ti si sad slobodan ceo dan, do uveče, jelda Patera?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Osim ako nekome zatreba Pesov oproštaj, ili tako nešto."
<BR>&nbsp;&nbsp;&nbsp;&nbsp;&nbsp;Kočijaš izvadi čačkalicu iz jednog od unutrašnjih džepova livreje. "Al ako neki zatraži, ti mora ideš, jelda?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"A pre neg što smo utovarili ovu, priklao si kolko goluba i koza i tome sličnog?"
<BR>&nbsp;&nbsp;&nbsp;&nbsp;&nbsp;Svila zastade, da prebroji. "Sveukupno, četrnaest životinja, uračunavajući i ptice. Ne, petnaest, zato što je Njorka doveo ovna koga je obećao. To zaboravih, iako je baš u ovnovoj utrobi stajalo... nije bitno."
<BR>&nbsp;&nbsp;&nbsp;&nbsp;&nbsp;"Petnaes, od čega jedan ovan. I ti njig sam pokolješ, pa pročitaš, pa ig sam raščerečiš, jel tako."
<BR>&nbsp;&nbsp;&nbsp;&nbsp;&nbsp;Svila opet klimnu glavom.
<BR>&nbsp;&nbsp;&nbsp;&nbsp;&nbsp;"Pa si išo sve do groblja sa tom lošom nogom, a uz put si čito molitve i tako to. Al zato sad mož da skineš čizme, osim ako neki odluči da ode odavde. Onda ipak ne možeš. Nije vama mnogo teško, augurima, jelda? Oprilike ko nama, jel tako?"
<BR>&nbsp;&nbsp;&nbsp;&nbsp;&nbsp;"I nije neki loš život, dokle god se ja vozim ovde napred", reče Svila.
<BR>&nbsp;&nbsp;&nbsp;&nbsp;&nbsp;Obojica se nasmejaše.
<BR>&nbsp;&nbsp;&nbsp;&nbsp;&nbsp;"Nešto se desilo tamo? U tvomu mantejonu?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Iznenađuje me da si tako brzo čuo za to."
<BR>&nbsp;&nbsp;&nbsp;&nbsp;&nbsp;"Pričali su o tomu kad sam došo tamo, Patera. Nisam ti ja neki vernik. Ništa ne znadem o bogovima, niti neću da znadem, al zvučalo je zanimljivo."
<BR>&nbsp;&nbsp;&nbsp;&nbsp;&nbsp;"A-ha." Svila se protrlja po donjoj vilici. "U tom slučaju, ono što ti znaš jednako je važno kao ono što ja znam. Ja samo znam šta se stvarno desilo, a ti znaš šta narod o tome priča, što može biti čak i važnije."
<BR>&nbsp;&nbsp;&nbsp;&nbsp;&nbsp;"Ja sam se pito zašto ona nije tolko dugo došla ni za jednom drugom ženom. Dal je rekla?"
<BR>&nbsp;&nbsp;&nbsp;&nbsp;&nbsp;"Nije. Niti sam ja mogao tako nešto da je pitam, dabome. Ne može čovek ispitivati bogove. A sad mi ispričaj šta su govorili ljudi ispred mantejona. Redom - sve."
<BR>&nbsp;&nbsp;&nbsp;&nbsp;&nbsp;Već se uveliko spuštao mrak kad je kočijaš pritegao uzde ispred baštenske kapije. Dečaci Mače i Resica, koji su se igrali na ulici, bili su prepuni pitanja: "Je l' stvarno došla boginja, Patera?" "Prava pravcijata boginja?" "Kako je izgledala?" "Jesi mogao stvarno dobro da je vidiš?" "A jesi pričao s njom?" "Je l' rekla neke stvari, Patera?" "Jesi razumeo šta kaže?" "A šta je rekla?"
<BR>&nbsp;&nbsp;&nbsp;&nbsp;&nbsp;Svila diže šake, u znak da zahteva tišinu. "Mogli ste je i vas dvojica videti, da ste došli na naše prinošenje žrtava, kao što je i trebalo da učinite."
<BR>&nbsp;&nbsp;&nbsp;&nbsp;&nbsp;"Nisu nas pustili." "Nismo mogli da uđemo."
<BR>&nbsp;&nbsp;&nbsp;&nbsp;&nbsp;"Vrlo mi je žao što to čujem", reče im Svila iskreno. "Videli biste Kipris zgodnu, jednako kao što sam je ja video, mada većina prisutnih, a unutra ih je bilo najmanje pet stotina, nije tako dobro videla. Sad slušajte. Znam da veoma želite da na vaša pitanja dobijete odgovore, baš kao što bih i ja želeo na vašem mestu. Ali ja ću sledećih nekoliko dana morati mnogo da govorim o toj teofaniji, a ne bih želeo da ponavljam bajate stvari. Osim toga, moraću ionako da ispričam sve u palestri, sa obiljem pojedinosti, pa će vam biti dosadno ako budete sve slušali dva puta."
<BR>&nbsp;&nbsp;&nbsp;&nbsp;&nbsp;Čučnuo je da bi licem bio na visini vrlo prljavog lica manjeg dečaka. "Ali, Mače, postoji pouka u ovome, za tebe naročito. Pre samo dva dana pitao si me da li će neki bog stvarno doći na naš Prozor. Pamtiš li to?"
<BR>&nbsp;&nbsp;&nbsp;&nbsp;&nbsp;"Rekao si da će imati dugo da se čeka, ali nije ispalo tako."
<BR>&nbsp;&nbsp;&nbsp;&nbsp;&nbsp;"Rekao sam da će možda imati dugo da se čeka, Mače, a ne sigurno. Međutim, ti si u suštini sasvim u pravu. Jesam verovao da će se čekati dugo, možda desetinama godina, i jesam, u tome, grdno pogrešio; ali na nešto drugo hoću da ti ukažem, a to je sledeće: kad si ti postavio to pitanje, svi drugi đaci su se nasmejali. Bilo im je vrlo smešno. Pamtiš?"
<BR>&nbsp;&nbsp;&nbsp;&nbsp;&nbsp;Mače svečano klimnu glavom.
<BR>&nbsp;&nbsp;&nbsp;&nbsp;&nbsp;"Smejali su se kao da si postavio glupo pitanje, zato što su smatrali da to jeste glupo pitanje. Oni su, međutim, u tome pogrešili još grdnije nego ja, što je sada verovatno jasno i njima samima. Tvoje pitanje beše ozbiljno i važno, a pogrešio si jedino u tome što si pitao nekoga ko je znao jedva nešto malčice više nego ti. Nikad ne dozvoli da te ma čije podsmevanje skrene sa važnih i ozbiljnih pitanja o životu. Nastoj da to imaš na umu."
<BR>&nbsp;&nbsp;&nbsp;&nbsp;&nbsp;Svila poče tražiti nešto po džepu. "Vas dva momka, hajde da pojurite i obavite jedan posao u gradu za mene. Išao bih ja sam, ali jedva mogu da hodam, a kamoli da trčim. Daću tebi, Resice, pet para. Evo ti: jedan, dva, tri, četiri, pet bita. A tebi, Mače, tri. Evo. Ti, Mače, da odeš do piljara. Reci mu da je povrće za mene i zatraži da ti da najbolje i najsvežije što ima, u vrednosti od tri pare. Ti, Resice, idi kod mesara. Reci da želim neko lepo meso, i to kotlete, u vrednosti od pet bita. Posle ću dati svakom od vas", Svila zastade i razmisli, "po pola pare, kad donesete."
<BR>&nbsp;&nbsp;&nbsp;&nbsp;&nbsp;Resica upita: "Kotlete koje, Patera? Ovčije ili svinjske?"
<BR>&nbsp;&nbsp;&nbsp;&nbsp;&nbsp;"Prepustićemo njima, u radnji, da to odluče."
<BR>&nbsp;&nbsp;&nbsp;&nbsp;&nbsp;Svila ih je gledao kako odlaze trkom; onda je ustao, otključao baštensku kapiju i ušao. Trava je, izgažena, izgledala jadno, kao što je Mejtera Mermer i predvidela da će biti; čak i u poslednjem umirućem sjaju dana lako se videlo koliko su upropašćeni i travnjak i Mejterine nevelike leje. Svila filozofski izvede zaključak da bi u normalnoj godini plodovi iz svih tih leja pristigli i bili ubrani još odavno, nekoliko nedelja ranije.
<BR>&nbsp;&nbsp;&nbsp;&nbsp;&nbsp;"Patera!"
<BR>&nbsp;&nbsp;&nbsp;&nbsp;&nbsp;Uzviknula je to Mejtera Ruža, koja se nagnula kroz prozor kenobe i odatle mahala: prekršaj zbog koga bi ona sama prekorevala Mejteru Mermer ili Mejteru Nanu beskonačno.
<BR>&nbsp;&nbsp;&nbsp;&nbsp;&nbsp;"Da", reče Svila. "Šta je bilo, Mejtera?"
<BR>&nbsp;&nbsp;&nbsp;&nbsp;&nbsp;"Jesu li se one vratile sa tobom?"
<BR>&nbsp;&nbsp;&nbsp;&nbsp;&nbsp;Dohramao je do prozora. "Tvoje sestre? Nisu. Rekle su da će doći pešice, zajedno. Trebalo bi uskoro da stignu."
<BR>&nbsp;&nbsp;&nbsp;&nbsp;&nbsp;"Vreme za večeru je već prošlo", izjavi Mejtera Ruža. (Ali ta izjava je bila, primetno, neistinita.)
<BR>&nbsp;&nbsp;&nbsp;&nbsp;&nbsp;Svila se osmehnu. "Trebalo bi da i vaša večera uskoro stigne, i neka vam Scila blagosilja gozbu." Okrenuo se, i dalje osmehnut, pre nego što mu je ona mogla postaviti ikakvo dalje pitanje.
<BR>&nbsp;&nbsp;&nbsp;&nbsp;&nbsp;Nekakav paket, umotan u belu hartiju i uvezan belim kanapom, ležao je na kuhinjskom pragu stambene zgrade. Svila ga uze, prevrte ga u rukama, pa otvori vrata.
<BR>&nbsp;&nbsp;&nbsp;&nbsp;&nbsp;Na kuhinjskom stolu bio je Oreb, koji je, sudeći po razbacanim kapima vode, maločas pio iz svoje šolje. "Dra-vo, Svila."
<BR>&nbsp;&nbsp;&nbsp;&nbsp;&nbsp;"Zdravo i tebi." Svila izvuče nožić za sečenje noktiju.
<BR>&nbsp;&nbsp;&nbsp;&nbsp;&nbsp;"Se-če tica?"
<BR>&nbsp;&nbsp;&nbsp;&nbsp;&nbsp;"Ne, nego 'otvara' ovo. Previše sam, daleko previše umoran - ili lenj - da razvezujem ove čvorove, ali ako ih presečem, trebalo bi da budem u mogućnosti da sačuvam glavninu kanapa. Jesi li ti ubio onog pacova koga sam bacio u smeće, Orebe?"
<BR>&nbsp;&nbsp;&nbsp;&nbsp;&nbsp;"Bor-ba! Jaka!"
<BR>&nbsp;&nbsp;&nbsp;&nbsp;&nbsp;"Pa, da, trebalo bi da ti čestitam, a i da ti zahvalim. Što, evo, i činim." Odmotavanje belog papira otkrilo je zbirku mirišljavih komadića mesa. "To ti je mačje meso, Orebe. Pošto mi je jednom izručena na glavu puna kofa toga, stekao sam zauvek sposobnost da ga prepoznam, svuda. Skleroderma nam je obećala da će doneti izvesnu količinu i, gle, to je već ispunila."
<BR>&nbsp;&nbsp;&nbsp;&nbsp;&nbsp;"Jede sad?"
<BR>&nbsp;&nbsp;&nbsp;&nbsp;&nbsp;"Pa, ti možeš, ako hoćeš. Ja ne. Ali pojeo si dobar deo onog pacova koga si ubio. Nemoj mi reći da si još gladan!"
<BR>&nbsp;&nbsp;&nbsp;&nbsp;&nbsp;Oreb samo mahnu krilima i upitno nakrivi glavu.
<BR>&nbsp;&nbsp;&nbsp;&nbsp;&nbsp;"Uošte nisam siguran da je za tebe dobro da se toliko nažderavaš mesa."
<BR>&nbsp;&nbsp;&nbsp;&nbsp;&nbsp;"Dob-ro meso!"
<BR>&nbsp;&nbsp;&nbsp;&nbsp;&nbsp;"Zapravo, i nije." Svila ćušnu meso prema pticanu. "Ali ako ga čuvam, postaće još gore, a da ga trajno čuvamo, nemamo sredstava. Prema tome, samo navali, ako te je volja."
<BR>&nbsp;&nbsp;&nbsp;&nbsp;&nbsp;Oreb dočepa jedno parče mesa i uspe ga odneti, malo skakanjem, a malo letenjem, na vrh ormana.
<BR>&nbsp;&nbsp;&nbsp;&nbsp;&nbsp;"Neka Scila blagoslovi i tvoju gozbu." Po dvehiljaditi put Svila pomisli da bi hrana koju Scila blagoslovi morala, logično, biti riba; Hrazmološki spisi nagoveštavaju da je, prvobitno, tako i bilo. On uzdahnu, skide mantiju i okači je o naslon stolice koja je nekad bila stolica Patere Štuke. Ranije ili kasnije, moraće odneti mantiju gore, u spavaću sobu, da je očetka i okači propisno; kao i da izvuče knjižurinu, mantejonski primerak Spisa, iz velikog prednjeg džepa mantije i vrati je na pravo mesto.
<BR>&nbsp;&nbsp;&nbsp;&nbsp;&nbsp;Ali obe te stvari mogu da čekaju, što njemu mnogo više odgovara.
<BR>&nbsp;&nbsp;&nbsp;&nbsp;&nbsp;Naložio je vatru u peći, oprao ruke, izvadio tiganj u kome je juče pržio paradajz, napunio vodom iz pumpe stari kotlić, onaj koji je Pateri Štuki bio najomiljeniji, i stavio ga na peć. Osmatrao je kotlić zamišljeno, odmeravajući da li da napravi mate čaj ili kafu, kad se na vratima prema Srebrnoj ulici začu kucanje.
<BR>&nbsp;&nbsp;&nbsp;&nbsp;&nbsp;Skinuo je rezu sa njih, otvorio ih i uzeo od Resice paket sličan onome nađenom na pragu, ali mnogo veći. Poče preturati po džepu da bi našao obećanih pola pare.
<BR>&nbsp;&nbsp;&nbsp;&nbsp;&nbsp;"Patera..." Resicino malo lice bilo je iskrivljeno od silnog napora.
<BR>&nbsp;&nbsp;&nbsp;&nbsp;&nbsp;"Da, šta je?"
<BR>&nbsp;&nbsp;&nbsp;&nbsp;&nbsp;"Neću ništa." Resica je ispružio prljavu šaku: na dlanu je blistalo pet zlatnih kvadratića, izrezanih iz pet različitih kartica.
<BR>&nbsp;&nbsp;&nbsp;&nbsp;&nbsp;"To su mojih pet para?"
<BR>&nbsp;&nbsp;&nbsp;&nbsp;&nbsp;Resica klimnu glavom. "Nije hteo da uzme."
<BR>&nbsp;&nbsp;&nbsp;&nbsp;&nbsp;"A-ha. Ali kasapin ti je ipak dao ove kotlete; ovaj paket svakako nisi ti zamotavao. I sad, pošto on nije hteo primiti pare od mene - nije trebalo da ti kažem da mu kažeš da je meso za mene - tebi se čini da ni ti, kao dečko častan i pobožan, ne treba da uzmeš pola pare od mene."
<BR>&nbsp;&nbsp;&nbsp;&nbsp;&nbsp;Resica svečano klimnu glavom.
<BR>&nbsp;&nbsp;&nbsp;&nbsp;&nbsp;"Pa, dobro, svakako te neću terati da uzmeš. Međutim, ja tvojoj majci dugujem jednu paru; jedan bit. Znači, ti mi sad vrati četiri, a petu paru odnesi njoj. Važi?"
<BR>&nbsp;&nbsp;&nbsp;&nbsp;&nbsp;Resica opet klimnu glavom, dade mu četiri kvadratića i nestade u sutonu.
<BR>&nbsp;&nbsp;&nbsp;&nbsp;&nbsp;"Ovi ovde kotleti, baćo, nisu ni za tebe, ni za mene", reče Svila ptici na ormanu, dok je zatvarao vrata prema Srebrnoj, podizao tešku rezu i vraćao je na mesto. "Nemoj da si pipnuo."
<BR>&nbsp;&nbsp;&nbsp;&nbsp;&nbsp;Iako je tiganj bio prostran, kotleti su ga ispunili sasvim. Posuo ih je majušnom količinom dragocene soli i postavio tiganj na rupu na pećnici. "Mi smo plutokrati natprirodnog", saopšti on Orebu, tonom najobičnijeg razgovora, "a to je, u izvesnom smislu, maltene blamaža. Drugi imaju lovu, kao Krv, ili vlast, kao Savetnik Lemur. Ili snagu i hrabrost, kao Njorka. Mi smo truba za sve to, mi imamo samo bogove i duhove."
<BR>&nbsp;&nbsp;&nbsp;&nbsp;&nbsp;Sa vrha ormana Oreb graknu: "Svila do-bar!"
<BR>&nbsp;&nbsp;&nbsp;&nbsp;&nbsp;"Ako to znači da razumeš, onda razumeš mnogo više nego ja. Ali, ipak, trudim se da shvatim. Plutokrati natprirodnog i ne moraju imati novac, kao što maločas videsmo - ali ga ipak dobijaju, što takođe videsmo. Snaga i hrabrost im žurno priskaču u pomoć." Svila se sruči u stolicu; u jednoj ruci držao je kuvarsku viljušku, a na dlan druge ruke oslonio je donju vilicu. "Njima je potrebna mudrost. Niko ne razume bogove i duhove, ali mi ih moramo razumeti: Damu Kipris danas, Pateru navrh stepeništa juče, i sve ostalo."
<BR>&nbsp;&nbsp;&nbsp;&nbsp;&nbsp;Oreb virnu preko ivice ormana. "Loš čo-vek?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Možda ti stavljaš primedbu da sam izostavio Gljivu, koja nije mrtva, te prema tome nikako ne može biti duh, ali koja svakako nije ni boginja. Ona se, zapravo, ponaša maltene sasvim kao đavo. Ovo me podseća da imamo i demone, ili bar jednog demona, ili demonicu - naime, jadna Češlja ima ili je imala jedno takvo stvorenje. Doktor Ždral misli da je nju gricnuo nekakav slepi miš, ali ona sama tvrdi da ju je napao krilati starac."
<BR>&nbsp;&nbsp;&nbsp;&nbsp;&nbsp;Kotleti su počinjali da cvrče. Svila ustade, ćušnu jedan kotlet, probe radi, vrhom viljuške, onda podiže drugi da prouči smeđu boju na donjoj strani. "Kad već govorimo o krilima, šta misliš o mogućnosti da počnemo sa rešavanjem jedne sasvim jednostavne zagonetke? Govorim o tebi, Orebe."
<BR>&nbsp;&nbsp;&nbsp;&nbsp;&nbsp;"Do-bra tica!"
<BR>&nbsp;&nbsp;&nbsp;&nbsp;&nbsp;"Dobar si, da. Ali ne toliko dobar da možeš leteti sa tim ranjenim krilom. Pa ipak, ja videh prošle noći da si baš to postigao, ali neposredno pre toga video sam Gljivu i njeno iščeznuće. To govori da..."
<BR>&nbsp;&nbsp;&nbsp;&nbsp;&nbsp;"Patera?" Čelični zglavci prstiju pokucali su oštro po baštenskim vratima.
<BR>&nbsp;&nbsp;&nbsp;&nbsp;&nbsp;"Samo trenutak, Mejtera, moram prevrnuti vaše kotlete." Orebu Svila dodade: "Gljivu nisam uključio zato što ono što ona izvodi neću nazvati natprirodnim. Mada priznajem, bez oklevanja, da izgleda natprirodno. Možda sam ja jedini čovek u celom Vironu koji bi oklevao da te njene postupke nazove tako."
<BR>&nbsp;&nbsp;&nbsp;&nbsp;&nbsp;Ne ispuštajući viljušku, on širom otvori vrata ka bašti.
<BR>&nbsp;&nbsp;&nbsp;&nbsp;&nbsp;"Dobro veče, Mejtera. Dobro veče, Mače. Neka svi bogovi budu uz vas dvoje. Je li to moje povrće?"
<BR>&nbsp;&nbsp;&nbsp;&nbsp;&nbsp;Mače klimnu glavom, a Svila prihvati veliku piljarsku kesu i položi je na kuhinjski sto. "Mače, ovo izgleda kao velika količina robe za samo tri pare, ako imamo u vidu koliko su visoke cene danas. Pa čak su i banane unutra - osećam taj miris. One su uvek vrlo skupe."
<BR>&nbsp;&nbsp;&nbsp;&nbsp;&nbsp;Mače ni sad ne reče ništa. Mejtera Mermer primeti: "Stajao je na ulici, Patera, i plašio se da pokuca. Ili će pre biti, čini mi se, da je kucao, ali vrlo tiho, tako da ga ti nisi čuo. Uvela sam ga u baštu, ali nije hteo da se odvoji od te ogromne kese."
<BR>&nbsp;&nbsp;&nbsp;&nbsp;&nbsp;"Veoma ispravno", reče Svila. "Ali, Mače, ja te ne bih ugrizao što si mi doneo povrće, utoliko pre što sam te ja i zamolio da to uradiš."
<BR>&nbsp;&nbsp;&nbsp;&nbsp;&nbsp;Mače pruži prljavu pesnicu.
<BR>&nbsp;&nbsp;&nbsp;&nbsp;&nbsp;"A, jasno mi je. Ili bar mislim da mi je jasno. Nije hteo da uzme novac?"
<BR>&nbsp;&nbsp;&nbsp;&nbsp;&nbsp;Mače odmahnu glavom.
<BR>&nbsp;&nbsp;&nbsp;&nbsp;&nbsp;"A ti si se plašio da ću se ja ljutiti zbog toga - kao što se, iskreno govoreći, i ljutim, pomalo. Dobro, daj mi pare."
<BR>&nbsp;&nbsp;&nbsp;&nbsp;&nbsp;Mejtera Mermer upita: "Ko nije hteo da primi tvoj novac, Patera? Onaj Srž, u našoj ulici?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Dakle, Mače, evo pola pare za tebe, kao što sam i obećao. Uzmi to, zatvori kapiju za sobom kad iziđeš, pamti šta sam ti govorio i ne plaši se."
<BR>&nbsp;&nbsp;&nbsp;&nbsp;&nbsp;"Plašim se ja", reče Mejtera Mermer čim je dečko otišao. "Ne za sebe, nego za tvoju bezbednost, Patera. Oni ne vole da iko bude mnogo popularan. Da li je Kipris dobra obećala da će ti dati zaštitu? Šta ako pošalju gardu po tebe?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "U tom slučaju ću valjda poći sa njima. Šta bih drugo?"
<BR>&nbsp;&nbsp;&nbsp;&nbsp;&nbsp;"Moglo bi se dogoditi da se ne vratiš."
<BR>&nbsp;&nbsp;&nbsp;&nbsp;&nbsp;"Pa objasniću im da nemam nikakvih političkih ambicija, što i jeste jednostavna istina." Svila privuče stolicu bliže tim vratima i sede. "Rado bih te pozvao unutra, Mejtera. Da ti iznesem drugu stolicu, da sedneš?"
<BR>&nbsp;&nbsp;&nbsp;&nbsp;&nbsp;"Dobro je meni ovako", reče Mejtera Mermer, "nego, tvoj nožni zglob sigurno mnogo boli. Danas si pešačio daleko."
<BR>&nbsp;&nbsp;&nbsp;&nbsp;&nbsp;"Nije onako loše kao juče", reče Svila, opipavajući namotaj na nozi. "Ili me je možda, da tako kažem, ponela neka skrivena zaliha snage. Mnogo toga se desilo od fejdana, i to kakvom brzinom. Prvo se zbio onaj vrlo veliki događaj o kome sam ti pričao kad smo sedeli u senici pod kišom; onda je Krv došao ovde, onda susret sa Njorkom, jahanje do Krvove vile, prelom skočnog zgloba, razgovor sa Krvom. Onda, u sfigdan, donošenje Pesovog oproštaja jadnoj, maloj Češlji, Fidejina pogibija, egzorcizam i Orhidejina želja da se oproštajne žrtve za Fideju prinesu ovde. Nisam bio naviknut da se toliko stvari dogodi tako brzo."
<BR>&nbsp;&nbsp;&nbsp;&nbsp;&nbsp;Mejtera Mermer je svojim izgledom pokazivala brižnu pažnju. "Niko ne bi mogao ni očekivati od tebe da to budeš, Patera."
<BR>&nbsp;&nbsp;&nbsp;&nbsp;&nbsp;"Prošle noći, tek što sam počeo da se malo snalazim, dogodilo se nekoliko drugih stvari. A danas Kiprisina milost koja nam je pružena - mi smo prvi mantejon u Vironu kome je dat takav znak božanske naklonosti u poslednjih dvadeset ili više godina. Ako..."
<BR>&nbsp;&nbsp;&nbsp;&nbsp;&nbsp;Mejtera Mermer ga prekide. "Bilo je prekrasno. Još i sad pokušavam da ovladam time, ako razumeš šta hoću reći - naime, da integrišem taj događaj u moje operativne parametre. Ali, znaš - evo, ovaj Sržov postupak, na primer. Ili natpis 'Vratimo se Povelji!' koji sam videla na bočnom zidu jedne zgrade. Zatim ovo u našem mantejonu. Čuvaj se! Budi oprezan."
<BR>&nbsp;&nbsp;&nbsp;&nbsp;&nbsp;"Hoću", obeća Svila. "Kao što sam pokušavao objasniti, ponovo sam uspostavio mentalnu ravnotežu. Uradio sam to što ti kažeš da pokušavaš - integrisao sam sve ove događaje u moje operativne kako-se-zvaše - theh... u moj način mišljenja. Dok smo stupali za mrtvačkim kolima, imao sam obilje vremena da sagledam stvari i postavim ih u neki red. To mi je bila i prilika da odmerim težinu ličnih utisaka naspram onoga što u Spisima, bar kako ih ja čitam, stoji. Pamtiš li onaj pasus koji počinje rečima: 'Suverena Priroda, koja vlada celinom, uskoro će izmeniti sve stvari koje danas vidiš, i od tvari njihove druge će stvari stvoriti, a posle od njihove, opet druge, da bi svitak večito nov bio'?
<BR>&nbsp;&nbsp;&nbsp;&nbsp;&nbsp;U kontekstu ovog poslednjeg prinošenja žrtava, to bi značilo samo da će Fideja opet da izraste, u obliku trave i cveća. Dabome. Pa ipak, ja sam u tim rečima našao i jedno posebno značenje, koje kao da je bilo ubačeno namenski, za mene lično, sa svrhom da ga shvatim baš danas. Kamo sreće da ja umem ljudima da govorim stvari koje bi na njih uticale tako duboko kao taj pasus na mene. Uvideo sam, čitajući, da je ovaj mirni život ovde, za koji zamišljah da sam ga konačno našao i nadao se da ću njime živeti bez prekida i manje-više bez narušavanja sve do starosti svoje - da je taj život bio samo jedno privremeno stanje, u opštem, večnom proticanju različitih stanja. Moja završna godina u sholi, na primer..."
<BR>&nbsp;&nbsp;&nbsp;&nbsp;&nbsp;"Da li si rekao da su kotleti za mene, kad sam pokucala, Patera? Hteo si reći da će mi oni uštedeti sav trud oko spremanja glavnog jela, a ja to veoma cenim. Mirišu predivno. Sigurna sam da će Mejtera Ruža i Mejtera Nana uživati u njima ogromno."
<BR>&nbsp;&nbsp;&nbsp;&nbsp;&nbsp;Svila slegnu ramenima. "Ti mi kažeš da je vreme da ih još jednom prevrnem, zar ne?"
<BR>&nbsp;&nbsp;&nbsp;&nbsp;&nbsp;"Ne, Patera. Vreme je da ih digneš sa vatre - i staviš na veliki tanjir. Već si ih prevrnuo, jednom."
<BR>&nbsp;&nbsp;&nbsp;&nbsp;&nbsp;On othrama do peći. Oreb je, dok je on razgovarao sa Mejterom Mermer i sa Mačetom, harao po mačjem mesu, koje je sad bilo rasuto po stolu, ali jednim manjim delom i po podu. Kotleti su sa donje strane imali duboku, zlatnu, smeđu boju. Svila ih naslaga na najveći tanjir koji je u ormanu postojao, prekri ih čistim platnom, i odnese ih Mejteri Mermer, koja je stajala s druge strane praga.
<BR>&nbsp;&nbsp;&nbsp;&nbsp;&nbsp;"Hvala ti vrlo, vrlo mnogo, Patera." Virnula je pod platno. "O-ho! Ala su lepi! Nadam se da si bar još tri sačuvao za sebe."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Jeo sam kotlete prošle noći, kad me je Njorka častio večerom. Inače, ja stvarno ne volim meso."
<BR>&nbsp;&nbsp;&nbsp;&nbsp;&nbsp;Naklonila mu se, sasvim malo. "Moram pohitati pre nego što se ohlade."
<BR>&nbsp;&nbsp;&nbsp;&nbsp;&nbsp;"Mejtera?" reče on, hramajući za njom, šljunčanom stazom prema kenobi. Sunčanu goruću šipku zastor je već u potpunosti zaklonio; ali noćni vazduh je počivao nepomično, suv i vruć, kao bolesnik koga je visoka telesna temperatura doterala na rub smrti.
<BR>&nbsp;&nbsp;&nbsp;&nbsp;&nbsp;"Šta je, Patera?"
<BR>&nbsp;&nbsp;&nbsp;&nbsp;&nbsp;"Kažeš, mirišu predivno. Da li stvari... da li hrana tebi zaista miriše dobro, Mejtera? Ti je ne možeš jesti."
<BR>&nbsp;&nbsp;&nbsp;&nbsp;&nbsp;"Ali je mogu kuvati, što i činim", podsetila ga je blago, "pa onda, prirodno, znam šta miriše dobro."
<BR>&nbsp;&nbsp;&nbsp;&nbsp;&nbsp;"Ja sam pomišljao samo na Mejteru Ružu, a to nije lepo od mene. Trebalo je da nabavim nešto u čemu biste sve tri mogle uživati." Svila zaćuta, uzaludno tragajući za rečima koje ne bi bile neprikladne. "Stvarno mi je strašno žao i nastojaću da nađem načina da to popravim."
<BR>&nbsp;&nbsp;&nbsp;&nbsp;&nbsp;"Ja istinski uživam u ovome, Patera. Veliko mi je zadovoljstvo da budem ona koja će odneti ovu dobru hranu mojim sestrama. A sada, molim te, vrati se u kuću i sedi. Ne volim da te gledam kako trpiš bolove."
<BR>&nbsp;&nbsp;&nbsp;&nbsp;&nbsp;Oklevao je, željan da kaže još nešto; onda je klimnuo glavom i okrenuo se. Ali pri tom okretu, njegov skočni zglob kao da se uvrnuo u ovojnici koja je popuštala. Bol je bio tako oštar da je Svila zamalo jauknuo. Napravivši grimasu od bola, dohvatio je rukom drveni stub senice, a zatim drugom jednu zgodnu granu malog kruškovog drveta.
<BR>&nbsp;&nbsp;&nbsp;&nbsp;&nbsp;U daljini se začulo kucanje na vrata.
<BR>&nbsp;&nbsp;&nbsp;&nbsp;&nbsp;Da nije već stao, sada bi svakako stao da to oslušne. Kucanje se ponovilo, malo jače, i to, bez ikakve sumnje, sa njegove leve strane, iz Sunčane ulice. Prednja vrata stambene zgrade vodila su na Sunčanu; kenoba uopšte nije imala vrata ka toj ulici.
<BR>&nbsp;&nbsp;&nbsp;&nbsp;&nbsp;Hteo je povikati posetiocu da pričeka, ali, paralisan iznenađenjem, nije pustio ni glaska od sebe. Jer preko zavesa na prozoru njegove sobe kliznula je jedna senka, vrlo slabo vidljiva, zato što su svetiljke u njegovoj sobi snizile nivo maltene do potpunog gašenja. Neko je tamo gore, i taj neko kreće da otvori vrata; neko ko je, po svemu sudeći, gledao kako on hramlje stazom za Mejterom Mermer.
<BR>&nbsp;&nbsp;&nbsp;&nbsp;&nbsp;Svi prozori stambene zgrade usmereni ka bašti bejahu širom otvoreni. Kroz njih on začu hitri bat nogu niz njegovo krivudavo stepenište; posle toga, nepogrešivo, podizanje reze na vratima ka Ulici sunca i škriputanje šarki dok su se ta vrata otvarala; zatim nejasno munđanje nekih glasova - ne baš prijateljskih, činilo se.
<BR>&nbsp;&nbsp;&nbsp;&nbsp;&nbsp;Čudno, kako ga je sad malo boleo njegov skočni zglob. On priđe vratima kuhinje/trpezarije i otvori ih najtiše što je mogao; ali oboje se istog trena okrenuše ka njemu, ona sa osmehom, on sa besnim zurenjem.
<BR>&nbsp;&nbsp;&nbsp;&nbsp;&nbsp;"Evo ga", saopšti Šenila. "Sad mu sam kaži, šta god to imaš."
<BR>&nbsp;&nbsp;&nbsp;&nbsp;&nbsp;Mošus je zarežao i odgurnuo Šenilu u stranu. Mačjim hodom prešao je do Sviline stolice za čitanje i seo na nju.
<BR>&nbsp;&nbsp;&nbsp;&nbsp;&nbsp;Svila pročisti grlo. "Iako nemam želju da izgledam kao loš domaćin, moram zapitati vas oboje šta ćete tu."
<BR>&nbsp;&nbsp;&nbsp;&nbsp;&nbsp;Mošus mu se podrugljivo iskezio; Šenila se potrudila, i maltene uspela, da izgleda pokajnički. "Ja stvarno nisam mogla u onim cipelama - stvarno nisam mogla - onoliko da štrapaciram iza mrtvačkih kola. A Orhideja nije kazala da baš moramo da idemo sve do groba. Samo je rekla da dođemo na Fidejine obrede žrtvovanja, što sam i uradila. Neke ženske nisu ni došle, uopšte."
<BR>&nbsp;&nbsp;&nbsp;&nbsp;&nbsp;"Nastavi", reče Svila.
<BR>&nbsp;&nbsp;&nbsp;&nbsp;&nbsp;"A i ti si samo toliko tražio od mene. Mislim, da dođem i molim se, što sam takođe ispunila."
<BR>&nbsp;&nbsp;&nbsp;&nbsp;&nbsp;"Ženama je zabranjeno da kroče nogom u ovu zgradu", reče joj Svila grubo. Pošto je Mošus sedeo u njegovoj stolici, Svila, vođen načelom, nije hteo sesti ni u jednu drugu. "Izvin'te me za trenutak."
<BR>&nbsp;&nbsp;&nbsp;&nbsp;&nbsp;U kuhinji je njegov kotlić vode žestoko ključao; on ubaci još jedan veliki komad drveta u vatru i pronađe Krvov štap u uglu.
<BR>&nbsp;&nbsp;&nbsp;&nbsp;&nbsp;Čim se vratio u trpezarijski deo te velike dvojne prostorije, Šenila mu reče: "Kažeš da nisam smela ući ovde, ali to mi nije bilo poznato. Želela sam da pričam s tobom dok smo bili u tvom mantejonu, dok si pričvršćivao poklopac na sanduk, ali činilo mi se da to nije najbolje vreme niti mesto, jer nas je ona hemijska žena gledala. Čekala sam te tamo, i čekala, ali nisi se vratio. Posle nekoliko sati, otišla sam u vašu baštu, gledajući gde bih mogla da pijem vodu, i našla ovu zgodnu kućicu. Neko vreme sam se igrala sa tom pticom koja ti je kućni ljubimac, a onda... hm, šta reći... onda sam, eto, legla i malo odspavala."
<BR>&nbsp;&nbsp;&nbsp;&nbsp;&nbsp;Svila klimnu glavom, napola samome sebi. "Znam da koristiš rđu, a sigurno se ponekad i žestoko napiješ. Kad si mi juče, za vreme isterivanja demona, rekla da imaš dobro pamćenje, napomenula si i to da celog tog dana nisi nijednu kap popila. Da li si ovde pila?"
<BR>&nbsp;&nbsp;&nbsp;&nbsp;&nbsp;"Ne bih, valjda, ponela bocu na Fidejinu sahranu!"
<BR>&nbsp;&nbsp;&nbsp;&nbsp;&nbsp;Mošus se tiho zakikotao. On je, u međuvremenu, izvukao nož, kojim je počeo čistiti nokte.
<BR>&nbsp;&nbsp;&nbsp;&nbsp;&nbsp;"Možda ne bi", priznade Svila. "A da si donela, ja bih to primetio, sem ako bi bila neka vrlo mala boca. Ali može se pretpostaviti da si ponela pare, a u našem susedstvu ima bar deset mesta gde bi ti prodali pivo, rakiju, ili ma šta drugo što zatražiš."
<BR>&nbsp;&nbsp;&nbsp;&nbsp;&nbsp;Mošus reče: "Kolko ti dala Orhi?"
<BR>&nbsp;&nbsp;&nbsp;&nbsp;&nbsp;"To pitaj nju", reče Svila. "Ona te poznaje, i nema sumnje da te se plaši - izgleda da ulivaš strah svakoj ženi. Siguran sam da će ti ona kazati."
<BR>&nbsp;&nbsp;&nbsp;&nbsp;&nbsp;"Dala ti mnogo, kolko čujem. Gomile cveća i dovoljno mesišta da svi bogovi u Glavnom procesoru budu siti bar nedelju dana. Tako mnogo. A ovu kurvu ovde, nju si uvuko u svoj krevet, i sad gledaš da ispumpaš iz nje sve što ona ima, keru jedan."
<BR>&nbsp;&nbsp;&nbsp;&nbsp;&nbsp;Šenila pređe šakama po haljini. "Pogledaj me, obučena sam. Zar bih bila obučena?"
<BR>&nbsp;&nbsp;&nbsp;&nbsp;&nbsp;Svila udari po podu Krvovim šetačkim štapom. "Ovo je besmisleno! Tišina, oboje. Šenila, kažeš da želiš razgovor sa mnom. A ja sam danas po podne pokušavao da razgovaram s tobom u mantejonu, ali nisi htela ni da mi odgovoriš."
<BR>&nbsp;&nbsp;&nbsp;&nbsp;&nbsp;Primenila je jedan svoj trik, koji se sastojao u tome da pogne glavu i zuri, sa nekim poluosmehom, u njegove otrcane, crne cipele, kao da su zabavne; Svilu najednom obuze predosećanje da bi lako mogao gledati taj trik još mnogo, i premnogo puta. "Objasni svoje ponašanje", reče on, "ili odlazi odmah."
<BR>&nbsp;&nbsp;&nbsp;&nbsp;&nbsp;"Nisam mogla da razgovaram u tom času, Patera. Toliko sam morala razmišljati! Zato sam čekala. Znaš, da popravim stvari, donekle u onom smislu kako je to Mošus rekao. Ali sad i ja hoću s tobom da razgovaram, nasamo."
<BR>&nbsp;&nbsp;&nbsp;&nbsp;&nbsp;"A-ha. A ti, Mošuse? Jesi li i ti došao radi razgovora nasamo? Upozoravam te, imam nekoliko oštrih stvari da ti kažem."
<BR>&nbsp;&nbsp;&nbsp;&nbsp;&nbsp;Mošusovim licem prođe maleni trzaj iznenađenja; vrh njegovog noža zastade, na trenutak, u svome patroliranju ispod ivica noktiju. "Kazaću ti odmah. Šalje me Krv."
<BR>&nbsp;&nbsp;&nbsp;&nbsp;&nbsp;Svila klimnu glavom. "To sam i pretpostavio."
<BR>&nbsp;&nbsp;&nbsp;&nbsp;&nbsp;"Dao ti je kolko dugo? Četri nedelje? Neki takav pseći izbljuvak?"
<BR>&nbsp;&nbsp;&nbsp;&nbsp;&nbsp;Svila opet klimnu glavom. "Četiri nedelje; na kraju tog razdoblja moram doneti jednu znatnu svotu, a kad to ispunim, imaćemo novu konferenciju."
<BR>&nbsp;&nbsp;&nbsp;&nbsp;&nbsp;Mošus ustade gipko kao jedna od onih zveri koje je Gljiva nazivala risovima. Pružio je nož vodoravno napred, vrhom uperen ka Svilinim prsima, tako da se Svila, hteo-ne hteo, morao setiti onog upozorenja koje je pročitao u utrobi Njorkinog ovna. "To više ne važi. Imaš nedelju dana da doneseš sve. Sedam dana!"
<BR>&nbsp;&nbsp;&nbsp;&nbsp;&nbsp;Sa vrha prašnjavog ormana koji se, prepun raznih čudnih i retkih stvari, nalazio pored stepeništa, Oreb graknu: "Jad-ni Svila?"
<BR>&nbsp;&nbsp;&nbsp;&nbsp;&nbsp;"Imali smo sporazum", reče Svila.
<BR>&nbsp;&nbsp;&nbsp;&nbsp;&nbsp;"Oćeš da vidiš koliko vredi tvoj zeznuti sporazum?" Mošus pljunu Svili pred noge. "Sedam dana, ako ne i manje. Da doneseš ceo iznos. Posle toga, mi dolazimo."
<BR>&nbsp;&nbsp;&nbsp;&nbsp;&nbsp;"Loš čo-vek!"
<BR>&nbsp;&nbsp;&nbsp;&nbsp;&nbsp;Dugi nož sevnu kroz prostoriju i zari se, trepereći levo-desno, u zid od trske i gipsa, iznad ormana. Oreb je samo zakreštao prestravljeno; jedno crno pero zaplovi odozgo, prema podu.
<BR>&nbsp;&nbsp;&nbsp;&nbsp;&nbsp;"Kupio si pticu-govnaricu", prošaputa Mošus, "da nas zeza, je li? Evo ti ga na! Ja je ne bi dao za hranu nijednom od mojih jastrebova. Ako si tolko topao da je zadržiš, nauči je da drži klepetalicu zatvorenu."
<BR>&nbsp;&nbsp;&nbsp;&nbsp;&nbsp;Šenila se iscerila. "A ti ako ćeš bacati noževe na tog pticana, bar bacaj dovoljno vešto da ga pogodiš iz prve. Promašivanje nije toliko upečatljivo."
<BR>&nbsp;&nbsp;&nbsp;&nbsp;&nbsp;Mošus zamahnu da je udari, ali ga Svila uhvati za zglob šake. "Ne budi detinjast!"
<BR>&nbsp;&nbsp;&nbsp;&nbsp;&nbsp;Mošus mu pljunu u lice, a izrezbarena glava štapa, načinjena od tvrdog drveta, istog trena ga tresnu u donju vilicu, odozdo. To je bilo praćeno tvrdim, oštrim zvukom, kao od udarca velikog zidarskog čekića po zidu. Mošusova glava polete unazad, zatim isto tako i Mošus ceo. Stropošta se na pod, i uz put polomi jedan stočić.
<BR>&nbsp;&nbsp;&nbsp;&nbsp;&nbsp;"Ahh!" reče Šenila. Oči su joj blistale od uzbuđenja, a lice joj je zračilo napetom pažnjom.
<BR>&nbsp;&nbsp;&nbsp;&nbsp;&nbsp;Mošus je nepomično ležao samo sekund ili dva, mada se Svili činilo da je to potrajalo mnogo duže; onda je otvorio oči i još nekoliko dugih trenutaka zurio u ništa. Zatim se pridigao u sedeći položaj.
<BR>&nbsp;&nbsp;&nbsp;&nbsp;&nbsp;Svila diže štap. "Ako imaš igličar, sad je vreme da ga potegneš."
<BR>&nbsp;&nbsp;&nbsp;&nbsp;&nbsp;Mošus ga pogleda ljuto, pa odmahnu glavom.
<BR>&nbsp;&nbsp;&nbsp;&nbsp;&nbsp;"Dobro. Je li to bila tvoja poruka? Da u roku od sedam dana moram isplatiti Krvu dvadeset šest hiljada?" Svila slobodnom rukom izvuče maramicu i obrisa Mošusovu pljuvačku sa lica.
<BR>&nbsp;&nbsp;&nbsp;&nbsp;&nbsp;Jedva malo razmičući usne, Mošus reče: "Sedam, ili manje."
<BR>&nbsp;&nbsp;&nbsp;&nbsp;&nbsp;Svila je spustio šetački štap tako da se opet mogao osloniti na njega. "Jesi imao još nešto?"
<BR>&nbsp;&nbsp;&nbsp;&nbsp;&nbsp;"Ne." Mošus mukotrpno ustade, oslanjajući se jednom rukom o zid.
<BR>&nbsp;&nbsp;&nbsp;&nbsp;&nbsp;"Onda imam nešto da kažem ja tebi. Fidejine ceremonije bile su danas. Poznavao si je, jasno, ona je radila za Krva baš kao i ti, posredno ili neposredno. Znao si da je poginula. Nisi došao na njen ispraćaj, niti si dao ijednu zver za žrtvovanje. Kad je njen grob zatvoren, upitao sam Orhideju da li je dobila ijedan izraz žaljenja od tebe ili od Krva. Rekla je, veoma žestoko, da nije. Poričeš li ovo?"
<BR>&nbsp;&nbsp;&nbsp;&nbsp;&nbsp;Mošus nije ništa rekao, samo je bacio jedan hitri pogled ka uličnim vratima.
<BR>&nbsp;&nbsp;&nbsp;&nbsp;&nbsp;"Da li si išta poslao, išta rekao? Nemoj, još, pokušavati da odeš. Ne preporučujem to."
<BR>&nbsp;&nbsp;&nbsp;&nbsp;&nbsp;Mošus mu sad uzvrati jednakim zurenjem, oči u oči.
<BR>&nbsp;&nbsp;&nbsp;&nbsp;&nbsp;"Moguće je da si verovao da je Krv nešto rekao ili učinio u ime vas obojice. Je li to bilo?"
<BR>&nbsp;&nbsp;&nbsp;&nbsp;&nbsp;Mošus odmahnu glavom; oslabljene svetiljke u trpezariji stvarale su odsjaje na njegovoj nauljenoj kosi.
<BR>&nbsp;&nbsp;&nbsp;&nbsp;&nbsp;"Pa, dobro. Pripadnik si ljudske rase. Izbegao si izvršavanje svoje ljudske dužnosti, a moje je da te na to podsetim - da te naučim kako čovek postupa, ako to dosad nisi naučio. Nauk neće biti tako lak idući put, upozoravam te." Svila energičnim koracima prođe pored njega i otvori vrata ka Ulici sunca. "Pođi s mirom."
<BR>&nbsp;&nbsp;&nbsp;&nbsp;&nbsp;Mošus je otišao bez ijedne reči i bez osvrtanja; Svila zatvori vrata za njim. Dok je spuštao rezu u ležište, oseti da ga je Šenila hitro poljubila u vrat. "Ne radi to!" pobuni se on odmah.
<BR>&nbsp;&nbsp;&nbsp;&nbsp;&nbsp;"E pa, htela sam, a znam da me nećeš pustiti da te poljubim u lice. Inače, on je imao igličar, znaš."
<BR>&nbsp;&nbsp;&nbsp;&nbsp;&nbsp;"Pretpostavio sam da ima. Imam i ja. Hoćeš li sesti, molim te? Bilo gde. Boli me taj zglob, a ne mogu sesti dok ti ne sedneš."
<BR>&nbsp;&nbsp;&nbsp;&nbsp;&nbsp;Spustila se na onu tvrdu, drvenu stolicu na kojoj je prethodne noći sedeo Rog, a Svila se zahvalno sručio na svoju uobičajenu. Ždralova ovojnica sad je bila primetno hladna; on je odmota i tresnu po klupici nekoliko puta. "Pokušavao sam da ovo radim češće", primeti on, "ali nije bilo učinka. Izgleda da ova stvar mora prvo da se ohladi, da bi htela iznova da se zagreje."
<BR>&nbsp;&nbsp;&nbsp;&nbsp;&nbsp;Šenila klimnu glavom.
<BR>&nbsp;&nbsp;&nbsp;&nbsp;&nbsp;"Rekla si da bi htela da razgovaramo. Mogu li ja prvi da ti postavim jedno pitanje?"
<BR>&nbsp;&nbsp;&nbsp;&nbsp;&nbsp;"Ti pitaj, a ja da l' ću umeti da odgovorim, ne znam. Dakle?"
<BR>&nbsp;&nbsp;&nbsp;&nbsp;&nbsp;"Kad smo bili u mantejonu, i kad sam zaptivao poklopac na Fidejin kovčeg, nagovestila si da je Fideja bila špijunka, a kad sam te pitao šta to znači, nisi više ništa htela reći. Pre nekoliko minuta jedna od mojih sibila upozorila me je da sam u opasnosti zato što će nekoliko ljudi u našem kvartu, čini se, pokušati da me uguraju u politiku. Ako sam obavio pogrebne ceremonije za jednu špijunku, pa ako se to i sazna, opasnost će biti znatno povećana, pa prema tome..."
<BR>&nbsp;&nbsp;&nbsp;&nbsp;&nbsp;"Nisam, Patera! Nije Fideja bila špijunka. Govorila sam o sebi samoj, znaš, kao da sam ja neko drugi. To je jedna moja loša navika."
<BR>&nbsp;&nbsp;&nbsp;&nbsp;&nbsp;"O sebi?"
<BR>&nbsp;&nbsp;&nbsp;&nbsp;&nbsp;Žustro je klimnula glavom. "Vidiš, Patera, sve do tog trenutka nisam uvidela šta se stvarno dešava, šta radim. Al kad sam odsedela celu onu pogrebnu svečanost, odjednom kao da me je munja udarila. To je zaista strašno teško objasniti."
<BR>&nbsp;&nbsp;&nbsp;&nbsp;&nbsp;Svila namota ovojnicu oko zgloba. "Špijunirala si naš grad? Viron? Nemoj pokušavati da izbegneš odgovor, ili da nešto vrdaš, molim te, kćeri moja. Ovo je izuzetno ozbiljna stvar."
<BR>&nbsp;&nbsp;&nbsp;&nbsp;&nbsp;Šenila se zapiljila u njegove cipele.
<BR>&nbsp;&nbsp;&nbsp;&nbsp;&nbsp;Posle nekoliko trenutaka, Oreb izviri preko ivice ormana sa retkim predmetima. "Čo-vek ode?"
<BR>&nbsp;&nbsp;&nbsp;&nbsp;&nbsp;"Da, otišao je", reče Šenila. "Al on bi mogo i da se vrati, zato ti dobro pripazi."
<BR>&nbsp;&nbsp;&nbsp;&nbsp;&nbsp;Noćni vran pognu glavu duboko, a onda se poče rvati sa Mošusovim nožem; teglio je kljunom 'jabuku' na kraju drške noža, skakao je na dršku, odgurivao se jednom skerletnom nogom od zida. Šenila je to posmatrala, i činilo se da se zabavlja - mada joj možda, pomisli Svila, odgovara bilo kakvo skretanje sa prave teme.
<BR>&nbsp;&nbsp;&nbsp;&nbsp;&nbsp;On pročisti grlo. "Rekao sam da ću postaviti jedno pitanje, a već sam ih postavio nekoliko; izvinjavam se. Nagovestila si da ti je potreban moj savet, a ja sam rekao, ili bar dopustio mogućnost, da ćeš ga dobiti. O čemu želiš da razgovaramo?"
<BR>&nbsp;&nbsp;&nbsp;&nbsp;&nbsp;"Pa, da", reče ona, okrećući se od vrlo zaposlene ptice opet ka Svili. "Ja sam, kao što kažeš, u frci. Nisam sigurna koliko si ti u nevolji, Patera, ali ja sam sigurno u mnogo većoj. Ako Garda ikad sazna šta sam radila, najverovatnije ću biti streljana. Moram naći neko mesto gde on neće moći da me pronađe, to je prvo, jer ako me nađe, biću još dublje u 'g'. Ne znam gde ću da prespavam, ali noćas se kod Orhideje ne vraćam, to je sigurno."
<BR>&nbsp;&nbsp;&nbsp;&nbsp;&nbsp;"On?" Svila je za trenutak sklopio oči; kad ih je opet otvorio, upitao je: "Doktor Ždral?"
<BR>&nbsp;&nbsp;&nbsp;&nbsp;&nbsp;Šeniline oči se raširiše. "Da. Kako si znao?"
<BR>&nbsp;&nbsp;&nbsp;&nbsp;&nbsp;"Nisam znao. Čisto nagađanje. Sad bi, valjda, trebalo da budem zadovoljan što sam pogodio, ali nisam zadovoljan."
<BR>&nbsp;&nbsp;&nbsp;&nbsp;&nbsp;"Je l' po tome što je upao u moju sobu juče dok smo ti i ja razgovarali?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Iz tog, ali i iz drugih razloga. Po činjenici da ti je dao bodež, kao što si mi juče rekla. Po tome što je prvo pregledao tebe, od svih žena u Orhidejinoj kući, i što ti je povremeno davao rđu. Mogao te je pregledati prvu naprosto iz neke naklonosti, da bi ti što pre mogla izići u grad, kao što si rekla kad sam te o tome pitao juče. Ali jasno je bilo da je on to mogao raditi i zato što je očekivao da od tebe dobije nešto vredno; informacije o nečemu - to je bila jedna od mogućnosti."
<BR>&nbsp;&nbsp;&nbsp;&nbsp;&nbsp;Svila načini pauzu i protrlja se po obrazu. "Dalje, imala si bodež pri ruci, i to skriven, kad si susrela Fideju. Većina žena koje nose oružje, nose ga noću, koliko sam ja čuo; a Krv je, i možda ne samo on, očekivao da se vratiš u Orhidejinu kuću na večeru. Kasnije si mi sama rekla da si očekivala da ćeš imati noć napornog rada, u žutoj kući."
<BR>&nbsp;&nbsp;&nbsp;&nbsp;&nbsp;"Kad žene kao ja moraju da se muvaju po noćnoj strani, treba im nekakvo oružje, Patera, veruj ti meni."
<BR>&nbsp;&nbsp;&nbsp;&nbsp;&nbsp;"Verujem ti. Ali ti nisi nameravala da se muvaš izvan kuće po mraku, što znači da ti je pretila, ili si očekivala da će ti zapretiti, neka druga opasnost. Činilo se razumno, dakle, pretpostaviti da je čovek koji ti je dao nož isti onaj koji te u opasnost šalje. Želiš li mi reći kuda si, u to vreme, krenula?"
<BR>&nbsp;&nbsp;&nbsp;&nbsp;&nbsp;"Da uzmem... ne. Neću da ti kažem, ne sad." Nagnula se napred, iskrena, duboko uznemirena, i Svila se u tom trenutku mogao zakleti da nije svesna svoje lepote. "Sve ovo je pogrešno. Mislim, istina je, činjenice su istinite, al ipak ne izgleda onako kao što je stvarno bilo. Ispada kao da sam ja iz nekog drugog grada. A ja jednako pripadam Vironu kao i ti. Ovde sam rođena, prodavala sam vodenu travu kad nisam bila mnogo veća nego ta hoklica na kojoj držiš nogu."
<BR>&nbsp;&nbsp;&nbsp;&nbsp;&nbsp;Svila klimnu glavom, pitajući se da li ona shvata koliko on silno želi da je dodirne. "Verujem ti, kćeri moja. Međutim, ako želiš da ja istinu znam, moraš mi je reći. Kako je tebi izgledalo, tada?"
<BR>&nbsp;&nbsp;&nbsp;&nbsp;&nbsp;"Ždral je bio prijatelj, baš kao što sam juče i rekla. Bio je fin sa mnom i donosio mi je stvari i kad nije morao. Rekla sam ti za onaj buket šenila? E pa, takve stvari, male ali zgodne. Većini devojaka on se dopada, ja sam mu nekoliko puta dala za džabe. On se pali na velike devojke. O tome priča, onako, sa smehom."
<BR>&nbsp;&nbsp;&nbsp;&nbsp;&nbsp;Svila reče: "Pogađa ga što je malog rasta; to mi je rekao kad smo se prvi put videli. Možda se sa visokom ženom oseća kao da je i sam postao viši. Nastavi."
<BR>&nbsp;&nbsp;&nbsp;&nbsp;&nbsp;"I tako je bilo između nas još od kad sam se uselila u Orhinu kuću. Nije on kazao 'Ajde ti da uhodiš za mene, obećaj da ćeš izdati naš grad, a ja ću ti dati uniformu.' Nego, pre jedno dva meseca, sedele smo i pričale s njim, nas pet-šest, i šalile smo se u vezi sa onim što nam on radi. Ti znaš šta on nama radi, kad nas pregleda?"
<BR>&nbsp;&nbsp;&nbsp;&nbsp;&nbsp;"Ne znam", priznade Svila umorno, "ali mogu lako zamisliti."
<BR>&nbsp;&nbsp;&nbsp;&nbsp;&nbsp;"Onda je jedna pomenula da smo nedavno imale i jednog Komisionara. Ždral je, kao, zazviždao, i pitao koja ga je zakačila na kuku. Ja sam rekla da sam to bila ja, a on je pitao da li sam od Komisionara dobila veliki bakšiš. Kasnije, kad me je pregledao, pitao me da li je taj, kojim slučajem, pomenuo kaldea."
<BR>&nbsp;&nbsp;&nbsp;&nbsp;&nbsp;Svila uzvi obrve. "Kaldea?"
<BR>&nbsp;&nbsp;&nbsp;&nbsp;&nbsp;"Tako sam ja shvatila, Patera. Rekla sam da nije, i još sam rekla da je kalde, koliko ja znam, mrtav. Ždral je rekao, da, dabome, mrtav je. Ali kad je završio pregled i kad sam se već oblačila, rekao je da bi voleo da zna ako taj Komisionar, ili ma ko drugi, pomene kaldea, ili Povelju, ili nekog savetnika. E, ali Komisionar jeste rekao nešto o savetnicima..."
<BR>&nbsp;&nbsp;&nbsp;&nbsp;&nbsp;"A šta?" upita Svila.
<BR>&nbsp;&nbsp;&nbsp;&nbsp;&nbsp;"Samo to da je nedavno otišao na jezero da vidi dvojicu savetnika, Tarsijera i Lorija. Ja sam uzvikivala: 'Uh! Ah! Setila sam se!' - kako se to već radi, ali, za sebe, mislila sam da je to baš beznačajno obaveštenje. Ždral je, naprosto... sav se zaustavio, kad je to čuo. Znaš šta hoću da kažem?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Posle, kad sam bila obučena i krenula napolje, Ždral je izlazio iz Violetine sobe i dodao mi jedan presavijen papirić. Ugurao mi ga je, znaš, Patera, ovde, ovako. Kad sam ostala sama, izvukla sam i pročitala, a to je bio platni nalog na donosioca, u iznosu od pet karata, sa potpisom nekog tipa za koga nikad čula nisam. Smatrala sam da je bezvredan sto posto, al pošto sam već prolazila blizu fiska, svratila sam, i oni mi dali pet kartica u ruke, bez pitanja ko sam, šta sam, odakle mi, i slično. Tek tako, pljas, pet zlatnih na šalter, izvolte." Šenila je zastala, čekajući njegovu reakciju. "Šta misliš, Patera, koliko često ja ćapim tako slađanu napojnicu, pet karata, aaaa?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Pošto si zabavljala Komisionara, onda, možda jednom u mesec dana."
<BR>&nbsp;&nbsp;&nbsp;&nbsp;&nbsp;"Ne računajući taj platni nalog, dobila sam u celom životu samo dve takve napojnice, to ti je istina. Kod Orhideje, tip plaća deset para samo da uđe i gleda cure; ako pođe sa mnom, mora da mi da jednu kartu, koju ja posle podelim sa Orhidejom. A kad dođe neko kao taj Komisionar, on uđe džabe, i dobije 'p' za džabe, jer niko ne želi nevolje. Dobije najbolje cice, i još moraš da mu govoriš kako je strašno dobar, i na kraju ne da ti ni bakšiš. Ali od onih koji plaćaju, dobijem jednu karticu, kao što rekoh. Za to imaju pravo na celu noć, ako im je volja. Znači ako prvi moj konj za to veče hoće, stvarno, da ostane celu noć, i ako na kraju ne da bakšiš, meni ostane da sam zaradila pola kartice za celu jednu noć."
<BR>&nbsp;&nbsp;&nbsp;&nbsp;&nbsp;Svila reče: "Znam ljude koji ne dobiju pola karte ni za nedelju dana mukotrpnog rada."
<BR>&nbsp;&nbsp;&nbsp;&nbsp;&nbsp;"Sigurno. Inače, što bi mi to radile, šta misliš? Ali, hoću reći, kad mi bude dobra nedelja i kad me mnogi časte, ostane mi čistih četiri ili pet kartica. Ili šest. Ali, kad tako bude, sledeće nedelje zaradim samo dve tri, to ti je sto posto. Tako to ide. I gle, ja ovog puta zaradila koliko za celu jednu dobru nedelju, naprosto tako što sam rekla Ždralu nešto što je taj Komisionar izlupetao. E-heee-heeej! Šećeru moj! Sad mi ti kaži da je trebalo da znam u šta ulazim, al ja tad nisam mnogo razmišljala, to ti je istina."
<BR>&nbsp;&nbsp;&nbsp;&nbsp;&nbsp;Svila promrmlja: "Znači, tako je počelo. A kasnije, kćeri moja?"
<BR>&nbsp;&nbsp;&nbsp;&nbsp;&nbsp;"Kasnije sam mu ispričala možda još jedno šest ili osam obaveštenja. Osim toga, nosila sam neke stvari kod dvojice ili trojice ljudi, za njega, po dnevnoj strani. E, sad, ako naiđe neki Komisionar, ili pukovnik, neko takav, znaš? - ja odmah oko njega, cico, maco, i budem mu stvarno super-dobra, i ne muzem ga za bakšiš ili poklone kao što bi svaka druga cura. Stvar je otišla toliko daleko da sad kad ja nisam prisutna, takvi dolaze i pitaju za mene."
<BR>&nbsp;&nbsp;&nbsp;&nbsp;&nbsp;Noćni vran se uzvrpoljio na vrhu ormana za retkosti, glavu je nagnuo upitno, a svoj dugački, grimizni kljun napola otvorio.
<BR>&nbsp;&nbsp;&nbsp;&nbsp;&nbsp;"Ali kad sam videla Fideju na onom ledu, počela sam da mislim." Šenila privuče stolicu bliže Svili i snizi ton. "Mora da nabaciš Krvu dvadeset šest hiljada da bi zadržao ovo mesto? Tako je rekao Mošus."
<BR>&nbsp;&nbsp;&nbsp;&nbsp;&nbsp;Svila nagnu glavu na jednu stranu, ali samo za širinu jednog prsta, ne više.
<BR>&nbsp;&nbsp;&nbsp;&nbsp;&nbsp;"U redu, ako je tako. Zašto ne uzmeš - zašto ne bismo ti i ja uzeli to od Ždrala, Patera?"
<BR>&nbsp;&nbsp;&nbsp;&nbsp;&nbsp;"Čo-vek došo", upozori ih Oreb. "Vra-ta."
<BR>&nbsp;&nbsp;&nbsp;&nbsp;&nbsp;Šenila diže ka njemu brižan pogled.
<BR>&nbsp;&nbsp;&nbsp;&nbsp;&nbsp;"Vra-ta", bio je uporan Oreb. "Ne kuca."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
