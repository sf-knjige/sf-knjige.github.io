<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IMPERIJALNA LOGIKA
<P>&nbsp;&nbsp;&nbsp;&nbsp;&nbsp;"Ne budi sentimentalna budala, Seme!"
<BR>&nbsp;&nbsp;&nbsp;&nbsp;&nbsp;"Sentimentalna ili ne", bio je uporan Džons, "prepoznajem ropstvo kada ga vidim. A to je ono što se dešava na Veneri."
<BR>&nbsp;&nbsp;&nbsp;&nbsp;&nbsp;Hamfri Vingejt šmrknu. "Pa, to je smešno. Radnici Kompanije su zaposleni, i rade pod zakonskim ugovorima koje su dragovoljno potpisali."
<BR>&nbsp;&nbsp;&nbsp;&nbsp;&nbsp;Džons blago izvi obrve. "Pa šta? Kakav je to ugovor na osnovu kojeg čovek odlazi u zatvor ako da otkaz?"
<BR>&nbsp;&nbsp;&nbsp;&nbsp;&nbsp;"To nije tačno. Svaki čovek može dati otkaz, uz uobičajenu najavu od dve nedelje... Bar bih ja to trebalo da znam; ja..."
<BR>&nbsp;&nbsp;&nbsp;&nbsp;&nbsp;"Da, poznato mi je", složi se Džons umornim glasom. "Ti si pravnik. Ti znaš sve o ugovorima. Ali, problem sa tobom, ti zadrta budalo, u tome je što vidiš samo pravničke fraze. Slobodni ugovori - gluposti! Ono o čemu govorim su činjenice, ne fraze. Ne interesuje me šta stoji u ugovoru - ti ljudi su robovi!"
<BR>&nbsp;&nbsp;&nbsp;&nbsp;&nbsp;Vingejt isprazni čašu i spusti je. "Znači, ja sam zadrta budala, je li? Pa, reći ću ti šta si ti, Seme Hjustone Džonse - ti si nedopečeni deran. Nikada nisi morao da radiš da bi se održao u životu i doživljavaš kao pravi užas činjenicu što je neko na to prinuđen. Ne, sačekaj malo", dodade on, videvši da je Džons zaustio nešto da kaže, "samo me saslušaj. Radnici Kompanije na Veneri daleko bolje stoje od većine ljudi njihove klase ovde na Zemlji. Osigurani su im posao, hrana i mesto za spavanmje. Ako se razbole, imaju medicinsku negu. Problem sa takvim ljudima u tome je što oni ne vole da rade..."
<BR>&nbsp;&nbsp;&nbsp;&nbsp;&nbsp;"A ko voli?"
<BR>&nbsp;&nbsp;&nbsp;&nbsp;&nbsp;"Ne budi duhovit. Problem je u tome što bi oni, da nisu pod čvrstim ugovorom, odbacili dobar posao čim im on dosadi, u očekivanju, pri tom, da im Kompanija obezbedi besplatnu vožnju do Zemlje. Znaš, ovo možda nije sinulo tvom finom, plemenitom umu, ali Kompanija ima obaveza i prema svojim deoničarima - tebi, na primer! - i ne može dozvoliti da pravi interplanetarne turističke ture radi ljudi koji smatraju da im svet duguje ugodan život."
<BR>&nbsp;&nbsp;&nbsp;&nbsp;&nbsp;"Tu me imaš, druškane", priznade Džons suvo se nasmešivši, "to da sam deoničar. Stidim se toga."
<BR>&nbsp;&nbsp;&nbsp;&nbsp;&nbsp;"Pa, zašto ne prodaš svoje deonice?"
<BR>&nbsp;&nbsp;&nbsp;&nbsp;&nbsp;Džons je izgledao zgađen. "Kakvo mi je pa to rešenje? Misliš li da, ukoliko prodam svoje deonice, mogu izbeći odgovornost da znam za sve to?"
<BR>&nbsp;&nbsp;&nbsp;&nbsp;&nbsp;"Oh, do đavola", reče Vingejt. "Pij."
<BR>&nbsp;&nbsp;&nbsp;&nbsp;&nbsp;"Nego šta", složi se Džons. Ovo mu je bila prva noć na čvrstom tlu, posle trenažnog leta tokom kojeg je bio rezervni oficir. Šteta, pomisli Vingejt, što u let nije bila uključena i Venera...
<BR>
<BR>&nbsp;&nbsp;&nbsp;&nbsp;&nbsp;"Svi napolje! Svi napolje! Hajde, lenštine jedne! Izlaz'te odatle! Izlaz'te odatle i oblač'te se!" Hrapavi čovekov glas probijao se kroz Vingejtovu bolnu glavu. On otvori oči, bi zaslepljen oštrom, belom svetlošću, i brzo ih ponovo zatvori. Ali, glas nije hteo da ga pusti. "Deset minuta do doručka", nastavljao je da reži. "Dođite da ga uzmete ili ćemo ga pobacati!"
<BR>&nbsp;&nbsp;&nbsp;&nbsp;&nbsp;Ponovo je otvorio oči, i sa zadivljujućom snagom volje naterao sebe da usredsredi pogled. Brojne noge prolazile su mu pored očiju, većinom u farmerkama, iako su neke bile i gole - i odvratno dlakave. Zbrka muških glasova, iz koje je mogao da razabere poneku reč, ali ne i rečenice, bila je praćena neizbežnim metalastim, ali sveprožimajućim zvucima - šrrrg, šrrg, tump! Šrrrg, šrrg, tump! To 'tump', kojim se završavao svaki ciklus, razaralo je njegovu bolnu glavu, ali ipak nije bio tako nepodnošljiv kao onaj drugi zvuk - gotovo atonalno pištanje za koje nije mogao odrediti ni odakle dolazi, niti ga ukloniti.
<BR>&nbsp;&nbsp;&nbsp;&nbsp;&nbsp;Vazduh je bio ispunjen mirisima ljudskih bića - bilo ih je previše, u premalom prostoru. Nije tu bilo ničega što bi se moglo prepoznatljivo odrediti kao smrad, a ni dovod kiseonika nije bio slab. Ipak, prostorija je bila ispunjena toplim, pomalo mošusnim mirisom tela tek izišlih iz kreveta - tela ne prljavih, ali ni previše čistih. Bilo je i neprijatno i nezgodno - u njegovom sadašnjem stanju skoro ga je teralo na povraćanje.
<BR>&nbsp;&nbsp;&nbsp;&nbsp;&nbsp;Počeo je da stiče i određeniju predstavu o svom okruženju; nalazio se u nekakvoj spavaonici. Bila je prepuna muškaraca - muškaraca koji ustaju, hodaju unaokolo, oblače se. Ležao je na najnižem od četiri kreveta na sprat. Kroz noge koje su se gomilale oko njega i prolazile mu pored lica, mogao je da vidi slične krevete oko zidova i dalje od njih, od poda do plafona i poduprtih direcima.
<BR>&nbsp;&nbsp;&nbsp;&nbsp;&nbsp;Neko je seo na ivicu Vingejtovog kreveta, naslonivši svoju veliku zadnjicu na Vingejtova stopala. Vingejt povuče noge od uljeza, i stranac se okrenu prema njemu. "Jesam te prignječio, druškane? Izvini."Potom dodade, nimalo neljubazno: "Bolje izlazi odatle. Redar će te uhvatiti i naterati da nameštaš krevete." On široko zevnu i poče da ustaje, očigledno izbrisavši iz uma Vingejta i njegove brige.
<BR>&nbsp;&nbsp;&nbsp;&nbsp;&nbsp;"Samo trenutak!" dobaci mu Vingejt brzo.
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Gde sam ja to? U zatvoru?"
<BR>&nbsp;&nbsp;&nbsp;&nbsp;&nbsp;Stranac se sa odsutnom, ali dobroćudnom zainteresovanošću zagleda u Vingejtove zakrvavljene oči i naduveno, neoprano lice. "Bože, mora da si dobrano propio svoju akontaciju."
<BR>&nbsp;&nbsp;&nbsp;&nbsp;&nbsp;"Akontaciju? O čemu to, kog đavola, pričaš?"
<BR>&nbsp;&nbsp;&nbsp;&nbsp;&nbsp;"Časna reč, ne znaš gde si?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Pa..." Izgledao je nevoljan da kaže istinu, koja je bila tako očigledna, dok ga Vingejtov izraz ne uveri da stvarno želi da čuje. "Pa, nalaziš se na Večernjači, na putu za Veneru."
<BR>
<BR>&nbsp;&nbsp;&nbsp;&nbsp;&nbsp;Nekoliko minuta kasnije, njegov novi poznanik ga dotače po ruci. "Nemoj to, druškane, toliko uzimati srcu. Nema nikakvog razloga da brineš."
<BR>&nbsp;&nbsp;&nbsp;&nbsp;&nbsp;Vingejt skloni ruke sa lica i prisloni ih na slepoočnice. "Ovo nije stvarno", reče on, govoreći više sebi nego drugima. "Ne može biti stvarno..."
<BR>&nbsp;&nbsp;&nbsp;&nbsp;&nbsp;"Prekini. Dođi na doručak."
<BR>&nbsp;&nbsp;&nbsp;&nbsp;&nbsp;"Ne mogu ništa da jedem."
<BR>&nbsp;&nbsp;&nbsp;&nbsp;&nbsp;"Gluposti. Znam kako se osećaš... I ja sam se nekoliko puta tako osećao. Hrana je pravi lek." Redar im, međutim, prekide razgovor, došavši i gurnuvši Vingejtu svoju palicu u rebra.
<BR>&nbsp;&nbsp;&nbsp;&nbsp;&nbsp;"Š'a ti misliš da je ovo - bolnica, il' prva klasa? Diž' te krevete."
<BR>&nbsp;&nbsp;&nbsp;&nbsp;&nbsp;"Lakše, čoveče, lakše", poče ga smirivati Vingejtov novi poznanik, "naš druškan od jutros nije baš sasvim pri sebi." Dok je to govorio, on svojom jednom, masivnom rukom osovi Vingejta na noge, a potom drugom podiže krevete uza zid. Kuke uđoše u svoja ležišta, i krevet ostade uspravan, priljubljen uz zid.
<BR>&nbsp;&nbsp;&nbsp;&nbsp;&nbsp;"Biće još manje pri sebi ako nastavi da mi remeti pos'o", reče podoficir. Ali, ipak produži dalje. Vingejt je stajao bosonog na podu, nepokretan i obuzet osećanjem bespomoćne neodlučnosti, pojačanom činjenicom da je bio samo u donjem rublju. Njegov spasilac ga pogleda.
<BR>&nbsp;&nbsp;&nbsp;&nbsp;&nbsp;"Zaboravio si svoj jastuk. Evo..." On poseže u zadžepak što su ga tvorili najniži krevet i zid i izvuče odatle jedan pljosnat zavežljaj pokriven providnom plastikom. Potom rascepi pečat i istrese sadržaj - jedno radničko odelo od teškog teksas platna. Vingejt ga zahvalno obuče. "Možeš od dežurnog da dobiješ i par papuča posle doručka", dodade njegov prijatelj. "Sada moramo da jedemo."
<BR>&nbsp;&nbsp;&nbsp;&nbsp;&nbsp;Kraj reda bio je već prošao pored prozorčeta kad su oni stigli, i ono je bilo zatvoreno. Vingejtov sadrug zalupa po prozorčetu. "Otvarajte!"
<BR>&nbsp;&nbsp;&nbsp;&nbsp;&nbsp;Prozorče se otvori. "Nema repetea", reče jedno lice.
<BR>&nbsp;&nbsp;&nbsp;&nbsp;&nbsp;Vingejtov novi sadrug zaustavi rukom zatvaranje prozora. "Ne tražimo repete, kolega, želimo obrok."
<BR>&nbsp;&nbsp;&nbsp;&nbsp;&nbsp;"Zašto se, kog vraga, ne možete pojaviti na vreme?" promrmlja poslužitelj kantine. Ipak, on izbaci dve kartonske kutije sa obrocima na široku prozorsku dasku za uzimanje hrane. Veliki čovek pruži jedan paket Vingejtu i sede na pod, leđima se oslonivši na pregradu kantine.
<BR>&nbsp;&nbsp;&nbsp;&nbsp;&nbsp;"Kako se zoveš, druškane?" upita on dok je otvarao svoju kutiju. "Ja sam Hartli - 'Vreća' Hartli."
<BR>&nbsp;&nbsp;&nbsp;&nbsp;&nbsp;"Ja sam Hamfri Vingejt."
<BR>&nbsp;&nbsp;&nbsp;&nbsp;&nbsp;"Okej, Hamp. Drago mi je. A sada, šta treba da znači sva ona predstava koju si izvodio?" On odlomi nemoguće veliki zalogaj prženih jaja i stade da siše kafu iz svog kartonskog pakovanja.
<BR>&nbsp;&nbsp;&nbsp;&nbsp;&nbsp;"Pa", odgovori Vingejt, lica izobličenog brigom, "pretpostavljam da su me napili i potom regrutovali." On pokuša da oponaša Hartlijev način pijenja, ali pri tom prosu mrku tečnost sebi po licu.
<BR>&nbsp;&nbsp;&nbsp;&nbsp;&nbsp;"Čuj... Ne radi se to tako", dobaci mu Hartli brzo. "Stavi cevčicu u usta, a onda stiskaj pakovanje samo onoliko koliko ti je potrebno za gutljaj. Ovako." On mu prikaza kako to valja činiti. "Tvoja pretpostavka mi ne deluje baš uverljivo. Kompaniji nisu potrebni vrbovani, kada postoji gomila ljudi koji stoje u redu da se prijave. Šta se desilo? Zar ne možeš da se setiš?"
<BR>&nbsp;&nbsp;&nbsp;&nbsp;&nbsp;Vingejt pokuša. "Poslednja stvar koje se sećam", reče on najzad, "jeste svađa sa žiro-vozačem oko plaćanja."
<BR>&nbsp;&nbsp;&nbsp;&nbsp;&nbsp;Hartli klimnu glavom. "Preći će te svaki put. Misliš li da te je onesvestio?"
<BR>&nbsp;&nbsp;&nbsp;&nbsp;&nbsp;"Pa... ne, mislim da nije. Izgleda da sam u redu, izuzev najgoreg mamurluka koji se da zamisliti."
<BR>&nbsp;&nbsp;&nbsp;&nbsp;&nbsp;"Biće ti bolje. Trebalo bi da ti je drago da je Večernjača, umesto trajektornog, brod visoke gravitacije. U suprotnom, bila bi ti zaista muka, bez zezanja."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Pa to, da sve vreme, tokom čitavog puta, ubrzava i usporava... Mora, zato što nosi putnike u kabinama. Da su nas poslali teretnjakom, bila bi to druga priča. Postave ih u pravi smer, i oni onda ostatak puta prevaljuju u bestežinskom stanju. Čoveče, ne da novajlije pate!" On se nasmeja.
<BR>&nbsp;&nbsp;&nbsp;&nbsp;&nbsp;Vingejt nije bio u stanju da raspravlja o teškoćama svemirskih mučnina. "Ono što ne mogu da shvatim", reče on, "jeste kako sam se uopšte našao ovde. Misliš li da su me mogli doneti ovamo greškom, verujući da sam neko drugi?"
<BR>&nbsp;&nbsp;&nbsp;&nbsp;&nbsp;"Ne mogu ti to reći. Čuj, zar nećeš li da završiš doručak?"
<BR>&nbsp;&nbsp;&nbsp;&nbsp;&nbsp;"Pojeo sam koliko sam mogao." Hartli shvati ovu izjavu kao ponudu i brzo dovrši Vingejtov obrok. Potom ustade, zgužva dve kartonske kutije u loptu, baci ih niz odvodnu cev i upita:
<BR>&nbsp;&nbsp;&nbsp;&nbsp;&nbsp;"Šta ćeš sada da radiš?"
<BR>&nbsp;&nbsp;&nbsp;&nbsp;&nbsp;"Šta ću da radim?" Odlučnost se pojavi na Vingejtovom licu. "Idem pravo do kapetana, da zatražim od njega objašnjenje - eto šta ću uraditi!"
<BR>&nbsp;&nbsp;&nbsp;&nbsp;&nbsp;"Ja bih to malo sporije, Hamp", primeti Hartli nesigurno.
<BR>&nbsp;&nbsp;&nbsp;&nbsp;&nbsp;"Sporije, đavola!" On brzo ustade. "Jao! Moja glava!"
<BR>&nbsp;&nbsp;&nbsp;&nbsp;&nbsp;Redar ih uputi glavnom redaru, naprosto da bi ih se rešio. Hartli počeka malo sa Vingejtom ispred sobe glavnog redara, da bi mu pravio društvo. "Bolje im sve ispričaj za što kraće vreme", posavetova ga on.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Sletećemo na Mesec kroz nekoliko časova. Zastanak u Luna Sitiju radi uzimanja goriva za duboki svemir biće tvoja poslednja šansa da izađeš, osim ukoliko ne nameravaš da pešačiš."
<BR>&nbsp;&nbsp;&nbsp;&nbsp;&nbsp;"Nisam se toga ni setio", složi se Vingejt oduševljeno. "Mislio sam da ću, u svakom slučaju, morati da obavim čitav put do Venere i natrag."
<BR>&nbsp;&nbsp;&nbsp;&nbsp;&nbsp;"Ne bih ni time bio iznenađen, ali mogao bi da kroz nedelju ili dve dana uhvatiš Jutarnju zvezdu. Ukoliko je zaista u pitanju njihova greška, moraće da te vrate."
<BR>&nbsp;&nbsp;&nbsp;&nbsp;&nbsp;"Mogu to srediti", reče Vingejt odmah. "Otići ću pravo u neku banku u Luna Sitiju, napisati kreditno pismo mojoj banci i kupiti kartu za šatl Zemlja-Mesec."
<BR>&nbsp;&nbsp;&nbsp;&nbsp;&nbsp;Hartlijevo ponašanje se unekoliko promeni. On nikad u životu ne beše napisao kreditno pismo. Možda jedan takav čovek i može da stane pred kapetana i pozove se na zakon.
<BR>&nbsp;&nbsp;&nbsp;&nbsp;&nbsp;Glavni redar saslušao je Vingejtovu priču s očiglednim nestrpljenjem, i prekinu ga u sred govora da pogleda svoju listu radnika. Pošto je pronašao slovo V, pokazao je na jedan redak. Vingejt ga pročita sa rastućim očajanjem: bilo je to njegovo ime, pravilno ispisano. "A sada izlazi", naredi službenik, "i prestani da mi traćiš vreme."
<BR>&nbsp;&nbsp;&nbsp;&nbsp;&nbsp;Međutim, Vingejt se pobuni. "Vi nemate nikakva ovlašćenja u ovakvim stvarima - baš nikakva. Zahtevam da me odvedete kapetanu."
<BR>&nbsp;&nbsp;&nbsp;&nbsp;&nbsp;"Ti..." Vingejt za trenutak pomisli da će ga čovek udariti, a onda ga prekinu.
<BR>&nbsp;&nbsp;&nbsp;&nbsp;&nbsp;"Pazite šta radite! Očigledno ste žrtva neke slučajne greške - ali vaš zakonski položaj, ukoliko ne budete poštovali svemirski zakon pod kojim je ovo vozilo registrovano, postaće prilično klimav. Mislim da vaš kapetan ne bi baš bio srećan da bude primoran da vaše postupke objašnjava na federalnom sudu."
<BR>&nbsp;&nbsp;&nbsp;&nbsp;&nbsp;Da je razljutio čoveka, bilo je očigledno. Međutim, čovek ne postaje glavni policijski službenik velikog transportera ukoliko dovodi u rizik svoje pretpostavljene oficire. Vilica mu se stegla, ali je, ipak, ćutke pritisnuo dugme. Mlađi redar se pojavi. "Odvedi ovog čoveka do blagajnika." On okrenu Vingejtu leđa i pozva neki broj na brodskom interkomunikacionom sistemu.
<BR>&nbsp;&nbsp;&nbsp;&nbsp;&nbsp;Vingejt je uveden kod blagajnika, bivšeg agenta kompanije, posle samo kratkog čekanja. "Šta sve ovo treba da znači?" upita oficir. "Ukoliko imaš neku pritužbu, zbog čega je, kao što to pravila nalažu, ne izneseš na jutarnjem raportu?"
<BR>&nbsp;&nbsp;&nbsp;&nbsp;&nbsp;Vingejt objasni svoju situaciju što je jasnije, potpunije i ubedljivije umeo. "Kao što vidite", zaključi on, "želim da siđem u Luna Sitiju. Nemam ni najmanju nameru da Kompaniju izložim bilo kakvoj sramoti zbog nečega što je očigledno bila nenamerna greška - pogotovo što sam, moram priznati, slavio i možda, na neki način, i sam doprineo grešci."
<BR>&nbsp;&nbsp;&nbsp;&nbsp;&nbsp;Blagajnik, koji je sve vreme nepristrasno slušao ovaj njegov resital, ništa ne odgovori, ali stade nešto da pretura po ogromnoj gomili fascikli koja je stajala na jednom kraju stola; na kraju odabra jednu i otvori je. Sadržala je gomilu papira međusobno spojenih pri vrhu. Mirno ih je proučavao nekoliko minuta, dok je Vingejt stajao i čekao.
<BR>&nbsp;&nbsp;&nbsp;&nbsp;&nbsp;Dok je čitao, blagajnik je disao kao astmatičar, i, s vremena na vreme, zadobovao noktima po ogoljenim zubima. Vingejt je imao utisak, u svom nimalo stabilnom psihičkom stanju, da će, ako čovek još samo jednom prinese ruku ustima, početi da vrišti i razbacuje stvari oko sebe. U tom trenutku, međutim, blagajnik dobaci Vingejtu preko stola jedan dosije. "Bolje pogledaj ovo", reče on.
<BR>&nbsp;&nbsp;&nbsp;&nbsp;&nbsp;Vingejt to i učini. Glavni papir predstavljao je ugovor, sačinjen u poslednjem trenutku, između Hamfrija Vingejta i Kompanije za razvoj Venere, za šest godina rada na planeti Veneri.
<BR>&nbsp;&nbsp;&nbsp;&nbsp;&nbsp;"Ovo je vaš potpis?" upita ga blagajnik.
<BR>&nbsp;&nbsp;&nbsp;&nbsp;&nbsp;Vingejtova profesionalna obazrivost dobro mu posluži ovog puta. Pažljivo je proučio potpis, da bi dobio u vremenu i malo se sabrao. "Pa", reče on konačno, "dopustiću da vrlo liči na moj potpis, ali neću tvrditi to jeste - nisam stručnjak za rukopise."
<BR>&nbsp;&nbsp;&nbsp;&nbsp;&nbsp;Blagajnik odmahnu rukom, očigledno iznerviran. "Nemam vremena da se preganjam sa vama. Proverimo otiske prstiju. Evo." On gurnu jastuče sa mastilom preko stola. Za trenutak Vingejt pomisli da se osloni na svoja zakonska prava i da odbije, ali ne, to bi mu samo naškodilo. Nije imao ništa da izgubi; to nije mogao biti njegov otisak na ugovoru. Osim, ukoliko... Bio je. Čak je i njegovo neizvežbano oko moglo videti da se dva otiska slažu. U magnovenju, obuzdao je nalet panike. Ovo je verovatno bio košmar, prouzrokovan sinoćnom raspravom sa Džonsom. Ili, ako je nekim mahnitim slučajem ovo i bilo stvarno, radilo se o nameštaljki u kojoj je morao da pronađe neku rupu. Ljudi kao što je on nisu upadali u ovakve stvari: čitava stvar bila je naprosto smešna. Pažljivo je birao reči.
<BR>&nbsp;&nbsp;&nbsp;&nbsp;&nbsp;"Poštovani gospodine, nemam nameru da raspravljam o položaju u kojem se nalazite. Na neki način, obojica smo žrtve prilično bedne šale. Čini mi se nepotrebnim da vam objašnjavam da se čoveku koji je lišen svesti, kao što ja mora da sam bio prošle noći, ne mogu uzeti otisci bez njegovog znanja. Na izgled, ovaj ugovor je važeći i ja pretpostavljam da vi želite da ga poštujete. Ipak, njemu nedostaje jedan neizostavan element svakog ugovora."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Razlog obe strane da uđu u ugovorni odnos. Nevažeći potpis i otisak koji nisam svojevoljno dao mogu biti potvrđeni drugim stvarima. Ja sam uspešan pravnik, sa dobrom prošlošću, kao što će moj porezni list pokazati. Ne deluje uverljivo - i nijednom sudu to neće biti - da sam dobrovoljno odustao od svog uobičajenog života radi šest godina napornog rada sa mnogo nižim primanjima."
<BR>&nbsp;&nbsp;&nbsp;&nbsp;&nbsp;"Znači, ti si pravnik, a? Možda je i bilo prevare - na tvojoj strani. Kako to, onda, da se ovde predstavljaš kao radio-tehničar?"
<BR>&nbsp;&nbsp;&nbsp;&nbsp;&nbsp;Vingejt je ponovo morao da se smiri na ovaj neočekivani napad s leđa. Zaista je bio radio-ekspert - to mu je bio omiljeni hobi - ali, kako su oni za to znali? Umukni, reče on sebi. Ništa ne priznaj. "Čitava stvar više je nego smešna", usprotivi se on. "Zahtevam da me odvedete do kapetana - mogu raskinuti ugovor za deset minuta."
<BR>&nbsp;&nbsp;&nbsp;&nbsp;&nbsp;Blagajnik sačeka pre nego što odgovori. "Jesi li završio?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Sjajno. Sada ti mene slušaj, gospodine svemirski advokatu. Ovaj ugovor sačinili su neki od najblistavijih pravnih umova sa dve planete. Posebno su imali na umu bezvredne skitnice koje bi ga potpisale, propile svoj novac i onda odlučile da ne žele da rade. Taj ugovor preživeo je sve vrste mogućih napada i načinjen je tako da ga ni sam đavo ne može raskinuti.
<BR>&nbsp;&nbsp;&nbsp;&nbsp;&nbsp;I, još: ti sada ne pokušavaš da svoj sklepani zakon prodaš nekoj budali, već čoveku koji tačno zna na čemu u pravnom smislu stoji. A što se tiče viđanja s kapetanom - ako misliš da glavni, komandujući oficir jednog ovakvog vozila nema ništa pametnije da radi nego da sluša rhira-snove nekog samoimenovanog advokata, bolje ti je da još jednom razmisliš! A sada, tornjaj se u svoje odeljenje!"
<BR>&nbsp;&nbsp;&nbsp;&nbsp;&nbsp;Vingejt zausti da nešto kaže, a onda malo razmisli, pa se okrenu da pođe. Ovo će zahtevati malo razmišljanja. Blagajnik ga, međutim, zaustavi. "Čekaj. Evo ti tvoj primerak ugovora." On ga gurnu, i tanki beli papiri zavrteše se na stolu. Vingejt ih pokupi i tiho iziđe.
<BR>
<BR>&nbsp;&nbsp;&nbsp;&nbsp;&nbsp;Hartli ga je čekao u hodniku. "Pa. Hampe, kako je bilo?"
<BR>&nbsp;&nbsp;&nbsp;&nbsp;&nbsp;"Ne tako dobro. Ne, ne želim da pričam o tome. Moram da razmislim." Tiho su pošli putem kojim su i došli do lestvica koje su vodile u donje nivoe. Jedna prilika pope se uz lestvice i pođe ka njima. Vingejt nezainteresovano pogleda čoveka.
<BR>&nbsp;&nbsp;&nbsp;&nbsp;&nbsp;A onda ponovo pogleda, i odjednom mu se čitav besmisleni sled događaja uklopi i on izviknu s olakšanjem. "Seme! Ti ćoravi matori... Trebalo je da u ovom prepoznam tvoje prste!" Sad mu je sve bilo jasno; Sem je bio taj koji mu beše smestio lažno kidnapovanje. Verovatno je pilot bio Semov prijatelj - rezervni oficir, možda - i njih dvojica su sve to skuvala. Bila je to guba šala; ali, bio je previše radostan da bi osećao bes. Svejedno će mu Džons platiti za ovu nepodopštinu, nekako, na putu za Luna Siti.
<BR>&nbsp;&nbsp;&nbsp;&nbsp;&nbsp;A onda primeti da se Džons ne smeje.
<BR>&nbsp;&nbsp;&nbsp;&nbsp;&nbsp;Pored toga, bio je obučen - krajnje nerazumljivo - u istu plavu teksas odeću koju su nosili i drugi radnici. "Hampe", upita on, "da li si još pijan?"
<BR>&nbsp;&nbsp;&nbsp;&nbsp;&nbsp;"Ja? Ne. Zbog če..."
<BR>&nbsp;&nbsp;&nbsp;&nbsp;&nbsp;"Zar ne shvataš da smo u nevolji?"
<BR>&nbsp;&nbsp;&nbsp;&nbsp;&nbsp;"Oh, do đavola, Seme, šala je šala, ali, prestani već jednom. Ukapirao sam, kažem ti. Ne ljutim se - bio je to dobar štos."
<BR>&nbsp;&nbsp;&nbsp;&nbsp;&nbsp;"Štos, a?" upita Džons gorko. "Pretpostavljam da je bio samo štos kada si me nagovorio da se prijavim?"
<BR>&nbsp;&nbsp;&nbsp;&nbsp;&nbsp;"Ja nagovorio tebe da se prijaviš?"
<BR>&nbsp;&nbsp;&nbsp;&nbsp;&nbsp;"Naravno. Bio si tako prokleto siguran da znaš o čemu govoriš. Tvrdio si da se možemo prijaviti, provesti mesec dana na Veneri i vratiti se kući. Hteo si čak da se kladimo u to. I tako, otišli smo do luke i prijavili se. Tada mi je to izgledalo kao dobra ideja - jedini način da sredimo svađu."
<BR>&nbsp;&nbsp;&nbsp;&nbsp;&nbsp;Vingejt tiho zviznu. "Pa, neka sam... Seme, ja se toga uopšte ne sećam. Mora da sam potpisao na slepo, pre nego što sam izgubio svest."
<BR>&nbsp;&nbsp;&nbsp;&nbsp;&nbsp;"Da, valjda. Šteta, samo, što ranije nisi izgubio svest. Nije da te krivim; nisi me vukao. Svejedno, na putu sam da ovo ispravim."
<BR>&nbsp;&nbsp;&nbsp;&nbsp;&nbsp;"Bolje sačekaj malo da čuješ šta se meni dogodilo... Oh, da... Seme, ovo je, ovaj, 'Vreća' Hartli. Dobar čovek." Hartli je nesigurno čekao u blizini; sada je iskoračio i rukovao se.
<BR>&nbsp;&nbsp;&nbsp;&nbsp;&nbsp;Vingejt upozna Džonsa sa dosadašnjim događajima, i dodade: "Tako da ni tvoj prijem verovatno neće biti srdačan. Mislim da sam uprskao stvar. Međutim, raskinućemo ugovor čim dobijemo priliku da nas kako treba saslušaju."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Potpisali smo manje od dvanaest sati pre poletanja broda, a to je u suprotnosti s Aktom o svemirskoj predohrani."
<BR>&nbsp;&nbsp;&nbsp;&nbsp;&nbsp;"Da... Da, shvatam na šta ciljaš. Mesec je sada u poslednjoj četvrti; morali su, znači, poleteti malo posle ponoći, da bi iskoristili zemaljske struje. Pitam se samo kada smo se prijavili?"
<BR>&nbsp;&nbsp;&nbsp;&nbsp;&nbsp;Vingejt izvadi svoj primerak ugovora. Činovnikov pečat pokazivao je jedanaest i trideset dva. "Strava!" uzviknu on. "Znao sam da će negde biti rupa. Ovaj ugovor je očigledno nevažeći. Brodski dnevnik će mi to potvrditi."
<BR>&nbsp;&nbsp;&nbsp;&nbsp;&nbsp;Džons ga pogleda. "Pogledaj ponovo", dobaci mu on, i Vingejt to i učini. Pečat jeste pokazivao jedanaest i trideset dva, ali pre podne, ne uveče.
<BR>&nbsp;&nbsp;&nbsp;&nbsp;&nbsp;"Ali, to je nemoguće", pobuni se on.
<BR>&nbsp;&nbsp;&nbsp;&nbsp;&nbsp;"Naravno. Ali je zvanično. Mislim da ćemo ustanoviti da je zvanična priča da smo se prijavili ujutro, da smo dobili akontaciju, i imali još jednu, poslednju orgiju pre nego što smo dopremljeni na brod. Čini mi se, čak, da se sećam da je bilo nekih problema sa oficirom da nas primi. Možda smo ga ubedili potkrepivši to nekom sumicom - od akontacije."
<BR>&nbsp;&nbsp;&nbsp;&nbsp;&nbsp;"Ipak, nismo se prijavili pre podne. To nije istina i to mogu i da dokažem."
<BR>&nbsp;&nbsp;&nbsp;&nbsp;&nbsp;"Naravno da možeš... Ali, kako ćeš to dokazati, a da se prethodno ne vratiš na Zemlju?"
<BR>
<BR>&nbsp;&nbsp;&nbsp;&nbsp;&nbsp;"Vidiš i sam kako stvari stoje", zaključi Džons posle nekoliko minuta besplodnog razgovora. "Nema nikakvog smisla pokušavati sada da ovde raskinemo ugovor; samo će nas ismejati. Treba da nateramo novac da govori, i to glasno. Jedini način na koji nas mogu skinuti u Luna Sitiju jeste da preko Kompanijine banke tamo pošaljemo obveznice - u gotovini, i to na popriličnu sumu."
<BR>&nbsp;&nbsp;&nbsp;&nbsp;&nbsp;"Koliko pozamašnu?"
<BR>&nbsp;&nbsp;&nbsp;&nbsp;&nbsp;"Pa, pretpostavljam, najmanje dvadeset hiljada kredita."
<BR>&nbsp;&nbsp;&nbsp;&nbsp;&nbsp;"Ali, to nije pošteno - to je mnogo više od..."
<BR>&nbsp;&nbsp;&nbsp;&nbsp;&nbsp;"Hoćeš li, molim te, prestati da brineš o fer-pleju? Zar ne shvataš da su nas uhvatili na prljav štos? To neće biti lova dodeljena na osnovu nekog sudskog postupka; mora biti dovoljno velika da nekog malog činovnika Kompanije natera da učini nešto čega nema u pravilniku."
<BR>&nbsp;&nbsp;&nbsp;&nbsp;&nbsp;"Ali, ne mogu podići toliko love."
<BR>&nbsp;&nbsp;&nbsp;&nbsp;&nbsp;"Ne brini. Ja ću se pobrinuti za to."
<BR>&nbsp;&nbsp;&nbsp;&nbsp;&nbsp;Vingejt htede da se još raspravlja oko toga, ali odustade. Postoje trenuci kada je veoma zgodno imati bogatog prijatelja.
<BR>&nbsp;&nbsp;&nbsp;&nbsp;&nbsp;"Moram da pošaljem radiogram svojoj sestri", nastavi Džons, "da to obavi..."
<BR>&nbsp;&nbsp;&nbsp;&nbsp;&nbsp;"Zbog čega sestri? Zbog čega ne porodičnoj firmi?"
<BR>&nbsp;&nbsp;&nbsp;&nbsp;&nbsp;"Zbog toga što nam je potrebno brzo delovanje, eto zbog čega. Pravnici koji se brinu o porodičnim finansijama samo bi se natezali, nastojeći da dobiju potvrdu za ono što se zbilo. Potom bi poslali poruku kapetanu, sa pitanjem da li je Sem Hjuston Džons na brodu, i ovaj bi odgovorio da nisam - što bi bilo tačno, budući da sam ovde prijavljen kao Sem Džons. Prijavljujući se pod tim imenom, imao sam neku ćaknutu ideju da je bolje da sačuvam ugled porodice."
<BR>&nbsp;&nbsp;&nbsp;&nbsp;&nbsp;"Ne možeš ih kriviti", pobuni se Vingejt, osećajući neku čudnu, esnafsku solidarnost sa svojim kolegama. "Rade sa tuđim novcem."
<BR>&nbsp;&nbsp;&nbsp;&nbsp;&nbsp;"Ne krivim ih. Ali, potrebno mi je brzo delovanje, i sestra će uraditi ono što od nje budem tražio. Sastaviću poruku tako da bude sigurna da sam ja u pitanju. Jedini problem je sada nagovoriti blagajnika da mi dopusti da pošaljem radiogram."
<BR>&nbsp;&nbsp;&nbsp;&nbsp;&nbsp;Za ovo mu je trebalo dugo vremena. Hartli je čekao sa Vingejtom, da bi mu pravio društvo, ali i zato što je bio zainteresovan za čudne događaje. Kada se Džons konačno pojavio, na licu mu je bio izraz krajnje netrpeljivosti. Ugledavši ga, Vingejt oseti kako ga obuzima iznenadno, ledeno saznanje. "Nisi mogao da ga pošalješ? Nije te pustio?"
<BR>&nbsp;&nbsp;&nbsp;&nbsp;&nbsp;"Oh, pustio me je... na kraju", priznade Džons, "ali taj blagajnik... Čoveče, što je taj tvrd!"
<BR>&nbsp;&nbsp;&nbsp;&nbsp;&nbsp;Čak i bez alarmnih zvona, Vingejt bi bio svestan da su sleteli u Luna Siti. Iznenadna promena od visoke deakceleracijske gravitacije pri prelasku na nisku, na površini Meseca - od tek jedne šestine zemaljske - odmah se ispoljila na njegovom napaćenom stomaku. Bilo je dobro da nije mnogo jeo. I Hartli i Džons boravili su već u dubokom svemiru, i smatrali su promene ubrzanja koja su i dalje omogućavala gutanje kao sasvim prihvatljive. Postoji, međutim, zanimljiv nedostatak sažaljenja onih koji su imuni na svemirsku mučninu prema onima koji su joj podložni. Zašto bi prizor čoveka koji povraća, guši se, plače, stomaka stegnutog od bola, bilo kome izgledao zabavan teško je shvatiti, ali tako jeste bilo. To ljudsku rasu deli u dve različite i međusobno nerazumevajuće grupe - zabavljanje na jednoj, i bespomoćna ubilačka mržnja na drugoj strani.
<BR>&nbsp;&nbsp;&nbsp;&nbsp;&nbsp;Ni Hartli ni Džons nisu delili taj sveprisutni sadizam, koji se tako često ispoljavao u takvim prilikama - na primer, neki pametnjaković koji predlaže slanu svinjetinu kao lek - ali, ne osećajući nikakvu neugodnost, jednostavno nisu mogli sebi da predstave (zaboravivši svoje sopstvena neprijatna iskustva kada su i sami bili novajlije) da Vingejt bukvalno pati od 'sudbine gore od smrti' - mnogo gore, jer se proteže kroz subjektivnu beskonačnost izvrtanjem osećaja za vreme, koje je poznato samo onima koji boluju od svemirske ili morske bolesti, kao i (kako nam je rečeno) pušačima hašiša.
<BR>&nbsp;&nbsp;&nbsp;&nbsp;&nbsp;U stvari, zaustavljanje na Mesecu potrajalo je manje od četiri sata. Pri kraju čekanja Vingejt se već bio dovoljno smirio da se zainteresuje za iščekivani odgovor na Džonsovu poruku, posebno pošto ga je Džons uverio da će posle toga pauzu moći da provede u Luna Sitiju, u hotelu opremljenom centrifugom.
<BR>&nbsp;&nbsp;&nbsp;&nbsp;&nbsp;Međutim, odgovor nije stizao. Džons je očekivao da ga dobije od sestre u roku od jednog sata, možda čak i pre nego što Večernjača sleti na dokove Meseca. I dok su se sati rastezali, uspeo je da zbog svojih stalnih zapitkivanja učini sebe izuzetno nepopularnim u radio-prostoriji. Prezauzeti službenik grubo ga je, po sedamnaesti put oterao kada je čuo alarm koji prethodi uzletanju broda; vratio se i priznao Vingejtu da mu je plan očigledno propao.
<BR>&nbsp;&nbsp;&nbsp;&nbsp;&nbsp;"Naravno, imamo još deset minuta", završio je bez mnogo nade. "Ukoliko poruka stigne pre nego što podignu brod, kapetan nas još može u poslednjem trenutku prizemljiti. Vratićemo se i gnjaviti ih do poslednjeg trenutka. Ali, to mi izgleda kao bedna šansa."
<BR>&nbsp;&nbsp;&nbsp;&nbsp;&nbsp;"Deset minuta..." ponovi Vingejt. "Ali, zar ne bismo mogli nekako da se izvučemo napolje i naprosto pobegnemo?"
<BR>&nbsp;&nbsp;&nbsp;&nbsp;&nbsp;Džons je izgledao očajan. "Jesi li nekad pokušao da trčiš u potpunom vakuumu?"
<BR>&nbsp;&nbsp;&nbsp;&nbsp;&nbsp;Vingejt je imao vrlo malo vremena da se brine na putu od Luna Sitija do Venere. Naučio je dosta o održavanju i čišćenju kupatila, i provodio je po deset časova dnevno usavršavajući svoja nova umeća. Redari imaju dugo pamćenje.
<BR>&nbsp;&nbsp;&nbsp;&nbsp;&nbsp;Večernjača je izišla iz dometa zemaljske radio komunikacije ubrzo pošto je napustila Luna Siti; ništa se nije moglo do čekati na dolazak u Adonis, luku severne polarne kolonije. Tamošnji radio Kompanije bio je dovoljno jak da radi sve vreme osim tokom perioda od šezdeset dana najviše konjunkcije i nešto kraćeg perioda sunčeve interferencije tokom najniže konjunkcije. "Verovatno će nas kada se prizemljimo čekati sa otpusnicom", uveravao je Džons Vingejta, "i vratićemo se Večernjačom, ali ovog puta prvom klasom. Ili ćemo, u najgorem slučaju, morati da čekamo na Jutarnju zvezdu. To i ne bi bilo tako loše, jer, kad dobijem malo love, možemo je potrošiti u Venerbergu."
<BR>&nbsp;&nbsp;&nbsp;&nbsp;&nbsp;"Pretpostavljam da si već boravio tamo tokom svojih krstarenja", odvrati Vingejt, sa prizvukom radoznalosti u glasu. On baš nije bio sibarit, ali bogata reputacija najgoreg, ili najboljeg - zavisno od tačke gledišta - grada uživanja na sve tri planete bila je dovoljna da zagolica maštu i najmanjeg hedoniste.
<BR>&nbsp;&nbsp;&nbsp;&nbsp;&nbsp;"Nisam... šteta!" odgovori Džons. "Sve vreme bio sam zauzet popravkom broda. Međutim, neki od mojih drugova su išli... čoveče!" Tiho je zviznuo i zatresao glavom.
<BR>&nbsp;&nbsp;&nbsp;&nbsp;&nbsp;Ali, pri dolasku ih niko nije čekao, a nije bilo ni nikakve poruke. Ponovo su visili u komunikacionoj prostoriji, dok im oštro i zvanično nije bilo naloženo da se vrate u svoje odaje i da se spreme za iskrcavanje. "I, požurite s tim!"
<BR>&nbsp;&nbsp;&nbsp;&nbsp;&nbsp;"Vidimo se u barakama, Hampe", bile su Džonsove poslednje reči pre nego što je požurio u sopstvene odaje.
<BR>
<BR>&nbsp;&nbsp;&nbsp;&nbsp;&nbsp;Redar zadužen za odeljenje u kome su se nalazili Hartli i Vingejt poređa svoje štićenike u provizorne kolone od po dvoje i, kada mu je to naložilo metalno blejanje zvučnika, sprovede ih kroz centralni prolaz i četiri platforme niže, do izlaza za putnike. Vrata su bila otvorena; prošli su kroz komoru i izišli iz broda - ne na čist vazduh Venere, već u metalom obloženi tunel koji se, posle otprilike pedesetak metara, ulivao u zgradu.
<BR>&nbsp;&nbsp;&nbsp;&nbsp;&nbsp;Vazduh u tunelu bio je još rezak od atomizovanog antiseptika kojim beše ispran, ali Vingejtu je, posle memle stalno rekondicioniranog vazduha na brodu, svejedno bio svež i obodrujući. To je, uz površinsku gravitaciju Venere, koja je činila pet šestina zemaljske, bilo sasvim dovoljno da spreči osećanje mučnine; ali, istovremeno, smanjena gravitacija omogućavala je da čovek dobije osećanje lakoće i bodrosti. Sve se tako uklopilo da je u njemu pobudilo iracionalni optimizam - idemo-da-ih-skenjamo razmišljanje.
<BR>&nbsp;&nbsp;&nbsp;&nbsp;&nbsp;Izlaz iz tunela vodio je u osrednje veliku prostoriju, bez prozora ali sjajno - premda ne i blještavo - osvetljenu skrivenim svetlima. Bila je bez nameštaja.
<BR>&nbsp;&nbsp;&nbsp;&nbsp;&nbsp;"Odred - stoj!" povika redar i predade papire malom, činovnikolikom čoveku koji je stajao pored vrata. Čovek pogleda papire, prebroja listove i potpisa jedan; zatim ga vrati mlađem brodskom oficiru, koji ga prihvati i ode nazad kroz tunel.
<BR>&nbsp;&nbsp;&nbsp;&nbsp;&nbsp;Činovnikoliki čovek se okrenu pridošlicama. Na sebi je, primeti Vingejt, imao samo kratke pantalonice - jedva nešto više od krpe - i čitavo telo, čak i stopala, bilo mu je ravnomerno pocrnelo. "A sada, ljudi", obrati im se on blagim glasom, "skinite svu svoju odeću i stavite je u cev." On pokaza na napravu smeštenu na jednom zidu.
<BR>&nbsp;&nbsp;&nbsp;&nbsp;&nbsp;"Zbog čega?" upita Vingejt. Ponašanje mu nije bilo izazovno, ali ipak nije uzeo da posluša čoveka.
<BR>&nbsp;&nbsp;&nbsp;&nbsp;&nbsp;"Hajde, hajde", odgovori mu čovek, još uvek blago ali sa primesom nestrpljivosti, "ne prepiri se. To je za tvoje dobro. Ne možemo dozvoliti da se unese zaraza."
<BR>&nbsp;&nbsp;&nbsp;&nbsp;&nbsp;Vingejt razmotri odgovor i otkopča svoje odelo. Nekolicina koja je sačekala da vidi ishod, krenu njegovim primerom. Odela, cipele, čarape, donje rublje - sve je otišlo u cev. "Pođite za mnom", naloži im potom vodič.
<BR>&nbsp;&nbsp;&nbsp;&nbsp;&nbsp;U narednoj sobi golo stado suoči se sa četiri 'berberina' sa električnim brijačima i gumenim rukavicama, koji odmah počeše da ih brijaju do glave. Ponovo se Vingejt oseti dužnim da reaguje, ali ipak zaključi da nije vredno svađe. Pitao se samo da li se i od ženskih radnika tražilo da se podvrgnu takvim drastičnim merama karantina. Bila bi prava sramota, činilo mu se, da se žrtvuje divna kosa kojoj je trebalo dvadeset godina da izraste.
<BR>&nbsp;&nbsp;&nbsp;&nbsp;&nbsp;Sledeća prostorija bila je sa tuševima, i zavesa tople vode beše potpuno zaprečila prolaz kroz nju. Vingejt uđe u prostoriju ne oklevajući, čak radosno, i stade uživati u prvom normalnom kupanju od kako je napustio Zemlju. Imali su tečnog, zelenog sapuna na pretek, koji se, iako je bio jak i teškog mirisa, obilato penio. Pet ili šest službenika, obučenih oskudno kao i njihov vodič, stajalo je na drugoj strani vodenog zida, starajući se da čitava grupa ostane određeno vreme pod tuševima, kao i da se dobro istrlja. U nekim slučajevima stavljali su pojedincima primedbe, starajući se da se sve dobro obavi. Svaki od njih nosio je crveni krst na belom pojasu, koji je predstavljao potvrdu njihove službenosti.
<BR>&nbsp;&nbsp;&nbsp;&nbsp;&nbsp;Mlazevi toplog vazduha na izlaznom hodniku osušiše ih brzo i potpuno.
<BR>&nbsp;&nbsp;&nbsp;&nbsp;&nbsp;"Budite mirni." Vingejt ga posluša, i umorni bolnički službenik koji mu se beše obratio pređe preko Vingejtove mišice sa tamponom hladnim na dodir, a onda ubode to mesto. "To je sve. Dalje." Vingejt se pridruži redu za narednim stolom. Postupak je bio ponovljen i na drugoj ruci. Dok je došao do drugog kraja prostorije, obe ruke sa spoljne strane bile su mu prekrivene malim crvenim ubodima - bilo ih je više od dvadeset.
<BR>&nbsp;&nbsp;&nbsp;&nbsp;&nbsp;"Šta znači sve ovo?" upita on službenika na kraju reda, koji je brojao ubode i proveravao njegovo ime na spisku.
<BR>&nbsp;&nbsp;&nbsp;&nbsp;&nbsp;"Kožni testovi... da vam se provere otpornost i imunitet."
<BR>&nbsp;&nbsp;&nbsp;&nbsp;&nbsp;"Otpornost - na šta?"
<BR>&nbsp;&nbsp;&nbsp;&nbsp;&nbsp;"Na bilo šta. Na zemaljske, kao i na veneranske bolesti. Većina veneranskih su fungoidne. Hajde, zadržavate red." Kasnije je čuo malo više o tome. Trebalo je od dve do tri nedelje da se od zemaljskih prilagodi na veneranske uslove. Dok se to rekondicioniranje ne obavi i uspostavi imunitet prema novim opasnostima druge planete, za Zemljane je moglo biti smrtonosno izložiti kožu i, pogotovo, sluzokožu, krvožednim, nevidljivim parazitima na površini Venere.
<BR>&nbsp;&nbsp;&nbsp;&nbsp;&nbsp;Neprekidna borba života protiv života koja je svugde glavna karakteristika življenja nastavljala sa sa posebnom jačinom, pod uslovima povišenog metabolizma, u zagušljivim džunglama Venere. Bakteriofage opšteg tipa, koje skoro da behu istrebile bolesti prouzrokovane patogenim mikroorganizmima na Zemlji, bilo je ovde moguće malo prilagoditi, što ih je činilo dovoljno efikasnim i protiv analognih, ali različitih bolesti Venere. Gladni fungusi bili su, međutim, druga stvar.
<BR>&nbsp;&nbsp;&nbsp;&nbsp;&nbsp;Zamislite najgora gljivična kožna oboljenja koja ste ikad videli - kosopasicu, perački svrab, atletsko stopalo, kinesko truljenje, slanovodni svrab, sedmogodišnji svrab. Dodajte tome i svoju sopstvenu predstavu o buđi, truljenju, krljušti, zlatačama koje se hrane otpacima. Potom sve to zamislite mnogo puta ubrzano, kako uočljivo puze dok gledate - napadaju vaše očne jabučice, vaše pazuhe, meko vlažno tkivo unutar vaših usta, na putu ka plućima.
<BR>&nbsp;&nbsp;&nbsp;&nbsp;&nbsp;Prva ekspedicija na Veneru bila je čitava izgubljena. Druga je raspolagala sa hirurgom sa dovoljno pameti da ponese - premda se to tada činilo prevelikom količinom - salicilnu kiselinu i živosalicilate, kao i jedan mali ultravioletni hladnjak. Vratilo ih se samo troje.
<BR>&nbsp;&nbsp;&nbsp;&nbsp;&nbsp;Ipak, trajna kolonizacija zasniva se na prilagođavanju okolini, ne na zaštiti od nje. Luna Siti predstavljala je izuzetak koji je potvrđivao pravilo. Iako su 'Mesečari' bili u potpunoj zavisnosti od svojih hermetički zatvorenih vazdušnih mehurova, Luna Siti nije bila samostalna kolonija; bila je to postaja, korisna kao rudarska stanica, kao opservatorija, kao benzinska pumpa izvan najgušćeg dela Zemljinog gravitacionog polja.
<BR>&nbsp;&nbsp;&nbsp;&nbsp;&nbsp;Venera je, međutim, bila kolonija. Kolonisti dišu Venerin vazduh, jedu njenu hranu, i izlažu svoju kožu klimi i prirodnim opasnostima. Samo hladne polarne oblasti - po vremenskim uslovima približno jednake amazonskoj džungli u vrele dane kišne sezone - bile su nastanjive za Zemljane; ali ovde su bosonogi gacali po močvarnom tlu u istinskoj ekološkoj ravnoteži.
<BR>
<BR>&nbsp;&nbsp;&nbsp;&nbsp;&nbsp;Vingejt je pojeo obrok koji mu je bio dat - zadovoljavajući, ali grubo poslužen i jednoličan, izuzev slatkogorke dinje sa Venere, za čiju bi krišku u nekom od čikaških gurmanskih restorana platio cenu ravnu jednonedeljnom budžetu za hranu prosečne porodice - i potom pronašao svoju spavaonicu. Zatim je pokušao da pronađe Sema Hjustona Džonsa. Nije mu našao ni traga među ostalim radnicima, niti nekoga ko ga je video. Jedan od stalnih službenika karantina posavetovao ga je da pita činovnika za stolom na ulazu - što je i učinio, na udvorički način za koji već beše primetio da pali u kontaktima sa nižim činovnicima.
<BR>&nbsp;&nbsp;&nbsp;&nbsp;&nbsp;"Vratite se ujutro. Tada će biti istaknuti spiskovi."
<BR>&nbsp;&nbsp;&nbsp;&nbsp;&nbsp;"Hvala vam, gospodine. Izvinite što sam vas uznemiravao, ali ne mogu da ga nađem i plašim se da se razboleo ili tako nešto. Možete li mi reći da li je na spisku bolesnih?"
<BR>&nbsp;&nbsp;&nbsp;&nbsp;&nbsp;"Pa, u redu... Samo trenutak." Činovnik je nešto petljao po svojim beleškama. "Hmmmm... Kažete da je bio na Večernjači?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Pa, nije... Mmmmm, ne.. Oh, da, evo ga. Nije se iskrcao ovde."
<BR>&nbsp;&nbsp;&nbsp;&nbsp;&nbsp;"Šta kažete!?"
<BR>&nbsp;&nbsp;&nbsp;&nbsp;&nbsp;"Produžio je sa Večernjačom do Nju Oklanda, na Južnom polu. Upisan je kao mašinski pomoćnik. Da ste mi to odmah rekli, znao bih da vam odgovorim. Svi metalci iz ove isporuke poslati su da rade na novoj Južnoj elektrani."
<BR>&nbsp;&nbsp;&nbsp;&nbsp;&nbsp;Vingejtu je bilo potrebno nekoliko trenutaka da se sabere, taman dovoljno da promrmlja: "Hvala vam na trudu, gospodine."
<BR>&nbsp;&nbsp;&nbsp;&nbsp;&nbsp;"U redu je. Nema problema." I službenik mu okrenu leđa.
<BR>&nbsp;&nbsp;&nbsp;&nbsp;&nbsp;Kolonija na Južnom polu! Promrmljao je to u sebi nekoliko puta. Kolonija na Južnom polu, i njegov jedini prijatelj osamnaest hiljada kilometara daleko! Najzad se Vingejt oseti usamljenim, usamljenim i u klopci, napušten. Tokom kratkog vremena između buđenja na brodu i nalaženja Džonsa na istom tom brodu, nije imao vremena da u potpunosti sagleda svoju kob; nije još bio ni izgubio svoju aristokratsku aroganciju, urođenu sigurnost da sve to ne može biti ozbiljno - takve stvari se ne događaju ljudima, ne ljudima koje je on poznavao!
<BR>&nbsp;&nbsp;&nbsp;&nbsp;&nbsp;Ali, u međuvremenu beše izdržao takve napade na ljudsko dostojanstvo (glavni redar postarao se za neke od njih), da više nije bio siguran u svoju suštinsku nedodirljivost od nepravednih ili grubih postupaka. Ali sada, obrijan i okupan bez vlastite saglasnosti, lišen sve odeće i odeven u krpolike gaćice, udaljen milionima milja od svog društvenog miljea, podložan naredbama ljudi kojima je bilo potpuno svejedno šta on oseća i koji su imali zakonska ovlašćenja nad njegovom ličnošću i postupcima - i koji su ga, još, na najgori način behu odsekli od jedinog ljudskog kontakta koji mu je davao podršku, snagu i nadu - konačno je sa ledenom jasnoćom shvatio da se bilo šta može dogoditi upravo i njemu, njemu, Hamfriju Belmontu Vingejtu, uspešnom advokatu i članu svih pravih klubova.
<BR>
<BR>&nbsp;&nbsp;&nbsp;&nbsp;&nbsp;"Vingejt!"
<BR>&nbsp;&nbsp;&nbsp;&nbsp;&nbsp;"To si ti, Džek. Uđi, nemoj ih pustiti da čekaju." Vingejt se progura kroz vrata i nađe se u poprilično ispunjenoj prostoriji. Tridesetak ljudi sedelo je pored zidova. Blizu vrata sedeo je službenik za stolom, zauzet svojim papirima. Jedan živahni čovek stajao je u praznom prostoru između stolica, blizu niske platforme na koju je bilo usmereno celokupno osvetljenje u prostoriji. Službenik na vratima podiže pogled. "Popnite se tu, da vas svi mogu videti", reče mu on i pokaza olovkom na platformu.
<BR>&nbsp;&nbsp;&nbsp;&nbsp;&nbsp;Vingejt pođe napred i postupi kako se od njega tražilo, trepćući pod snažnim osvetljenjem. "Ugovor broj 482-23-06", čitao je službenik, "radnik Hamfri Vingejt, šest godina, radio- tehničar, bez zvaničnog ovlašćenja, plata 6-D, na raspolaganju za zaduženje." Tri nedelje im je trebalo da ga prilagode, tri nedelje bez reči od Džonsa. Prošao je svoj test izlaganja novoj životnoj sredini bez infekcije, i sada je trebalo da uđe u aktivni period svog rada. Živahni čovek progovori odmah posle poslednjih službenikovih reči:
<BR>&nbsp;&nbsp;&nbsp;&nbsp;&nbsp;"Pa, gospodo, molim vas - ovde imamo izuzetno obećavajućeg čoveka. Jedva se usuđujem da vam saopštim rezultate koje je postigao na testovim inteligencije, prilagodljivosti i opšteg znanja. U stvari i neću, osim što ću vam reći da je administracija stavila na njega zaštitnu ponudu od hiljadu kredita. Bila bi, međutim, prava sramota iskoristiti takvog radnika u rutinskoj administraciji, kada su nam tako očajnički potrebni dobri ljudi da otimaju blago iz divljine. Usuđujem se da predvidim da će ga srećni kupac, koji za sebe obezbedi njegove usluge, postaviti za nadglednika u roku od mesec dana. Ali, pogledajte ga i sami, pričajte sa njim, i uverite se i sami."
<BR>&nbsp;&nbsp;&nbsp;&nbsp;&nbsp;Službenik nešto prošapta nešto govorniku. Ovaj klimnu glavom i dodade: "Moram vas obavestiti, gospodo, da je ovaj radnik u zakonskom roku od dve nedelje podneo zahtev za raskid ugovora - podložan, naravno, naknadnom razmatranju." On se veselo nasmeja i izvi obrve, kao da se iza njegove napomene krije neka sjajna šala. Niko, međutim, ne obrati pažnju na to obaveštenje; Vingejt je, do određene mere, shvatao prirodu šale. Bio je najavio zahtev dan pošto je ustanovio da je Džons poslat u koloniju na Južnom polu, ustanovivši, pri tom, da je teoretski slobodan da da otkaz i da umre od gladi na Veneri, izuzev ukoliko najpre zaradi za svoju otkupninu, kao i da plati putovanje u oba smera.
<BR>&nbsp;&nbsp;&nbsp;&nbsp;&nbsp;Nekolicina ljudi okupi se oko platforme i stade ga zagledati, raspravljajući za to vreme o njemu.
<BR>&nbsp;&nbsp;&nbsp;&nbsp;&nbsp;"Nije baš previše mišićav."
<BR>&nbsp;&nbsp;&nbsp;&nbsp;&nbsp;"Nisam baš voljan da se cenkam za ove pametnjakoviće; samo prave probleme."
<BR>&nbsp;&nbsp;&nbsp;&nbsp;&nbsp;"Slažem se, ali, opet, glupavi radnik nije ni vredan držanja."
<BR>&nbsp;&nbsp;&nbsp;&nbsp;&nbsp;"Šta on, zapravo, može da radi? Idem da pogledam njegov dosije."
<BR>&nbsp;&nbsp;&nbsp;&nbsp;&nbsp;Prešli su potom za službenikov sto i pregledali rezultate mnoštva testova i ispita kroz koje Vingejt beše prošao tokom svog karantina. To jest, svi oni, osim jednog tipa okruglih očiju, koji se, prišavši mu bliže i naslonivši jednu nogu na platformu, tako da mu može sasvim približiti lice, obraćao sada Vingejtu poverljivim tonom.
<BR>&nbsp;&nbsp;&nbsp;&nbsp;&nbsp;"Ne interesuju me ti papirići, momče. Pričaj mi o sebi."
<BR>&nbsp;&nbsp;&nbsp;&nbsp;&nbsp;"Nema mnogo šta da se kaže."
<BR>&nbsp;&nbsp;&nbsp;&nbsp;&nbsp;"Opusti se. Dopašće ti se moje mesto. Osećaćeš se kao kod kuće - imam besplatnu pijanku u Venerbergu za svoje momke. Imaš li nekog iskustva u radu sa crnjama?"
<BR>&nbsp;&nbsp;&nbsp;&nbsp;&nbsp;"Nemam."
<BR>&nbsp;&nbsp;&nbsp;&nbsp;&nbsp;"Pa, domoroci i nisu crnje - to je samo stilska figura. Izgledaš, zaista, kao da bi mogao voditi grupu. Imaš li bar u tome nekog iskustva?"
<BR>&nbsp;&nbsp;&nbsp;&nbsp;&nbsp;"Ne mnogo."
<BR>&nbsp;&nbsp;&nbsp;&nbsp;&nbsp;"Pa... možda si skroman. Volim ljude koji drže usta zatvorena. I moji momci me vole. Nikad ne puštam svoje ljude da uzimaju mito."
<BR>&nbsp;&nbsp;&nbsp;&nbsp;&nbsp;"Naravno", dobaci jedan čovek koji se beše vratio do platforme, "čuvaš to za sebe, Rigzbi."
<BR>&nbsp;&nbsp;&nbsp;&nbsp;&nbsp;"Nemoj se mešati, Van Hajsene!"
<BR>&nbsp;&nbsp;&nbsp;&nbsp;&nbsp;Novopridošlica - krupan, sredovečan čovek - ni ne osvrnu se na Rigzbija i oslovi samog Vingejta. "Dali ste najavu za otkaz. Zbog čega?"
<BR>&nbsp;&nbsp;&nbsp;&nbsp;&nbsp;"Čitava stvar je ogromna greška. Bio sam pijan."
<BR>&nbsp;&nbsp;&nbsp;&nbsp;&nbsp;"Nameravate li da u međuvremenu pošteno radite?"
<BR>&nbsp;&nbsp;&nbsp;&nbsp;&nbsp;Vingejt razmisli o ovome. "Da", odgovori on konačno. Krupni čovek klimnu glavom i odgega se do stolice i sede, pažljivo nameštajući svoju krupnu zadnjicu i zatresavši stolicu.
<BR>&nbsp;&nbsp;&nbsp;&nbsp;&nbsp;Kada su se i ostali smestili, voditelj se raspoloženo oglasi. "A sada, gospodo, ukoliko ste spremni... Da čujemo početnu ponudu za ovog radnika. Voleo bih da ga mogu uzeti za vlastitog pomoćnika... Boga mi, bih! Pa... Da li to čujem ponudu?"
<BR>&nbsp;&nbsp;&nbsp;&nbsp;&nbsp;"Šesto."
<BR>&nbsp;&nbsp;&nbsp;&nbsp;&nbsp;"Molim vas, gospodo! Zar niste čuli da sam spomenuo početnu cenu od hiljadu?"
<BR>&nbsp;&nbsp;&nbsp;&nbsp;&nbsp;"Mislim da nisi ozbiljan. On je pospanko."
<BR>&nbsp;&nbsp;&nbsp;&nbsp;&nbsp;Agent Kompanije izvi obrve. "Žalim. Moraću da zatražim od radnika da siđe sa platforme."
<BR>&nbsp;&nbsp;&nbsp;&nbsp;&nbsp;Međutim, pre nego što je Vingejt dospeo to da učini, začu se jedan drugi glas. "Hiljadu."
<BR>&nbsp;&nbsp;&nbsp;&nbsp;&nbsp;"To je već bolje!" primeti agent. "Znao sam da nećete dopustiti da vam izmakne dobra prilika. Ipak, brod ne može da leti sa samo jednim motorom... Da li to čujem hiljadu i sto? Hajde, gospodo, bez radnika se ne možete se obogatiti... Da li to čujem..."
<BR>&nbsp;&nbsp;&nbsp;&nbsp;&nbsp;"Hiljadu i sto."
<BR>&nbsp;&nbsp;&nbsp;&nbsp;&nbsp;"Hiljadu i sto od gospodina Rigzbija! I to bi bilo džabe. Ipak, sumnjam da će se na tome završiti. Da li to čujem hiljadu dvesta?"
<BR>&nbsp;&nbsp;&nbsp;&nbsp;&nbsp;Krupni čovek podiže palac. "Hiljadu dvesta od Van Hajsena. Vidim da sam pogrešio i da vam samo traćim vreme; povećanja ponuda ne bi trebalo da iznosi manje od dve stotine. Da li to čujem hiljadu četiri stotine? Da li to čujem hiljadu četiri stotine? Hiljadu dvesta prvi put... hiljadu dvesta drugi..."
<BR>&nbsp;&nbsp;&nbsp;&nbsp;&nbsp;"Hiljadu četiri stotine", dobaci Rigzbi mrzovoljno.
<BR>&nbsp;&nbsp;&nbsp;&nbsp;&nbsp;"Hiljadu sedam stotina", doviknu odmah Van Hajsen.
<BR>&nbsp;&nbsp;&nbsp;&nbsp;&nbsp;"Hiljadu osam stotina", prasnu Rigzbi.
<BR>&nbsp;&nbsp;&nbsp;&nbsp;&nbsp;"Neee..." primeti agent, "ne možete dizati manje od dve stotine, molim vas."
<BR>&nbsp;&nbsp;&nbsp;&nbsp;&nbsp;"U redu, do vraga, hiljadu devet stotina!"
<BR>&nbsp;&nbsp;&nbsp;&nbsp;&nbsp;"Čujem hiljadu devet stotina. To je tako nezgodan broj za pisanje; ko će ga zameniti sa dve hiljade i sto?" Van Hajsenov palac ponovo skoči. "Dve hiljade i sto! Potreban je novac, da bi se zaradio novac. Šta to čujem? Šta to čujem?" On zastade. "Prvi put dve hiljade i sto... drugi put dve hiljade i sto. Zar odustajete tako lako, Rigzbi?"
<BR>&nbsp;&nbsp;&nbsp;&nbsp;&nbsp;"Van Hajsen je..." Ostatak je bio promrmljan previše nerazumljivo da bi se mogao čuti.
<BR>&nbsp;&nbsp;&nbsp;&nbsp;&nbsp;"Još jedna prilika, gospodo. Ide, ide, prošla je" On glasno pljesnu dlanovima. "Prodato Van Hajsenu za dve hiljade i sto kredita. Moje čestitke, gospodine, na lukavoj pogodbi."
<BR>&nbsp;&nbsp;&nbsp;&nbsp;&nbsp;Vingejt pođe za svojim novim gospodarom do vrata na drugom kraju prostorije, ali ih u hodniku zaustavi Rigzbi. "U redu, Vane, zabavio si se. Pokriću ti troškove za dve hiljade."
<BR>&nbsp;&nbsp;&nbsp;&nbsp;&nbsp;"Sklanjaj mi se sa puta."
<BR>&nbsp;&nbsp;&nbsp;&nbsp;&nbsp;"Ne budi budala. On nije dobra kupovina. Ne znaš kako da preznojiš čoveka - a ja to znam." Van Hajsen ga ni ne pogleda i prođe mimo njega. Vingejt pođe za njim kroz topli zimski pljusak na parkiralište, gde su čelični krokodili bili poređani u paralelne redove. Van Hajsen se zaustavi pored desetometarskog Remingtona. "Uđi."
<BR>&nbsp;&nbsp;&nbsp;&nbsp;&nbsp;Dugo kutijasto telo kombija bilo je krcato zalihama koje Van Hajsen beše kupio u Bazi. Ispruženi na tarpaulinu koji je prekrivao tovar bilo je šest ljudi. Jedan od njih se pomeri kada se Vingejt pope pored njega. "Hampe! Oh, Hampe!"
<BR>&nbsp;&nbsp;&nbsp;&nbsp;&nbsp;Bio je to Hartli. Vingejt se osvrnu, i sam iznenaden svojom radošću. On zgrabi Hartlijevu ruku i razmeni s njim prijateljske uvrede. "Momci", reče Hartli, "upoznajte Hampa Vingejta. Dobar čovek. Hampe, upoznaj bandu. To pored tebe je Džimi. On vozi ovo biciklo."
<BR>&nbsp;&nbsp;&nbsp;&nbsp;&nbsp;Oslovljeni čovek vedro klimnu glavom Vingejtu i pređe na vozačko sedište. Na rukohvat od Van Hajsena, koji svoju telesinu smesti u malu odvojenu kabinu, on povuče obe kontrolne ručke i krokodil poče puzati, dok su mu gusenice klepetale i zvečale kroz blato.
<BR>&nbsp;&nbsp;&nbsp;&nbsp;&nbsp;Trojica od šestorice bili su već prekaljeni radnici, uključujući i Džimija, vozača. Bili su pošli da se pobrinu za teret, za proizvode sa ranča koje je gazda doneo na tržnicu, kao i za zalihe koje je kupio. Pored Vingejta i 'Vreće' Hartlija, Van Hajsen beše kupio još dva radnika. Vingejt ih prepozna kao ljude koje je povremeno viđao na Večernjači i u stanicama za prilagođavanje i odabir. Izgledali su pomalo nesrećni, što je Vingejt mogao potpuno da razume; međutim, ljudi sa ranča delovali su kao da uživaju. Činilo se kao da priliku da odu do grada smatraju nekom vrstom izleta. Izležavali su se na tarpaulinu i provodili vreme pričajući i upoznajući se sa novim kolegama.
<BR>&nbsp;&nbsp;&nbsp;&nbsp;&nbsp;Međutim, nisu postavljali lična pitanja. Nijednog radnika na Veneri nisu pitali šta je bio pre nego što se zaposlio kod Kompanije, osim ukoliko on to sam ne bi rekao. Toga, naprosto, nije bilo.
<BR>&nbsp;&nbsp;&nbsp;&nbsp;&nbsp;Ubrzo pošto su napustili predgrađa Adonisa, kola skliznuše niz blatnjavi komad tla, zateturaše se na niskoj obali i lagano pljusnuše u vodu. Van Hajsen podiže prozor pregrade koja je razdvajala kabinu od ostatka vozila i povika: "Damkopfe! Koliko puta treba da ti kažem da paziš na ta ubrzavanja?"
<BR>&nbsp;&nbsp;&nbsp;&nbsp;&nbsp;"Izvinite, gazda", odgovori Džimi. "Omaklo mi se."
<BR>&nbsp;&nbsp;&nbsp;&nbsp;&nbsp;"Drži oči na tome, ili ću naći novog vozača!" On zalupi prozor. Džimi pogleda oko sebe i vragolasto namignu ostalima. Imao je pune ruke posla; močvara po kojoj su išli izgledala je kao čvrsto tle, toliko je bila zarasla u bujno rastinje. Krokodil je sada funkcionisao kao čamac, i široki obodi gusenica sada su služili kao točkovi parobroda. Klinasti pramac potiskivao je grmlje i močvarnu travu u stranu, povremeno udarajući i sravnjujući sa tlom poneko drvce. S vremena na vreme točkovi bi dotakli blato ili plićak i tada bi, privremeno, vozilo ponovo poprimilo funkciju kopnenog transportera. Džimijeve nežne, nervozne ruke sve vreme su prebirale po kontrolama, izbegavajući veliko drveće i stalno tražeći najlakši, najbliži put, dok je istovremeno pazio i na teren i na kompas vozila.
<BR>&nbsp;&nbsp;&nbsp;&nbsp;&nbsp;Ubrzo razgovor zamre i jedan od rančera poče da peva. Imao je podnošljivi tenor i ubrzo mu se i ostali pridružiše. Vingejt zateče sebe kako peva refrene čim ih čuje. Pevali su 'Platnu knjižicu' i 'Otkako je nadglednik sreo moju rođaku', kao i žalostivu stvar koja se zvala 'Našli su ga u žbunju'. Ali, tome je potom usledila i jedna vedra stvar, 'Noć kada je kiša stala', koja je naizgled imala beskrajan niz strofa koje su opisivale različite neverovatne događaje što se tom prilikom behu odigrali. ('Nadzornik je platio rundu pića...')
<BR>&nbsp;&nbsp;&nbsp;&nbsp;&nbsp;Džimi je dobio aplauz i radosnu podršku u refrenima popevke nazvane 'Ona riđokosa iz Venerberga', premda ju je Vingejt smatrao neoprostivo vulgarnom. Ipak, nije imao vremena da razmisli o tome; usledila je pesma koja mu je sve drugo potisnula iz uma.
<BR>&nbsp;&nbsp;&nbsp;&nbsp;&nbsp;Tenor ju je započeo, lagano i meko. Drugi su pevali refrene dok se on odmarao - svi osim Vingejta; on je sve vreme ostao tih i zamišljen. U tripletu druge strofe tenor popusti i ostali nastaviše umesto njega.
<BR>
<BR>&nbsp;&nbsp;&nbsp;&nbsp;&nbsp;Oh, iščitaš papire i ispišeš ime svoje.
<BR>&nbsp;&nbsp;&nbsp;&nbsp;&nbsp;(Pođi! Pođi!)
<BR>&nbsp;&nbsp;&nbsp;&nbsp;&nbsp;Plate ti lovu, utope ti sram i to sve je.
<BR>&nbsp;&nbsp;&nbsp;&nbsp;&nbsp;(Jadan ti! Jadan ti!)
<BR>&nbsp;&nbsp;&nbsp;&nbsp;&nbsp;Spuste te na strvo Elis i bace u spavaonice vašima;
<BR>&nbsp;&nbsp;&nbsp;&nbsp;&nbsp;I tu shvatiš šta se dešava Šestašima...
<BR>&nbsp;&nbsp;&nbsp;&nbsp;&nbsp;Nisu platili za otkup i ponovo ih prijave!
<BR>&nbsp;&nbsp;&nbsp;&nbsp;&nbsp;(Za stalno! Za stalno!)
<BR>&nbsp;&nbsp;&nbsp;&nbsp;&nbsp;Al' ja ću uštedeti za otkup i brodsku kartu,
<BR>&nbsp;&nbsp;&nbsp;&nbsp;&nbsp;(Tako ti kažeš! Tako ti kažeš!)
<BR>&nbsp;&nbsp;&nbsp;&nbsp;&nbsp;I onda ćete me videti kako odlazim sledećim brodom.
<BR>&nbsp;&nbsp;&nbsp;&nbsp;&nbsp;(Videćemo i to! Videćemo i to!)
<BR>&nbsp;&nbsp;&nbsp;&nbsp;&nbsp;Čuli smo hiljadu i jednom puta te priče.
<BR>&nbsp;&nbsp;&nbsp;&nbsp;&nbsp;Ne kažemo da lažeš, al' da te vidimo, momče.
<BR>&nbsp;&nbsp;&nbsp;&nbsp;&nbsp;Vidimo se u Venerbergu, kad budeš plaćao za svoju žurku!
<BR>&nbsp;&nbsp;&nbsp;&nbsp;&nbsp;(Lagano izgovoreno) Jer nikad nećeš zaraditi otkup za ovu turu!
<BR>&nbsp;&nbsp;&nbsp;&nbsp;&nbsp;(Pođi! Pođi!)
<BR>
<BR>&nbsp;&nbsp;&nbsp;&nbsp;&nbsp;Pesma ostavi Vingejta u stanju potištenosti; mlaki pljusak tu ništa nije pomogao, kao ni neprijatni pejsaž - prekrivač blede magle koja predstavlja nepogrešivu veneransku zamenu za otvoreno nebo. Povukao se u ugao i ćutao, sve dok, mnogo kasnije, Džimi ne povika: "Svetla ispred nas!"
<BR>&nbsp;&nbsp;&nbsp;&nbsp;&nbsp;Vingejt promoli glavu napolje i zainteresovano se zagleda u svoj novi dom.
<BR>
<BR>&nbsp;&nbsp;&nbsp;&nbsp;&nbsp;Četiri nedelje i nijedna reč od Sema Hjustona Džonsa. Venera se jednom okrenula oko svoje ose, dve nedelje duga 'zima' ustupila je mesto isto tako dugom 'letu' - koje se ni po čemu nije razlikovalo od 'zime', izuzev što je kiša bila malo gušća i malo toplija - i sada je ponovo bila 'zima'. Pošto se Van Hajsenov ranč nalazio u blizini pola, kao i većina pogodne površine Venere, nikad nije bio u tami. Miljama debeo, stalno prisutni sloj oblaka prigušivao je svetlost niskog sunca tokom dugog dana, i, isto tako, zadržavao toplotu i rasipao svetlost sunca koje se nalazilo odmah ispod obzorja, proizvodeći trajni sumrak tokom dvonedeljnih perioda koji su zvanično činili 'noć' ili 'zimu'.
<BR>&nbsp;&nbsp;&nbsp;&nbsp;&nbsp;Četiri nedelje bez reči. Četiri nedelje bez sunca, bez meseca, bez zvezda, bez zore. Bez svežeg jutarnjeg vazduha, bez napornog podnevnog sunca, bez dobrodošle večernje senke, bez ičega što bi moglo razdvojiti jedan lepljivi sat od drugog, sem vodeničarske rutine spavanja, rada, hrane i ponovnog spavanja - samo sve jača žudnja u njegovom srcu za svežim plavim nebom Tere.
<BR>&nbsp;&nbsp;&nbsp;&nbsp;&nbsp;Povinovao se ustaljenom običaju da novajlije treba da prirede čast za ostale radnike i potpisao je švercerove račune da bi za tu priliku došao do 'vesele vode' - rhire - samo da bi ustanovio, kada je prvi put potpisivao svoju čekovnu knjižicu, da ga je njegov prijateljski gest stajao još četiri meseca čekanja pre no što bude mogao da zakonski napusti svoj 'posao'. Tada je odlučio da nikad više ne potpiše nikakav račun; zanemario je i prilike za kratke predahe u Venerbergu, i obećao sebi da će sačuvati svaki mogući kredit za svoju otkupninu i troškove prevoza.
<BR>&nbsp;&nbsp;&nbsp;&nbsp;&nbsp;A onda je ustanovio da blago alkoholno piće nije bilo ni porok ni luksuz, već neophodnost ljudskog života na Veneri, baš kao i ultravioletni faktor prisutan u kolonijalnom sistemu osvetljenja. Ono nije proizvodilo pijanstvo već lakoću srca, odsustvo briga i bez njega nije mogao zaspati. Tri noći samoiscrpljivanja i nervoze, tri dana opijene beskorisnosti pod neprijateljskim pogledom nadglednika, i potom je konačno potpisao za svoju bocu, zajedno sa ostalima, iako je bio maglovito svestan da mu je cena boce odnela više od pola dnevnog mikroskopskog napretka ka slobodi.
<BR>&nbsp;&nbsp;&nbsp;&nbsp;&nbsp;Nije ni bio postavljen za radio-operatora. Van Hajsen je već imao operatora. Iako je u knjigama bio vođen kao rezervni operator, Vingejt je otišao u močvare zajedno sa ostalima. Ponovno čitajući svoj ugovor, naišao je na klazuzlu koja je dozvoljavala njegovom gazdi da to uradi, priznavši pri tom, jednom polovinom svog uma - onom odvojenom, razboritom i pravnom polovinom - da je klauzula i razumna i ispravna, i da je sasvim u redu.
<BR>&nbsp;&nbsp;&nbsp;&nbsp;&nbsp;Otišao je, dakle, u močvare. Naučio je kako da namami i natera sitne, blage ljude-amfibije da žanju loptasto podvodno rastinje Hyacinthus veneris johnsoni - veneransko močvarno korenje - da podmiti njihove matrijarhe na saradnju uz obećanje dodataka u vidu thigareka - bio je to izraz koji nije označavao samo cigarete, već i duvan u bilo kojem obliku, glavni trgovački artikal u odnosima sa domorocima.
<BR>&nbsp;&nbsp;&nbsp;&nbsp;&nbsp;Smenjivali su se u šupama za tranžiranje i postepeno je naučio, iako nespretno i sporo, da odseče i ukloni sunđerasti spoljni omotač od jezgra koje je jedino imalo komercijalnu vrednost i koje je moralo biti izvučeno nedirnuto, bez ogrebotine ili nagnječenja. Sok iz mahuna ranjavao mu je ruke i zadah ga je terao na kašalj i pekao mu oči, ali mu je taj rad ipak više prijao od rada u močvari, jer ga je dovodio u društvo radnica. Žene su u tom poslu bile brže od muškaraca i njihove sitnije ruke bile su spretnije u izdvajanju vrednih, osetljivih plodova. Muškarci su za ovaj posao bili korišćeni samo kada bi nagomilane biljke zahtevale dodatnu pomoć.
<BR>&nbsp;&nbsp;&nbsp;&nbsp;&nbsp;Naučio je svoj novi zanat od majčinske starice koju su ostale žene oslovljavale sa Hejzel. Ona je pričala dok je radila, njene izjedene stare ruke pomerale su se ravnomerno bez nekog očiglednog cilja ili veštine. Mogao je da zatvori oči i da zamisli da je na Zemlji i ponovo dečak, koji visi u bakinoj kuhinji dok ona ljušti grašak i priča. "Ne žuri se, dečko", reče mu Hejzel. "Radi svoj posao i postidi đavola. Veliki dan dolazi."
<BR>&nbsp;&nbsp;&nbsp;&nbsp;&nbsp;"Kakav veliki dan, Hejzel?"
<BR>&nbsp;&nbsp;&nbsp;&nbsp;&nbsp;"Dan kada će anđeli Gospodnji ustati i zbrisati sile zla. Dan kada će Princ Tame biti bačen u jamu i kada će Prorok zavladati decom Neba. Zato, ne brini; nema veze da li si ovde ili kod kuće kad Veliki dan dođe; jedino je važno da li si dostojan."
<BR>&nbsp;&nbsp;&nbsp;&nbsp;&nbsp;"Jeste li sigurni da ćemo dovoljno dugo poživeti da dočekamo taj dan?"
<BR>&nbsp;&nbsp;&nbsp;&nbsp;&nbsp;Ona pogleda oko sebe, pa se poverljivo naže prema njemu. "Veliki dan će uskoro doći. U ovom trenutku, Prorok već hodi čitavom zemljom, prikupljajući svoje snage. Iz devičanske farmerske zemlje doline Misisipija dolazi Čovek, znan u ovom svetu" - ona, pri tom, još većma spusti glas - "kao Nehemija Skader!"
<BR>&nbsp;&nbsp;&nbsp;&nbsp;&nbsp;Vingejt se ponada da mu se iznenađenje i zaprepašćenost nisu pokazali na licu. Setio se imena. Bio je to onaj beznačajni, šumski jevanđelista, nevažna gnjavaža na Zemlji, predmet ponekog novinarskog trača, ali nikako čovek od neke važnosti.
<BR>&nbsp;&nbsp;&nbsp;&nbsp;&nbsp;Nadzornik šupe za tranžiranje priđe njihovom stolu. "Hej ti, pazi na to što radiš! Već si zaostao." Vingejt poteče da posluša, ali mu Hejzel priteče u pomoć.
<BR>&nbsp;&nbsp;&nbsp;&nbsp;&nbsp;"Ostavi ga na miru, Džo Tompsone. Treba vremena da se nauči posao."
<BR>&nbsp;&nbsp;&nbsp;&nbsp;&nbsp;"U redu, mama", odgovori nadzornik sa osmehom, "ali, samo neka radi. Važi?"
<BR>&nbsp;&nbsp;&nbsp;&nbsp;&nbsp;"Nema problema. Ti se brini za ostale. Ova klupa će imati svoju kvotu." Vingejt je dva dana pokušavao da stigne kvotu. Hejzel mu je doturala delove onoga što sama beše uradila, i nadzornik je to znao; ali nju je svako voleo, čak i nadzornici, za koje se pričalo da nikoga ne vole, čak ni same sebe.
<BR>
<BR>&nbsp;&nbsp;&nbsp;&nbsp;&nbsp;Vingejt je stajao odmah ispred vrata muških spavaonica. Bilo je još petnaest minuta pre poziva za zaključavanje; bio je izišao napolje u podsvesnom pokušaju da se liši sveprožimajućeg osećanja klaustrofobije koje ga je pratilo tokom čitavog boravka na tom mestu. Pokušaj je, međutim, bio jalov; nije bilo 'otvorenog' prostora na Veneri, samo je žbunje zagušivalo proplanak, olovno maglovito nebo pritiskalo mu je glavu i zagušljiva toplota sedela mu je na obnaženim grudima. Ipak, i to je bilo bolje od spavaonice, uprkos dehidratorima.
<BR>&nbsp;&nbsp;&nbsp;&nbsp;&nbsp;Nije još bio uzeo svoju večernju porciju rhire i zbog toga se osećao nervoznim i utučenim; pa ipak, ugrađeno samopoštovanje beše ga nateralo da uživa u nekoliko minuta jasnog razmišljanja, pre nego što se prepusti obodrujućem soporifiku. Polako me hvata, pomisli on, i za nekoliko meseci grabiću svaku priliku da odem u Venerberg, ili, još gore, da uzmem bračnu spavaonicu i osudim sebe i svoju decu na doživotno zatočeništvo. Kada su radnice prvi put stigle, sa svojim tupim umovima i bezizražajnim licima, izgledale su mu krajnje neprivlačne. Ovog trenutka, ogorčeno je pomislio, više nije bio tako probirljiv. Čak je bio počeo i da vrska, kao i drugi radnici, u podsvesnom oponašanju amfibija.
<BR>&nbsp;&nbsp;&nbsp;&nbsp;&nbsp;Još ranije beše primetio da se radnici mogu grubo podeliti na dve kategorije - decu prirode i slomljene ljude. Prvi su bili oni sa oskudnom maštom i jednostavnim životima. Sasvim je verovatno da ni na Zemlji nisu znali ni za šta bolje; stoga u kolonijalnoj kulturi nisu videli ropstvo, već slobodu od odgovornosti, sigurnost i povremenu pijanku. Drugi su bili slomljeni ljudi, izgnanici koji su nekada bili neko i nešto, ali su, zahvaljujući nekoj karakternoj mani ili sticajem nesrećnih okolnosti, izgubili svoje mesto u društvu. Možda, naprosto sudija beše rekao: "Kazna vam se poništava, pod uslovom da pođete u kolonije."
<BR>&nbsp;&nbsp;&nbsp;&nbsp;&nbsp;Sa posebnom uznemirenošću shvatio je da se njegov sopstveni status lagano razbistrava; postajao je jedan od slomljenih. Njegova prošlost na Zemlji sve većma mu se maglila u umu; poslednja tri dana odlagao je pisanje još jednog pisma Džonsu; čitavu poslednju smenu beše proveo razmišljajući o potrebi da uzme odmor od nekoliko dana u Venerbergu. Suoči se sa tim, sine, suoči se, reče on sebi. Skrećeš, dopuštaš da um počne da ti razmišlja robovski. Preneo si problem vađenja iz ove zbrke na Džonsa - ali, kako znaš da ti on može pomoći? Što se toga tiče, mogao je biti i mrtav. Iz magle uma dođe mu jedna fraza koju je negde pročitao - reči nekog istorijskog filozofa: 'Nijedan rob ne biva oslobođen, osim ukoliko se sam ne oslobodi'.
<BR>&nbsp;&nbsp;&nbsp;&nbsp;&nbsp;U redu, u redu - sredi se, stari moj. Raščisti se. Nema više rhire - ne, to ne bi bilo praktično; čovek mora da spava. U redu, onda, nema rhire dok se svetla ne ugase; nastoj da ti um bude bistar tokom večeri i planiraj. Drži oči širom otvorene, saznaj sve što možeš, neguj prijateljstva i pazi na priliku.
<BR>&nbsp;&nbsp;&nbsp;&nbsp;&nbsp;Kroz izmaglicu, video je kako se neka ljudska figura približava vratima prostorije. Kako se približavala, on shvati da je u pitanju žena i pretpostavi da je neka od radnica. Međutim, kada se približila, on uvide da je pogrešio: bila je to Aneke van Hajsen, gazdina ćerka.
<BR>&nbsp;&nbsp;&nbsp;&nbsp;&nbsp;Bila je krupna, previsoka plavuša nesretnih očiju. Video ju je mnogo puta, kako posmatra radnike dok su se vraćali sa posla, ili kako luta, posve sama, na proplanku oko ranča. Nije bila odbojna, ali ni na bilo koji način privlačna; njenom krupnom adolescentnom telu bilo je potrebno nešto više da ga dotera nego krpice koje su svi kolonisti nosili kao maksimum podnošljive odeće.
<BR>&nbsp;&nbsp;&nbsp;&nbsp;&nbsp;Ona se zaustavi pred njim, i, otkopčavajući vrećicu na svom pojasu koji je služio kao zamena za džepove, izvadi paketić cigareta. "Našla sam ih tamo pozadi... Da li si ih ti izgubio?"
<BR>&nbsp;&nbsp;&nbsp;&nbsp;&nbsp;Znao je da laže; nije ništa pokupila od trenutka kada ju je ugledao. Pored toga, cigarete su bile od vrste koja se pušila na Zemlji i među gazdama; nijedan radnik nije ih mogao sebi priuštiti. Šta je smerala?
<BR>&nbsp;&nbsp;&nbsp;&nbsp;&nbsp;Postao je svestan napetosti na njenom licu i ubrzanog disanja i shvati, sav zbunjen, da ova devojka pokušava da mu, posredno, da poklon. Zbog čega?
<BR>&nbsp;&nbsp;&nbsp;&nbsp;&nbsp;Vingejt nije bio posebno tašt na svoju fizičku privlačnost, ili šarm, niti je za to imao razloga. Međutim, ono što nije shvatao bila je činjenica da je među ostalim radnicima štrčao kao fazan u kokošinjcu. Ipak, morao je priznati da ga Aneke iz nekog razloga smatra privlačnim; nije bilo drugog objašnjenja za njenu skarabudženu priču i njen patetični mali poklon.
<BR>&nbsp;&nbsp;&nbsp;&nbsp;&nbsp;Prvo na šta je pomislio bilo je da je otkači. Nije mu bilo potrebno ništa od nje, nije mu se dopadalo narušavanje njegove privatnosti i bio je blago svestan da bi mu položaj mogao postati neprijatan, čak i opasan; podrazumevao je, naime, kršenje ustaljenih običaja na kojima se zasnivao čitav društveni i ekonomski sistem. Sa gledišta gazda, radnici su bili isto toliko neljudska bića kao i amfibije. Veza između jednog radnika i jedne od žena iz sveta gazda vrlo bi lako mogla razbuditi onog starog sudiju - linč.
<BR>&nbsp;&nbsp;&nbsp;&nbsp;&nbsp;Uprkos tome, nije imao srca da bude grub prema njoj. Mogao je da uoči izraz tupavog obožavanja u njenim očima; bila bi potrebna hladna bezosećajnost da se devojka odbaci. Pored toga, nije bilo ničeg nametljivog ili napadnog u njenom stavu; u svojoj neveštosti, ponašanje joj je bilo naivno, skoro detinjasto. Odjednom se setio svoje odlučnosti da se sprijatelji sa što više ljudi; ovde se nudilo prijateljstvo - istina, opasno prijateljstvo - ali prijateljstvo koje bi se na kraju moglo pokazati korisnim.
<BR>&nbsp;&nbsp;&nbsp;&nbsp;&nbsp;Za trenutak ga preplavi talas stida što uopšte razmišlja o mogućoj koristi od ovog bespomoćnog deteta; istog časa, međutim, potisnu to osećanje, podsećajući sebe da je neće povrediti. U svakom slučaju, bila je tu i ona stara izreka o gnevu povređene žene.
<BR>&nbsp;&nbsp;&nbsp;&nbsp;&nbsp;"Pa, možda sam je i izgubio", odgovori on. "Moja omiljena vrsta", dodade on.
<BR>&nbsp;&nbsp;&nbsp;&nbsp;&nbsp;"Je li?" primeti ona srećno. "Pa, onda je uzmi, bez obzira je li tvoja."
<BR>&nbsp;&nbsp;&nbsp;&nbsp;&nbsp;"Hvala ti. Hoćeš li da popušiš jednu sa mnom? Ne, verovatno nećeš; tvoj otac ne bi želeo da se ovde predugo zadržavaš."
<BR>&nbsp;&nbsp;&nbsp;&nbsp;&nbsp;"Oh, on je zauzet sa svojim računima. Proverila sam to pre nego što sam izišla", odgovori ona i ne uviđajući da je otkrila svoju jadnu malu prevaru. "Ali, samo ti uzmi jednu, ja... ja retko pušim."
<BR>&nbsp;&nbsp;&nbsp;&nbsp;&nbsp;"Možda bi ti se više dopada lula od stive, onakva kakvu tvoj otac koristi."
<BR>&nbsp;&nbsp;&nbsp;&nbsp;&nbsp;Ona se nasmeja više nego što je bedna dosetka zasluživala. Posle toga, pričali su nešto nevezano - kako je žetva bila uspešna, kako vreme kao da je malo hladnije nego prošle nedelje, i da čovek ne može uživati ni u čem prijatnijem nego što je malo svežeg vazduha posle večere.
<BR>&nbsp;&nbsp;&nbsp;&nbsp;&nbsp;"Da li se ikada posle večere šetaš, radi održavanja kondicije?" upita ona.
<BR>&nbsp;&nbsp;&nbsp;&nbsp;&nbsp;Nije joj rekao kako dug dan u močvarama nudi više nego dovoljno mogućnosti za održavanje kondicije; samo je priznao da zaista odlazi u šetnje.
<BR>&nbsp;&nbsp;&nbsp;&nbsp;&nbsp;"I ja", priznade ona. "Uglavnom pored vodenog tornja."
<BR>&nbsp;&nbsp;&nbsp;&nbsp;&nbsp;On je pogleda. "Je'l tako? Zapamtiću to." Signal za ulazak mu dade dobrodošlo opravdanje da se izvuče; još tri minuta, pomisli on, i morao bih da joj zakažem sastanak.
<BR>&nbsp;&nbsp;&nbsp;&nbsp;&nbsp;Vingejt sutradan ustanovi da je bio određen za rad u močvarama, budući da gužva na tranžiranju beše minula. Kombi se teturao i pljuskao čitavim putem oko dugačkog, krivudajućeg pojasa, ostavljajući po jednog ili više Zemljana na svakoj nadzornoj stanici. Kola se behu svela na samo četiri putnika - Vingejta, 'Vreću', nadglednika i vozača Džimija - kada nadglednik dade znak da se zaustave. Ravne, svetlooke glave amfibijskih domorodaca izroniše na tri strane iz vode, čim su se ovi zaustavili. "U redu, 'Vrećo'", naredi nadglednik, "ovo je tvoj deo. Izlazi."
<BR>&nbsp;&nbsp;&nbsp;&nbsp;&nbsp;'Vreća' pogleda oko sebe. "Gde mi je skif?" Rančeri su koristili male duraluminijumske skifove sa ravnim dnom u koje su stavljali dnevnu žetvu. Nijedan ne beše ostao u kombiju.
<BR>&nbsp;&nbsp;&nbsp;&nbsp;&nbsp;"Neće ti biti potreban. Ima da počistiš ovo polje za sadnju."
<BR>&nbsp;&nbsp;&nbsp;&nbsp;&nbsp;"U redu. Ipak... Ne vidim nikog unaokolo, i ne vidim čvrsto tlo." Skifovi su imali dvostruku primenu; ukoliko je čovek radio bez dodira sa drugim Zemljanima i na izvesnoj udaljenosti od bezbednog, suvog tla, skif mu je postajao čamac za spasavanje. Ukoliko se krokodil koji treba da ga pokupi pokvari, ili ukoliko iz bilo kog drugog razloga oseti potrebu da sedne ili legne dok je na dužnosti, skif mu je i to omogućavao. Stariji radnici pričali su mračne priče o ljudima koji su stajali u pola metra dubokoj vodi dvadeset četiri, četrdeset osam, pa i sedamdeset dva sata, i potom se stravično udavili, od čistog premora.
<BR>&nbsp;&nbsp;&nbsp;&nbsp;&nbsp;"Ima suvog tla baš ovde." Nadglednik pokaza rukom u pravcu gomile drveća koja je ležala nekih četvrt milje dalje.
<BR>&nbsp;&nbsp;&nbsp;&nbsp;&nbsp;"Možda", odgovori 'Vreća' obazrivo. "Hajde da vidimo." On pogleda u Džimija, koji se okrete ka nadgledniku, očekujući njegovo naređenje.
<BR>&nbsp;&nbsp;&nbsp;&nbsp;&nbsp;"Prokletstvo! Ne raspravljaj se sa mnom! Izlazi!"
<BR>&nbsp;&nbsp;&nbsp;&nbsp;&nbsp;"Neću", pobuni se 'Vreća', "dok god ne vidim nešto bolje od pola metra mulja da se uglavim."
<BR>&nbsp;&nbsp;&nbsp;&nbsp;&nbsp;Mali vodeni ljudi sve vreme pratili su raspravu sa živim interesovanjem. Kvocali su i vrskali svojim sopstvenim jezikom; oni koji su natucali ponešto engleskog su, po svemu sudeći, davali bučna i besumnje naopaka objašnjenja događaja svojoj manje upućenoj braći. Kako se već pušio, nadglednik od ovoga načisto pošizi.
<BR>&nbsp;&nbsp;&nbsp;&nbsp;&nbsp;"Poslednji put ti kažem - izlazi!"
<BR>&nbsp;&nbsp;&nbsp;&nbsp;&nbsp;"Pa..." odvrati 'Vreća', smeštajući svoje krupno telo udobnije na podne oplate, "milo mi je što smo i sa tim završili."
<BR>&nbsp;&nbsp;&nbsp;&nbsp;&nbsp;Vingejt se nalazio odmah iza nadglednika, i to je verovatno spaslo 'Vreću' Hartlija da zadobije bar ogrebotinu, pošto je, čim je ovaj izmahnuo da zada udarac, odmah uhvatio nadglednikovu ruku. Hartli se istog časa umeša; i njih trojica stadoše se nekoliko sekundi gušati na podu vozila.
<BR>&nbsp;&nbsp;&nbsp;&nbsp;&nbsp;Hartli beše seo na nadglednikove grudi, dok je Vingejt izvadio pendrek iz stegnutih prstiju nadglednikove desne ruke. "Dobro da si ga video da poseže za tim, Hampe", primeti 'Vreća', "ili bi mi sad dobro došao aspirin."
<BR>&nbsp;&nbsp;&nbsp;&nbsp;&nbsp;"Da, verovatno", odgovori Vingejt i baci oružje što je dalje mogao u močvarnu pustoš. Nekolicina amfibija pođe za njim i zaroni. "Mislim da sada možeš da ga pustiš."
<BR>&nbsp;&nbsp;&nbsp;&nbsp;&nbsp;Nadglednik im ništa ne reče dok je sa sebe otresao prašinu, ali se okrenu vozaču koji je sve vreme ćutao na svom mestu. "Zašto mi, kog đavola, nisi pomogao?"
<BR>&nbsp;&nbsp;&nbsp;&nbsp;&nbsp;"Mislio sam, šefe, da se možete sami za sebe pobrinuti", odgovori Džimi neodređeno.
<BR>&nbsp;&nbsp;&nbsp;&nbsp;&nbsp;Vingejt i Hartli završiše smenu radeći kao pomoćnici već raspoređenih radnika. Nadglednik na njih uopšte nije obraćao pažnju, izuzev kratkih naređenja koja su bila neophodna da ih smesti. Međutim, dok su se pred večeru prali u stacionaru, stiglo je obaveštenje da se jave u Veliku kuću.
<BR>&nbsp;&nbsp;&nbsp;&nbsp;&nbsp;Kada su ušli u gazdinu kancelariju, zatekli su tu nadglednika sa svojim pretpostavljenim i više nego samozadovoljnim smeškom na licu, dok je Van Hajsenov izraz bio zaista mračan.
<BR>&nbsp;&nbsp;&nbsp;&nbsp;&nbsp;"Šta to čujem za vas dvojicu?" prasnu on. "Odbijate da radite? Zaskačete mog nadglednika? Boga mu, ima da vam pokažem par stvari!"
<BR>&nbsp;&nbsp;&nbsp;&nbsp;&nbsp;"Samo trenutak, gospodine Van Hajsen", poče Vingejt tiho - konačno na svome, u atmosferi suđenja, "niko nije odbijao da radi. Hartli se jednostavno usprotivio da radi opasan posao bez normalnog obezbeđenja. Što se tiče tuče, vaš nadglednik je napao nas; bila je to samoodbrana, i prestali smo čim smo ga razoružali."
<BR>&nbsp;&nbsp;&nbsp;&nbsp;&nbsp;Nadglednik se saže nad Van Hajsenom i prošapta mu nešto na uvo, posle čega je gazda izgledao još bešnji. "Uradili ste to dok su domoroci gledali. Domoroci! Znate li kolonijalni zakon? Za ovo bih vas mogao poslati u rudnike."
<BR>&nbsp;&nbsp;&nbsp;&nbsp;&nbsp;"Ne... Vaš nadglednik je to učinio u prisustvu domorodaca. Naša uloga bila je sve vreme pasivna i odbrambena..."
<BR>&nbsp;&nbsp;&nbsp;&nbsp;&nbsp;"Napad na mog nadglednika nazivate mirnim postupkom? Sada me slušajte... Vaša dužnost ovde jeste da radite. Posao mog nadglednika jeste da vam kaže gde i kako da radite. Nije on takva budala da mi protraći pare date za čoveka. On procenjuje koji je posao opasan, ne vi." Nadglednik ponovo nešto prošapta šefu. Van Hajsen odmahnu glavom. Ovaj međutim nastavi, ali ga gazda prekide pokretom ruke, i okrenu se dvojici radnika.
<BR>&nbsp;&nbsp;&nbsp;&nbsp;&nbsp;"Evo, svakom psu dozvoljavam samo da jednom ugrize, ali ne i dva puta. Za vas večeras nema večere, ni rhire. Sutra, videćemo kako ćete se ponašati."
<BR>&nbsp;&nbsp;&nbsp;&nbsp;&nbsp;"Ali, gospodine Van Hajs..."
<BR>&nbsp;&nbsp;&nbsp;&nbsp;&nbsp;"To bi bilo sve. Vratite se u svoje prostorije."
<BR>&nbsp;&nbsp;&nbsp;&nbsp;&nbsp;Kada su se svetla isključila i pošto se smestio u krevet, Vingejt ustanovi da neko kraj njega beše sakrio kutiju sa hranom. On je zahvalno pojede u mraku, pitajući se ko bi mogao biti taj njegov prijatelj. Hrana je umirila zahteve njegovog stomaka, ali nije bila dovoljna, u nedostatku rhire, da mu omogući i miran san. Ležao je tako, zureći u razdražujuće crnilo spavaonice i slušajući zbrku zvukova koje ljudi prave dok spavaju, i razmišljajući o svom položaju. I ranije je bilo dovoljno loše, pa ipak manje ili više podnošljivo; sada će, međutim, bio je u to siguran, nastati jedva zamisliv pakao, kakav može načiniti samo neki osvetoljubivi nadglednik. Bio je spreman da poveruje, na osnovu priča koje beše čuo, kao i po onome što sam beše video, da će biti stvarno gadno!
<BR>&nbsp;&nbsp;&nbsp;&nbsp;&nbsp;Razmišljao je o svojoj sudbi možda sat vremena, kada je osetio neku ruku kako ga dodiruje. "Hampe! Hampe!" začu šapat, "iziđi. Nešto se dešava." Bio je to Džimi.
<BR>&nbsp;&nbsp;&nbsp;&nbsp;&nbsp;Pažljivo je napipao put kroz redove kreveta i izišao kroz vrata za Džimijem. 'Vreća' je već bio napolju i sa njim još jedna prilika.
<BR>&nbsp;&nbsp;&nbsp;&nbsp;&nbsp;Bila je to Aneke van Hajsen. Pitao se kako je uspela da uđe u zaključani stacionar. Oči su joj bile naduvene, kao da je plakala.
<BR>&nbsp;&nbsp;&nbsp;&nbsp;&nbsp;Džimi odmah poče da priča, obazrivim, spuštenim glasom. "Mala nam kaže da, po rasporedu, sutra treba da vas odvezem u Adonis."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Ne zna. Ali, plaši se da će vas prodati nekome, tamo na Jugu. Meni to, međutim, ne izgleda verovatno. Stari nikada nikoga nije prodao nekome na Jugu - mada, opet, još mu niko ranije nije napao nadglednika. Ne znam."
<BR>&nbsp;&nbsp;&nbsp;&nbsp;&nbsp;Protraćili su nekoliko minuta u besplodnom razgovoru, a onda, posle trenutka tišine, Vingejt upita Džimija: "Znaš li gde drže ključeve kroka?"
<BR>&nbsp;&nbsp;&nbsp;&nbsp;&nbsp;"Ne. Zbog čega..."
<BR>&nbsp;&nbsp;&nbsp;&nbsp;&nbsp;"Mogu ti ih nabaviti", ponudi se Aneke hitro.
<BR>&nbsp;&nbsp;&nbsp;&nbsp;&nbsp;"Ne možeš da voziš kroka."
<BR>&nbsp;&nbsp;&nbsp;&nbsp;&nbsp;"Posmatrao sam te nekoliko nedelja."
<BR>&nbsp;&nbsp;&nbsp;&nbsp;&nbsp;"Pa, recimo da možeš", nastavi Džim i dalje se protiveći, "recimo da pođeš u kroku. Izgubio bi se posle deset milja. Ukoliko te ne uhvate, na smrt ćeš izgladniti."
<BR>&nbsp;&nbsp;&nbsp;&nbsp;&nbsp;Vingejt sleže ramenima. "Bar me neće prodati tamo na Jug."
<BR>&nbsp;&nbsp;&nbsp;&nbsp;&nbsp;"Ni mene", dodade Hartli.
<BR>&nbsp;&nbsp;&nbsp;&nbsp;&nbsp;"Samo trenutak."
<BR>&nbsp;&nbsp;&nbsp;&nbsp;&nbsp;"Pa, ne vidim bolj..."
<BR>&nbsp;&nbsp;&nbsp;&nbsp;&nbsp;"Samo trenutak", ponovi Džimi nervozno. "Zar ne vidite da pokušavam da razmišljam?"
<BR>&nbsp;&nbsp;&nbsp;&nbsp;&nbsp;Ostalo troje ućutaše nekoliko dugih trenutaka, i, konačno, Džimi reče: "U redu. Mala, bolje idi i pusti nas da pričamo. Što manje znaš o ovome, bolje za tebe." Aneke je izgledala povređena, ali je poslušala utoliko što se udaljila da ne čuje šta pričaju. Trojica muškaraca razgovarala su nekoliko minuta, i najzad joj Vingejt mahnu rukom, da im ponovo priđe.
<BR>&nbsp;&nbsp;&nbsp;&nbsp;&nbsp;"To je sve, Aneke", reče joj on na kraju. "Mnogo ti hvala za sve što si učinila. Našli smo rešenje." On za časak zastade, a onda nespretno dodade: "Pa, laku noć."
<BR>&nbsp;&nbsp;&nbsp;&nbsp;&nbsp;Ona ga pogleda.
<BR>&nbsp;&nbsp;&nbsp;&nbsp;&nbsp;Vingejt se zapita šta da uradi ili kaže sledeće, i najzad je odvede iza ugla barake i ponovo joj poželi laku noć. Vratio se vrlo brzo, delujući posramljeno. Vratili su se u barake.
<BR>
<BR>&nbsp;&nbsp;&nbsp;&nbsp;&nbsp;Gazda Van Hajsen takođe je imao teškoća da zaspi. Mrzeo je da drži lekcije svojim ljudima. Do đavola, zbog čega ne mogu da budu dobri momci i da ga ostave na miru? Bilo je tih dana dragoceno za rančere da imaju malo mira. Više ga je koštala berba nego da ode i sve kupi u Adonisu - to jest, kada se plate svi troškovi.
<BR>&nbsp;&nbsp;&nbsp;&nbsp;&nbsp;Pokušavajući da iz svesti izbriše neprijatnosti tog dana, usredsredio je posle večere pažnju na svoje račune, ali mu je bilo teško da se koncentriše na brojke. Eto, taj Vingejt... Bio ga je kupio jer mu beše potreban još jedan radnik, ali isto toliko i da ga spase od onog goniča robova, Rigzbija. Previše novca bilo mu je uloženo u radnike, uprkos tome što su mu se nadglednici uvek žalili na nedostatak radne snage. Ili će morati da proda neke od njih, ili da od banke ponovo zatraži da ga kreditira.
<BR>&nbsp;&nbsp;&nbsp;&nbsp;&nbsp;Ljudi više nisu vredeli ni koliko troškovi koji su na njih odlazili. Nije više bilo ljudi na Veneri kakvi su dolazili kada je on bio dečak. On se ponovo nadvi nad svoje račune. Ukoliko cene na tržištu skoče samo malo, banka bi trebalo da mu uzme malo manje nego prošle godine. Pa, možda će to srediti stvari.
<BR>&nbsp;&nbsp;&nbsp;&nbsp;&nbsp;Prekinula ga je poseta njegove ćerke. Uvek mu je bilo milo da vidi Aneke, ali ovog puta ono što je imala da kaže, što je konačno istrtljala, samo ga je razljutilo. Obuzeta svojim vlastitim mislima, devojka nije bila svesna da je povredila srce svog oca, bolom koji je bio opipljiv.
<BR>&nbsp;&nbsp;&nbsp;&nbsp;&nbsp;Ali, bar što se Vingejta tiče, to je sredilo stvar. Otarasiće se tog bundžije. Van Hajsen oterao svoju ćerku u krevet sa grubošću koju nikad ranije nije ispoljavao kada je ona bila u pitanju.
<BR>&nbsp;&nbsp;&nbsp;&nbsp;&nbsp;Naravno, sve je to tvoja krivica, reče on samom sebi pošto je legao u krevet. Ranč na Veneri nije bilo mesto da se podiže devojka bez majke. Njegova Aneke bila je već skoro odrasla žena; kako će naći muža u ovoj pustari? Šta će s njom biti ako on umre? Ona to nije znala... ali, ništa joj ne bi ostalo, ništa, čak ni karta za Zemlju. Ne, ona neće postati žena nekog radnika; ne, ne dok ima daha u ovom starom umornom telu.
<BR>&nbsp;&nbsp;&nbsp;&nbsp;&nbsp;Pa, Vingejt će morati da ode, a takođe i onaj koga su zvali 'Vreća'. Ali, neće ih prodati na Jug. Ne, nikada to nije uradio ni jednom od svojih ljudi. On sa odvratnošću pomisli na ogromne, fabrikolike plantaže nekoliko stotina milja udaljene od pola, gde je temperatura uvek bila dvadeset ili trideset stepeni viša nego u njegovim močvarama, i gde je smrtnost među radnicima predstavljala standardnu stavku u proračunavanju troškova. Ne, odvešće ih i zameniti u stanici; šta im se desi na aukciji neće biti njegova stvar. Ali, neće ih on prodati tamo na Jug.
<BR>&nbsp;&nbsp;&nbsp;&nbsp;&nbsp;To mu je, opet, dalo ideju; malo se preračunao u glavi i procenio da bi za dva neistekla radna ugovora mogao dobiti dovoljno para da plati Aneke kartu do Zemlje. Bio je prilično siguran da će je njegova sestra primiti - bar je tako verovao, iako se ova uvek prepirala s njim zbog toga što se beše oženio Anekinom majkom. Mogao je da joj s vremena na vreme pošalje nešto novaca. I možda bi mogla da postane sekretarica ili da dobije neki drugi od onih finih poslova dostupnih devojkama na Zemlji.
<BR>&nbsp;&nbsp;&nbsp;&nbsp;&nbsp;Ali, kakav će to ranč biti bez Aneken?
<BR>&nbsp;&nbsp;&nbsp;&nbsp;&nbsp;Bio je tako zadubljen u svoje probleme da nije čuo kako njegova čerka izlazi iz svoje sobe napolje.
<BR>&nbsp;&nbsp;&nbsp;&nbsp;&nbsp;Vingejt i Hartli pokušali su da izgledaju iznenađeni kada posle prozivke behu ostavljeni da sačekaju. Džimiju je bilo rečeno da se javi u Veliku kuću; i videli su ga nekoliko minuta kasnije, kako isteruje veliki Remington iz garaže. Pokupio ih je i otkotrljao se do Velike kuće, i tu sačekao da se gazda pojavi. Van Hajsen je ubrzo izišao i bez reči se popeo u svoju kabinu, ni ne osvrnuvši se ni na koga.
<BR>&nbsp;&nbsp;&nbsp;&nbsp;&nbsp;Krokodil krenu prema Adonisu, kotrljajući se ravnomernih petnaestak kilometara na čas. Vingejt i 'Vreća' razgovarali su tihim glasom, čekajući i pitajući se. Posle nekog vremena krok se zaustavi, i prozor kabine se otvori. "Šta je bilo?" stade se raspitivati Van Hajsen. "Motor ti crkao?"
<BR>&nbsp;&nbsp;&nbsp;&nbsp;&nbsp;Džimi mu se nasmeši. "Ne, ja sam ga zaustavio."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Bolje dođite ovamo i sami pogledajte."
<BR>&nbsp;&nbsp;&nbsp;&nbsp;&nbsp;"Svega mu i hoću!" Prozor se zatvori; istog trenutka Van Hajsen se ponovo pojavi, izvlačeći svoje ogromno telo iz male kabine. "Pa, kakvo je ovo gluparenje?"
<BR>&nbsp;&nbsp;&nbsp;&nbsp;&nbsp;"Bolje izađite i počnite da pešačite, gazda. Ovo je kraj linije."
<BR>&nbsp;&nbsp;&nbsp;&nbsp;&nbsp;Van Hajsen kao da nije imao prikladan odgovor, ali izraz njegovog lica sve je govorio.
<BR>&nbsp;&nbsp;&nbsp;&nbsp;&nbsp;"Da, ozbiljno to mislim", nastavi Džimi. "Ovo je kraj puta za vas. Sve vreme išao sam po čvrstom tlu, da biste mogli da se vratite pešice. Moći ćete da sledite trag koji sam napravio; sa tim svojim kilogramima, trebalo bi da stignete za tri ili četiri sata."
<BR>&nbsp;&nbsp;&nbsp;&nbsp;&nbsp;Gazda pređe pogledom sa Džimija na ostale. Vingejt i 'Vreća' se malo uspraviše, neprijateljskih očiju. "Bolje pođi, Debeljko", dobaci mu 'Vreća' blago, "pre nego što te izbacimo naglavačke."
<BR>&nbsp;&nbsp;&nbsp;&nbsp;&nbsp;Van Hajsen se pribi uz zid kroka, zgrabivši rukama rukohvat. "Neću izaći iz sopstvenog kroka", reče on stegnutih zuba.
<BR>&nbsp;&nbsp;&nbsp;&nbsp;&nbsp;'Vreća' opljunu dlanove, pa protrlja ruke. "U redu, Hampe. Sam je tražio..."
<BR>&nbsp;&nbsp;&nbsp;&nbsp;&nbsp;"Samo trenutak." Vingejt se obrati Van Hajsenu: "Čujte, gospodine Van Hajsen - zaista ne želimo, ukoliko to ne budemo morali, da vas izbacujemo. Ali, trojica smo i odlučili smo se. Bolje da mirno iziđite."
<BR>&nbsp;&nbsp;&nbsp;&nbsp;&nbsp;Lice starijeg čoveka bilo je prekriveno znojem, koji nije bio samo od sparnog vremena. Grudi su mu se nadimale, izgledao je skoro spreman da im se suprostavi. A onda se nešto u njemu prelomi. Telo mu se skupi, crte otpora na njegovom licu ustupiše mesto izmučenom izrazu koji nije bio prijatan za gledanje.
<BR>&nbsp;&nbsp;&nbsp;&nbsp;&nbsp;Trenutak kasnije polako je, bez reči, izišao u blato do kolena i stajao tamo, pognut, nogu lagano povijenih u kolenima.
<BR>
<BR>&nbsp;&nbsp;&nbsp;&nbsp;&nbsp;Kada su izgubili iz vidika mesto gde behu izbacili svog gazdu, Džimi okrenu kroka u novom pravcu. "Misliš da će uspeti?" upita Vingejt.
<BR>&nbsp;&nbsp;&nbsp;&nbsp;&nbsp;"Ko?" upita Džimi. "Van Hajsen? Oh, naravno, uspeće - verovatno." Sada je bio veoma zauzet vožnjom; krok je puzao niz padinu i zaronio u vodu. Posle nekoliko minuta močvarna trava ustupila je mesto otvorenoj vodi, i Vingejt vide da se nalaze u širokom jezeru čije druge obale behu izgubljene u izmaglici. Džimi podesi kurs prema kompasu.
<BR>&nbsp;&nbsp;&nbsp;&nbsp;&nbsp;Druga obala nije bila nište više od žala; skrivala je zarasli rukavac. Džimi ga je pratio neko vreme, a onda je zaustavio krok i rekao pomalo nesigurnim glasom: "Ovo bi trebalo da je to mesto." On stade preturati po tarpaulinu savijenom u jednom uglu praznog spremišta i izvuče odatle široko pljosnato veslo. Zatim, proturivši ga napolje i nagnuvši se, uze da njime pljeska po vodi. Pljas!... Pljas, pljas... Pljas!
<BR>&nbsp;&nbsp;&nbsp;&nbsp;&nbsp;Potom stade da čeka.
<BR>&nbsp;&nbsp;&nbsp;&nbsp;&nbsp;Ravna glava jednog amfibijanca promoli se kroz vodu sa jedne strane i on pogleda Džimija svojim svetlim, veselim očima. "Zdravo", dobaci mu Džimi.
<BR>&nbsp;&nbsp;&nbsp;&nbsp;&nbsp;Ovaj odgovori na svom jeziku. Džimi onda reče nešto na istom tom jeziku, istežući usta da proizvede grube, kliktave suglasnike. Domorodac je slušao, a onda ponovo zaronio.
<BR>&nbsp;&nbsp;&nbsp;&nbsp;&nbsp;Amfibijac - ili, verovatnije, amfibijka - vrati se za nekoliko minuta, sa još jednim sebi srodnim stvorenjem. "Thigarek?" upita novopridošlica sa nadom.
<BR>&nbsp;&nbsp;&nbsp;&nbsp;&nbsp;"Thigarek kada stignemo tamo, stara", odgovori Džimi. "Evo... popni se." On ispruži ruku, koju ona prihvati i dostojanstveno se pope unutra, smestivši svoju neljudsku, ali ipak čudno dopadljivu malu figuru pored vozačevog sedišta. Džimi ponovo pokrenu kola.
<BR>&nbsp;&nbsp;&nbsp;&nbsp;&nbsp;Koliko dugo ih je vodio njihov mali pilot VIngejt nije znao, pošto je sat na kontrolnom panelu bio pokvaren, ali njegov stomak ga obavesti da je bilo predugo. Počeo je da pretura po kabini i iskopa paket hrane, koji potom podeli sa 'Vrećom' i Džimijem. Ponudio je malo i domorotkinji, ali ona ga pomirisa i okrenu glavu.
<BR>&nbsp;&nbsp;&nbsp;&nbsp;&nbsp;Ubrzo zatim usledi oštar, šištav zvuk i stub dima se uzdiže na desetak metara ispred njih. Džimi istog trenutka zaustavi kroka. "Ne pucajte!" povika on. "Ovde smo samo mi pilići."
<BR>&nbsp;&nbsp;&nbsp;&nbsp;&nbsp;"Ko ste vi?" dopre do njih bestelesni glas.
<BR>&nbsp;&nbsp;&nbsp;&nbsp;&nbsp;"Putnici namernici."
<BR>&nbsp;&nbsp;&nbsp;&nbsp;&nbsp;"Iziđite da vas vidimo."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Domorotkinja munu Džimija u rebra. "Thigarek", podseti ga ona.
<BR>&nbsp;&nbsp;&nbsp;&nbsp;&nbsp;"A? Oh, naravno." On naspe duvana u malu vrećicu, dok ona ne odredi meru, i potom dodade još jednu vrećicu u znak dobre volje. Ona uze komad kanapa iz svoje leve obrazne vrećice, zaveza svoju platu i skliznu napolje. Videli su je kako pliva dalje, držeći svoju nagradu visoko izvan vode.
<BR>&nbsp;&nbsp;&nbsp;&nbsp;&nbsp;"Požurite i pokažite se!"
<BR>&nbsp;&nbsp;&nbsp;&nbsp;&nbsp;"Dolazimo!" Zakoračili su u vodu do pojasa, a onda počeli da idu napred, držeći ruke iznad glave. Odred od četvorice ljudi iziđe iz skrovišta i pregleda ih, oružja spuštenog ali spremnog. Vođa pretraži njihove džepove i posla jednog od svojih ljudi da pregleda krokodila.
<BR>&nbsp;&nbsp;&nbsp;&nbsp;&nbsp;"Imate obazrivu stražu", primeti Vingejt.
<BR>&nbsp;&nbsp;&nbsp;&nbsp;&nbsp;Vođa ga pogleda. "Da", reče on, "i ne... Mali ljudi su nam javili da dolazite. Oni vrede koliko i svi psi-tragači koji su ikad srali na svetu."
<BR>&nbsp;&nbsp;&nbsp;&nbsp;&nbsp;Ponovo su pošli, sa jednim iz grupe kao vozačom. Njihovi pratioci nisu bili neprijatni, ali ni raspoloženi za priču. "Čekajte dok se sretnete sa guvernerom", rekoše oni.
<BR>&nbsp;&nbsp;&nbsp;&nbsp;&nbsp;Ispostavilo se da njihovo odredište predstavlja širok pojas umereno visokog tla. VIngejt je bio zadivljen brojem zgrada i brojnom populacijom. "Kako, za ime Boga, mogu ovakvo mesto čuvati tajnim?" upita on Džimija.
<BR>&nbsp;&nbsp;&nbsp;&nbsp;&nbsp;"Da je Teksas pokriven maglom i ima samo populaciju Vokegana, u Ilinoisu, mogao bi tu sakriti podosta stvari."
<BR>&nbsp;&nbsp;&nbsp;&nbsp;&nbsp;"Ali, zar se ne bi videlo na mapama?"
<BR>&nbsp;&nbsp;&nbsp;&nbsp;&nbsp;"Koliko dobro misliš da je Venera kartografisana? Ne budi lud."
<BR>&nbsp;&nbsp;&nbsp;&nbsp;&nbsp;Na osnovu nekoliko reči koje ranije beše razmenio sa Džimijem, Vingejt nije očekivao ništa više od logora u kome odbegli radnici čuče u žbunju cedeći nepouzdani život iz zemlje. Ono što, međutim, behu zatekli, bilo je mesto sa kulturom i vladom. Istina, bila je to gruba graničarska kultura i jednostavna vlada sa nekoliko zakona i nepisanim ustavom, ali običajno pravo zaista je funkcionisalo i prekršioci su bivali kažnjavani - sa ništa višim stepenom nepravde nego bilo gde drugde.
<BR>&nbsp;&nbsp;&nbsp;&nbsp;&nbsp;Hamfrija Vingejta iznenadilo je što odbegli robovi, propaliteti sa Zemlje, behu sposobni da razviju tako složeno društvo. I njegove pretke, međutim, iznenađivala je činjenica da su preseljeni kriminalci iz Botani Beja izgradili visoku civilizaciju u Australiji. Vingejt nije smatrao fenomen Botani Beja iznenađujućim: bila je to istorija, a istorija nikad nije iznenađujuća - pošto se jednom odigra.
<BR>&nbsp;&nbsp;&nbsp;&nbsp;&nbsp;Uspeh kolonije Vingejtu učinio se jasnijim kada je više saznao o liku guvernera, koji je istovremeno bio i generalisimus i sudija za manje i srednje prekršaje. (Kada su veliki prekršaji bili u pitanju, glasala je čitava zajednica - što je bio postupak koji je Vingejt smatrao nepodnošljivo neprikladnim; međutim, po svemu sudeći, zadovoljavao je čitavu zajednicu.) Kao sudija, guverner je donosio odluke sa ovlašnim poštovanjem prema dokazima i zakonskoj teoriji, što je podsetilo Vingejta na priče koje beše slušao o legendarnom starom sudiji Roju Binu, 'Jedinom zakonu zapadno od Pekosa'; ali, opet, ljudima se to dopadalo.
<BR>&nbsp;&nbsp;&nbsp;&nbsp;&nbsp;Veliki manjak žena u zajednici (muškarci su ih nadmašivali sa tri prema jedan) uzrokovao je incidente koji su više nego bilo šta drugo zahtevali odluke guvernera. Ovde, morao je da prizna Vingejt, bila je to situacija u kojoj bi tradicionalni običaji predstavljali samo izvor nevolja; stoga se divio grubom razumevanju ljudske prirode sa kojim je guverner sređivao sukobljene snažne ljudske strasti i predlagao modus operandi za zajednički život. Čoveku koji je uspevao da održava stalni mir u takvoj situaciji nije bilo potrebno pravno obrazovanje.
<BR>&nbsp;&nbsp;&nbsp;&nbsp;&nbsp;Guvernerovo mesto bilo je izborno, i za savetnike je imao veće koje je takođe bilo izborno. U sebi, Vingejt je bio mišljenja da bi se ovaj guverner izdigao na vrh u bilo kom društvu. Čovek je imao neograničenu energiju, veliku ljubav prema životu - uvek je bio spreman na gromoglasan smeh - i hrabrost i sposobnost za donošenje odluka. Bio je prirodan.
<BR>&nbsp;&nbsp;&nbsp;&nbsp;&nbsp;Trojici begunaca bilo je dato nekoliko nedelja da se prilagode i nađu neki posao u kojem mogu biti korisni i sa kojim bi se mogli izdržavati. Džimi je ostao sa svojim krokom, sada konfiskovanim za potrebe zajednice, ali kome je uvek bio potreban vozač. Bilo je i drugih krokera na raspolaganju, kojima bi se verovatno dopao taj posao, ali postojalo je prećutno pravilo da vozilo, ukoliko to sam želi, vozi čovek koji ga je i dobavio. 'Vreća' je našao posao u poljima, radeći posao veoma sličan onom koji je obavljao za Van Hajsena. Vingejtu je čak poverio da ovde mora i više da radi; svejedno, više mu se dopadalo jer su uslovi bili, kako se izrazio, 'labaviji'.
<BR>&nbsp;&nbsp;&nbsp;&nbsp;&nbsp;Vingejtu je bila muka od same pomisli da se vrati poljoprivrednom radu. Nije za to imao nikakvo logično objašnjenje; jednostavno je mrzeo takav rad. Njegovo iskustvo kao radio-tehničara konačno mu je dobro poslužilo. Zajednica je posedovala jedan sklepani, slab radio-prijemnik na kojem se stalno oluškivalo, ali koji se, zbog opasnosti da budu otkriveni, retko kad koristio za odašiljanje poruka. Ranije logore za odbegle robove policija Kompanije bila je zbrisala upravo zbog nepažljivog korišćenja radija. Stoga su se jedva usuđivali da ga koriste, izuzev u slučaju krajnje opasnosti.
<BR>&nbsp;&nbsp;&nbsp;&nbsp;&nbsp;Ipak, radio im je bio neophodan. Džungla-telegraf, koji se održavao zahvaljujući pomalo nemarnoj pomoći malih ljudi, omogućavao im je da održavaju kakav-takav kontakt sa ostalim zajednicama begunaca sa kojima su bili u labavoj konfederaciji; međutim, nije bio naročito brz i sve osim najednostavnijih poruka bivalo je do neprepoznatljivosti iskrivljavano.
<BR>&nbsp;&nbsp;&nbsp;&nbsp;&nbsp;Vingejt je bio određen da se stara o radiju kada je bilo ustanovljeno da raspolaže odgovarajućim tehničkim znanjem. Prethodni operator beše nestao u negde u močvari. Njegov saradnik bio je jedan prijatan stari čudak, poznat kao Dok; bio je u stanju da hvata signale, ali nije imao pojma o održavanju i popravkama. Vingejt se stoga odmah bacio na posao da obavi potrebne popravke na zastareloj mašineriji. Problemi prouzrokovani nedostatkom opreme i potreba za 'snalaženjem' učinili su ga srećnim do mere za koju nije znao još od kako je bio dečak; međutim, ni sam nije bio toga svestan.
<BR>&nbsp;&nbsp;&nbsp;&nbsp;&nbsp;Posebno ga je obuzimao problem bezbednosti u radio-komunikaciji. Jedna ideja, potekla od nekih pokušaja iz pionirskih dana radija, pri tome ga je posebno podstakla. Mehanizam kojim je raspolagao radio je, kao i sve drugi, na osnovu modulacija frekvencija. Negde je, svojevremeno, bio video dijagram za potpuno zastareli tip odašiljača, sa modulatorom amplituda. Nije to baš bilo mnogo za početak, ali je napravio kolo za koje je verovao da će na taj način oscilirati i koje se moglo priključiti na postojeću opremu.
<BR>&nbsp;&nbsp;&nbsp;&nbsp;&nbsp;Zamolio je stoga guvernera za dozvolu da pokuša da to uradi. "Zašto da ne? Zašto da ne?" složio se guverner. "Nemam ni najmanju ideju, sinak, o čemu to pričaš, ali ako misliš da možeš da načiniš radio koji Kompanija nije u stanju da otkrije - samo napred. Ne moraš me pitati; to je tvoje golupče."
<BR>&nbsp;&nbsp;&nbsp;&nbsp;&nbsp;"Moraću da isključim stanični odašiljač."
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;Problem je imao više začkoljica nego što je isprva mislio. Ipak, pokušavao je da ih ukloni, uz nespretnu, ali prilježnu pomoć Doka. Prvi priključak mu nije uspeo; međutim, njegov četrdeset treći pokušaj, pet nedelja kasnije, konačno je proradio. Smešten u žbunju nekoliko milja dalje, Dok mu je potvrdio da uspeo da čuje emitovanje preko malog prijemnika napravljenog za tu priliku, dok Vingejt baš ništa nije hvatao na običnom prijemniku koji je bio smešten u istoj sobi sa eksperimentalnim odašiljačem.
<BR>&nbsp;&nbsp;&nbsp;&nbsp;&nbsp;U međuvremenu, radio je na knjizi.
<BR>&nbsp;&nbsp;&nbsp;&nbsp;&nbsp;Ni sam nije mogao kaže zbog čega piše knjigu. Na Zemlji bi se to nazvalo političkim pamfletom protiv kolonijalnog sistema. Ovde nije morao nikog da uverava u svoje teze, baš kao što nije gajio ni najmanju nadu da će je ikad predstaviti čitalačkoj publici. Venera mu je bila dom. Znao je da nema izgleda da se ikada vrati; jedini put bio je kroz Adonis, a tamo su, čekajući ga, ležale optužbe za polovinu svih prekršaja nanizanih u pravilniku - raskidanje ugovora, krađu, kidnapovanje, napuštanje posla, zaveru, rušenje vlade. Ako ga se policija Kompanije ikada dokopa, strpaće ga u zatvor i potom zaturiti ključ.
<BR>&nbsp;&nbsp;&nbsp;&nbsp;&nbsp;Ne, knjiga ne beše nastala zbog očekivanja da će biti objavljena, već zbog polupodsvesne potrebe da sredi svoje misli. Bio je duboko propatio zbog potpunog poremećaja svih stavova sa kojima je živeo; i zarad vlastitog mentalnog zdravlja morao je izgraditi nove. Bilo je posve prirodno za njegov uredni, iako pomalo nemaštoviti um, da svoja razmišljanja i zaključke stavi na papir.
<BR>&nbsp;&nbsp;&nbsp;&nbsp;&nbsp;Pomalo snebivljivo ponudio je svoj rukopis Doku. Saznao je da Dokov nadimak potiče od njegovog bivšeg zanimanja na Zemlji: bio je profesor ekonomije i filosofije na jednom od manjih univerziteta. Dok mu je čak pružio i delimično objašnjenje kako se našao na Veneri. "Mala afera, u koju je bila uključena i jedna od mojih učenica", poverio mu se on. "Moja žena nije na to gledala sa odobravanjem, kao ni uprava koledža. Već dugo smatrali su moje stavove suviše radikalnim."
<BR>&nbsp;&nbsp;&nbsp;&nbsp;&nbsp;"Da li su i bili?"
<BR>&nbsp;&nbsp;&nbsp;&nbsp;&nbsp;"Za ime Boga, ne! Bio sam tvrdokorni konzervativac. Međutim, imao sam nesrećnu naviku da svoje konzervativne principe izražavam realističnim, pre nego alegoričnim jezikom."
<BR>&nbsp;&nbsp;&nbsp;&nbsp;&nbsp;"Pretpostavljam da si sada radikal."
<BR>&nbsp;&nbsp;&nbsp;&nbsp;&nbsp;Dokove obrve se lagano izviše. "Nimalo. Radikalno i konzervativno predstavljaju izraze za emocionalne stavove, ne za društvena posmatranja."
<BR>&nbsp;&nbsp;&nbsp;&nbsp;&nbsp;Dok je prihvatio rukopis, pročitao ga i vratio ga bez reči. Međutim, Vingejt je pokušao da mu iznudi mišljenje. "Pa, dečače, ako baš insistiraš..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"... rekao bih da si upao u najuobičajeniju zamku svih koji se nose sa društvenim i ekonomskim temama - u teoriju đavola."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Neke si stvari objasnio zlom koje jednostavno proističe iz gluposti. Kolonijalno ropstvo nije ništa novo; to je neizbežni rezultat imperijalnog širenja, neposredna posledica zastarele finansijske strukture..."
<BR>&nbsp;&nbsp;&nbsp;&nbsp;&nbsp;"U knjizi sam istakao ulogu koje su odigrale banke..."
<BR>&nbsp;&nbsp;&nbsp;&nbsp;&nbsp;"Ne, ne i ne! Polaziš od toga da su bankari gadovi. Ali, nisu! Kao ni službenici Kompanije, ni gazde, ni klase upravljača tamo na Zemlji. Ljudi su sputani onim što je neophodno i samo pokušavaju da racionalizuju svoje postupke. Nije u pitanju čak ni pohlepa. Ropstvo je ekonomski neisplativo; neproduktivno je, ali ljudi zabasaju u njega svaki put kada okolnosti tako odrede. Neki drugačiji finansijski sistem... ali, to je već druga priča."
<BR>&nbsp;&nbsp;&nbsp;&nbsp;&nbsp;"Ja još uvek mislim da je koren svemu tome u ljudskoj izopačenosti", primeti Vingejt tvrdoglavo.
<BR>&nbsp;&nbsp;&nbsp;&nbsp;&nbsp;"Ne izopačenosti, već najobičnijoj gluposti. Ne mogu to da ti dokažem; moraćeš sam da shvatiš."
<BR>&nbsp;&nbsp;&nbsp;&nbsp;&nbsp;Uspeh 'tihog radija' naveo je guvernera da pošalje Vingejta na dugo putovanje po drugim logorima slobodne federacije, da im pomogne da naprave novu opremu i da ih nauči kako da je koriste. Proveo je četiri naporne i zadovoljavajuće nedelje i završio sa vrućim saznanjem da je učinio više da učvrsti položaj slobodnih ljudi protiv njihovih neprijatelja nego što bi se moglo postići pobedom u surovoj borbi.
<BR>&nbsp;&nbsp;&nbsp;&nbsp;&nbsp;Kada se vratio u svoju zajednicu, zatekao je tu Sema Hjustona Džonsa kako ga čeka.
<BR>
<BR>&nbsp;&nbsp;&nbsp;&nbsp;&nbsp;Vingejt potrča ka njemu. "Seme!" povika on. "Seme! Seme!" On mu zgrabi ruku, potapša ga po leđima i njih dvojica potom razmeniše srdačne uvrede koje sentimentalni muškarci koriste u takvim prilikama da sakriju svoju slabost. "Seme, ti stari probisvetu! Kada si stigao? Kako si pobegao? I kako si, kog đavola, uspeo da dođeš čak sa Južnog pola? Jesi li bio premešten, pre nego što si pobegao?"
<BR>&nbsp;&nbsp;&nbsp;&nbsp;&nbsp;"Zdravo, Hampe", odvrati Sem. "A sada jedno po jedno, i ne tako brzo."
<BR>&nbsp;&nbsp;&nbsp;&nbsp;&nbsp;Međutim, Vingejt nastavi. "Nemaš pojma koliko mi je drago da ti vidim to ružno lice. Dobro je da si došao ovamo - ovo je sjajno mesto. Imamo najperspektivniju državicu u čitavoj federaciji. Dopašće ti se. To su sjajni..."
<BR>&nbsp;&nbsp;&nbsp;&nbsp;&nbsp;"Šta si ti to ovde?" upita ga Džons, podozrivo ga posmatrajući. "Predsednik lokalnog reklamnog odeljenja?"
<BR>&nbsp;&nbsp;&nbsp;&nbsp;&nbsp;Vingejt ga pogleda, pa se nasmeja. "Kapiram. Ali, ozbiljno, dopašće ti se. Naravno, mnogo se razlikuje od onoga na šta si navikao na Zemlji - ali, to je ionako prošlo. Ne vredi plakati nad prosutim mlekom, a?"
<BR>&nbsp;&nbsp;&nbsp;&nbsp;&nbsp;"Samo trenutak. U zabludi si, Hampe. Slušaj... Ja nisam odbegli rob. Ovde sam da te vratim."
<BR>&nbsp;&nbsp;&nbsp;&nbsp;&nbsp;Vingejt otvori usta, zatvori ih i onda ih ponovo otvori. "Ali, Seme", promuca on, "to je nemoguće. Ne znaš."
<BR>&nbsp;&nbsp;&nbsp;&nbsp;&nbsp;"Mislim da znam."
<BR>&nbsp;&nbsp;&nbsp;&nbsp;&nbsp;"Ipak, ne znaš. Meni nema povratka. Morao bih da iziđem na sud, i imaju me u šaci. Čak i da se predam milosti suda i uspem da dobijem blagu presudu, proteklo bi dvadeset godina pre nego što bih postao slobodan čovek. Ne, Same, nemoguće je. Ne znaš za šta me sve terete."
<BR>&nbsp;&nbsp;&nbsp;&nbsp;&nbsp;"Ne, a? Pa, znaj da me je poprilično koštalo da sve to počistim."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Znam kako si pobegao. Znam da si ukrao kroka i kidnapovao svog gazdu i nagovorio još dva radnika da pođu sa tobom. Bili su mi potrebni sva moja sposobnost laskanja i podosta zelenih papirića da to sredim. Hampe... Zbog čega nisi učinio nešto blaže - poput ubistva, silovanja ili pljačke poštanske štedionice?"
<BR>&nbsp;&nbsp;&nbsp;&nbsp;&nbsp;"Pa, ovaj, Seme - nisam to radio da bih ti pravio neprilike. U svojim računicama bio sam potpuno zaboravio na tebe. Bio sam sam. Žao mi je zbog novca."
<BR>&nbsp;&nbsp;&nbsp;&nbsp;&nbsp;"Ma, zaboravi. Novac mi nije bitan. Imam ga na kilograme. Znaš to i sam: to ti sledi iz pažljivog odabira roditelja. Samo sam te zezao - očigledno, ne naročito uspešno."
<BR>&nbsp;&nbsp;&nbsp;&nbsp;&nbsp;"U redu. Izvini." Vingejtov osmeh bio je malčice usiljen. Niko ne voli milostinju. "Ipak, reci mi šta se dogodilo. Još sam u potpunom neznanju."
<BR>&nbsp;&nbsp;&nbsp;&nbsp;&nbsp;"Važi." Džons je bio isto toliko iznenađen i uznemiren što su ih razdvojili pri sletanju koliko i sam Vingejt. Međutim, nije mogao ništa da uradi, sve dok mu nije stigla pomoć sa Zemlje. Proveo je duge nedelje kao metalac na Južnom polu, čekajući i pitajući se zbog čega mu sestra nije odgovorila na poziv u pomoć. Budući da je to bio jedini način koji je sebi mogao da priušti, pisao joj je pisma, kao dopunsko objašnjenje za svoj prvi radiogram; međutim, dani su se otezali bez ikakvog odgovora.
<BR>&nbsp;&nbsp;&nbsp;&nbsp;&nbsp;Kada je poruka od nje najzad stigla, misterija je bila razjašnjena. Nije onom prilikom primila njegovu poruku na Zemlji, naprosto stoga što se na njoj nije ni nalazila; i ona sama nalazila se tada na Večernjači - u kabini prve klase, putujući, kako joj je bio običaj, u brodskoj kabini zavedena pod imenom svoje pomoćnice. "Porodična navika izbegavanja publiciteta dovela nas je u škripac", objasnio je Džons. "Da nisam nazvao nju, već porodične advokate, ili da je bila poznata kapetanu pod svojim pravim imenom, izvukli bismo se još prvog dana."
<BR>&nbsp;&nbsp;&nbsp;&nbsp;&nbsp;Poruka joj nije bila dostavljena ni na Veneri, zato što je blistava planeta do tada već bila doprla do tačke najveće udaljenosti od Zemlje - Venera se nalazila na suprotnoj strani od Sunca. Tokom šezdeset zemaljskih dana, između dveju planete nije bilo nikakvog kontakta. Poruka je stajala, snimljena ali još neodaslata, u rukama porodične firme, dok najzad nisu uspeli da je dobiju.
<BR>&nbsp;&nbsp;&nbsp;&nbsp;&nbsp;Kada ju je primila, pokrenula je pravi mali tornado. Džons je bio oslobođen, troškovi njegovog ugovora plaćeni i poprilične pare bile su mu stavljene na raspolaganje na njegovo ime na Veneri - i sve to za manje od dvadeset četiri sata. "I eto, to ti je to", zaključi Džons, "izuzev što, kada dođem kući, moram svojoj starijoj sestri da objasnim kako sam se uvalio u ovu frku. Ima da me ubije."
<BR>&nbsp;&nbsp;&nbsp;&nbsp;&nbsp;Džons je potom uzeo raketu za Severni pol i odmah pošao za Vingejtovim tragom. "Da si izdržao još jedan dan, pokupio bih te. Sreli smo tvog bivšeg gazdu na milju od kapije."
<BR>&nbsp;&nbsp;&nbsp;&nbsp;&nbsp;"Znači, matori pokvarenjak je uspeo. Drago mi je zbog toga."
<BR>&nbsp;&nbsp;&nbsp;&nbsp;&nbsp;"Lepo ste to uradili. Da nije, možda nikad ne bih uspeo da te iskopam. Bio je pri kraju snaga, i srce mu je silno lupalo. Znaš li da je napuštanje drugog ljudskog stvora na ovoj planeti veliki prekršaj - sa obaveznom smrtnom kaznom ukoliko žrtva umre?"
<BR>&nbsp;&nbsp;&nbsp;&nbsp;&nbsp;Vingejt potvrdno klimnu glavom. "Da, znam. Mada nisam nikad čuo da neki gazda ide u gasnu komoru zbog toga, ukoliko je žrtva bio radnik. Ali, nema veze. Nastavi."
<BR>&nbsp;&nbsp;&nbsp;&nbsp;&nbsp;"Pa, bio je prilično besan. Ne krivim ga, iako ne krivim ni tebe. Niko ne želi da bude prodat na Jug, a mislim da ste to očekivali. Pa, platio sam mu krok i otkupio od njega tvoj ugovor - pogledaj me, ja sam tvoj novi vlasnik! - a otkupio sam i ugovore tvoje dvojice prijatelja. Još uvek nije bio zadovoljan. Konačno sam morao da platim put u prvoj klasi njegovoj ćerki do Zemlje i da obećam da ću joj naći posao. Ona ti je jedna velika krava, ali, moguće je da porodici zatreba još jedan službenik. U svakom slučaju, stari moj, ti si slobodan čovek. Jedino pitanje je da li će nam guverner dopustiti da odemo odavde. Izgleda da neće biti lako."
<BR>&nbsp;&nbsp;&nbsp;&nbsp;&nbsp;"Ne, i u tome i jeste stvar. Što me podseti... Kako si uspeo da nađeš ovo mesto?"
<BR>&nbsp;&nbsp;&nbsp;&nbsp;&nbsp;"Malo detektivskog rada, predugo bi bilo da sada ulazim u to. Zato mi je toliko vremena i bilo potrebno. Robovi ne vole da pričaju. U svakom slučaju, za sutra imamo zakazan sastanak sa guvernerom."
<BR>
<BR>&nbsp;&nbsp;&nbsp;&nbsp;&nbsp;Vingejtu je trebalo dosta vremena da zaspi. Posle prvog izliva radosti počeo je da se dvoumi. Da li je želeo da se vrati? Da se vrati zakonu, bavljenju formalnostima za stranku koja ga je najmila, besmislenim društvenim aktivnostima, praznom, sterilnom, koještarijama ispunjenom životu debele i napredne klase u kojoj se kretao i kojoj je služio - da li je zbilja to želeo, on koji se borio i radio sa muškarcima.
<BR>&nbsp;&nbsp;&nbsp;&nbsp;&nbsp;A onda se setio svoje knjige.
<BR>&nbsp;&nbsp;&nbsp;&nbsp;&nbsp;Možda bi je mogao objaviti. Možda bi mogao da razobliči ovaj sramotni, neljudski sistem koji prodaje ljude u zakonsko ropstvo. Odjednom se posve razbudio. Postojala je stvar za njega! To je bio nejgov posao - da se vrati na Zemlju i zastupa stavove kolonista. Možda, nakon svega, i postoji sudbina koja vodi živote ljudi. On je bio pravi čovek za to, čovek iz pravog društvenog miljea, sa pravom obukom. Mogao bi se oglasiti.
<BR>&nbsp;&nbsp;&nbsp;&nbsp;&nbsp;Zaspao je i sanjao o svežem, suvom povetarcu, o čistom plavom nebu. O mesečini...
<BR>
<BR>&nbsp;&nbsp;&nbsp;&nbsp;&nbsp;'Vreća' i Džimi odlučili da ostanu, iako je Džons uspeo da sve sredi sa guvernerom. "Ovako stoje stvari što se nas tiče", rekao je 'Vreća'. "Na Zemlji nema ničega za nas, jer, u suprotnom, ne bismo odatle ni odlazili. A ti, opet, ne možeš da trošiš pare na izdržavanje par lenština. Ovo nije tako loše mesto. Biće nešto od njega jednog dana. Ostaćemo i stariti zajedno s njim."
<BR>&nbsp;&nbsp;&nbsp;&nbsp;&nbsp;Odvezli su kroka koji je nosio Džonsa i Vingejta do Adonisa. Nije bilo opasnosti, jer je sada Džons, i zvanično, bio njihov gazda. Ono što vlasti ne znaju, ne mogu ni da spreče. Krok se vratio u izbeglički logor napunjen opremom koju je Džons uporno nazivao njihovom otkupninom. U stvari, prilika da se pošalje agent da nabavi očajnički potrebne zalihe - čovek koji to može učiniti bezbedno, bez izazivanja sumnje Kompanijine policije - bila je presudan faktor u guvernerovoj, do tada nečuvenoj, odluci da se rizikuje tajna zajednice. Uopšte nije bio zainteresovan za Vingejtove planove o ukidanju trgovine robovima.
<BR>&nbsp;&nbsp;&nbsp;&nbsp;&nbsp;Opraštanje sa 'Vrećom' i Džimijem bilo je nešto što je Vingejt doživeo kao, istovremeno, i zbunjujuće i tužno iskustvo.
<BR>
<BR>&nbsp;&nbsp;&nbsp;&nbsp;&nbsp;Prve dve nedelje posle sletanja na Zemlju i Vingejt i Džons su bili prezauzeti da bi se mnogo viđali. Vingejt je na povratnom putovanju doterao svoj rukopis i vreme je sada provodio viseći u čekaonicama izdavača. Samo jedan je pokazao imalo interesovanja; svi ostali behu ga odbili.
<BR>&nbsp;&nbsp;&nbsp;&nbsp;&nbsp;"Žao mi je, stari", rekao je on Vingejtu. "Voleo bi da objavim vašu knjigu, i pored njene kontroverzne prirode, da postoje i najmanji izgledi za uspeh. Ali, ne postoje. Da budem iskren, nema nikakvu literarnu vrednost. Radije bih pročitao neki telefonski imenik."
<BR>&nbsp;&nbsp;&nbsp;&nbsp;&nbsp;"Mislim da vas razumem", odgovorio je Vingejt smrknuto. "Velika izdavačka kuća ne može sebi priuštiti da odštampa nešto što može uvrediti nadležne vlasti."
<BR>&nbsp;&nbsp;&nbsp;&nbsp;&nbsp;Izdavač izvadi cigaru iz usta i pogleda mlađeg čoveka pre nego što je odgovorio. "Pretpostavljam da bi trebalo da se uvredim", reče on tiho, "ali neću. To je rasprostranjena zabluda. Nadležne vlasti, kako ih zovete, ne vrše nikakvu cenzuru u ovoj zemlji. Mi objavljujemo ono što će publika kupovati. Zbog toga i jesmo u ovom poslu.
<BR>&nbsp;&nbsp;&nbsp;&nbsp;&nbsp;Hteo sam da vam predložim, ukoliko ste spremni da me saslušate, kako da vašu knjigu učinimo traženom. Treba vam saradnik - neko ko zna kako se piše i ko će sve to malo doterati."
<BR>&nbsp;&nbsp;&nbsp;&nbsp;&nbsp;Džons ga je nazvao istog dana kada je Vingejt dobio natrag svoj prepravljeni rukopis od svog neimenovanog saradnika. "Samo slušaj ovo, Seme", pozva ga on. "Vidi šta je ta prljava mrcina uradila s mojom knjigom. Samo slučaj... '... Ponovo sam čuo prasak nadglednikovog biča. Krhko telo mog sadruga povilo se pod udarcem. Zakašljao se, i povučen težinom lanaca polako je skliznuo pod vodu koja nam je dopirala do pojasa'. Pa, Seme, da li si ikad čuo takvo baljezganje? I, čuj samo naslov: Bio sam rob na Veneri. Zvuči kao jedan od onih časopisa sa srceparatelnim ispovestima."
<BR>&nbsp;&nbsp;&nbsp;&nbsp;&nbsp;Džons klimnu glavom, bez reči. "I čuj ovo", nastavi Vingejt, "'... smešteni kao stoka u obore, golih tela koja su se presijavala od znoja, žene-robinje stiskale su se i sklanjale od...' Do đavola, ne mogu više!"
<BR>&nbsp;&nbsp;&nbsp;&nbsp;&nbsp;"Pa, nisu nosile ništa osim gaćica."
<BR>&nbsp;&nbsp;&nbsp;&nbsp;&nbsp;"Da, da - ali to nema veze sa ovim. Veneranska odeća predstavlja neophodno prilagođavanje vremenskim uslovima. Nema nikakvog opravdanja da se bilo ko tome podsmeva. Pretvorio je moju knjigu u prokletu pornografiju. I još je imao obraza da brani svoj postupak. Tvrdi da socijalni pamflet zavisi od ekstravagantnosti jezika."
<BR>&nbsp;&nbsp;&nbsp;&nbsp;&nbsp;"Pa, možda tu i ima nečega. Guliverova putovanja svakako imaju nekih golicljivih delova, a scene bičevanja u Čiča Tominoj kolibi nisu nešto što bih dao detetu da čita. Da ni ne pominjem Plodove gneva."
<BR>&nbsp;&nbsp;&nbsp;&nbsp;&nbsp;"Pa, neka sam proklet ako pribegnem tom jeftinom senzacionalizmu. Imam jednu savršeno jasnu situaciju, koju svako može razumeti."
<BR>&nbsp;&nbsp;&nbsp;&nbsp;&nbsp;"Imaš?" Džons izvadi lulu iz usta. "Pitao sam se koliko će ti trebati da ti se otvore oči. U čemu je problem? To nije ništa novo; dešavalo se i na starom Jugu, dešavalo se u Kaliforniji, u Meksiku, u Australiji, u Južnoj Africi. Zašto? Zato što u bilo kojoj privatnoj preduzetničkoj privredi u razvoju, koja nema novčani sistem prilagođen njenim potrebama, korišćenje kapitala matične zemlje da bi se kolonija razvila neizbežno za ishod ima zadovoljavajuće nadnice kod kuće i robovski rad u kolonijama. Bogati se još više bogate, dok siromašnji još većma osiromašuju; i sva dobra volja na svetu takozvane vladajuće klase neće to promeniti, zato što osnovni problem zahteva naučnu analizu i matematički um. Misliš li da te stvari možeš da objasniš širokoj publici?"
<BR>&nbsp;&nbsp;&nbsp;&nbsp;&nbsp;"Mogu da pokušam."
<BR>&nbsp;&nbsp;&nbsp;&nbsp;&nbsp;"Gde sam ja dospeo kada sam pokušao da ti to objasnim - pre nego što si se i sam uverio? A ti si pametan, hombre. Ne, Hampe, te stvari preteško je objasnti ljudima - previše su apstraktne da bi ih uopšte interesovale. Pre neki dan si se obratio ženskom klubu, zar ne?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pa, kako si prošao?"
<BR>&nbsp;&nbsp;&nbsp;&nbsp;&nbsp;"Ovaj... predsednica kluba pozvala me je na stranu i zamolila me da svoj govor skratim na deset minuta... Predsednica njihove nacionalne organizacije trebalo je da im dođe, i naprosto su bili u vremenskoj stisci."
<BR>&nbsp;&nbsp;&nbsp;&nbsp;&nbsp;"Hmmm... Vidiš i sam na kolikoj su ceni tvoje socijalne poruke. Ali, nema veze. Deset minuta je sasvim dovoljno da se stvar objasni osobi koja je sposobna da razume o čemu joj govoriš. I, jesi li nekoga pridobio?"
<BR>&nbsp;&nbsp;&nbsp;&nbsp;&nbsp;"Ja... Nisam baš siguran."
<BR>&nbsp;&nbsp;&nbsp;&nbsp;&nbsp;"Naravno da nisi siguran. Možda su te tapšali po ramenima, ali, koliko njih je došlo posle toga da potpiše čekove? Ne, Hampe, ljubazna razložnost nikuda te u tom poslu neće odvesti. Da bi te saslušali, moraš biti demagog, ili harizmatični politički propovednik kao onaj tip, Nehemija Skader. Mi veselo idemo u pakao i to se neće zaustaviti sve dok se ne srušimo."
<BR>&nbsp;&nbsp;&nbsp;&nbsp;&nbsp;"Ali... Oh, do đavola! Šta onda možemo da učinimo?"
<BR>&nbsp;&nbsp;&nbsp;&nbsp;&nbsp;"Baš ništa. Stvari će se još dosta pogoršavati pre nego što krenu na bolje. Hajde da nešto popijemo."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
