<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. SLUČAJ I NUŽNOST
<P>&nbsp;&nbsp;&nbsp;&nbsp;&nbsp;Ova priča se pričala po iračkim bazarima vekovima i zaista je veoma tužna: stoga se nemojte smejati.
<BR>&nbsp;&nbsp;&nbsp;&nbsp;&nbsp;Abdul Hasan bio je čuveni izrađivač tepiha za vreme vladavine Velikog Kalifa koji se veoma divio njegovom umeću. Ali jednog dana, dok je pokazivao svoju robu na Dvoru, dogodilo se nešto strašno.
<BR>&nbsp;&nbsp;&nbsp;&nbsp;&nbsp;Kada se Abdul duboko naklonio pred Harunom al Rašidom, ispustio je vetar.
<BR>&nbsp;&nbsp;&nbsp;&nbsp;&nbsp;Te je noći izrađivač tepiha zatvorio radnju, natovario najdragoceniju robu na jednu jedinu kamilu i napustio Bagdad. Godinama je lutao, menjajući ime, ali ne i zanimanje, po Siriji, Persiji i Iraku. Obogatio se, ali nikada nije prestao da čezne za voljenim rodnim gradom.
<BR>&nbsp;&nbsp;&nbsp;&nbsp;&nbsp;Kada je ostario, pomislio je da su sigurno već svi zaboravili njegovu sramotu i da bezbedno može da se vrati kući. Spuštala se noć kada su se minareti Bagdada pojavili na vidiku, pa je odlučio da otpočine u jednom svratištu pre nego što ujutro uđe u grad.
<BR>&nbsp;&nbsp;&nbsp;&nbsp;&nbsp;Krčmar je bio pričljiv i prijateljski raspoložen, pa ga je Abdul oduševljeno zamolio da mu ispriča šta se sve događalo za vreme njegovog dugog odsustva. Obojica su se smejala jednom od dvorskih skandala kada je Abdul uzgred upitao: ' Kada se to dogodilo?'
<BR>&nbsp;&nbsp;&nbsp;&nbsp;&nbsp;Krčmar je zastao da razmisli, a onda se počešao po glavi.
<BR>&nbsp;&nbsp;&nbsp;&nbsp;&nbsp;'Nisam baš siguran', reče on, 'ali bilo je to otprilike pet godina pošto je Abdul Hasan prdnuo.'
<BR>&nbsp;&nbsp;&nbsp;&nbsp;&nbsp;I tako se izrađivač tepiha nikada nije vratio u Bagdad.
<BR>
<BR>&nbsp;&nbsp;&nbsp;&nbsp;&nbsp;Najbeznačajniji događaji mogu, u trenu, potpuno da izmene čovekov život. A često nije moguće, čak ni na kraju, reći da li je promena bila nabolje ili nagore. Ko zna: možda je Abdulu ono što je učinio protiv svoje volje spaslo život. Da je ostao u Bagdadu, mogao je postati žrtva nekog ubice - ili, što je mnogo gore, pasti u kalifovu nemilost i, shodno tome, navući sebi za vrat njegove spretne izvršioce smrtne kazne.
<BR>&nbsp;&nbsp;&nbsp;&nbsp;&nbsp;Kada je dvadeset petogodišnji kadet Robert Sing počeo da pohađa poslednji semestar u Institutu Aristarh za svemirsku tehnologiju - inače poznatom kao Ari Teh - nasmejao bi se da je iko rekao kako će uskoro učestvovati na olimpijadi. Poput svih koji su živeli na Mesecu, pobožno je radio vežbe pod visokom gravitacijom u centrifugi Ari Teha. Iako su vežbe bile dosadne, to vreme nije bilo sasvim protraćeno, jer je njegov pretežan deo provodio uključen u programe učenja.
<BR>&nbsp;&nbsp;&nbsp;&nbsp;&nbsp;A onda ga je, jednoga dana, dekan Inženjerskog fakulteta pozvao u svoju kancelariju; bilo je to toliko neuobičajeno da bi zabrinulo svakog apsolventa. Ali izgleda da je dekan bio dobro raspoložen, tako da se Sing opustio.
<BR>&nbsp;&nbsp;&nbsp;&nbsp;&nbsp;"Gospodine Sing - vaš akademski dosje je zadovoljavajući, mada ne i blistav. Ali ne želim s vama da razgovaram o tome.
<BR>&nbsp;&nbsp;&nbsp;&nbsp;&nbsp;Možda niste svesni te činjenice, ali sudeći prema medicinskim kompjuterskim izveštajima, imate neobično dobar odnos između mase i energije. Zato bismo želeli da počnete da trenirate za predstojeću olimpijadu.'
<BR>&nbsp;&nbsp;&nbsp;&nbsp;&nbsp;Sing je bio zapanjen i ne baš zadovoljan. Prva njegova pomisao bila je: 'Gde da nađem vremena za to?' Ali gotovo istog trena jedna druga misao proletela mu je umom. Možda bi mu progledali kroz prste zbog svih nedostataka u akademskom dosjeu ako bi uspeo da ih kompenzira sportskim uspesima. To je imalo svoju dugu i časnu tradiciju.
<BR>&nbsp;&nbsp;&nbsp;&nbsp;&nbsp;"Hvala, gospodine - krajnje sam polaskan. Pretpostavljam da ću morati da se preselim u Astrokupolu."
<BR>&nbsp;&nbsp;&nbsp;&nbsp;&nbsp;Tri kilometra širok krov iznad kratera u blizini istočnog zida Platona pokrivao je najveći pojedinačni vazdušni prostor na Mesecu i postao je popularno mesto za letove na ljudski pogon. Već godinama vodili su se razgovori o tome da to postane olimpijska disciplina, međutim MOK nikako nije mogao da odluči da li bi učesnici trebalo da koriste krila ili propelere. Singu bi odgovaralo i jedno i drugo - probao je oboje, nakratko, za vreme posete kompleksu Astrokupole.
<BR>&nbsp;&nbsp;&nbsp;&nbsp;&nbsp;Ali čekalo ga je još jedno iznenađenje.
<BR>&nbsp;&nbsp;&nbsp;&nbsp;&nbsp;"Nećete leteti, gospodine Sing. Trčaćete. Na otvorenom. Verovatno preko Sinus Iriduma."
<BR>
<BR>&nbsp;&nbsp;&nbsp;&nbsp;&nbsp;Frejda Kerol bila je na Mesecu svega nekoliko nedelja i pošto je draž novoga izbledela, poželela je da se vrati na Zemlju.
<BR>&nbsp;&nbsp;&nbsp;&nbsp;&nbsp;Kao prvo, nikako nije mogla da se navikne na gravitaciju od jedne šestine atmosfere. Pojedini posetioci nikada se ne bi navikli na to - ili su skakutali poput kengura, povremeno udarajući o tavanicu i slabo napredujući, ili su se oprezno vukli, zastajući između koraka pre nego što bi napravili sledeći. Nije čudo što ih je lokani živalj nazivao 'zemaljski crvi'.
<BR>&nbsp;&nbsp;&nbsp;&nbsp;&nbsp;Frejda je bila student geologije i Mesec ju je i sa tog stanovišta razočarao. Oh, imao je on geologiju - to jest, selenologiju - dovoljnu za stotinu života. Međutim, bilo je teško dopreti do zanimljivih delića Meseca; niste mogli da lutate unaokolo sa čekičem i džepnim spektrometrom mase kao na Zemlji, već ste morali da navučete skafander (koji je Frejda mrzela) ili da sedite u roveru za daljinskim komandama - što nije bilo ništa manje grozno.
<BR>&nbsp;&nbsp;&nbsp;&nbsp;&nbsp;Nadala se da će joj beskrajni tuneli i podzemni objekti Ari Teha pružiti uvid u presek gornjih stotinu metara Meseca, ali nije bila te sreće. Laseri velike snage koji su obavili iskopavanja rastopili su stenu i regolit kako bi na kraju dobili bezobličnu površinu glatku poput ogledala. Nije čudo što je bilo lako izgubiti se u mračnim istovetnim tunelima i hodnicima; mnoštvo znakova poput:
<BR>
<BR>&nbsp;&nbsp;&nbsp;&nbsp;&nbsp;ZABRANJEN SVAKI PRISTUP!
<BR>&nbsp;&nbsp;&nbsp;&nbsp;&nbsp;SAMO ZA ROBOTE KLASE 2!
<BR>&nbsp;&nbsp;&nbsp;&nbsp;&nbsp;ZATVORENO ZBOG POPRAVKI
<BR>&nbsp;&nbsp;&nbsp;&nbsp;&nbsp;OPREZ - LOŠ VAZDUH - KORISTITE RESPIRATOR
<BR>
<BR>&nbsp;&nbsp;&nbsp;&nbsp;&nbsp;nije podsticalo onu vrstu istraživanja u kojoj je Frejda uživala na Zemlji.
<BR>&nbsp;&nbsp;&nbsp;&nbsp;&nbsp;Kada je gurnula jedna vrata koja su obećavala ulaz u glavni podsuteren 3, shvatila je da se, kao i obično, izgubila, te se stoga oprezno otisnula kroz njih. Ali ne dovoljno oprezno.
<BR>&nbsp;&nbsp;&nbsp;&nbsp;&nbsp;Gotovo istog časa udario ju je neki veliki predmet koji se brzo kretao i poslao poput čigre na kraj širokog hodnika u kome se upravo obrela. Na trenutak je bila potpuno dezorijentisana, tako da je prošlo nekoliko sekundi pre nego što se pribrala i stala da proverava da li je povređena.
<BR>&nbsp;&nbsp;&nbsp;&nbsp;&nbsp;Izgleda da ništa nije bilo slomljeno, ali podozrevala je da će uskoro imati bolne modrice na levoj strani tela. Zatim se, više besna nego uplašena, obazrela oko sebe, tražeći pogledom projektil koji je sve ovo izazvao.
<BR>&nbsp;&nbsp;&nbsp;&nbsp;&nbsp;Neki entitet koji je izgledao kao da je pobegao iz kakvog drevnog stripa polako joj je prilazio. Očigledno je u pitanju bilo ljudsko biće u svetlucavom, srebrnom odelu koje mu je prianjalo uz telo poput trikoa baletana. Glava mu je bila skrivena u nesrazmerno velikom mehuru. Frejda je mogla da nazre samo svoji izobličeni odraz u njegovoj površini sličnoj ogledalu.
<BR>&nbsp;&nbsp;&nbsp;&nbsp;&nbsp;Čekala je na objašnjenje ili izvinjenje (ali, kada bolje razmisli, možda je i ona trebalo da bude malo pažljivija...) Kada joj se prilika približila, ispružila je ruke ponizno moleći za izvinjenje i ona začu prigušen i jedva razumljiv muški glas:
<BR>&nbsp;&nbsp;&nbsp;&nbsp;&nbsp;"Strašno mi je žao - nadam se da niste povređeni. Mislio sam da ovamo niko nikada ne zalazi."
<BR>&nbsp;&nbsp;&nbsp;&nbsp;&nbsp;Frejda je pokušala da zaviri kroz šlem, ali on je potpuno skrivao lice.
<BR>&nbsp;&nbsp;&nbsp;&nbsp;&nbsp;"Dobro sam - bar mislim da jesam."
<BR>&nbsp;&nbsp;&nbsp;&nbsp;&nbsp;Glas koji je dolazio iz skafandra (jer šta je to drugo moglo biti, mada nikada nije videla nijedan koji je makar izdaleka podsećao na ovo?) zvučao je dosta privlačno i bio je skrušen, tako da je njen bes brzo ispario.
<BR>&nbsp;&nbsp;&nbsp;&nbsp;&nbsp;"Nadam se da vas nisam povredio - niti oštetio vašu opremu."
<BR>&nbsp;&nbsp;&nbsp;&nbsp;&nbsp;Sada je gospodin X bio tako blizu da ju je gotovo dodirivao odelom i Frejda je bila svesna da je pomno proučava. Činilo joj se nepravedno to što je on mogao da vidi nju, dok ona nije imala pojma kako on izgleda. Iznenada je shvatila da je to i te kako zanima...
<BR>&nbsp;&nbsp;&nbsp;&nbsp;&nbsp;...U kafeteriji Ari Teha nekoliko časova kasnije, nije se razočarala. Bobu Singu izgleda da je i dalje bilo neprijatno zbog nezgode, mada ne baš iz razloga koji bi se mogli očekivati. Čim ga je Frejda uverila da će verovatno preživeti, skrenuo je razgovor na temu koja je očigledno bila mnogo važnija.
<BR>&nbsp;&nbsp;&nbsp;&nbsp;&nbsp;"Još eksperimentišemo sa odelom", objasnio je, "i proveravamo sistem za održavanje života - unutra, na bezbednom! Naredne nedelje, ako sve bude u redu, isprobaćemo ga napolju. Ali imamo problema sa... ovaj... bezbednošću. Klavijus sasvim sigurno ulazi u ekipu, a Ciolkovski sa suprotne strane razmišlja da li da prihvati. Isto kao i MIT, KalTeh i Gagarin - ali njih niko ne shvata ozbiljno. Oni nemaju iskustva - a i kako da treniraju na Zemlji?"
<BR>&nbsp;&nbsp;&nbsp;&nbsp;&nbsp;Frejdu atletika gotovo da uopšte nije zanimala, ali odmah je počela da se zagreva za nju. Ili bar za Bobija Singa.
<BR>&nbsp;&nbsp;&nbsp;&nbsp;&nbsp;"Plašiš se da bi neko mogao da kopira tvoj model?"
<BR>&nbsp;&nbsp;&nbsp;&nbsp;&nbsp;"Tačno. Ako se pokaže onoliko uspešan koliko se nadamo da hoće, mogao bi izazvati pravu revoluciju u opremi za VBD - bar što se tiče kratkotrajnih misija. Voleli bismo da Ari Teh bude zaslužan za to. Posle više od sto godina, skafandri su i dalje nezgrapni i neudobni. Poznata ti je stara šala 'Ni mrtav neću da ga navučem.'"
<BR>&nbsp;&nbsp;&nbsp;&nbsp;&nbsp;Šala je zaista bila stara, ali se Frejda poslušno nasmejala. A onda se uozbiljila i zagledala svom novom prijatelju pravo u oči.
<BR>&nbsp;&nbsp;&nbsp;&nbsp;&nbsp;"Nadam se", reče ona, "da nećeš rizikovati."
<BR>&nbsp;&nbsp;&nbsp;&nbsp;&nbsp;U tom je trenutku shvatila da se upravo, tek drugi ili treći put u životu, zaljubila.
<BR>
<BR>&nbsp;&nbsp;&nbsp;&nbsp;&nbsp;Dekan Astronautici, već pomalo malodušan jer je njegov uhoda na MIT-u upravo bio ceremonijalno bačen u reku Čarls, nije bio baš presrećan zbog nove cimerke Roberta Singa.
<BR>&nbsp;&nbsp;&nbsp;&nbsp;&nbsp;"Postaraću se da bude poslata na teren bar tri dana pre trke", zapretio je on.
<BR>&nbsp;&nbsp;&nbsp;&nbsp;&nbsp;Ali kada je bolje razmislio, popustio je. Psihološki činioci su za atletski nastup bili isto tako važni kao i fizički.
<BR>&nbsp;&nbsp;&nbsp;&nbsp;&nbsp;Frejda neće biti proterana pre Maratona.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
