<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. PRIJATELJSKA VATRA
<P>&nbsp;&nbsp;&nbsp;&nbsp;&nbsp;Malobrojni su oni muškarci i žene koji mogu unapred da saznaju tačnu sekundu svoje smrti, a većina bi ih bila najsrećnija kada bi mogla da se odrekne te povlastice. Posada Golijata imala je dovoljno vremena - čak suviše vremena - da sve stvari dovede u red, da se oprosti i pomiri s onim što je bilo neizbežno.
<BR>&nbsp;&nbsp;&nbsp;&nbsp;&nbsp;Roberta Singa nije iznenadio zahtev ser Kolina Drejkera; to je mogao i očekivati od naučnika, a i imalo je smisla. Takođe im je dobrodošlo da skrenu misli s neizbežnog tokom poslednjih nekoliko preostalih časova.
<BR>&nbsp;&nbsp;&nbsp;&nbsp;&nbsp;"Razgovarao sam o tome sa Torinom i on se slaže. Uzećemo sanke i izvesti se hiljadu kilometara, u pravcu iz koga će stići projektil. Tako ćemo biti u stanju da tačno izveštavamo o svemu što se događa: to obaveštavanje biće od neprocenjive važnosti tamo na Zemlji."
<BR>&nbsp;&nbsp;&nbsp;&nbsp;&nbsp;"Odlična zamisao: ali da li je odašiljač u sankama dovoljno snažan?"
<BR>&nbsp;&nbsp;&nbsp;&nbsp;&nbsp;"Nema problema. Možemo vršiti direktan prenos na tamnu stranu Meseca ili na Mars."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;"Otpaci nas mogu pogoditi minut ili dva kasnije, ali to je malo verovatno. Očekujem da ćemo obojica sedeti i diviti se vidiku dok nam ne dosadi. Onda ćemo otvoriti odela."
<BR>&nbsp;&nbsp;&nbsp;&nbsp;&nbsp;Situacija je bila krajnje ozbiljna, ali kapetan Sing nije odoleo da se ne nasmeje. Poslovična britanska sklonost ka potcenjivanju prilika još nije izumrla; i dalje je nalazila svoju primenu.
<BR>&nbsp;&nbsp;&nbsp;&nbsp;&nbsp;"Postoji još jedna mogućnost. Projektil može prvo vas da pogodi."
<BR>&nbsp;&nbsp;&nbsp;&nbsp;&nbsp;"Nema opasnosti da se to dogodi. Poznata nam je tačna putanja - bićemo daleko od nje."
<BR>&nbsp;&nbsp;&nbsp;&nbsp;&nbsp;Sing ispruži šaku.
<BR>&nbsp;&nbsp;&nbsp;&nbsp;&nbsp;"Srećno - Koline. U iskušenju sam da pođem sa vama. Ali kapetan mora ostati na svom brodu."
<BR>
<BR>&nbsp;&nbsp;&nbsp;&nbsp;&nbsp;Sve do pretposlednjeg dana, moral je bio na iznenađujuće zavidnom nivou; Robert Sing bio je veoma ponosan na svoju posadu. Samo je jedan od njih pao u iskušenje da preduhitri neizbežno i doktorka Vorden mirno ga je odvratila od toga.
<BR>&nbsp;&nbsp;&nbsp;&nbsp;&nbsp;Svi su, u stvari, bili u mnogo boljem psihičkom, nego fizičkom stanju. Obustavljene su, naime, obavezne vežbe za nultu gravitaciju, jer su postale besmislene. Niko sa Golijata nije očekivao da će ikada više biti u prilici da se nosi sa silom teže.
<BR>&nbsp;&nbsp;&nbsp;&nbsp;&nbsp;Niti su brinuli zbog obima struka. Soni je prevazišao sebe, spravljajući jela od kojih je voda išla na usta i koja bi pod normalnim okolnostima dr Vorden odmah zabranila. Iako se nije trudila da to proveri, njena procena je glasila da su se svi u proseku ugojili po deset kilograma.
<BR>&nbsp;&nbsp;&nbsp;&nbsp;&nbsp;Dobro je poznata pojava da predstojeća smrt pojačava seksualnu aktivnost iz osnovnih bioloških razloga koji, međutim, nisu važili u ovom slučaju: neće biti narednog pokolenja koje će nastaviti vrstu. Tokom tih poslednjih nekoliko nedelja, Golijatova posada, koja nije davala ni pet para na celibat, eksperimentisala je praveći najnemogućnije kombinacije i permutacije. Uopšte nisu imali nameru da ostanu umereni do kraja.
<BR>&nbsp;&nbsp;&nbsp;&nbsp;&nbsp;A onda je, iznenada, došao i poslednji dan - i poslednji čas. Za razliku od mnogih članova posade, Robert Sing se pripremio da se suoči sa njim sam, u društvu svojih sećanja.
<BR>&nbsp;&nbsp;&nbsp;&nbsp;&nbsp;Ali koje da izabere od nekoliko hiljada časova što ih je uskladištio na memnočipove? Bili su poređani po hronologiji, kao i po lokalitetu, tako da je svako mogao vrlo lako da pronađe. Izbor onog pravog predstavljaće poslednji problem u njegovom životu; nije umeo da objasni zašto, ali to mu se činilo od životne važnosti.
<BR>&nbsp;&nbsp;&nbsp;&nbsp;&nbsp;Mogao se vratiti na Mars, gde je Čarmejn već objasnila Mireli i Martinu da više nikada neće videti svog oca. Pripadao je Marsu: najviše je žalio što neće imati prilike da stvarno upozna svog malog sina.
<BR>&nbsp;&nbsp;&nbsp;&nbsp;&nbsp;Pa ipak - prva ljubav je jedinstvena. Šta god da se dogodi kasnije u životu, ne može to nikada izmeniti.
<BR>&nbsp;&nbsp;&nbsp;&nbsp;&nbsp;Izgovorio je i poslednje zbogom, navukao kapu 'prenosivog mozga' na glavu i ponovo se sastao sa Frejdom, Tobijem i Tigretom na obali Indijskog okeana.
<BR>&nbsp;&nbsp;&nbsp;&nbsp;&nbsp;Nije ga uznemirio čak ni udarni talas.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
