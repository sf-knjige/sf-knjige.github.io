<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG
<P>&nbsp;&nbsp;&nbsp;&nbsp;&nbsp;Na brzinu je izgrađena, zaključi Svila gledajući trijumfalnu kapiju koja je opkoračila Alamedu; zaista u velikoj žurbi. Ali nova Generalisima iz Trivigauntea valjda će imati razumevanja za teškoće u kojima se oni nalaze i u kojima organizuju svečani doček. Ovaj grad još je u ratu sa ostatkom svog Ajuntamienta.
<BR>&nbsp;&nbsp;&nbsp;&nbsp;&nbsp;Nego, ovaj vetar.
<BR>&nbsp;&nbsp;&nbsp;&nbsp;&nbsp;Diže žutu prašinu sa ulica, iz slivnika, zviždi kroz dimnjake, trese sklepanu trijumfalnu kapiju koja drhti kao jasika. Bilo bi lepo da su preko trijumfalnog luka mogli naslagati cveće, ali vrelina sunca je, u ovom hieragdanu, tako silna, da nikakvo cveće ne dolazi u obzir. Utoliko bolje, zaključi Svila; i vetar bi ga odneo, čim bi bilo postavljeno. Sve, do poslednje latice. Pred njegovim očima jedna dugačka ukrasna traka zelene hartije otrže se i polete nebom kao leteća zmija od žada.
<BR>&nbsp;&nbsp;&nbsp;&nbsp;&nbsp;A na nebu se trivigauntski vazdušni brod opire vetru, ali samo zahvaljujući tome što je čvrsto ukotvljen. Na tolikoj je visini da njegova ogromna masa izgleda, bar, ne preteća, ako već ne može izgledati veselo. Sa te visine trebalo bi da bude lako oceniti napredovanje trupa Generalisime Siufe. Svila požele da se našlo vremena za dogovaranje o nekakvim signalima: zašto ne bi iz gondole bila razvijorena zastava kad ona uđe u grad ili upaljen dimni signal ako je zbog nečeg zadržana. Pomalo na sopstveno iznenađenje, Svila uvide da ga kopka želja da se popne u taj vazdušni brod, da još jednom vidi Viron kao da je to neka od nebeskih zemalja i da putuje među oblacima, poput Letača.
<BR>&nbsp;&nbsp;&nbsp;&nbsp;&nbsp;A letača danas ima koliko hoćeš, na ovom hladnom vetru. Ima ih više, pomisli on, nego što ih je ukupno u svom životu video. Čitavo jato, kao da su rode, sad se pojavljivalo iza vazdušnog broda. Koji li je grad poslao njih da lete naporedo sa suncem, celom sunčevom dužinom; kakva li je korist od tih patrola? Sva nagađanja o Letačima odbacivana su u sholi kao beskorisna, a onda ih je Ajuntamiento čak osudio kao uhode.
<BR>&nbsp;&nbsp;&nbsp;&nbsp;&nbsp;Da li je Ajuntamiento znao iz kog su grada? Zna li to danas Savetnik Loris, koji još i sad komanduje preostalim ajuntaškim snagama?
<BR>&nbsp;&nbsp;&nbsp;&nbsp;&nbsp;Zar ne bi bilo moguće zaploviti vazdušnim brodom i pratiti Letače i najzad se ukotviti kod tog njihovog legendarnog grada; saznati njegovo ime i ponuditi svu pomoć koju svetome trudu tog grada mogu dati Viron i Trivigaunte?
<BR>&nbsp;&nbsp;&nbsp;&nbsp;&nbsp;(Svojevremeno, zakopan u zemlju, bio je sve što je pomislio da bude.)
<BR>&nbsp;&nbsp;&nbsp;&nbsp;&nbsp;Novi nalet vetra, hladniji i jači od svih dosadašnjih, dolazi Alamedom, huji, trese vitke topole kao da su prutići. Desno od njega, Generalica Saba sva se ukočila; on sam, bez imalo stida, drhti od zime. Na njemu je, preko augurske mantije, Ogrtač zakonite vlasti; spušta se sve do vrhova cipela, a načinjen je od najdebljeg somota boje čaja, i krut od zlatnih vlakana. Trebalo bi da je, pod tim, Svila sav u znoju; umesto toga, on priželjkuje da ima nešto čime bi zaštitio glavu od vetra. Generalica Saba ima svoju vojnu kapu boje prašine, a Generalisimo Usik, do Sabe, ima visoki šlem od zelene štavljene kože sa perom na vrhu; on, Svila, nema ništa.
<BR>&nbsp;&nbsp;&nbsp;&nbsp;&nbsp;Setio se onog slamnog šešira sa širokim obodom koji je nosio dok je popravljao krov mantejona - a sa tog krova će, dabome, ova vetrušina odneti još nekoliko daščica. Kasnije je nabio taj šešir na oči, da ga Krvov talus ne bi mogao prepoznati; a talus ga je baš po tome zapamtio.
<BR>&nbsp;&nbsp;&nbsp;&nbsp;&nbsp;(Mrtvi, od njegove ruke. I talus, i Krv.)
<BR>&nbsp;&nbsp;&nbsp;&nbsp;&nbsp;Nekako je izgubio taj šešir. Šta ako mu ga ovaj vetar donese? Svakojako smeće leti po vazduhu. I čudnije stvari su se događale.
<BR>&nbsp;&nbsp;&nbsp;&nbsp;&nbsp;Njegova rana poče pulsirati bolom. On to, u svojoj svesti, odgurnu u stranu i napuni pluća hladnim vazduhom.
<BR>&nbsp;&nbsp;&nbsp;&nbsp;&nbsp;Zastor se još nije mnogo podigao, ali ono što je trebalo da bude blistava traka najčistijeg zlata ukazuje se nekako bledo, prožeto smeđim i purpurnim žilicama. Zlatna staza je prazna i vidno se kvari, nagoveštavajući kraj ljudskog sna o raju i o nekakvom nezamislivom bratimljenju sa bogovima. U jednom trenutku on se živopisno seti Iolara, umirućeg Letača. Ali to se sunce, nesumnjivo, samo za trenutak zamračilo, zaklonila ga prašina. Inače je odavno trebalo da nastupi zima. Da li je hladno i Mejteri Nani, koja će biti tako upadljivo odsutna sa ove parade što je priređena u slavu njene pobede? Gde li je ona sad?
<BR>&nbsp;&nbsp;&nbsp;&nbsp;&nbsp;A da li je Zumbuli hladno? Svila još jednom zadrhta.
<BR>&nbsp;&nbsp;&nbsp;&nbsp;&nbsp;Negde u daljini, orkestar poče da svira. Svila začu, sasvim slabo - možda mu se samo učinilo - zvuke fanfara, tresak nogu pešadije u paradnom maršu, topot konjice.
<BR>&nbsp;&nbsp;&nbsp;&nbsp;&nbsp;To je dobar znak, svakako.
</P></TD></TR></TABLE>
</CENTER>
</BODY>
</HTML>
