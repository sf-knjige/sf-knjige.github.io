<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. MIR
<P>&nbsp;&nbsp;&nbsp;&nbsp;&nbsp;Mejtera Mermer se osmehnu sebi, podigavši glavu i nagnuvši je na desnu stranu. Konačno su joj čisti čaršavi, i sve ostalo: stvari Mejtere Nane, i one radne pantalone koje su bile veoma zaprljane na kolenima, i prljav veš koji je ubacila u košaru pre nego što je umrla.
<BR>&nbsp;&nbsp;&nbsp;&nbsp;&nbsp;Posle napornog pumpanja, sve je isprala čistom vodom i iscedila. Vruća voda u kojoj je rublje prala ostaće u kazanu dok se ne ohladi, a onda će biti data napaćenoj bašti.
<BR>&nbsp;&nbsp;&nbsp;&nbsp;&nbsp;Koristeći svoje pametne nove prste, ona pokupi sloj masti belog bika, koja se već zgušnjavala, iz tiganja. Za filtriranje, krpa; pročišćena polutečna mast curkala je u iskrzano lonče. Ona obrisa šake drugom krpom, razmatrajući dva zadatka koji su bili pred njom. Da li prvo podmazati rasklopne stepenice ili okačiti rublje da se suši?
<BR>&nbsp;&nbsp;&nbsp;&nbsp;&nbsp;Prvo rublje, naravno. Neka se suši dok ona podmazuje stepenice. Lako je moguće da će biti suvo, ili gotovo suvo, dok ona završi taj drugi posao.
<BR>&nbsp;&nbsp;&nbsp;&nbsp;&nbsp;Međutim, kroz vrata se vidi da je u bašti mrak baš sasvim gust - nema svetlosti nebeskih zemalja. Dakle, dolazi još jedna oluja. Nećemo tako! Kiša bi napravila mrlje na njenim čistim čaršavima. Doduše, Pes zna koliko nam je potrebna; pa ipak, ne može to tako. Silno ljuta, ona ostavi pletenu košaru sa opranim rubljem i iskorači napolje, u noć, pruživši ruku da uhvati prve kapi kiše.
<BR>&nbsp;&nbsp;&nbsp;&nbsp;&nbsp;Ali još nije padala; a vetar je popustio. (Njoj pade na um da je nedavno bilo, posle oluje, itekako vetrovito). Zapilji se gore, u taj olujni oblak, i trže se uvidevši da to uopšte nije oblak - nego ona neprirodna leteća stvar koju je nedavno uočila kako nestaje iznad jednog zida i koju je čak osmatrala pentrajući se, radi toga, na krov.
<BR>&nbsp;&nbsp;&nbsp;&nbsp;&nbsp;Uspomena, tako daleka da joj se činilo da je od davnina ležala negde daleko iza njene povijene metalne lobanje, pokrenula se tek sada, pri ovom trećem viđenju te pojave. Prašina leti; uvek kad se najzad pomakne neka stvar koja je dugo ležala nedelatna, prašina poleti.
<BR>&nbsp;&nbsp;&nbsp;&nbsp;&nbsp;"Zašto ne bi ti malo otresla prašinu sa njega?" (Smeh.)
<BR>&nbsp;&nbsp;&nbsp;&nbsp;&nbsp;Počela bi da žmirka, da je bila tako sazdana. Pogled je prvo spustila na baštu, utonulu u gustu tminu, zatim ga podigla, ali razumno, umereno podigla, do bledih linija. To su njeni konopci za veš. Još su na svojim mestima, iako se dešava da ih deca ukradu da bi napravila bičeve i konopce za preskakanje. Međutim, uspon njenog pogleda, započet tako mudro i suzdržano, nastavio se, protiv njene volje.
<BR>&nbsp;&nbsp;&nbsp;&nbsp;&nbsp;"Zašto ne bi ti malo otresla prašinu sa njega?"
<BR>&nbsp;&nbsp;&nbsp;&nbsp;&nbsp;Nju smeh ispunjava, dok sunce jednog davnog leta klokoće i puni vinsku čašu. Onda zamire.
<BR>&nbsp;&nbsp;&nbsp;&nbsp;&nbsp;Ona strese glavom i uđe u zgradu. Možda je vetar ipak malčice prejak za okačinjanje veša na konopac. Pričekati malo. A i ne vidi se ništa. Ono što se na suncu osuši, uvek miriše bolje; pa, u redu, ona će sačekati dan i okačiti veš pre jutarnje molitve. Uskoro posle molitve biće suv.
<BR>&nbsp;&nbsp;&nbsp;&nbsp;&nbsp;Kad bejaše ono, ona livada suncem natopljena? Šale i smeh, a onda iznad glava svih njih divovska senka zbog koje su svi zaćutali?
<BR>&nbsp;&nbsp;&nbsp;&nbsp;&nbsp;Podmaži sad te stepenice, i oribaj ih, nego šta. Taman ćeš popuniti vreme do dizanja zastora, do prvog konca dugog sunca koji će raseći nebeske zemlje na dve polovine.
<BR>&nbsp;&nbsp;&nbsp;&nbsp;&nbsp;Popela se stepeništem na drugi sprat. Evo opet one slike: baba sa golubovima, a Molpa je blagoslovi. Jedna bucmasta iskušenica, ko bi sad znao kako se zvala, divila se toj slici; onda je ona, mršava, bez lica, već matora Mejtera Mermer, rekla da je ona pozirala slikaru za lik Molpe. Bila je to, maltene, jedina laž koju je u celom svom životu izrekla; evo, do dana današnjeg vidi onu nevericu i onaj šok, u očima te devojke. Priznala je tu laž na ispovesti, ne jednom, nego mnogo, mnogo puta, i svaki put joj je oprošteno, ali je ona, svejedno, nastavila da priznaje, Mejteri Betel - koja je sad mrtva.
<BR>&nbsp;&nbsp;&nbsp;&nbsp;&nbsp;Trebalo je da ponese nešto, neku staru farbarsku četku, možda; nešto čime bi razmazivala ovu masnoću. Naprežući mozak, najzad se seti nečega: svoje četkice za zube, koju je sačuvala do danas, ikao joj je pre nekoliko decenija ispao i poslednji zub. (Eto nečeg što joj više nije potrebno!) Otvara polomljena vrata svoje sobe... Trebalo bi i njih da popravi, ako može. Ili bar da pokuša. Možda nemamo dovoljno para da zovemo stolara.
<BR>&nbsp;&nbsp;&nbsp;&nbsp;&nbsp;Ipak, ona noćas kao da pamti onog slikara, i bašticu u sredini njegove kuće, i kamenu klupu na kojoj je pre toga sedela ona stara žena (njegova majka, zapravo). Pozirati. U haljinama i sa nakitom boginje, sa nekim vencem ili krunom na glavi - takvu su nazivali 'stefanos'. I sa mrtvim leptirom koji je bio iglom zakačen za njenu kosu.
<BR>&nbsp;&nbsp;&nbsp;&nbsp;&nbsp;Nezgodno se osećala dok je pozirala, ali taj slikar je imao divne četke, ni najmanje nalik na ovu njenu ishabanu četkicu za zube. Gle na šta liči. Drvena drška grozno ispucala, a dlake, prave svinjske, nekad onako ponosito crne, sada su izbledele do sivila.
<BR>&nbsp;&nbsp;&nbsp;&nbsp;&nbsp;Gurnula ju je u mekanu belu mast bika, onda počela njome žustro trljati kliznu površinu jedne šipke.
<BR>&nbsp;&nbsp;&nbsp;&nbsp;&nbsp;Nije mogla biti sibila, tada. Eventualno sibilska pomoćnica. Ali taj umetnik bio je nekakav rođak najstarije sibile u mantejonu, koja je odlučila da joj dozvoli da pozira. Hemi mogu da ostanu u jednoj pozi, nepomični, mnogo duže nego biološki ljudi. Svi slikari, rekao je on, koriste heme kad god mogu. Međutim, za staricu je pozirala njegova majka, zato što hemi nikad ne izgledaju stari...
<BR>&nbsp;&nbsp;&nbsp;&nbsp;&nbsp;Osmehnula se tome i zabacila glavu veoma unazad i desno. Sad šarke, pa drugu šipku.
<BR>&nbsp;&nbsp;&nbsp;&nbsp;&nbsp;Kad je završio, dao im je tu sliku.
<BR>&nbsp;&nbsp;&nbsp;&nbsp;&nbsp;Siva mrlja na jednom njenom crnom rukavu. Prašina sa stepeništa, najverovatnije. Odvratno. Poče lupati šakom po tom rukavu. Dobro je, nema je više. Onda pođe niz stepenice, po kofu i četku za ribanje. Da li je bičja mast obavila posao? Možda je ipak trebalo dati novac za pravo mazivno ulje. Ona probno pogura stepenice na rasklapanje nagore. Oh, da, pomoglo je itekako. Podigoše se sve do plafona!
<BR>&nbsp;&nbsp;&nbsp;&nbsp;&nbsp;Vr-lo glatko. Znači, spasla je tri pare, možda i više. Kako je dohvatila stepenice da ih povuče nadole? A, da, onom kukom, dabome. Ali da nije bio prsten za potezanje takođe dignut do plafona, ne bi bila potebna nikakva kuka. Čekaj: moraće uskoro opet da spušta stepenice, da bi ih oribala; osim toga, nju pomalo svrbi želja da gleda njihovo savršeno dejstvovanje. Hajd, povuci prsten, ne jako... baš su se divno spustile! Oblačić prašine - jedva primetan.
<BR>&nbsp;&nbsp;&nbsp;&nbsp;&nbsp;"Zašto ne bi ti malo otresla prašinu sa njega?"
<BR>&nbsp;&nbsp;&nbsp;&nbsp;&nbsp;Svi su se na to nasmejali, pa i ona sama, iako je tada bila veoma stidljiva. A on, onako visok, i, kako ono beše? - pet zarez dvadeset pet puta jači od nje, sa zgodnim čeličnim crtama lica koje se zamute svaki put kad ona pokuša da ih ponovo vidi.
<BR>&nbsp;&nbsp;&nbsp;&nbsp;&nbsp;Sve su to gluposti, zapravo.
<BR>&nbsp;&nbsp;&nbsp;&nbsp;&nbsp;Glupo je što veruje da je pozirala, baš ona, kad je priznala Mejteri Betel toliko puta, nebrojeno mnogo puta, da nije. Ove nove delove nikad ne bi prisvojila, da nije... Ali njeni su, to je bar sigurno.
<BR>&nbsp;&nbsp;&nbsp;&nbsp;&nbsp;Još jedno penjanje uz ove rasklopne stepenice. Poslednji put. Ali evo njenog starog sanduka.
<BR>&nbsp;&nbsp;&nbsp;&nbsp;&nbsp;Ona otvori prozor zabata i iskorači na krov. Ako njeni susedi uhode, sad će stvarno biti van sebe od zaprepašćenja. Reč 'sanduk' samo vraća misli na ono ranije, uzaludno traganje po memoriji, kad nije našla vlasnika.
<BR>&nbsp;&nbsp;&nbsp;&nbsp;&nbsp;A prava reč je glasila 'škrinja'. Jest. Evo i liste svih haljina koje je nosila pre nego što su glasali da je prime. Njen miris. Uobičajena dnevnička knjiga, koju je držala samo zbog zadovoljstva pisanja, uvežbavanja rukopisa. Ako se vrati pod krov i otvori škrinju, možda će moći da vidi sve te stvari još jednom. U tom slučaju ne bi morala gledati ovo brujeće čudo iznad glave.
<BR>&nbsp;&nbsp;&nbsp;&nbsp;&nbsp;Ipak pogleda.
<BR>&nbsp;&nbsp;&nbsp;&nbsp;&nbsp;Ogromna, ogromna stvar, ali, ipak, levo i desno od te stvari može se videti bar delić nebeskih zemalja. Stvar se očigledno digla na nešto veću visinu i pomakla ka zapadu, sigurno je već nad pijacom, reklo bi se da gura nos ka Palatinu; duža osa simetrije te stvari presečena je Ulicom kaveza, koja se tako zove i sad, iako u njoj osuđenici nisu više izloženi u kavezima. Buka je maltene ispod donjeg praga njenog sluha: predenje planinskog lava velikog poput planine same.
<BR>&nbsp;&nbsp;&nbsp;&nbsp;&nbsp;Trebalo bi sad sići natrag, u zgradu. Zamajati se nekim poslom. Prati, ili kuvati - iako je ona mrtva, kao što su mrtve i Mejtera Betel i sve ostale, sem Mejtere Nane koja je otišla Pes-zna-kud, tako da nemaš za koga kuvati osim ako dođu deca.
<BR>&nbsp;&nbsp;&nbsp;&nbsp;&nbsp;Ogromna tama iznad glave, zaklonila njivu, suncem natopljenu, i otegnuti red posluge, u kome stoji i ona, i ustrojenu kolonu vojske. Gledala je spuštanje te stvari s neba, od prve tačkice crnog koja je izgledala ne veća od pahuljice snega ili pepela; rekla je: "Pih, al je prljav." Jedan vojnik ju je čuo i dobacio: "Zašto ne bi ti malo otresla prašinu s njega?"
<BR>&nbsp;&nbsp;&nbsp;&nbsp;&nbsp;Svi su se nasmejali, pa i ona, mada ju je vojnikova šala ponizila do suza: i plakala bi, da je bila sazdana za to. Ljuta i prkosna, pogledala mu je pravo u oči i osetila čežnju u njima.
<BR>&nbsp;&nbsp;&nbsp;&nbsp;&nbsp;I čeznula.
<BR>&nbsp;&nbsp;&nbsp;&nbsp;&nbsp;Kako je visok bio! Kako velik i jak! Toliko čelika!
<BR>&nbsp;&nbsp;&nbsp;&nbsp;&nbsp;Krilata stvorenja ne veća od komaraca letucaju tamo-amo ispod ogromne mračne mase; pred njenim očima, nešto svetleće juri uvis ka njima i rasprskava se žutim plamičkom, kao kap masti od prženja slanine kad padne u vatru kuhinjskog štednjaka.
<BR>&nbsp;&nbsp;&nbsp;&nbsp;&nbsp;Gle. Neki od tih stvorova popadaše.
<BR>
<BR>&nbsp;&nbsp;&nbsp;&nbsp;&nbsp;"Evo nas", reče Njorka Šenili. Stigli su do rupe u zidu tunela.
<BR>&nbsp;&nbsp;&nbsp;&nbsp;&nbsp;"Ovo vodi u jame?"
<BR>&nbsp;&nbsp;&nbsp;&nbsp;&nbsp;"Tako on kaže. Idem ja prvi, da oslušnem malo. A ti beži ako čuješ bilo šta loše."
<BR>&nbsp;&nbsp;&nbsp;&nbsp;&nbsp;Klimnula je glavom i rešila, u sebi, da će njen bacač raketa imati nešto da kaže ako iskrsne bilo šta loše. Gledala je Njorku kako se provlači kroz rupu (što nije bilo lako, sa ramenima tako širokim), i onda osluškivala minut, dva, a činilo joj se - deset; najzad je začula odjeke njegovog bučnog smeha, daleke i slabe.
<BR>&nbsp;&nbsp;&nbsp;&nbsp;&nbsp;Provlačenje nije bilo lako ni njoj: nikako da provuče kukove. Koprcala se ovako i onako, psovala, sećala se Orhidejinih zloslutnih upozorenja o gojenju i pomišljala da je Orhideja dvostruko - bar dvostruko! - šira u kukovima od nje.
<BR>&nbsp;&nbsp;&nbsp;&nbsp;&nbsp;Mesto u koje je pokušavala da pređe bilo je, činilo se, jama u jami, duboka kao cisterna, bez ikakvog primetnog načina da se ode gore, mada je neka putanja morala postojati, jer Njorka više nije bio tu.
<BR>&nbsp;&nbsp;&nbsp;&nbsp;&nbsp;Najzad se njeni kukovi nekako protisnuše kroz otvor. Kleknula je na neravno tlo, zadihana; posegnula rukom nazad i izvukla i raketni bacač.
<BR>&nbsp;&nbsp;&nbsp;&nbsp;&nbsp;"Ideš, Sifonka?" Nagnuo se preko ivice, gotovo nevidljiv u tami.
<BR>&nbsp;&nbsp;&nbsp;&nbsp;&nbsp;"Dabome da idem, al kako se izlazi odavde?"
<BR>&nbsp;&nbsp;&nbsp;&nbsp;&nbsp;"Ima stazica u krug, po zidu." Njorka nestade.
<BR>&nbsp;&nbsp;&nbsp;&nbsp;&nbsp;Zaista je zid manje jame bio tako načinjen da je u njemu ostala zavojita stazica, jedva lakat široka, poprilično strma. Šenila se poče penjati, oprezno; pazila je da ne pogleda dole. Geladin fenjer klepetao je zakačen na vrh bacača. Iznad sebe je začula Njorkine reči: "Dobro, možda ću, al tek kad ona dođe ovamo, da ga vidi."
<BR>&nbsp;&nbsp;&nbsp;&nbsp;&nbsp;Izvirila je preko ruba manje jame i sagledala veću, čiji je prečnik bio čitav stadij, zidovi od brodskog kamena strmi i visoki, a udaljeniji delovi - samo preteća tama. Jedan od zidova bio je blizu. Ona je bez razumevanja gledala na tu stranu, onda okrenula glavu da osmotri senovite prilike oko Njorke, pa opet pogledala zid, i najzad ga prepoznala: bio je to dobro znani, mrgodni zid Alambrere, ali ga je sada, prvi put, videla sa unutrašnje strane.
<BR>&nbsp;&nbsp;&nbsp;&nbsp;&nbsp;Njorka joj reče: "Aj, Sifonka. Još imaš onaj fenjer?"
<BR>&nbsp;&nbsp;&nbsp;&nbsp;&nbsp;Neodređeno poznati glas reče: "Možda bi bilo pametnije ne paliti fenjer sada, Njorka."
<BR>&nbsp;&nbsp;&nbsp;&nbsp;&nbsp;"Aj, ćuti."
<BR>&nbsp;&nbsp;&nbsp;&nbsp;&nbsp;Skinula je Geladin fenjer sa raketnog bacača i krenula neodlučno ka Njorki; usput zamalo da padne, jer se u mraku spotakla o neki svežanj dronjaka.
<BR>&nbsp;&nbsp;&nbsp;&nbsp;&nbsp;Njorka reče: "Uruse, ti upali. Al da ostane gotovo sasvim zatvoren." Jedan od tih ljudi uze fenjer od nje.
<BR>&nbsp;&nbsp;&nbsp;&nbsp;&nbsp;Kroz preovlađujući smrdež izmeta i neopranih tela probi se kiseli miris dima; neki bradonja sa očima nalik na lobanjske očne duplje skinuo je poklopac sa kante za čuvanje žara. Poče duvati u pojedine komade žara, a njihov pojačani sjaj osvetli mu lice - lice za koje ona zaključi da bi bolje bilo da ga nikad nije videla. Pojavi se plamičak. Urus primače fenjer. Ubrzo je i u fenjeru gorelo, ali je Urus toliko primakao poklopce da je napolje izmicao samo jedan zrak žute svetlosti, ne deblji od njenog prsta.
<BR>&nbsp;&nbsp;&nbsp;&nbsp;&nbsp;"Oš ti, Njor?"
<BR>&nbsp;&nbsp;&nbsp;&nbsp;&nbsp;"Neam ga gde", odgovori Njorka. Šenila, prilazeći, vide da Njorka u desnoj ruci drži svoj kratki mač, a u levoj pištolj sa debelom municijom. Sečivo mača bilo je tamno od krvi. "Pokažite joj prvo Pateru", reče on.
<BR>&nbsp;&nbsp;&nbsp;&nbsp;&nbsp;Na nogama tankim poput štapova, mračna obličja se razdvojiše; olovka svetlosti zaustavi se na jednom mračnom 'svežnju' iz koga su gore, ka njoj, gledale Inkusove oči prepune bola i muke. Usta su mu bila pokrivena krpom.
<BR>&nbsp;&nbsp;&nbsp;&nbsp;&nbsp;"Cakan je, a?" reče Njorka i tiho se nasmeja.
<BR>&nbsp;&nbsp;&nbsp;&nbsp;&nbsp;Ona se odvaži da kaže: "Pa, on je stvarno augur..."
<BR>&nbsp;&nbsp;&nbsp;&nbsp;&nbsp;"Sifonka, on je pucao iz mog igličara, ubio dvojicu-trojicu ovih. A oni se naljutili, skočili na njega. Mož ga i pustimo, uskoro. Uruse, pokaži joj vojnika."
<BR>&nbsp;&nbsp;&nbsp;&nbsp;&nbsp;I Hamerston je bio vezan, ali nikakve krpe mu nisu bile na ustima; ona se zapita može li krpa sprečiti hema da govori, i zaključi da verovatno ne može. "Žao mi je, Kameni", reče ona. "Izvući ću te iz ovoga. I Pateru."
<BR>&nbsp;&nbsp;&nbsp;&nbsp;&nbsp;"Hteli su da ga ubodu u grlo", reče joj Hamerston. "Zgrabili ga s leđa." Govorio je polako, bez gorčine, ali u njegovom glasu bilo je nemerljivo mnogo gađenja prema samome sebi: pun Svitak gađenja. "Za trenutak sam bio nepažljiv."
<BR>&nbsp;&nbsp;&nbsp;&nbsp;&nbsp;Njorka joj reče tonom lakog razgovora: "Ti konopci na vojniku su od ljudskih petnih žila. Eto čime je vezan. To drži prilično jako, rekao bih."
<BR>&nbsp;&nbsp;&nbsp;&nbsp;&nbsp;Ni ona ni Hamerston ništa ne rekoše na to.
<BR>&nbsp;&nbsp;&nbsp;&nbsp;&nbsp;"Al ja ipak mislim da bi on to pokidao kad bi stvarno hteo. Njega bi trebalo lancima vezati, i to debelim."
<BR>&nbsp;&nbsp;&nbsp;&nbsp;&nbsp;"Njorka, možda ne bi trebalo da kažem ovo..."
<BR>&nbsp;&nbsp;&nbsp;&nbsp;&nbsp;"Kaži."
<BR>&nbsp;&nbsp;&nbsp;&nbsp;&nbsp;"Šta ako oni skoče tako i na tebe i mene?"
<BR>&nbsp;&nbsp;&nbsp;&nbsp;&nbsp;"A, pa baš sam hteo ti kažem zašto Hamerston ne kida to na sebi. To treba prvo da se kaže."
<BR>&nbsp;&nbsp;&nbsp;&nbsp;&nbsp;"Zato što imaš pištolj?"
<BR>&nbsp;&nbsp;&nbsp;&nbsp;&nbsp;"Aha. A tad su oni imali pištolj, znaš? Držali su Inkusa i ucenili Hamerstona da im preda oružje. Nije lako ubiti vojnika, ali pomoću pištolja sa debelom municijom to se može. I pomoću tog tvog bacača."
<BR>&nbsp;&nbsp;&nbsp;&nbsp;&nbsp;Ona ga više nije čula. Dok se provlačila kroz uzani otvor u strani tunela, duboko brujanje iznad njene glave tako se stapalo sa hukom krvi u njenim ušima da je pretpostavila da je to jedna ista pojava; tek sad je uvidela da se zvuk širi iz neke ogromne, tamne mase na nebu, za koju je (kao i Mejtera Mermer) prvo mislila da je oblak. Zapanjeno je zurila u visinu.
<BR>&nbsp;&nbsp;&nbsp;&nbsp;&nbsp;"Uskoro ćemo i o tome", reče joj Njorka, koji je takođe gledao gore. "Strašni Tartaros kaže da je to vazdušni brod. Nešto kao brodica onog matorog, znaš? Nava. Al plovi kroz vazduh, a ne po vodi. Trivigauntska Rani je krenula u osvajanje Virona. To je razlog više da radimo kako nam je pokazao dok smo bili dole..."
<BR>&nbsp;&nbsp;&nbsp;&nbsp;&nbsp;Hamerston se jednom silovitom kretnjom digao na noge, razbacivši četvoricu kosturno mršavih ljudi koji su pokušavali da ga zadrže. Žile kojima su bili vezani zglavci njegovih ruku i nogu pucale su uz rafal pok-pok-pok zvukova.
<BR>&nbsp;&nbsp;&nbsp;&nbsp;&nbsp;Držeći se kao da radi nešto uzgredno i nevažno, Njorka zabode mač u tlo ispred sebe i uperi pištolj u vojnika. "Ne pokušavaj."
<BR>&nbsp;&nbsp;&nbsp;&nbsp;&nbsp;"Moramo se boriti", reče mu Hamerston. "Patera i ja. Moramo braniti grad."
<BR>&nbsp;&nbsp;&nbsp;&nbsp;&nbsp;Šenila, nevoljno, uperi bacač raketa, čiju je upotrebu od Hamerstona naučila, u Hamerstonove široke metalne grudi. Vojnik se sagnu i prstima pokida užad i krpe sa Inkusovih ruku, nogu i usta.
<BR>&nbsp;&nbsp;&nbsp;&nbsp;&nbsp;"Pazi ono! Pazi ono!" povika Urus, pokazavši prstom ka nebu, a zatim i usmerivši, sasvim uzaludno, zrak Geladinog fenjera tamo. I neki drugi počeše vikati i pokazivati gore.
<BR>&nbsp;&nbsp;&nbsp;&nbsp;&nbsp;Ućutka ih drugi glas, dalek, ali jači od najjačeg mogućeg ljudskog; glas-grmljavina, koji ispuni jamu Alambrere: "Osuđenici, vi ste slobodni! Svi ste Vironu potrebni. U ime svih - u ime Izvanaša, zaboravite svoju svađu sa Civilnom gardom, koja sada podržava našu Povelju. Zaboravite sve svađe koje ste možda imali sa našim sugrađanima. Nadasve zaboravite sve međusobne svađe!"
<BR>&nbsp;&nbsp;&nbsp;&nbsp;&nbsp;Šenila dohvati Njorku za lakat. "To je Patera Svila! Prepoznajem njegov glas!"
<BR>&nbsp;&nbsp;&nbsp;&nbsp;&nbsp;Njorka je, u neverici, samo odmahnuo glavom. Nešto je preletelo preko zida robijašnice, nešto što je letelo i tumbalo se i imalo, neverovatno, kupolu i baz-mitraljez; sad je tonulo u jamu. Naoružana lebdelica doneta nepostojećim vetrom, stotinama lakata iznad Alambrere.
<BR>&nbsp;&nbsp;&nbsp;&nbsp;&nbsp;Bacač raketa bio je otrgnut Šenili iz ruku i istog trena ispaljen: Hamerston je gađao onu ogromnu leteću stvar ili, možda, jato krilatih prilika koje je izlazilo iz nje i vijorilo se kao dim. Sad je pomno motrio putanju rakete, da bi sledeći hitac bio što tačniji.
<BR>&nbsp;&nbsp;&nbsp;&nbsp;&nbsp;"Evo Njorka!" graknu jedan promukli glas, ali snagom grmljavine, iz lebdelice koja se tumbala po visinama. "Evo mala!"
<BR>&nbsp;&nbsp;&nbsp;&nbsp;&nbsp;Suknu druga raketa. Njorka je već pucao iz pištolja sa debelom municijom, nastojeći da obori krilate borce koji su se vijali gore i dole iznad jame i pucali iz svojih pištolja iste takve vrste.
<BR>&nbsp;&nbsp;&nbsp;&nbsp;&nbsp;Crna tačkica ispade iz te leteće grdosije koju je Njorka nazvao vazdušnim brodom. Šenila je pogledom pratila proletanje te tačkice kroz uskomešani oblak letećih boraca. Sledećeg trena, mračni zid Alambrere se razlete u eksploziji od koje se uzdrma čitav svitak.
<BR>
<BR>&nbsp;&nbsp;&nbsp;&nbsp;&nbsp;Svila stoji u spavaćoj sobi iz svoga detinjstva i gleda dole, na dečaka koji nekad beše on. Dečakovo lice je zariveno u jastuk; naporom volje, on ga primorava da se okrene ka njemu, i to ne jednom, ali svaki put pri okretanju crte lica postajaju mutne.
<BR>&nbsp;&nbsp;&nbsp;&nbsp;&nbsp;Seda na prag otvorenog prozora, svestan boražine koja ispod prozora buja, i jorgovana i ljubičica koji rastu malo dalje. Otvorena sveska sa crtežima leži, i čeka, na stočiću, pored dečaka; a pokraj nje guščija pera, čiji su krajevi manje ili više izgrizeni. On zna da bi trebalo da piše - da kaže ovom dečaku koji je bio on da će mu sad uzeti plavu tuniku, a ostaviti savete koji će biti od koristi u predstojećim nevoljama.
<BR>&nbsp;&nbsp;&nbsp;&nbsp;&nbsp;Ali nikako da nađe prave reči, a jasno mu je da će se dečak uskoro probuditi. Dizastor je već. Zakasniće u palestru; majka već prilazi krevetu.
<BR>&nbsp;&nbsp;&nbsp;&nbsp;&nbsp;Koje bi njegove reči mogle ovom dečaku nešto značiti? Kakve da budu, pa da ih se on seća i kroz deset godina?
<BR>&nbsp;&nbsp;&nbsp;&nbsp;&nbsp;Majka ga drma za rame, a Svila oseća dodir na svom ramenu; neobično je da ga ona ne vidi.
<BR>&nbsp;&nbsp;&nbsp;&nbsp;&nbsp;Ljubavi se ne plaši, piše on, i dodaje: Sprovedi u delo plan Pesov. Ali majčina ruka ga trese tako jako da su završne reči praktično nečitljive; Pesov bledi i nestaje sa mekane hartije na kojoj su uporedne plave linije. Pa, da. I Pes je stvar prošlosti, kao i taj dečak.
<BR>&nbsp;&nbsp;&nbsp;&nbsp;&nbsp;Ksipias i prolokutor stoje pokraj dečakove postelje, koja je postala njegova.
<BR>&nbsp;&nbsp;&nbsp;&nbsp;&nbsp;On zažmuri, pogleda opet.
<BR>&nbsp;&nbsp;&nbsp;&nbsp;&nbsp;Kao da će upravljati žrtvovanjem u Velikom mantejonu, prolokutor, Prvi govornik, obučen je u odeždu boje crvenih dudinja, pokrivenu korom dijamanata i safira, a u ruci drži zlatno 'žezlo' (koje se zove i 'bakulus'), štap koji simbolizuje njegovu vlast; Ksipias kao da preko ruke drži nečiju presavijenu, crnu augursku mantiju. Jedan od luđih snova, svakako.
<BR>&nbsp;&nbsp;&nbsp;&nbsp;&nbsp;Neko je odgurnuo njegovu ćebad; a hirurg, koji zajedno sa Zumbulom stoji pored njegovog kreveta, već ga prevrće na bok i skida zavoje koje je sam, ranije, stavio. Svila uspeva da se osmehne gore, ka Zumbuli, a ona mu uzvraća osmehom, stidljivim i uplašenim, koji je kao poljubac.
<BR>&nbsp;&nbsp;&nbsp;&nbsp;&nbsp;Sa druge strane kreveta pukovnik Usik pita: "Kalde, možeš li govoriti?"
<BR>&nbsp;&nbsp;&nbsp;&nbsp;&nbsp;Ne može, ali samo zbog osećanja.
<BR>&nbsp;&nbsp;&nbsp;&nbsp;&nbsp;"Razgovarao je sa mnom prošle noći pre nego što je zaspao", reče Zumbula Usiku.
<BR>&nbsp;&nbsp;&nbsp;&nbsp;&nbsp;"Svila govo-ri!" potvrdi Oreb sa vrha jednog od stubića na uglovima kreveta.
<BR>&nbsp;&nbsp;&nbsp;&nbsp;&nbsp;"Zamolio bih te da ne pokušavaš ustajati", reče hirurg, položivši šaku - mnogo veću i jaču od one koja ga je probudila - na Svilino rame da spreči takav pokušaj.
<BR>&nbsp;&nbsp;&nbsp;&nbsp;&nbsp;"Mogu da govorim", reče im on. "Vaša svesnosti, silno mi je žao što sam te uvukao u sve ovo."
<BR>&nbsp;&nbsp;&nbsp;&nbsp;&nbsp;Kvecal odmahnu glavom i reče Zumbuli: "Možda bi dobro bilo da ti njega obučeš."
<BR>&nbsp;&nbsp;&nbsp;&nbsp;&nbsp;"Nema vremena da se tu nešto skanjeramo, čuješ momče!" uzviknu Ksipias. "Za jedan sat je dizastor! Hoćeš da opet počnu da pucaju?"
<BR>&nbsp;&nbsp;&nbsp;&nbsp;&nbsp;Onda mu je hirurg, umesto da ga pritiska nadole, pomagao da ustane, a Zumbula (koja je mirisala bolje nego čitav vrt ruža) pomagala da se uvuče u tuniku. "Ovako isto sam ti pomagala u fejdan uveče, pamtiš?"
<BR>&nbsp;&nbsp;&nbsp;&nbsp;&nbsp;"Imam li ja i sad tvoj azof?" upita je on. Zatim reče: "Šta se, za ime svitka, dešava?"
<BR>&nbsp;&nbsp;&nbsp;&nbsp;&nbsp;"Poslali Usija da te ubije. On došao, al neće."
<BR>&nbsp;&nbsp;&nbsp;&nbsp;&nbsp;Svila je gledao, ili pokušavao da gleda, u uglove sobe. Siguran da bogovi, i drugi, koji nisu bogovi, čekaju tamo, osmatraju odatle, maltene vidljivi. Njihove blistave glave okrenute su ka njemu. Pamtio je svoje pentranje na Krvov krov i očajničku borbu sa beloglavom ptičurinom, i kako mu je Zumbula istrgla sekiricu iz pojasa. Poče pipati da nađe opasač i sekiricu, ali, gle! Nema ni jednog, ni drugog.
<BR>&nbsp;&nbsp;&nbsp;&nbsp;&nbsp;Kvecal progunđa: "Neko će morati da mu kaže šta da im kaže. Kako da uspostavi mir."
<BR>&nbsp;&nbsp;&nbsp;&nbsp;&nbsp;"Vaša svesnosti, ne očekujem da mi veruješ..." poče Zumbula.
<BR>&nbsp;&nbsp;&nbsp;&nbsp;&nbsp;"Da li ću verovati ili ne, dete moje, zavisi od toga šta ćeš reći."
<BR>&nbsp;&nbsp;&nbsp;&nbsp;&nbsp;"Nas dvoje - nismo! Kunem ti se Telksiepejom i Scilom Pržećom..."
<BR>&nbsp;&nbsp;&nbsp;&nbsp;&nbsp;"Na primer, ako bi mi rekla da je Patera Svila pogazio svoju zakletvu i obrukao svoju profesiju, ne bih ti verovao."
<BR>&nbsp;&nbsp;&nbsp;&nbsp;&nbsp;Stojeći na rukonaslonu majčine fotelje za čitanje, on je proučavao kaldeovu glavu, izdeljanu nekom veštom rukom od tvrdog smeđeg drveta. "Je li ovo moj otac?" Majka ga dohvata, smeškajući se, spušta na pod i upozorava da se taj kip ne sme dirati. "Ma, ne, to je moj prijatelj, Kalde." Onda je Kalde mrtav i sahranjen, a i njegova glava je sahranjena - u najmračniji kut njenog ormana, ispod mnogo drugih stvari; majka je, posle toga, mnogo puta govorila da će spaliti tu stvar u velikoj, crnoj, kuhinjskoj peći, pa je možda na kraju i poverovala da je to uradila. Nije bilo nimalo dobro da se sazna, za nekoga, da je prijateljevao sa kaldeom.
<BR>&nbsp;&nbsp;&nbsp;&nbsp;&nbsp;"Poznajem ja našeg Pateru Kaldea Svilu odveć dobro, da bih tako nešto poverovao", govori Kvecal Zumbuli. "S druge strane, ako kažeš da se ništa slično nije desilo, poverovaću ti bez sumnje, dete moje."
<BR>&nbsp;&nbsp;&nbsp;&nbsp;&nbsp;Ksipias pomože Svili da ustane, a Zumbula diže od poda, uz njegove noge, gaće - nove, od nebeljenog lana - koje su se nekako stvorile oko njegovih nožnih zglavaka. Čiste, nove gaće, uopšte nisu njegove. Ona mu ih lepo obuče i zaveza mu kanap njihov.
<BR>&nbsp;&nbsp;&nbsp;&nbsp;&nbsp;"Kalde..."
<BR>&nbsp;&nbsp;&nbsp;&nbsp;&nbsp;U tom trenutku, ta titula je zvučala kao osuda na smrt. "Ja sam samo Patera - samo Svila, sada", reče on. "Niko nije kalde."
<BR>&nbsp;&nbsp;&nbsp;&nbsp;&nbsp;Usik pogladi svoje opuštene brke, sede na krajevima. "Plašiš se da ćemo te ubiti ja i moji ljudi, zato što smo verni Ajuntamientu. Razumem ja to. Nesumnjivo je istina, kao što reče ova mlada žena..."
<BR>&nbsp;&nbsp;&nbsp;&nbsp;&nbsp;U prisustvu Prvog govornika, Usik je glumio da ne poznaje Zumbulu, baš kao što se on upinje da glumi da nije Kalde; Svila nađe neku zabavnu ironiju u tome.
<BR>&nbsp;&nbsp;&nbsp;&nbsp;&nbsp;"...štaviše, već si zamalo poginuo u ovim nerazumnim borbama", nastavljao je Usik. "Eto, dok mi razgovaramo, pogibe još neko. Na našoj strani, ili na tvojoj, nije bitno. Ako je poginuo neko od nas, mi ćemo brzo ubiti jednog vašeg. Ako je poginuo neko vaš, vi ćete brzo ubiti jednog našeg. Mene, možda. Moga sina, možda, mada je on već..."
<BR>&nbsp;&nbsp;&nbsp;&nbsp;&nbsp;Ksipias mu upade u reč. "Nisam se mogao vratiti kući, momče! Pokušao! Velike noćne borbe. Bore se i sad. Nisam mislio da će krenuti. Nemaš ništa protiv što sam se vratio da pogledam šta je s tobom?"
<BR>&nbsp;&nbsp;&nbsp;&nbsp;&nbsp;Klečeći sa njegovim pantalonama, Zumbula potvrdno klimnu glavom. "Ako oslušneš kroz prozor, čućeš paljbu."
<BR>&nbsp;&nbsp;&nbsp;&nbsp;&nbsp;Svila opet sede na izgužvanu postelju i ugura noge u nogavice. "U zabuni sam. Jesmo li još u Erminovom hotelu?"
<BR>&nbsp;&nbsp;&nbsp;&nbsp;&nbsp;Opet je klimnula glavom. "U mojoj sobi."
<BR>&nbsp;&nbsp;&nbsp;&nbsp;&nbsp;Usik je obišao oko kreveta i stao opet pred Svilu, da bi zadržao njegovu pažnju. "Zar ne bi bilo izvanredno, Kalde, ako bismo mi - ako bismo ti i ja i Njegova svesnost - mogli okončati ovo ratovanje pre dizanja zastora?"
<BR>&nbsp;&nbsp;&nbsp;&nbsp;&nbsp;Sa manje pouzdanja u nogama nego što je pokušavao pokazati, Svila ustade da sasvim navuče pantalone i pritegne opasač. "Nadao sam se da ću tačno to uspeti." Seo je opet, najbrže što je mogao, a da ne izgubi dostojanstvo.
<BR>&nbsp;&nbsp;&nbsp;&nbsp;&nbsp;"Mi ćemo..."
<BR>&nbsp;&nbsp;&nbsp;&nbsp;&nbsp;Kvecal mu upade u reč. "Moramo udariti brzo. Nema čekanja da ti ozdraviš, Patera Kalde. Kamo sreće da možemo čekati i na to, ali ne. Iznenadio si se kad si me video u ovoj odeći. Imam utisak da te moja odeća stalno šokira."
<BR>&nbsp;&nbsp;&nbsp;&nbsp;&nbsp;"Čini se da je tako, Vaša svesnosti."
<BR>&nbsp;&nbsp;&nbsp;&nbsp;&nbsp;"Tehnički gledano, i ja sam uhapšen. Ali pokušavam doneti mir, kao i ti."
<BR>&nbsp;&nbsp;&nbsp;&nbsp;&nbsp;"Ako je tako, obojica smo pretrpeli neuspeh, Vaša svesnosti."
<BR>&nbsp;&nbsp;&nbsp;&nbsp;&nbsp;Usik položi šaku, koja je davala osećaj da je topla, vlažna i sva u mišićima, na Svilinu šaku. "Nemoj se opterećivati raspodeljivanjem krivice, Kalde. Ne! Uspeh je i sad moguć. Koga si imao na umu da ti bude komandant Civilne garde?"
<BR>&nbsp;&nbsp;&nbsp;&nbsp;&nbsp;Bogovi jesu otišli, ali je neko božanstvo - možda lukava Telksiepeja, čiji dan upravo počinje - ostavilo za sobom jadan mali dar, lukavstvo. "Ako bi iko mogao okončati ovoliko krvoproliće, svakako bi zasluživao nagradu i veću od toga."
<BR>&nbsp;&nbsp;&nbsp;&nbsp;&nbsp;"Ali ako bi to bila sva nagrada koju bi on tražio?"
<BR>&nbsp;&nbsp;&nbsp;&nbsp;&nbsp;"Učinio bih sve u mojoj moći da on to i postane."
<BR>&nbsp;&nbsp;&nbsp;&nbsp;&nbsp;"Svila pame-tan!" Sa vrha stubića, nagnuvši glavu na jednu stranu, Oreb sa odobravanjem pogleda jednim blistavim crnim okom.
<BR>&nbsp;&nbsp;&nbsp;&nbsp;&nbsp;Usik se nasmeši. "Mislim da ti je već bolje. Mnogo sam se zabrinuo za tebe, kad sam te video." Pogleda hirurga. "Šta ti misliš, doktore? Treba li našem Kaldeu još jedna, dodatna količina krvi?"
<BR>&nbsp;&nbsp;&nbsp;&nbsp;&nbsp;Kvecal se ukruti, a hirurg odrečno odmahnu glavom.
<BR>&nbsp;&nbsp;&nbsp;&nbsp;&nbsp;"Postizanje mira, Kalde, možda neće biti tako teško kao što ti zamišljaš. Treba objasniti i našima, i vašima, da vernost Ajuntamientu nije nevernost tebi. Niti je vernost tebi nevernost Ajuntamientu. Kad sam ja bio mlad čovek, imali smo oba. Da li si to znao?"
<BR>&nbsp;&nbsp;&nbsp;&nbsp;&nbsp;Ksipias uzviknu: "Istina, momče!"
<BR>&nbsp;&nbsp;&nbsp;&nbsp;&nbsp;"Sada u Ajuntamientu postoji jedno upražnjeno mesto. Ono, naravno, mora biti popunjeno. Ali ima i nekoliko drugih Savetnika koji jesu u Ajuntamientu. Zašto oni ne bi zadržali svoje položaje?"
<BR>&nbsp;&nbsp;&nbsp;&nbsp;&nbsp;Kompromis; Svila pomisli na Mejteru Nanu, malenu ali tako hrabru da se srce cepa - kako juri na belom pastuvu kroz Ulicu sunca. "Alambrera...?"
<BR>&nbsp;&nbsp;&nbsp;&nbsp;&nbsp;"Ne sme se dozvoliti da padne. Moral tvoje Civilne garde ne bi preživeo tako strašno poniženje."
<BR>&nbsp;&nbsp;&nbsp;&nbsp;&nbsp;"A-ha." Ustao je opet, sada nešto čvršći na nogama; imao je osećaj da je slab, ali, paradoksalno, ipak dovoljno jak da se suoči sa svim onim što sudbina može doneti. "Sirotinja", reče Svila, "a naročito najsiromašniji stanovnici našeg kvarta, dakle onaj deo naroda koji je pobunu započeo, žarko želi da oslobodi zatvorenike iz Alambrere. To su njihovi prijatelji i rođaci."
<BR>&nbsp;&nbsp;&nbsp;&nbsp;&nbsp;Kvecal dodade: "Ehidnina zapovest je takva."
<BR>&nbsp;&nbsp;&nbsp;&nbsp;&nbsp;Ne prestajući da se smeška, Usik klimnu glavom. "Čuo sam za to. Tako govore mnogi naši zarobljenici, a neki čak i tvrde da su je videli. Ponavljam, međutim, da bi uspešan juriš na Alambreru bio katastrofa. Ne sme se dozvoliti. Ali zar ne bi mogao naš Kalde, čim stupi na dužnost, proglasiti opštu amnestiju? Kao gest velikodušnosti i humanosti?"
<BR>&nbsp;&nbsp;&nbsp;&nbsp;&nbsp;"A-ha", reče Svila. "Pa, svakako - ako će time biti okončane borbe. Ako postoji i najmanja prilika da time budu okončane borbe. Moram li poći sa tobom, Generalisimo?"
<BR>&nbsp;&nbsp;&nbsp;&nbsp;&nbsp;"Poći, i ne samo poći. Moraš govoriti, žustro, i ustanicima i našim ljudima. To se može početi odavde, iz tvoje postelje. Imam na raspolaganju sredstva koja će preneti tvoj glas mojim trupama koje brane Palatin. Posle ćemo morati da te stavimo u letelicu u odvezemo do Alambrere, da te vide i naši i Nanini, da se svi lično uvere da nema prevare. Njegova svesnost je pristao da ide s tobom i da blagoslovi taj mir. Mnogi već znaju da je on prešao na tvoju stranu. Kad vide da je i moja brigada, u punom sastavu, prešla na tvoju stranu, svi ostali gardisti će učiniti to isto."
<BR>&nbsp;&nbsp;&nbsp;&nbsp;&nbsp;"Svila pobe-di!" graknu Oreb sa stubića.
<BR>&nbsp;&nbsp;&nbsp;&nbsp;&nbsp;"Idem i ja", reče Zumbula.
<BR>&nbsp;&nbsp;&nbsp;&nbsp;&nbsp;"Moraš razumeti da neće biti nikakve kapitulacije, Kalde. Naprosto će se znati da je Viron odlučio da se vrati svojoj Povelji. A to znači da na vlasti ima jednog kaldea - tebe - i jedan ajuntamiento."
<BR>&nbsp;&nbsp;&nbsp;&nbsp;&nbsp;Osik se svečano okrete Kvecalu. "Zar to nije upravo onaj sistem vladavine koji je odredila sama Scila, Vaša svesnosti?"
<BR>&nbsp;&nbsp;&nbsp;&nbsp;&nbsp;"Jeste, sine moj, a moja je najveća želja da vidim njegovo ponovno uspostavljanje."
<BR>&nbsp;&nbsp;&nbsp;&nbsp;&nbsp;"Ako budemo paradirali kroz grad u lebdelici", reče Svila, "mnogi od onih koji nas vide, dosetiće se da sam ranjen." U poslednjem trenu seti se da doda: "Generalisimo."
<BR>&nbsp;&nbsp;&nbsp;&nbsp;&nbsp;"Mi to nećemo ni pokušavati da sakrijemo, Kalde. Ti si, lično, i to herojski, učestvovao u borbama! Moram reći Gekou da to unese u tvoj mali govor."
<BR>&nbsp;&nbsp;&nbsp;&nbsp;&nbsp;Usik načini dva koraka nazad. "A sad, na žalost, neko mora sve što smo rekli i sprovesti u delo, a nema nikog osim mene ko bi to mogao. Gospođice, sa izvinjenjem, moram otići." On se nakloni. "Gospodo, vraćam se uskoro."
<BR>&nbsp;&nbsp;&nbsp;&nbsp;&nbsp;"Loš mali?" razmišljao je Oreb.
<BR>&nbsp;&nbsp;&nbsp;&nbsp;&nbsp;Svila odmahnu glavom. "Niko ko zaustavi ubijanje i mržnju nije zao, bez obzira na to što to, možda, čini u svoju korist. Suviše su nam takvi ljudi potrebni, da bismo dozvolili ma i bogovima samim da ih osude. Ksipiase, tebe sam noćas poslao kući, u isto vreme kad i Njegovu eminenciju. Da li si pošao odmah?"
<BR>&nbsp;&nbsp;&nbsp;&nbsp;&nbsp;Lice starog majstora mačevanja izgledalo je postiđeno. "A da li si ti meni rekao 'odmah', momče?"
<BR>&nbsp;&nbsp;&nbsp;&nbsp;&nbsp;"Mislim da nisam. Ne sećam se da jesam."
<BR>&nbsp;&nbsp;&nbsp;&nbsp;&nbsp;"Ovo sam ti doneo, momče, sećaš se?" U dva-tri skoka Ksipias se nađe u najudaljenijem uglu sobe i diže štap od bambusove trske, ojačan srebrnim prstenovima. "Velika vrednost!" Poče parirati nekom zamišljenom protivniku koji je pokušavao da ga probode. "Korisna stvar! Misliš da bih ja dozvolio da oni ovo ostave u bašti?"
<BR>&nbsp;&nbsp;&nbsp;&nbsp;&nbsp;Zumbula reče: "Znam, ti si se šunjao za nama dok smo ga nosili u moju sobu. Zar ne? Videla sam ja da neko viri odozdo, sa stepeništa, ali nisam znala da li je čovek ili pacov."
<BR>&nbsp;&nbsp;&nbsp;&nbsp;&nbsp;"Razumem", reče Svila i gotovo neprimetno klimnu glavom. "Njegova eminencija je, pretpostavljam, otišao odmah. Njemu sam rekao da pronađe tebe, ako ikako može, Vaša svesnosti. Je li uspeo?"
<BR>&nbsp;&nbsp;&nbsp;&nbsp;&nbsp;"Nije", reče Kvecal. Neodlučnim, sitnim koracima priđe fotelji od crvenog somota i sede, a žezlo položi preko kolena. "Da li je to važno, Patera Kalde?"
<BR>&nbsp;&nbsp;&nbsp;&nbsp;&nbsp;"Verovatno nije. Samo pokušavam da razjasnim sebi neke stvari." Svilin kažiprst poče opisivati potištene krugove na obrazu ogrubelom od brade. "Moguće je da je, do sada, Njegova eminencija već našao Mejteru, hoću reći Generalicu, Nanu. Moguće je da su već počeli razrađivati pojedinosti sporazuma o prekidu vatre. Nadam se da je tako; moglo bi da pomogne. Gljiva je, svakako, stigla do nje. Čim je čula Gljivinu poruku, Nana je napala Palatin, u nadi me spasti. Trebalo je to da predvidim. Noćas mi um nije bio onako jasan kao što je trebalo da bude; da jeste, nikad joj ne bih rekao gde sam."
<BR>&nbsp;&nbsp;&nbsp;&nbsp;&nbsp;Zumbula reče: "Gljiva? Misliš na onu Krvovu ludu malu? Zar je ona bila ovde?"
<BR>&nbsp;&nbsp;&nbsp;&nbsp;&nbsp;"Na jedan način, jeste." Svila je otkrio da, ako postojano zuri u žute pehare i u čela čokoladne smeđe boje, koji su plesali po celom tepihu, može da se obraća Zumbuli, a da se ne počne gušiti; štaviše, da može čak i da razmišlja, bar na mahove i 'otprilike', o onome što govori. "U fejdan unoć je sretoh. Razgovarali smo u staklenoj bašti pre tvog dolaska. Objasniću o njoj, ali radije bih to učinio u nekoj kasnijoj prilici - stvar je užasavajuća, a i zapetljana. Bitno je da je ona pristala da odnese Generalici Nani jednu moju poruku, i da je to učinila. Brigada pukovnika Usika bila je držana u rezervi kad sam razgovarao s njim ranije; napad je počeo, i sigurno je zato uvedena u borbu; ojačala je Palatin."
<BR>&nbsp;&nbsp;&nbsp;&nbsp;&nbsp;Zumbula klimnu glavom. "To mi je i on rekao pre nego što smo te probudili. Rekao je da je velika sreća tvoja što je Savetnik Loris naredio baš njemu da pošalje nekoga da te ubije. Umesto da tako uradi, Usik je, vidiš, došao lično, i još ti doveo doktora."
<BR>&nbsp;&nbsp;&nbsp;&nbsp;&nbsp;"Ja sam te operisao juče, Kalde", reče Hirurg Svili, "ali ne očekujem da se setiš toga. Bio si sasvim blizu smrti." Beše to čovek konjskog lica i proćelav; oči su mu bile uokvirene crvenilom kapaka, a na njegovoj izgužvanoj zelenoj tunici videle su se mrlje krvi.
<BR>&nbsp;&nbsp;&nbsp;&nbsp;&nbsp;"Ti, doktore, nisi imao mnogo prilike da spavaš."
<BR>&nbsp;&nbsp;&nbsp;&nbsp;&nbsp;"Četiri sata sam odspavao. Ne bih ni toliko, ali sam morao, jer su ruke počele da mi drhte. Imamo preko hiljadu ranjenih."
<BR>&nbsp;&nbsp;&nbsp;&nbsp;&nbsp;Zumbula sede na krevet, do Svile. "I mi smo ugrabili otprilike toliko. Četiri sata. Mora biti da izgledam k'o veštica."
<BR>&nbsp;&nbsp;&nbsp;&nbsp;&nbsp;Načinio je grešku, pokušao je da proveri da li je to tako. Sad... njegove oči odbijaju da se odvoje od njenog lica. "Ti si najlepša žena u celom svitku", reče on. Njena šaka nađe njegovu; ali, u isti mah, ona blagim pokretom glave pokaza ka Kvecalu.
<BR>&nbsp;&nbsp;&nbsp;&nbsp;&nbsp;Kvecal je dremao u crvenoj fotelji; sad diže pogled kao da ga je Zumbula pozvala po imenu. "Imaš li ogledalo, dete moje? Mora postojati ogledalo u ovakvom apartmanu."
<BR>&nbsp;&nbsp;&nbsp;&nbsp;&nbsp;"Ima jedno staklo u sobi za oblačenje, Vaša svesnosti. Ono će ti pokazati i tvoj odraz, ako zatražiš." Zumbula poče grickati svoju punu donju usnu. "Al trebalo bi da sam ja tamo, i da se oblačim. Mislim da će se Usi vratiti za koji minut, sa govorom za Pateru i sa jednom od onih stvarčica koje su kao uvo."
<BR>&nbsp;&nbsp;&nbsp;&nbsp;&nbsp;Kvecal ustade mukotrpno, polako, pomažući se štapom, a Svila oseti sažaljenje prema njemu. Kako je nejak! "Ja sam, Vaša svesnosti, ugrabio četiri sata sna, Zumbula još manje, bojim se, a i doktor ovde prisutan, nešto tako; ali ne verujem da si ti uopšte imao prilike da spavaš."
<BR>&nbsp;&nbsp;&nbsp;&nbsp;&nbsp;"Ljudima mojih godina nije potrebno mnogo sna, Patera Kalde, ali voleo bih da dobijem ogledalo. Imam jedan zdravstveni problem, nešto u vezi sa kožom. Vi ste odveć dobro vaspitani da pravite primedbe s tim u vezi, ali istina je. Sad nosim sa sobom šminku i puder, kao žena, i doterujem lice kad god mi se ukaže prilika."
<BR>&nbsp;&nbsp;&nbsp;&nbsp;&nbsp;"U kupatilu, Vaša svesnosti", reče Zumbula, "postoji ogledalo; a dok si ti tamo, ja ću se oblačiti."
<BR>&nbsp;&nbsp;&nbsp;&nbsp;&nbsp;Kvecal se otetura. Zumbula je čekala, držeći jednu ruku na kvaki; jasno se videlo da pozira, ali joj je Svila mogao oprostiti i daleko gore stvari - takvom je lepotom zračila. "Vi, muškarci, mislite da je ženi potrebno dugo da se obuče, ali meni ovog jutra svakako neće trebati dugo. Nemojte otići bez mene."
<BR>&nbsp;&nbsp;&nbsp;&nbsp;&nbsp;"Nećemo", reče Svila i zadrža dah sve dok se vrata budoara nisu zatvorila za njom.
<BR>&nbsp;&nbsp;&nbsp;&nbsp;&nbsp;"Loša stvar", progunđa Oreb sa stubića.
<BR>&nbsp;&nbsp;&nbsp;&nbsp;&nbsp;Ksipias pokaza Svili štap sa srebrnim prstenovima. "Sad ti mogu pokazati ovo, momče! Skromno? Dolično? Augur ne može nositi mač, ne? Ali možeš ovo! Imao si štap prvi put kad si došao kod mene, da?"
<BR>&nbsp;&nbsp;&nbsp;&nbsp;&nbsp;"Loša stvar!" Oreb slete na Svilino rame.
<BR>&nbsp;&nbsp;&nbsp;&nbsp;&nbsp;"Da, tad sam se u hodu pomagao jednim štapom. Njega, na žalost, više nema. Polomio sam ga."
<BR>&nbsp;&nbsp;&nbsp;&nbsp;&nbsp;"Ovo nećeš! Gle!" Između Ksipiasovih šaka, štap se razdvoji na dva dela: glava štapa ostade u jednoj ruci, a cela dužina bambusa u drugoj, otkrivši vitko, ravno, dvoseklo sečivo. "Malo uvrneš i razdvojiš ih! Probaj!"
<BR>&nbsp;&nbsp;&nbsp;&nbsp;&nbsp;"Ja bih mnogo radije da ih sastavim", reče Svila, primivši štap od njega. Činilo se da je malo pretežak da bi bio štap za šetnju, a suviše lak da bi služio kao mač. "Ovo je, kao što Oreb kaže, loša stvar."
<BR>&nbsp;&nbsp;&nbsp;&nbsp;&nbsp;"U tom čeliku ima nikla i hroma! Istina je! Može da parira i azofu. Veruješ li ti to?"
<BR>&nbsp;&nbsp;&nbsp;&nbsp;&nbsp;Svila se strese. "Pa, valjda. Imao sam ja azof, jednom, i nisam uspeo njime da probušim jedna čelična vrata."
<BR>&nbsp;&nbsp;&nbsp;&nbsp;&nbsp;Azof ga podseti na Zumbulin igličar obložen zlatom; on hitro zavuče ruku u džep. "Evo ga. Moram joj ovo vratiti. Plašio sam se da će nekako nestati, mada ne mogu ni zamisliti ko bi ga, osim Zumbule same, uzeo." On položi azof na čaršav boje breskve.
<BR>&nbsp;&nbsp;&nbsp;&nbsp;&nbsp;"Ja sam ti vratio onaj veliki, momče. Imaš li ga još?"
<BR>&nbsp;&nbsp;&nbsp;&nbsp;&nbsp;Svila odmahnu glavom, a Ksipias poče pretraživati sobu, zavirivati u ormane i police.
<BR>&nbsp;&nbsp;&nbsp;&nbsp;&nbsp;"Ovaj štap biće koristan, priznajem", reče mu Svila, "ali igličar mi zaista nije potreban."
<BR>&nbsp;&nbsp;&nbsp;&nbsp;&nbsp;Ksipias se munjevito okrete, pruživši mu veliki igličar. "Donećeš mir, a?"
<BR>&nbsp;&nbsp;&nbsp;&nbsp;&nbsp;"Nadam se da hoću, majstore Ksipiase, i baš zato..."
<BR>&nbsp;&nbsp;&nbsp;&nbsp;&nbsp;"Šta ako se njima ne dopadne način na koji ti to radiš, momče? Uzmi ovo!"
<BR>&nbsp;&nbsp;&nbsp;&nbsp;&nbsp;"Evo, Kalde", reče Usik ulazeći, sav zahuktan. U rukama je držao list hartije i neki crni predmet koji je više ličio na cvet izvajan od sintetike nego na ljudsko uho. "Uključiću ga pre nego što ti ga dodam, i ti ćeš samo imati da govoriš u njega. Jasno? Moji zvučnici ponavljaće sve što kažeš, i svako će te čuti. Evo tvog govora."
<BR>&nbsp;&nbsp;&nbsp;&nbsp;&nbsp;Dao je Svili list hartije. "Najbolje bi bilo da ga prvo jednom pročitaš. Unesi, ako želiš, neke tvoje misli. Ja, međutim, ne bih mnogo odstupao od teksta."
<BR>&nbsp;&nbsp;&nbsp;&nbsp;&nbsp;Reči su milile preko hartije, kao mravi; poneki mrav je u crnim čeljustima nosio značenje, većina ne. Ustaničke snage. Civilna garda. Pobuna. Savetnici i Ajuntamiento. Vojska. Oružje u Alambreri. Ustanici i Garda. Mir.
<BR>&nbsp;&nbsp;&nbsp;&nbsp;&nbsp;Najzad, tu je. Mir.
<BR>&nbsp;&nbsp;&nbsp;&nbsp;&nbsp;"U redu." Svila pusti da mu papir padne u krilo.
<BR>&nbsp;&nbsp;&nbsp;&nbsp;&nbsp;Usik dade znak nekome u predsoblju, sačeka odgovor koji brzo dođe, pročisti grlo i prinese 'uho' svojim usnama. "Govori Generalisimo Usik, zapovednik Kaldeove garde. Čujte me svi rodovi i činovi oružanih snaga, a naročito vi pobunjenici. Vi se borite protiv nas zato što želite da Patera Svila postane kalde, ali Kalde Svila je već sa nama. On je sa Gardom, jer zna da smo mi na njegovoj strani. Slušaj sad vojsko. Vaša je dužnost našeg kaldea da slušate. On sedi ovde, pored mene. Sluš-šaj - njegovu - zapovest!"
<BR>&nbsp;&nbsp;&nbsp;&nbsp;&nbsp;Svili je grdno nedostajao onaj stari, iskrzani ambion, balkončić za držanje propovedi; šake su mu same, slepo, tragale za njim dok je progovarao. Papir je veoma šuškao. "Moji sugrađani, ovo što vam je Generalisimo Usik upravo rekao, istina je. Zar nismo..." Rečima kao da su imale prirodnu predodređenost da se kriju iza njegovih uzdrhtalih prstiju.
<BR>&nbsp;&nbsp;&nbsp;&nbsp;&nbsp;"Zar nismo, svi do jednog, građani Virona? Na ovaj istorijski dan, moji sugrađani..." Slova se zamutiše. Sledeći red teksta - pola rečenice - nerazumljive mrlje.
<BR>&nbsp;&nbsp;&nbsp;&nbsp;&nbsp;"Naš grad je u velikoj opasnosti", reče Svila. "Verujem da je i ceo Svitak u velikoj opasnosti, ali u to ne mogu biti siguran."
<BR>&nbsp;&nbsp;&nbsp;&nbsp;&nbsp;Zakašljao se i ispljunuo zgrušanu krv na ćilim. "Izvinite. Ranjen sam. Ali to nije važno, jer neću umreti. A nećete ni vi, ako samo slušate."
<BR>&nbsp;&nbsp;&nbsp;&nbsp;&nbsp;Čuo je, slabo, odjeke, višestruke, tih svojih reči, u noći onostran Erminovih zidova: "Slušate." Zvučnici koje je Usik pomenuo, usta sa stentorski jakim glasovima, čuli su ga na neki način, i na neki način su ponavljali njegove misli.
<BR>&nbsp;&nbsp;&nbsp;&nbsp;&nbsp;Otvoriše se vrata kupatila. Uokviren ragastovom vrata, tu je stajao Kvecal, koji mu ohrabrujuće klimnu glavom. Oreb odlete nazad na svoje mesto na vrhu stubića.
<BR>&nbsp;&nbsp;&nbsp;&nbsp;&nbsp;"Ne možemo dizati pobunu sami protiv sebe", reče Svila. "Zato nema pobune. Nema ustanka, niko od vas nije buntovnik. Mi se možemo, naravno, boriti između sebe, što i jesmo radili. Bilo je potrebno, ali vreme u kome je to bilo potrebno sada je prošlo. Opet postoji kalde - ja sam vaš kalde. Bila nam je potrebna kiša, i dobili smo kišu." Zastao je da pogleda preko sobe, ka bogatim draperijama dimne sive boje. "Majstore Ksipiase, zamolio bih te da otvoriš taj prozor. Hvala."
<BR>&nbsp;&nbsp;&nbsp;&nbsp;&nbsp;Uvukao je dubok, ali donekle bolan dah vlažnog, prohladnog vazduha. "Kišu smo dobili, a ako sam ja ikakav poznavalac vremena, biće je još. Dobijmo sada i mir - dar koji možemo sami sebi dati, dragoceniji od kiše. Dobijmo mir."
<BR>&nbsp;&nbsp;&nbsp;&nbsp;&nbsp;(Šta je ono rekao onaj kapetan, nekada davno, u onoj krčmi?) "Mnogi od vas su gladni. Naš je plan da upotrebimo gradske fondove, kupimo hranu i prodamo je vama, jeftino. Ne da je delimo besplatno, jer uvek ima ljudi koji će razbacivati sve što je besplatno. Ali veoma jeftino, tako da će čak i prosjaci moći da kupe dovoljno. Moja Garda će osloboditi robijaše iz Jama. Ovoga jutra krenućemo u Alambreru - Generalisimo Usik, Njegova svesnost prolokutor, i ja - pa ću ja to oslobađanje narediti. Svi osuđenici su pomilovani od ovog trenutka; proglašavam opštu amnestiju. Oni će biti gladni i slabi, zato vas molim da sa njima podelite onu hranu koju imate."
<BR>&nbsp;&nbsp;&nbsp;&nbsp;&nbsp;Priseti se svojih gladovanja, gladovanja u stambenoj zgradici i onog još goreg, ispod zemlje, onog koje je počelo da ga nagriza iznutra i pretvorilo se u neku vrstu bolesti pre nego što je Mamelta našla u podzemnoj kuli ona čudna jela koja sama od sebe postanu veoma vruća kad ih otvoriš. "Imali smo slabu žetvu ove godine", reče on. "Treba da se molimo bogovima, svi mi, da iduće godine bude bolje. Ja sam se za to molio često, i moliću se opet; ali ako želimo da do kraja života imamo dovoljno da jedemo, neophodno je i da obezbedimo dovoljno vode za naša polja, kad kiše izostanu.
<BR>&nbsp;&nbsp;&nbsp;&nbsp;&nbsp;"Ispod grada postoje drevni tuneli. Neki od vas mogu potvrditi da je to tako, jer su na njih nailazili dok su kopali temelje. Tuneli se protežu sve do jezera Limna; znam da je tako, jer sam bio u njima. Ako se probijemo na jednom mestu blizu jezera, a siguran sam da to možemo, onda ćemo kroz tunele moći da izvučemo vodu do naših njiva. Tada ćemo svi imati hrane u izobilju, po niskim cenama, i to dugo." Želeo je još da kaže: dok ne dođe vreme da ostavimo ovaj svitak iza sebe. Ali to prećuta, i samo zastade da osmotri kako se sive zavese njišu na vetru i da oslušne svoj sopstveni glas koji je doletao kroz otvoreni prozor.
<BR>&nbsp;&nbsp;&nbsp;&nbsp;&nbsp;"Ako ste se borili za mene, ne upotrebljavajte više svoje oružje, osim ako budete napadnuti. Ako si gardista, zakleo si se da ćeš slušati komandu svojih oficira." (Ovo nije pouzdano znao, ali bilo je toliko verovatno, da je hrabro uleteo u tu tvrdnju.) "To, konačno, znači, Generalisima Usika, koji komanduje i Gardom i vojskom. Već ste čuli šta on kaže. On je za mir. I ja sam."
<BR>&nbsp;&nbsp;&nbsp;&nbsp;&nbsp;Usik pokaza prstom ka sebi, pa ka uku; a Svila reče: "Čućete ga opet, uskoro."
<BR>&nbsp;&nbsp;&nbsp;&nbsp;&nbsp;Činilo mu se da je zastor trebalo već da se digne - štaviše, da je trebalo odavno da se digne, da je čas prve svetlosti došao, da je vreme za jutarnju molitvu Telksiepeji; ipak, grad je, iza zavesa, ostao u polumraku. "Onima koji su odani Ajuntamientu moram reći dve stvari. Prvo, da se vi borite, a mnogi od vas i ginu, za jednu ustanovu kojoj nije potrebna odbrana. Ni ja, ni Generalisimo Usik, ni General Nana, ne želimo uništiti Ajuntamiento. Zašto, dakle, ne bi zavladao mir? Pomozite nam da napravimo mir!
<BR>&nbsp;&nbsp;&nbsp;&nbsp;&nbsp;Drugo je ovo: naša Povelja je stvorila Ajuntamiento. Da nije Povelje, ne bi nikakav 'Ajuntamiento' imao prava da postoji i ne bi postojao. Naša povelja daje pravo vama - narodu Virona, ne ma kom zvaničniku - da izaberete novog kaldea kad god to mesto ostane upražnjeno. Ajuntamiento onda mora slušati kaldea koga vi izaberete. Nije potrebno ni da vam kažem da naša Povelja potiče od besmrtnih bogova. To svi znate. Generalisimo Usik i ja tražili smo savete od Njegove svesnosti, Prvog govornika Udruženja sveštenika, o ovim pitanjima Ajuntamienta i kaldea. On je ovde sa nama - pa, ako sam vam nešto pogrešno rekao, on će me ispraviti, siguran sam."
<BR>&nbsp;&nbsp;&nbsp;&nbsp;&nbsp;Kvecal levom rukom prihvati plastično uho; njegova desna ruka drhtavo iscrta u vazduhu znak sabiranja. "Blagosloveni budite u najsvetije ime Pesa, oca bogova, i Ehidne plemenite, družbenice njegove, i sinova i kćeri njihovih jednako, danas i zauvek, u ime njihovog najstarijeg deteta, Scile, pokroviteljke ovog..."
<BR>&nbsp;&nbsp;&nbsp;&nbsp;&nbsp;Nastavio je da govori, ali Svilina pažnja odlutala je na drugu stranu: otvorila su se vrata sobe za oblačenje. Kroz njih je zakoračila Zumbula, zračno predivna u tečnoj haljini od skerletne svile. Ona tiho reče: "Ono staklo unutra maločas mi reče da Ajuntamiento nudi deset hiljada svakom ko te ubije, i još po dve hiljade za Usija i Njegovu svesnost. Smatrala sam da treba to da znate."
<BR>&nbsp;&nbsp;&nbsp;&nbsp;&nbsp;Svila klimnu glavom i zahvali joj se; Usik progunđa: "Jedino to se i moglo očekivati."
<BR>&nbsp;&nbsp;&nbsp;&nbsp;&nbsp;"Razmotrite, deco moja", govorio je Kvecal, "koliko bolno mora biti Scili Hraniteljki da gleda kako sinovi i kćeri grada kog ona osnova sad kopaju oči jedni drugima. Ona dade sve što nam je potrebno. Kao prvo, Povelju našu, temelj mira i pravde. Ako želimo da opet imamo Scilinu naklonost, dovoljno je samo da se Povelji vratimo. Ako želimo da izgubljeni mir ponovo steknemo, dovoljno je, opet, da se njenoj Povelji vratimo. Želimo pravdu, to znam. I ja je želim. Jer žudnju za pravdom usadio je u svaka prsa Pes Veliki. Čak i najgori među nama želeli bi, ipak, da žive u svetosti. Možda ima nekoliko nezahvalnika koji ne bi, ali njih je vrlo mali broj. Želimo sve to, a možemo sve i ostvariti, jednim jednostavnim postupkom. Vratimo se Povelji našoj. To je ono što bogovi žele. Prihvatimo ovog miropomazanog augura, Pateru Kaldea Svilu. Bogovi i to žele. Da bismo poštovali Povelju Scile Hraniteljice, moramo imati kaldea; a danas i najmanja deca naša znaju na koga je izbor pao. Ako imate ikakve sumnje o ovim stvarima, deco moja, molim vas da se raspitate kod onog augura čijem staranju ste povereni. Kao što znate, u svakoj gradskoj četvrti ima po jedan. Ili pitajte prvog koga sretnete, ili ma koju svetu sibilu. Oni će vam reći da staza dužnosti nije teška; jednostavna je i laka."
<BR>&nbsp;&nbsp;&nbsp;&nbsp;&nbsp;Kvecal zastade i izdahnu vazduh, sa malim šištanjem. "A sada, deco moja, nešto bolno, najbolnije. Do mene je dopro glas da đavoli u ljudskom obliku pokušavaju da nas satru. Lažljivo i opako, oni obećavaju novac koji nemaju i koji neće dati u zamenu za našu krv. Ne nasedajte njihovim lažima. Njihove laži vređaju bogove. Ko god ubija, za novac, dobre ljude, gori je od demona, a ko ubije za pare koje nikad neće videti, taj je budala. I ne samo budala, nego namagarčena budala."
<BR>&nbsp;&nbsp;&nbsp;&nbsp;&nbsp;Usik pruži ruku ka plastičnom uhu, ali Kvecal odmahnu glavom. "Deco moja, uskoro će dizanje zastora stići do nas. Novi dan. Neka to bude dan mira. Ujedinimo se. Stanimo svi na stranu bogova, na stranu njihove Povelje i na stranu ovog kaldea koga su bogovi izabrali za nas. Pozdravljam vas sada, ali se nadam da ću uskoro razgovarati sa vama oči u oči i blagosloviti vas što ste dali mir našem gradu. A sada, verujem, Generalisimo Usik želi još jednom da vam se obrati."
<BR>&nbsp;&nbsp;&nbsp;&nbsp;&nbsp;Usik pročisti grlo. "Govori Generalisimo. Operacije protiv pobunjenika obustaviti. Ova komanda je izvršna odmah. Svaki oficir pojedinačno biće odgovoran za izvršavanje ili neizvršavanje ovog mog naređenja, kao i za dejstva svih svojih boraca ili vojnika, zavisno od toga šta ima. Kalde Svila i Njegova svesnost sada će prolaziti kroz grad, u jednoj od naših letelica. Očekujem da ih svaki oficir, borac i vojnik prihvati sa punom vernošću i disciplinom.
<BR>&nbsp;&nbsp;&nbsp;&nbsp;&nbsp;Moj Kalde, imaš li još nešto da kažeš?"
<BR>&nbsp;&nbsp;&nbsp;&nbsp;&nbsp;"Da, imam." Svila se nagnu prema njemu i progovori u plastično uho. "Molim da prekinete borbu. Bila je, kao što rekoh, potrebna; ali sad je besmislena. Zaustavi ih ako možeš, Mejtero Nano. Generalice Nano, molim te da ih zaustaviš. Mir je nadohvat naših ruku - a od onog trena kad prihvatimo mir, pobedili smo, svi mi."
<BR>&nbsp;&nbsp;&nbsp;&nbsp;&nbsp;Uspravio se, uživajući u čudesnosti tog 'uha'. Stvarno izgleda kao neki crni cvet, pomisli on, cvet namenjen da cveta noću; pošto je već procvetao, i dizastor mora biti blizu, iako noć izgleda gotovo jednako mrkla kao i dosad.
<BR>&nbsp;&nbsp;&nbsp;&nbsp;&nbsp;Opet se sagnuvši do uha, dodade: "Dolazimo kod vas kroz nekoliko minuta lebdelicom koju je Generalisimo Usik pomenuo. Zamolio bih da ne pucate na nas. Mi svakako nećamo pucati na vas. Niko neće pucati." Okrete se Usiku, tražeći potvrdu; Usik žustro zaklima glavom.
<BR>&nbsp;&nbsp;&nbsp;&nbsp;&nbsp;"Pa čak ni ako pucate na mene. Ja ću stajati uspravno ako budem mogao, da me vidite." Zastao je. Ima li još nešto da se kaže?
<BR>&nbsp;&nbsp;&nbsp;&nbsp;&nbsp;Razređene kao grmljavina iz daljina, njegove reči doleteše nazad, kroz prozor: oluja koja se smiruje. "Da me vidite."
<BR>&nbsp;&nbsp;&nbsp;&nbsp;&nbsp;"Oni koji su se borili za Viron biće nagrađeni, bez obzira na to na kojoj strani su se borili. Mejtero Mermer, ako me čuješ, zamolio bih te da dođeš do lebdelice. Veoma si mi potrebna, zato, molim te, dođi. Njorka, takođe, i Šenila." Da li je Kipris posela Zumbulu i učinila je neodoljivom? Može li ona posesti dve žene istovremeno? Jedan sekund razmatrao je, među zapamćenim licima njegovih nastavnika u sholi, ovo pitanje. Ovo treba završiti, pomisli on, prizivanjem božanstava; ali reči pohvale, drevne i dobro znane, zastale su mu u grlu.
<BR>&nbsp;&nbsp;&nbsp;&nbsp;&nbsp;"Dok se ne vidimo", reče on, najzad, "molim da se molite bogovima za mene. I za naš grad, i za sve nas. Molite se Kiprisi Dobroj, koja je ljubav. Naročito se molite Izvanašu, jer on je bog čije vreme dolazi, a ja sam pomoć koju je on nama poslao."
<BR>&nbsp;&nbsp;&nbsp;&nbsp;&nbsp;Spustio je ruku u kojoj je držao 'uho'; Usik ga preuze od njega. "Za tu pomoć svi smo zahvalni", reče Usik, a Oreb tiho, promuklo reče: "Pazi."
<BR>&nbsp;&nbsp;&nbsp;&nbsp;&nbsp;Posle toga, niko nije govorio. Iako su bili prisutni Usik, Svilin hirurg, Ksipias i Kvecal, Svila je imao osećaj da je spavaća soba prazna. Onostran prozora, Palatin je pritisnula tišina. Nijedan ulični prodavac nije galamio o svojoj robi, nikakvo oružje nije progovaralo.
<BR>&nbsp;&nbsp;&nbsp;&nbsp;&nbsp;Mir.
<BR>&nbsp;&nbsp;&nbsp;&nbsp;&nbsp;Mir, bar ovde; za one na Palatinu i one oko Palatina, nastupio je mir. Iako izgleda neverovatno, stotine ljudi - hiljade - prestadoše da ratuju, naprosto zato što im je on, Svila, tako rekao.
<BR>&nbsp;&nbsp;&nbsp;&nbsp;&nbsp;Osećao se bolje; možda se od transfuzije mira, kao i od transfuzije krvi, čovek oseti bolje. Jači je, mada još ne jak. Hirurg je u njega dolivao krv, opet, dok je spavao; a to spavanje mora biti da je bilo nešto nalik na komu, jer igla ga nije probudila. Tuđa krv, tuđ život, dakle, jeste ono što mu je omogućilo da živi, iako je one noći pre ove bio čvrsto ubeđen da će umreti. Predosećanja rođena iz slabosti mogu, dakle, biti pobeđena; moraće to da zapamti. Kad čovek ima prijatelje voljne da mu pomognu, može sam graditi svoju sudbinu.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
