<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. ISPOD VODA
<P>&nbsp;&nbsp;&nbsp;&nbsp;&nbsp;Luis se probudio pri sili teže, sa osmehom na licu, prijatnim bolom u svakom mišiću i odlučnošću u očima. Prošle noći veoma je malo spavao. Harkabiparolin nije preterivala kada je govorila o svojoj hitnji. Nije upošte znao (uprkos vremenu provedenom sa Halroprilalar) da se Graditelji gradova mogu uspaliti.
<BR>&nbsp;&nbsp;&nbsp;&nbsp;&nbsp;On se pomeri, a veliki krevet se zatalasa pod njim. Jedno telo pribi se uz njegovo: Kavaresksenjajok, na stomaku, prućen poput morske zvezde, tiho je hrkao.
<BR>&nbsp;&nbsp;&nbsp;&nbsp;&nbsp;Harkabiparolin, umotana u narandžasto krzno u podnožju kreveta, promeškolji se i pridiže. Ona reče, možda želeći da se izvini što ga je napustila: "Stalno sam se budila ne znajući gde sam, jer se krevet poda mnom valjao."
<BR>&nbsp;&nbsp;&nbsp;&nbsp;&nbsp;Kulturni šok, pomisli on. Priseti se da je Halroprilalar volela polje za spavanje, ali ne za spavanje." Ima dosta prostora na podu. Kako se osećaš?"
<BR>&nbsp;&nbsp;&nbsp;&nbsp;&nbsp;"Mnogo bolje, za sada. Hvala."
<BR>&nbsp;&nbsp;&nbsp;&nbsp;&nbsp;"Hvala tebi. Jesi li gladna?"
<BR>&nbsp;&nbsp;&nbsp;&nbsp;&nbsp;"Još ne."
<BR>&nbsp;&nbsp;&nbsp;&nbsp;&nbsp;Vežbao je. Mišići su mu bili čvrsti, ali bio je van forme. Graditelji gradova zbunjeno su ga posmatrali. Posle toga on naruči doručak: dinju, sufle veliki Marni, čajne kolačiće, kafu. Njegovi gosti odbiše kafu, što se moglo i naslutiti, a isto tako i kolačiće.
<BR>&nbsp;&nbsp;&nbsp;&nbsp;&nbsp;Kada se Poslednji pojavio izgledao je raščupan i umoran. "Stvari koje smo tražili nalaze se u zapisima lebdećeg grada", reče on. "Sve vrste prave svoje oklope po obliku Pak zaštitnika. Oklop nije svuda isti, ne potpuno isti, ali mu je stil istovetan. Možda bi se to moglo pripisati širenju kulture Graditelja gradova. Njihovo carstvo izmešalo je ideje i pronalaske tako da nikada nećemo ući u trag njihovom poreklu."
<BR>&nbsp;&nbsp;&nbsp;&nbsp;&nbsp;"Šta je sa drogom besmrtnosti?"
<BR>&nbsp;&nbsp;&nbsp;&nbsp;&nbsp;"Bio si u pravu. Na Veliki okean gleda se kao na izvor užasa i uživanja, uključujući tu i besmrtnost. Poklon nije uvek droga. Ponekada nailazi bez upozorenja, kao dar hirovitih bogova. Luise, predanja za mene nemaju mnogo smisla, ja nisam ljudsko biće."
<BR>&nbsp;&nbsp;&nbsp;&nbsp;&nbsp;"Pusti nam traku. Dovešću i naše goste da je gledaju. Možda oni mogu objsaniti ono što ja ne mogu."
<BR>&nbsp;&nbsp;&nbsp;&nbsp;&nbsp;"Aj, aj."
<BR>&nbsp;&nbsp;&nbsp;&nbsp;&nbsp;"Šta je sa popravkama?"
<BR>&nbsp;&nbsp;&nbsp;&nbsp;&nbsp;"Na Prstenastom svetu nije bilo popravki tokom pisane istorije."
<BR>&nbsp;&nbsp;&nbsp;&nbsp;&nbsp;"Šališ se!"
<BR>&nbsp;&nbsp;&nbsp;&nbsp;&nbsp;"Koliku oblast obuhvataju gradske arhive? Koliko vremena? Malu i kratko. Pored toga, proučio sam stare razgovore sa Džekom Brenanom. Razabrao sam da zaštitnici dugo žive i da veoma dugo obraćaju pažnju na nešto. Više vole da sami obave posao nego da upotrebe servomehanizme. Na primer, na brodu Phsstpoka nije bilo automatskog pilota."
<BR>&nbsp;&nbsp;&nbsp;&nbsp;&nbsp;"To se ne slaže. Sistem kanala za prelivanje sigurno je automatski."
<BR>&nbsp;&nbsp;&nbsp;&nbsp;&nbsp;"Ali tu je posredi samo obična gruba sila. Mi ne znamo zašto su zaštitnici izumrli ili napustili Prstenasti svet. Zar je moguće da im je bila poznata njihova sudbina, da su imali vremena da automatizuju sistem kanala za prelivanje? Luise, nama nije potrebno da išta od toga znamo."
<BR>&nbsp;&nbsp;&nbsp;&nbsp;&nbsp;"Oh, je li? Meteorska odbrana je verovatno takođe automatska. Zar ne bi želeo da saznaš pobliže o meteorskoj odbrani?"
<BR>&nbsp;&nbsp;&nbsp;&nbsp;&nbsp;"Želeo bih."
<BR>&nbsp;&nbsp;&nbsp;&nbsp;&nbsp;"I visinski mlaznici bili su automatski. Možda su za sve to postojale ručne kontrole. Ali hiljadu hominidnih vrsta razvilo se od kada su Paki nestali, a automati još rade. Ili su zaštitnici od samog početka nameravali da odu... u šta ne verujem..."
<BR>&nbsp;&nbsp;&nbsp;&nbsp;&nbsp;"Ili im je bilo potrebno mnogo godina da izumru", reče Poslednji. "Imam ja neke ideje o tome." Ništa više nije želeo da kaže.
<BR>&nbsp;&nbsp;&nbsp;&nbsp;&nbsp;Luis tog jutra pronađe odličnu zabavu. Priče o Velikom okeanu su bile dobre, pune junaka, kraljevstava, junačkih otkrovenja, čarolija, strašnih čudovišta i arome drugačije od one koju su posedovale bajke bilo koje kulture ljudi. Ljubav nije bila večna. Sadruzi junaka (ili junakinja) Graditelja gradova uvek su pripadali suprotnom polu, njihova odanost potkrepljivana je maštovito opisanim rišatrama, a njihove obično čudne moći uzimane su zdravo za gotovo. Čarobnjaci nisu bili sami po sebi zli; predstavljali su slučajne opasnosti koje je trebalo izbegavati, a ne boriti se protiv njih.
<BR>&nbsp;&nbsp;&nbsp;&nbsp;&nbsp;Luis pronađe zajedničke imenitelje za kojima je tragao. Uvek su se pominjala prostranstva mora, užasi uluja i morska čudovišta.
<BR>&nbsp;&nbsp;&nbsp;&nbsp;&nbsp;Neka od njih bile su ajkule, glavate uljarke, kitovi ubice, Gamidži-uništivači, senkovite ribe sa Čudozemlja ili džugle pune korenja-zamki. Bilo je tu i inteligentnih stvorova. Morske zmije miljama dugačke sa nozdrvama iz kojih je izbijala para (podrazumeva li to i pluća?) i velikim ustima sa oštrim zubima. Bila je tu i jedna zemlja koja je spaljivala svaki brod koji bi joj se približio, ostavljajući uvek samo po jednog preživelog. (Mašta ili suncokreti?) Određena ostrva predstavljala su morska čudovišta koja su imala sklonost ka mirovanju i to u toj meri da je celokupna ekologija mogla da se smesti na leđima zveri, sve dok brod pun mornara ne bi uznemirio stvorenje. Tada bi ono zaronilo. Luis je još mogao i da poveruje u tako nešto da isto predanje nije sreo i u literaturi Zemlje.
<BR>&nbsp;&nbsp;&nbsp;&nbsp;&nbsp;A sasvim je poverovao u pomamne oluje. Na tom dugom potezu mogle su nastati užasne oluje čak i bez efekta koriolis koji podiže orkane na svakom normalnom svetu. Na Karti Kzina video je brod veliki kao grad. Brdo tolike veličine moglo bi izazvati oluje na Velikom okeanu.
<BR>&nbsp;&nbsp;&nbsp;&nbsp;&nbsp;Nije sasvim odbacio ni priče o čarobnjacima. Oni su (u tri predanja) izgleda pripadali rasi Graditelja gradova. Ali za razliku od čarobnjaka iz predanja sa Zemlje bili su veliki borci. U sva tri nosili su oklope.
<BR>&nbsp;&nbsp;&nbsp;&nbsp;&nbsp;"Kavaresksenjajok? Da li čarobnjaci uvek nose oklope?"
<BR>&nbsp;&nbsp;&nbsp;&nbsp;&nbsp;Dečak ga čudno pogleda. "Misliš na priče, zar ne? Ne. Mada pretpostavljam da to uvek čine oko Velikog okeana. Zašto?"
<BR>&nbsp;&nbsp;&nbsp;&nbsp;&nbsp;"Da li se čarobnjaci bore? Jesu li oni veliki borci?"
<BR>&nbsp;&nbsp;&nbsp;&nbsp;&nbsp;"Nije nužno da to budu." Dečak poče neprijatno da se oseća zbog ovog ispitivanja.
<BR>&nbsp;&nbsp;&nbsp;&nbsp;&nbsp;Harkabiparolin im upade u razgovor. "Luvevu, možda ja više znam o dečijim pričama nego Kava. Šta to ppkušavaš da saznaš?"
<BR>&nbsp;&nbsp;&nbsp;&nbsp;&nbsp;"Tragam za domom inženjera Prstenastog sveta. Ti čarobnjaci u oklopima mogli bi da budu oni, sem što se oni javljaju suviše kasno u istoriji."
<BR>&nbsp;&nbsp;&nbsp;&nbsp;&nbsp;"Onda to nisu oni."
<BR>&nbsp;&nbsp;&nbsp;&nbsp;&nbsp;"Ali šta je podstaklo predanja? Kipovi? Munje izvučene iz pustinje? Rasna sećanja?"
<BR>&nbsp;&nbsp;&nbsp;&nbsp;&nbsp;Ona razmisli: "Čarobnjaci obično pripadaju vrsti koja priča priču. Opisi se razlikuju: visina, težina, način ishrane. Ipak imaju i zajednička obeležja. Strasni su borci. Ne zauzimaju moralni stav. Njih ne treba poražavati, već izbegavati."
<BR>&nbsp;&nbsp;&nbsp;&nbsp;&nbsp;Poput neke podmornice ispod polarnog leda, Topla igla istrage krstarila je ispod Velikog okeana.
<BR>&nbsp;&nbsp;&nbsp;&nbsp;&nbsp;Poslednji je usporio brod. Imali su dobar pogled na dugačku, zamršeno izuvijanu traku kontinentalne ploče koja se spuštala iza njih. Inače je dno Velikog okeana bilo isto tako raznovrsno kao i kopno: planine dovoljno visoke da se izdignu iznad vode; podvodni kanjoni koji su se pokazivali kao grebeni visoki pet do šest milja.
<BR>&nbsp;&nbsp;&nbsp;&nbsp;&nbsp;Šta se sada iznad njih nalazilo... pošljunčen krov, taman čak i pod pojačanom svetlošću, koji je izgledao nametljivo blizak iako je bio tri hiljade milja povrh njih... zar to ne bi trebalo da je Karta Kzina. Kompjuter potvrdi da jeste. Kzin mora da je bio tektonski aktivan kada je Karta vajana. Morska dna bila su izrazito ispupčena; planinski lanci duboki i oštro oivičeni.
<BR>&nbsp;&nbsp;&nbsp;&nbsp;&nbsp;Luis nije mogao ništa da raspozna. Penom ublaženi obrisi nisu bili dovoljni. "Ne, Luise, skrit ga blokira. Vidiš li gotovo kružan zaliv gde se završava velika reka? Ogroman brod ukotvljen je preko njenog ušća. Gotovo s druge strane Karte, tamo gde se dve reke ulivaju jedna u drugu u obliku slova Y - tamo je zamak gde sada počiva lender."
<BR>&nbsp;&nbsp;&nbsp;&nbsp;&nbsp;"U redu. Spusti se nekoliko hiljada milja. Daj mi da pogledam odozgo... ili odozdo."
<BR>&nbsp;&nbsp;&nbsp;&nbsp;&nbsp;Igla zaroni ispod svog izrezbarenog krova. Poslednji reče: "Ovaj isti put prešao si u Lažljivom kopiletu. Zar očekuješ da ćeš naići na neke izmene?"
<BR>&nbsp;&nbsp;&nbsp;&nbsp;&nbsp;"Ne. Postaješ nestrpljiv?"
<BR>&nbsp;&nbsp;&nbsp;&nbsp;&nbsp;"Razume se da ne, Luise."
<BR>
<BR>&nbsp;&nbsp;&nbsp;&nbsp;&nbsp;"Sada znam više nego što sam onda znao. Možda ću zapaziti neku sitnicu koja mi je onda promakla. Kao... šta je to, šta to viri blizu južnog pola?"
<BR>&nbsp;&nbsp;&nbsp;&nbsp;&nbsp;Poslednji proširi vidno polje. Jedan dugačak, uzak i potpuno crn trougao rapave površine izlazio je iz središta Karte Kzina.
<BR>&nbsp;&nbsp;&nbsp;&nbsp;&nbsp;"Rebro radijatora", reče lutkar. "Antarktik treba stalno rashlađivati, razume se."
<BR>&nbsp;&nbsp;&nbsp;&nbsp;&nbsp;Stanovnici Prstenastog sveta bili su potpuno zbunjeni. "Ne razumem", reče Harkabiparolin. "Mislila sam da znam nešto malo o nauci, ali... šta je ovo?"
<BR>&nbsp;&nbsp;&nbsp;&nbsp;&nbsp;"Suviše je zamršeno. Poslednji..."
<BR>&nbsp;&nbsp;&nbsp;&nbsp;&nbsp;"Luvevu, ja nisam ni budala ni dete!"
<BR>&nbsp;&nbsp;&nbsp;&nbsp;&nbsp;Nije imala mnogo više od četrdeset godina, pomisli Luis. "U redu. Cela stvar je u tome što se oponaša planeta. Lopta koja se okreće, shvataš? Sunčevi zraci padaju gotovo vodoravno na polove kod lopti koje se okreću, tako da je tamo hladno. Stoga ovaj svet koji oponaša loptasti model mora da se hladi na polovima. Poslednji, uvećaj nam to još više."
<BR>&nbsp;&nbsp;&nbsp;&nbsp;&nbsp;Rapava površina rebra pretvori se u bezbroj pomičnih vodoravnih kapaka, s gornje strane srebrnastih, a sa donje crnih. Leto i zima, pomisli on; i začu sebe kako kaže: "Ne mogu da poverujem."
<BR>&nbsp;&nbsp;&nbsp;&nbsp;&nbsp;"Luvevu?"
<BR>&nbsp;&nbsp;&nbsp;&nbsp;&nbsp;On bespomoćno raširi ruke. "Svaki čas to izgubim iz vida. Mislim da sam sve prihvatio, a onda iznenada nešto se pokaže suviše veliko. Baš tanj veliko."
<BR>&nbsp;&nbsp;&nbsp;&nbsp;&nbsp;Suze napuniše Harkabiparolinine oči. "Sada verujem. Moj svet samo oponaša neki pravi svet."
<BR>&nbsp;&nbsp;&nbsp;&nbsp;&nbsp;Luis je obgrli. "Stvaran je. Osećaš li ovo? Ti si isto toliko stvarna kao i ja. Udari nogom. Svet je isto onoliko stvaran kao i ovaj brod. Samo je veći. Mnogo, mnogo veći."
<BR>&nbsp;&nbsp;&nbsp;&nbsp;&nbsp;Poslednji reče: "Luise?"
<BR>&nbsp;&nbsp;&nbsp;&nbsp;&nbsp;Radeći malo za teleskopom pronašao je još poklopaca, ali manjih, oko perimetra Karte. "I oblasti oko arktika moraju se hladiti, razume se."
<BR>&nbsp;&nbsp;&nbsp;&nbsp;&nbsp;"Da. Biće mi dobro za koji minut. Povedi nas prema Božjoj pesnici, ali ne žuri. Može li je kompjuter pronaći?"
<BR>&nbsp;&nbsp;&nbsp;&nbsp;&nbsp;"Da. Možda je začepljena? Rekao si da je Olujno oko ili začepljeno ili popravljeno."
<BR>&nbsp;&nbsp;&nbsp;&nbsp;&nbsp;"Začepiti Božju pesnicu ne bi bilo baš lako. Rupa je veća od Australije i dosta iznad atmosfere." On snažno protrlja zatvorene oči.
<BR>&nbsp;&nbsp;&nbsp;&nbsp;&nbsp;Ne mogu dozvoliti da mi se to događa, pomisli on. Ono što se događa je stvarnost. Ono što je stvarno s tim mogu da se nosim pomoću mozga. Tanj, nije trebalo nikada da koristim napon. Upropastio mi je smisao za stvarnost. Ali... rebra za hlađenje ispod polova?
<BR>&nbsp;&nbsp;&nbsp;&nbsp;&nbsp;Izašli su ispod Karte Kzina. Radar za dubinsko snimanje nije pokazivao cevi ispod uobličenog dna mora. Što znači da je meteorski zaštitnik predstavljao penasti skrit. Cevi mora da su bile tu ili bi glib punio dno okeana.
<BR>&nbsp;&nbsp;&nbsp;&nbsp;&nbsp;Ali grebeni na donjoj površini Prstenastog sveta - ti dugački, dugački podmorski kanjoni. U svakom od dubokih kanjona po bager, kao i ispust na jednom kraju: tako se moglo održavati celo morsko dno bez muljnih naslaga.
<BR>&nbsp;&nbsp;&nbsp;&nbsp;&nbsp;"Skreni malo, Poslednji. Odvedi nas pod Kartu Marsa. Zatim pod Kartu Zemlje. Nećemo se mnogo udaljiti s našeg puta."
<BR>&nbsp;&nbsp;&nbsp;&nbsp;&nbsp;"Gotovo dva časa."
<BR>&nbsp;&nbsp;&nbsp;&nbsp;&nbsp;"Rizikuj ih."
<BR>&nbsp;&nbsp;&nbsp;&nbsp;&nbsp;Dva časa, Luis je dremao u polju za spavanje. Znao je da pustolov spava kada može. Probudio se dosta pre vremena dok je morsko dno još klizilo iznad krova Igle. Posmatrao je dok su usporavali i zaustavljali se.
<BR>&nbsp;&nbsp;&nbsp;&nbsp;&nbsp;Poslednji reče: "Nema Marsa."
<BR>&nbsp;&nbsp;&nbsp;&nbsp;&nbsp;Luis žestoko zatrese glavom. Probudi se! "Šta?"
<BR>&nbsp;&nbsp;&nbsp;&nbsp;&nbsp;"Mars je jedan hladan, suv, gotovo bezvazdušan svet, zar ne? Cela Karta trebalo bi da je hladna i isušena na neki način i trebalo bi da se uzdiže gotovo iznad atmosfere."
<BR>&nbsp;&nbsp;&nbsp;&nbsp;&nbsp;"Da. Tako nekako."
<BR>&nbsp;&nbsp;&nbsp;&nbsp;&nbsp;"Pogledaj onda naviše. Trebalo bi da se nalazimo ispod Karte Marsa. Vidiš li bilo kakvo rebro mnogo veće od onoga ispod Karte Kzina? Vidiš li neko gotovo kružno udubljenje dvadeset milja uvučeno unutra?"
<BR>&nbsp;&nbsp;&nbsp;&nbsp;&nbsp;Iznad njihovih glava nije bilo ničega sem obrnutih obrisa morskog dna.
<BR>&nbsp;&nbsp;&nbsp;&nbsp;&nbsp;"Luise, ovo je opasno. Ako nas je izdala memorija kompjutera..." Noge Poslednjega se smotaše. Glave mu zaroniše nadole, unutra.
<BR>&nbsp;&nbsp;&nbsp;&nbsp;&nbsp;"Memorija kompjutera je odlična", reče Luis. "Smiri se. Sa kompjuterom je sve u redu. Proveri da li je temperatura okeana viša iznad nas?"
<BR>&nbsp;&nbsp;&nbsp;&nbsp;&nbsp;Poslednji je oklevao, napola smotan u položaju fetusa. "Aj, aj", promrmlja samo, a zatim se užurba oko kontrola.
<BR>&nbsp;&nbsp;&nbsp;&nbsp;&nbsp;Harkabiparolin upita: "Da li vas dobro razumem? Jedan od vaših svetova nedostaje?"
<BR>&nbsp;&nbsp;&nbsp;&nbsp;&nbsp;"Jedan od manjih. Puka nebrižljivost, draga moja."
<BR>&nbsp;&nbsp;&nbsp;&nbsp;&nbsp;"Ovo nisu lopte", reče ona zamišljeno.
<BR>&nbsp;&nbsp;&nbsp;&nbsp;&nbsp;"Ne. Kao kada oljuštiš neki okrugli plod, pa koru izravnaš."
<BR>&nbsp;&nbsp;&nbsp;&nbsp;&nbsp;Poslednji ih pozva: "Temperatura u okolini nije izjednačena. Zanemarujući oblasti oko rebara kreće se od četrdeset do osamdeset stepeni Farenhajta."
<BR>&nbsp;&nbsp;&nbsp;&nbsp;&nbsp;"Voda bi trebalo da je toplija oko Karte Marsa."
<BR>&nbsp;&nbsp;&nbsp;&nbsp;&nbsp;"Karta Marsa ne postoji i voda nije toplija."
<BR>&nbsp;&nbsp;&nbsp;&nbsp;&nbsp;"Šta? Ali to je čudno."
<BR>&nbsp;&nbsp;&nbsp;&nbsp;&nbsp;"Ako te razumem... da, to je problem." Lutkarevi vratovi se izviše i napraviše polukrug svaki na svoju stranu sve dok nije gledao sam sebe u oči. Luis nije video Nesusa kako to radi i pitao se nije li to način na koji se lutkari smeju. Moglo je da znači i da se usredsredio na nešto. Harkabiparolin oseti nelagodnost, ali nije mogla da odvoji pogled.
<BR>&nbsp;&nbsp;&nbsp;&nbsp;&nbsp;Luis je koračao. Mars se mora hladiti. Gde je onda?"
<BR>&nbsp;&nbsp;&nbsp;&nbsp;&nbsp;Lutkar poče da zvižduće neku čudnu melodiju. "Rešetka?"
<BR>&nbsp;&nbsp;&nbsp;&nbsp;&nbsp;Luis stade u pola koraka. "Rešetka. Tačno. A to bi značilo... tanj! Tako prosto?"
<BR>&nbsp;&nbsp;&nbsp;&nbsp;&nbsp;"Malo smo napredovali. Naš sledeći potez?"
<BR>&nbsp;&nbsp;&nbsp;&nbsp;&nbsp;Dosta su naučili posmatrajući donju površinu svetova. Znači... "Odvedi nas na Kartu Zemlje, u podzemni nivo, molim te."
<BR>&nbsp;&nbsp;&nbsp;&nbsp;&nbsp;"Aj, aj", reče Poslednji. Igla nastavi da se kreće u smeru okretanja.
<BR>&nbsp;&nbsp;&nbsp;&nbsp;&nbsp;Toliki okean, pomisli Luis. Tako malo kopna. Zašto je inženjerima Prstena bilo potrebno toliko slane vode samo na dva mesta? Dva zbog ravnoteže, razume se, ali zašto toliko velika?
<BR>&nbsp;&nbsp;&nbsp;&nbsp;&nbsp;Rezervoari? Delimično. rezervati morskog života na napuštenom svetu Paka? Za jednog konzervativca to bi bilo vredno nagrade; ali to su bili Paki zaštitnici. Sve što bi oni učinili bilo je sa ciljem da zaštite sebe i svoje krvne potomke.
<BR>&nbsp;&nbsp;&nbsp;&nbsp;&nbsp;Karte, pomisli Luis, predstavljale su vrhunski vid skretanja od tog načela.
<BR>&nbsp;&nbsp;&nbsp;&nbsp;&nbsp;Uprkos tome što se okeansko dno javljalo samo u obrisima, Zemlju je bilo lako prepoznati. Luis upre prst u ravne obline kontinentalnih ploča dok su prolazili ispod Afrike, Australije, Amerike, Grenlanda... rebara ispod Antarktika i Arktičkog okeana ... stanovnici Prstenastog sveta gledali su učtivo i klimali. Zašto bi oni marili? To nije bio njihov dom.
<BR>&nbsp;&nbsp;&nbsp;&nbsp;&nbsp;Da, učiniće sve što je u njegovoj moći da vrati Harkabiparolin i Kavaresksenjajoka kući, ako ništa drugo ne bude u stanju da uradi za njih. Luis Vu je sada bio bliže Zemlji nego što će ikada biti.
<BR>&nbsp;&nbsp;&nbsp;&nbsp;&nbsp;Iznad njih nastavi da promiče morsko dno.
<BR>&nbsp;&nbsp;&nbsp;&nbsp;&nbsp;Zatim linija obale: pljosnata zaobljenost kontinentalne ploče čiji je granični deo predstavljao lavirint zatona, zaliva, rečnih delti, poluostrva, arhipelaga i neravnih pojedinosti suviše tananih za ljudsko oko. Igla je napredovala na levu stranu u smeru okretanja. Prođoše ispod šupljih planinskih venaca i ravnih mora. Jedna pravilno iscrtana linija protezala se pravo u smeru okretanja; a na njenom bližem kraju, zrak svetlosti...
<BR>&nbsp;&nbsp;&nbsp;&nbsp;&nbsp;Božja pesnica.
<BR>&nbsp;&nbsp;&nbsp;&nbsp;&nbsp;Nešto ogromno pogodilo je Prstenasti svet pre dosta vremena. Plamena lopta potisnula je pod Prstenastog sveta naviše davši mu oblik iskošene kupe, a zatim se probila napolje. Pružajući se gotovo u suprotnom smeru od velikog levkastog obličja nalazio se trag jednog mnogo kasnije prispelog meteorita: jedna obogaljena svemirska letelica Opštih Proizvoda, sa putnicima smrznutim u stazisu dodirnula je tlo u vodoravnom položaju pri brzini od sedam stotina sedamdeset milja u sekundi. Tanj, oni su u stvari iskrivili skrit!
<BR>&nbsp;&nbsp;&nbsp;&nbsp;&nbsp;Topla igla istrage stade da se diže uz snop svetlosti: krvava sunčeva svetlost prodirala je uspravno kroz krater u planinu Božje pesnice. Krhotine skrita istanjene kada se probila stara plamena lopta, stajale su poput manjih vrhova oko vulkanske kupe. Brod se izdiže iznad njih.
<BR>&nbsp;&nbsp;&nbsp;&nbsp;&nbsp;Pustinja se pružala niz padine i daleko u daljinu. Udarac kojim je stvorena Božja pesnica spalio je celokupni život na površini dosta većoj od Zemlje. Daleko, daleko u daljini, stotinu hiljada milja daleko, plavetnilo daljine pretopilo se u plavetnilo mora; samo im je visina od hiljadu milja na kojoj se Igla nalazila omogućavala da vide tako daleko.
<BR>&nbsp;&nbsp;&nbsp;&nbsp;&nbsp;"Krenimo", reče Luis. "Zatim nam daj pregled onoga što hvataju kamere na lenderu. Da vidimo kako je, Hmii."
<BR>&nbsp;&nbsp;&nbsp;&nbsp;&nbsp;"Aj, aj."
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
