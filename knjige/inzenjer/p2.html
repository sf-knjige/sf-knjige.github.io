<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. POD NAPONOM
<P>&nbsp;&nbsp;&nbsp;&nbsp;&nbsp;Luis Vu bio je pod naponom kada su dvojica došla da naruše njegovu osamu.
<BR>&nbsp;&nbsp;&nbsp;&nbsp;&nbsp;Bio je u punom položaju lotosa na bujnom, žutom tepihu od unutrašnje trave. Osmehivao se blaženo, sanjivo. Stan je bio mali, samo jedna velika soba. Mogao je da vidi oboja vrata. Izgubljen u radosti koju poznaju samo strujomani, nije ih uopšte primetio kako dolaze. Odjednom, bili su tu: dva bleda mladića, obojica preko dva metra visoki, promatrali su Luisa Vua, prezrivo se osmehujući. Jedan dunu kroz nos i spusti u džep nešto što je imalo oblik oružja. Dok je Luis ustajao, oni stadoše da mu se približavaju.
<BR>&nbsp;&nbsp;&nbsp;&nbsp;&nbsp;Nije ih zavarao samo taj srećni osmeh, već i draud veličine pesnice koji je poput nekog crnog, plastičnog čira štrčao iz temena Luisa Vua. Imali su posla sa strujomanom i znali su šta ih čeka. Ovaj čovek mora da godinama nije imao nikakvih misli, zato što je sve drugo potirao dotok struje do središta za zadovoljstva u njegovom mozgu. Gotovo je umirao od gladi zato što nije vodio računa o sebi. Bio je nizak, tridesetak centimetara niži od dvojice napadača. On...
<BR>&nbsp;&nbsp;&nbsp;&nbsp;&nbsp;Kada su krenuli na njega, Luis se izvi daleko u stranu kako bi uspostavio ravnotežu i udari jednom, dva puta, tri puta. Jedan od napadača ostade oboren i sklupčan, prestavši da diše, pre no što se drugi dosetio da se povuče.
<BR>&nbsp;&nbsp;&nbsp;&nbsp;&nbsp;Luis krenu za njim.
<BR>&nbsp;&nbsp;&nbsp;&nbsp;&nbsp;Mladića je napola paralizovao izraz blaženstva s kojim je Luis krenuo da ga ubije. Prekasno je izvukao ošamućivač koji je odložio u džep. Luis mu ga izbi iz ruke. Izbegavši krupnu pesnicu on zadade udarac u potkolenicu (bledi div prestade da se kreće), prepone, srce (div se široko presamiti uz zviždeći prasak), grlo (vrisak se iznenada prekide).
<BR>&nbsp;&nbsp;&nbsp;&nbsp;&nbsp;Drugi napadač pridigao se na kolena i šake, dahćući. Luis ga dvaput kratko lupi po vratu.
<BR>&nbsp;&nbsp;&nbsp;&nbsp;&nbsp;Napadači su nepomično ležali na bujnoj travi.
<BR>&nbsp;&nbsp;&nbsp;&nbsp;&nbsp;Luis Vu ode da zaključa vrata. Za sve to vreme blaženi osmeh nije mu silazio sa lica, a to se nije izmenilo ni kada je utvrdio da su vrata zaključana i alarm uključen. On proveri vrata balkona: reza je bila na mestu i alarm uključen.
<BR>&nbsp;&nbsp;&nbsp;&nbsp;&nbsp;Kako su, za ime sveta dospeli unutra?
<BR>&nbsp;&nbsp;&nbsp;&nbsp;&nbsp;Zbunjen, on se spusti tamo gde se našao, zauzevši položaj lotosa, i ne pomeri se više od jednog sata.
<BR>&nbsp;&nbsp;&nbsp;&nbsp;&nbsp;Konačno, merač vremena škljocnu i isključi draud.
<BR>&nbsp;&nbsp;&nbsp;&nbsp;&nbsp;Uživanje struje najmlađi je greh čovečanstva. Većina kultura ljudskog svemira smatrala je, u pojedinim razdobljima svojih istorija, ovu naviku za najveću pošast. Ona je odvajala korisnike od tržišta rada i ostavljala ih da umru zato što bi prestali da se staraju o sebi.
<BR>&nbsp;&nbsp;&nbsp;&nbsp;&nbsp;Vremena se menjaju. Pokolenjima kasnije, te iste kulture počele su da gledaju na zavisnost od struje kao na svojevrsno mešovito blaženstvo. Stariji gresi - alkoholizam, zavisnost od droge i podložnost kockanju - nisu se mogli meriti s tim. Ljudi koji se mogu upecati na drogu srećniji su pod naponom. Duže traje dok ne umru, a i ne ostavljaju decu.
<BR>&nbsp;&nbsp;&nbsp;&nbsp;&nbsp;Postavljanje ne košta gotovo ništa. Jedan postavljač naprave za ekstazu može podići cenu operacije, ali čemu? Korisnik nije istinski strujoman sve dok žica nije smeštena u centar za zadovoljstva u njegovom mozgu. A tada postavljač više nema nikakvu vlast nad njim, jer se korisnik napaja kućnom strujom.
<BR>&nbsp;&nbsp;&nbsp;&nbsp;&nbsp;Radost koju dobija je čista, bez prekomernosti i padova.
<BR>&nbsp;&nbsp;&nbsp;&nbsp;&nbsp;Tako su se, do vremena Luisa Vua, oni koji su mogli postati zarobljenici napona ili nekog nižeg sredstva samouništenja izrođavali iz ljudske rase već osam stotina godina.
<BR>&nbsp;&nbsp;&nbsp;&nbsp;&nbsp;Danas postoje čak i sredstva kojima se kod žrtve može da nadražuje centar zadovoljstva sa udaljenosti. Taspovi su, doduše, protivzakoniti na većini svetova i njihova proizvodnja je skupa, ali se ipak koriste. (Jedan smrknuti stranac prolazi, bes ili ubogost ispisani su mu u zlovoljnim crtama lica. Iza nekog drveta začas mu razvedriš dan. Plink! Lice mu sine. Trenutak samo i više nema nikakvih briga...) Taspovi uglavnom nisu pogubni. Većina ljudi u stanju je da ih podnese.
<BR>&nbsp;&nbsp;&nbsp;&nbsp;&nbsp;Merač vremena škljocnu i isključi draud.
<BR>&nbsp;&nbsp;&nbsp;&nbsp;&nbsp;Luis kao da se sav bio uvukao u sebe. On pređe rukom preko glatkog temena do početka dugačke, crne pletenice i izvuče draud iz utičnice ispod kose. Zadržao ga je u šaci, razgledajući ga; zatim, kao i uvek, spusti ga u ladicu i zaključa je. Ladice nestade. Pisaći sto koji je delovao kao masivni, drveni komad starine, bio je, u stvari, od trupnog metala, tankog poput hartije, sa beskrajnim prostorom za tajne odeljke.
<BR>&nbsp;&nbsp;&nbsp;&nbsp;&nbsp;Uvek je dolazio u iskušenje da ponovo podesi merač vremena. U ranim danima zavisnosti činio je to rutinski. Nevođenje računa o sebi stvorilo je od njega kosturnu, dronjavu lutku, stalno prljavu. Konačno je prikupio ono što je preostalo od njegove drevne, nepopustljive odlučnosti i napravio merač vremena za koji mu je bilo potrebno dvadeset minuta cepidlačke usredsređenosti da bi ga ponovo podesio. Kako je sada podešen, pružiće mu petnaest sati struje, dvanaest sati sna i nečeg što je nazivao uzdržavanjem.
<BR>&nbsp;&nbsp;&nbsp;&nbsp;&nbsp;Leševi su još bili tamo. Luis nije znao šta da preduzme u vezi s njima. Čak da je smesta pozvao policiju, to bi ipak privuklo neželjenu pažnju... Ali šta je sada mogao da im kaže, sat i po kasnije? Da je bio u nesvesti? Tražili bi da mu dubinski snime glavu zbog mogućih preloma!
<BR>&nbsp;&nbsp;&nbsp;&nbsp;&nbsp;Dobro je znao: u dubokoj potištenosti koja bi uvek usledila posle vremena provedenog pod naponom, on jednostavno nije bio u stanju da donosi odluke. Rutinski je obavljao poslove vezane za razdoblje uzdržavanja, poput nekog robota. Čak mu je i večera bila ranije programirana.
<BR>&nbsp;&nbsp;&nbsp;&nbsp;&nbsp;Popio je punu čašu vode. Zatim je sredio kuhinju, pa otišao u kupatilo. Deset minuta izvodio je vežbe, predano se trudeći da iscrpljivanjem odagna potištenost. Izbegavao je da gleda u sve ukočenije leševe. Kada je konačno završio, večera je bila zgotovljena. Jeo je, ne osećajući ukus... i prisetio se kako je jednom jeo, vežbao i kretao se sa draudom u lobanji, puštajući u centar za uživanje samo desetinu normalne količine struje. Izvesno vreme živeo je sa jednom ženom koja je takođe bila strujoman. Vodili su ljubav pod naponom... igrali se ratnih igara i nadmetali se u igrama reči... dok ona nije prestala da se zanima za sve sem za samu struju. Luis je tog časa uspeo da povrati dovoljno prirodne opreznosti i da utekne sa Zemlje.
<BR>&nbsp;&nbsp;&nbsp;&nbsp;&nbsp;Sada mu se činilo da bi bilo lakše uteći sa ovog sveta nego ukloniti dva velika, upadljiva leša. Ali ako ga već uhode? Nisu ličili na agente ARM-a. Visoki, slabih mišića, bledi usled sunca koje je bilo više narandžasto nego žuto, sigurno su pripadali tipovima naviknutim na nisku gravitaciju, verovatno Kanjoncima. Nisu se borili kao armovci... Ali zaobišli su njegove alarme. Ovi ljudi mogli su biti plaćenici ARM-a koje prijatelji očekuju da se vrate.
<BR>&nbsp;&nbsp;&nbsp;&nbsp;&nbsp;Luis Vu skide rezu sa vrata balkona i iziđe.
<BR>&nbsp;&nbsp;&nbsp;&nbsp;&nbsp;Kanjon nije u potpunosti bio saobrazan uobičajenim pravilima za planete.
<BR>&nbsp;&nbsp;&nbsp;&nbsp;&nbsp;Ova planeta nije bila mnogo veća od Marsa. Do pre nekoliko stotina godina njena atmosfera bila je dovoljno gusta da omogućava rast fotosintetičkih biljaka. Vazduh je sadržao kiseonik, ali bio je suviše redak za ljudski ili kzinski život. Domorodački život bio mu je na niskom stepenu i otporan, kao što je, na primer, lišaj. Životinje se uopšte nisu razvile.
<BR>&nbsp;&nbsp;&nbsp;&nbsp;&nbsp;Ali postojali su magnetni jednopoli u kometnom omotaču oko Kanjonovog narandžasto-žutog sunca i radioaktivi na samoj planeti. Kzinsko carstvo progutalo je planetu i učinilo je pogodnom za život pomoću kupola i kompresora. Zvali su je Bojeva Glava, zbog njene blizine nepokorenim pierinskim svetovima.
<BR>&nbsp;&nbsp;&nbsp;&nbsp;&nbsp;Hiljadu godina kasnije kzinsko carstvo, neprestano se šireći, susrelo se sa ljudskim svemirom.
<BR>&nbsp;&nbsp;&nbsp;&nbsp;&nbsp;Kada se Luis Vu rodio, ratovi između ljudi i kzina bili su već odavno okončani. Ljudi su iz svih izašli kao pobednici. Kzini su oduvek bili skloni da napadnu pre no što su potpuno spremni. Civilizacija na Kanjonu predstavljala je ostavštinu trećeg rata između ljudi i kzina, tokom koga se na ljudskom svetu Čudozemlju razvio ukus za ezoterična oružja.
<BR>&nbsp;&nbsp;&nbsp;&nbsp;&nbsp;Mirotvorac Čudozemlja bio je upotrebljen samo jednom. Bila je to džinovska verzija nečeg što se obično upotrebljavalo kao rudarsko oruđe: dezintegrator koji ispaljuje zrak za poništavanje elektronskog naboja. Tamo gde padne zrak dezintegratora, čvrsta materija postaje iznenadno i žestoko pozitivna, rastaćući se u maglu jednoatomskih čestica.
<BR>&nbsp;&nbsp;&nbsp;&nbsp;&nbsp;Čudozemlje je izgradilo i prenelo u sistem Bojeve Glave ogroman dezintegrator koji je uporedo ispaljivao još jedan, sličan zrak za poništavanje protonskog naboja.
<BR>&nbsp;&nbsp;&nbsp;&nbsp;&nbsp;Ova dva zraka dodirnula su Kanjona na razdaljini od trideset milja. Steovito tle, kao i kzinske fabrike i nastambe razvejani su poput prašine, a između te dve tačke šiknula je čvrsta šipka munje. Oružje je zaoralo dvadeset kilometara duboko u planetu, pustivši magmu preko oblasti čiji su veličina i oblik odgovarali Kalifornijskom zalivu na Zemlji i koja se približno prostirala u pravcu istok-zapad. Kzinski industrijski kompleks je nestao. Nekoliko kupola zaštićenih poljima stazisa progutala je magma-magma koja je šiknula uvis u središtu velike pukotine pre no što se stena ponovo stvrdnula.
<BR>&nbsp;&nbsp;&nbsp;&nbsp;&nbsp;Krajnji ishod predstavljalo je more okruženo okomitim stenama visokim mnogo milja; more je, sa svoje strane, okružavalo jedno dugačko, usko ostrvo.
<BR>&nbsp;&nbsp;&nbsp;&nbsp;&nbsp;Ostali ljudski svetovi mogu sumnjati u to da je Mirotvorac Čudozemlja okončao rat. Kzinsku patrijaršiju po pravilu ne užasavaju puke ogromnosti. Žitelji Čudozemlja nemaju, međutim, u tom pogledu nikakvih sumnji.
<BR>&nbsp;&nbsp;&nbsp;&nbsp;&nbsp;Bojeva Glava bila je aneksirana posle trećeg ljudsko-kzinskog rata i postala je Kanjon. Domorodački život na Kanjonu trpeo je, svakako, zbog gigatona prašine koja je pala na površinu, kao i zbog gubitaka vode koja se sunovratila u sam kanjon, obrazujući more. U kanjonu postoji prikladan vazdušni pritisak i napredna, malena civilizacija.
<BR>&nbsp;&nbsp;&nbsp;&nbsp;&nbsp;Stan Luisa Vua nalazio se na dvanaestom spratu, uz severno pročelje kanjona. Noć je već zaklonila dno kanjona kada je izišao, ali južno pročelje još je bilo obasjano dnevnom svetlošću. Sa ivice su se prelivale viseće bašte domorodačkog lišaja. Stari liftovi bili su nalik na srebrne niti, stojeći miljama visoko spram isečene stene. Prenosne kabine su ih izbacile iz upotrebe za putovanja, ali turisti su ih još koristili pri razgledanju.
<BR>&nbsp;&nbsp;&nbsp;&nbsp;&nbsp;Balkon se nadnosio nad pojasom parkova koji se protezao središtem ostrva. Rastinje je imalo divlji izgled kzinskog parka za lov, sa ružičastim i narandžastim prelivima utkanim u uvezenu zemaljsku biosferu. Kzinski život cvao je duž čitavog kanjona.
<BR>&nbsp;&nbsp;&nbsp;&nbsp;&nbsp;Tamo dole bilo je isto onoliko kzina-turista koliko i ljudi-turista. Muškarci kzina prilično su ličili na debele, narandžaste mačke koje hodaju na stražnjim nogama... gotovo. Ali uši su im se širile poput ružičastih kineskih suncobrana; repovi su im bili goli i ružičasti, a prave noge i velike šake odavale su da se bave izradom oruđa. Uspravljeni, bili su visoki oko dva i po metra i mada su uviđavno izbegavali da se mešaju sa ljudima-turistima, brižljivo negovane kandže pojavljivale bi se iznad crnih vrhova prstiju ako bi koje ljudsko biće prošlo suviše blizu. Refleks. Možda.
<BR>&nbsp;&nbsp;&nbsp;&nbsp;&nbsp;Ponekad se Luis pitao kakav ih to poriv nagoni da se vraćaju na svet koji je nekad bio njihov. Poneki, možda, ovde imaju pretke, žive u zaleđenom vremenu u kupolama zakopanim ispod ovog ostrva od lave. Jednog dana moraće da budu iskopani...
<BR>&nbsp;&nbsp;&nbsp;&nbsp;&nbsp;Bilo je toliko stvari koje nije učinio na Kanjonu, jer ga je napon stalno prizivao. Ljudi i kzini uspinjali su se ovim okomitim stenama iz sporta, zahvaljujući niskoj gravitaciji.
<BR>&nbsp;&nbsp;&nbsp;&nbsp;&nbsp;Pa, sada mu se pruža poslednja prilika da to isproba. Bio je to jedan od tri puta napolje. Drugi su predstavljali liftovi; treći, prenosna kabina za Bašte Lišajeva. Još ih nije video.
<BR>&nbsp;&nbsp;&nbsp;&nbsp;&nbsp;Zatim, preko kopna u skafandru dovoljno lakom da se smota u veliku aktovku.
<BR>&nbsp;&nbsp;&nbsp;&nbsp;&nbsp;Na površini Kanjona nalazili su se rudnici i postojao je veliki, nemarno održavan rezervat za preživele vrste kanjonskog lišaja. Ali veći deo tog sveta predstavljao je goli mesečev pejsaž. Neki obazriv čovek mogao bi neopaženo da spusti svemirsku letelicu i sakrije je na mesto gde bi je samo dubinska radarska provera pronašla. Ovaj obazrivi čovek je to i učinio. Tokom proteklih devetnaest godina brod Luisa Vua čekao je sakriven u pećini na planinskoj steni od slabe metalne rude, okrenutoj prema severu; udubljenje sakriveno stalnom senkom na kanjonskoj bezvazdušnoj površini.
<BR>&nbsp;&nbsp;&nbsp;&nbsp;&nbsp;Prenosne kabine, liftovi ili uspinjanje uz stenu. Čim se Luis Vu dočepa površine, više ga ništa neće sputavati. Ali ARM možda nadgleda sva tri izlaza.
<BR>&nbsp;&nbsp;&nbsp;&nbsp;&nbsp;Ili on to možda igra paranoidne igre sam sa sobom? Kako su mogle snage zemaljske policije da ga pronađu? Promenio je lice, frizuru, način života. Odrekao se stvari koje je najviše voleo. Koristio je krevet umesto ploča za spavanje, izbegavao je sir kao da je ukvareno mleko, a stan mu je bio opremljen jevtinim nameštajem za masovnu potrošnju. Jedina odeća koju je posedovao bila je od skupog prirodnog vlakna, bez ikakvih optičkih efekata.
<BR>&nbsp;&nbsp;&nbsp;&nbsp;&nbsp;Zemlju je napustio kao istrošeni čovek dremljiva pogleda i strujoman. Od tada je sebe podvrgao racionalnoj dijeti; iznurivao se vežbama i nedeljnim kursom ratnih veština (pomalo protivzakonitih: lokalna policija bi ga zapisala da ga je uhvatila, ali ne kao Luisa Vua!) sve dok nije postao slika i prilika pucanja od zdravlja, sa očvrslim mišićima kakve se Luis Vu iz mlađih dana nikada nije trudio da zadobije. Kako je ARM mogao da ga prepozna?
<BR>&nbsp;&nbsp;&nbsp;&nbsp;&nbsp;Kako su samo prodrli unutra? Nijedan običan obijač nije mogao da prođe pored Luisovih alarma.
<BR>&nbsp;&nbsp;&nbsp;&nbsp;&nbsp;Ležali su mrtvi u travi i uskoro će smrad nadjačati prečistače vazduha. Sada, pomalo kasno, osećao se posramljen što je postao čevekoubica. Ali oni su upali na njegov prostor, a i krivica se skida sa onoga ko je pod naponom. Čak je i bol začin pridodat zadovoljstvu, a to zadovoljstvo - poput urođenog ljudskog zadovoljstva koje čovek oseti ubijajući lopova na delu - postaje silno pojačano. Oni su znali šta je on i to je istovremeno predstavljalo i dovoljno upozorenja i otvorenu uvredu za Luisa Vua.
<BR>&nbsp;&nbsp;&nbsp;&nbsp;&nbsp;Kzinski i ljudski turisti, kao i domoroci koji su se kotrljali ulicom ispod njega, izgledali su sasvim bezazleno i verovatno su takvi i bili. Ako ga je koji armovac sada posmatrao, onda je to činio dogledom, sa prozora neke od onih crnookih zgrada. Nijedan turista nije gledao naviše... ali oči Luisa Vua pronađoše jednog kzina i zaustaviše se na njemu.
<BR>&nbsp;&nbsp;&nbsp;&nbsp;&nbsp;Gotovo dva i po metra visok i preko jednog metra širok, gusto narandžasto krzno mestimično osedelo: bio je veoma nalik desetinama kzina kojima je bio okružen. Ono, međutim, što je privuklo Luisov pogled bio je način na koji je to krzno raslo. Bilo je u pramenovima, neujednačeno i izbelelo preko više od polovine tuđinčevog tela kao da je koža ispod njega bila sva u ožiljcima. Oko očiju je imao crne kolutove i one nisu osmatrale okolinu. Razgledala su lica ljudi u prolazu. Luis se odupre porivu da netremice posmatra. Okrenuo se i ušao unutra, bez očigledne žurbe. Zabravio je balkonska vrata i ponovo podesio alarme, a zatim izvadio draud iz skrovišta u stolu. Ruke su mu se tresle.
<BR>&nbsp;&nbsp;&nbsp;&nbsp;&nbsp;Upravo je prvi put posle dvadeset godina video Govornika-Životinjama.
<BR>&nbsp;&nbsp;&nbsp;&nbsp;&nbsp;Govornika-Životinjama, nekadašnjeg ambasadora u ljudskom svemiru; Govornika koji je sa Luisom Vuom, Piersonovim lutkarom i jednom veoma starom ljudskom devojkom istražio sićušan deo ogromnog ustrojstva zvanog Prstenasti svet; onog koji je zaslužio puno ime donevši blago patrijarhu Kzina. Čoveka je sada, ako bi ga nazvao po njegovoj profesiji, mogla zadesiti smrt, ali kako ono beše njegovo ime? Nešto što je počinjalo kašljanjem, poput nemačkog h - ili je, možda, bilo nalik na upozoravajuće lavlje iskašljavanje: Hmii, tako je. Ali šta li on radi ovde? Sa pravim imenom, zemljom i haremom već uglavnom zatrudnelih ženki, Hmii nije nameravao da ikada više napusti Kzin. Zamisao da izigrava turistu na anektiranom svetu ljudi bila je smešna.
<BR>&nbsp;&nbsp;&nbsp;&nbsp;&nbsp;Da li je moguće da je znao da se Luis Vu nalazi u kanjonu?
<BR>&nbsp;&nbsp;&nbsp;&nbsp;&nbsp;Morao je da iziđe, odmah. Uz kanjonski zid, do svog broda.
<BR>&nbsp;&nbsp;&nbsp;&nbsp;&nbsp;I zato se Luis Vu poigravao meračem vremena u svom draudu, čkiljeći dok je baratao sićušnim alatkama po sićušnom uređaju. Ruke su mu se uzrujano tresle... Vremenski raspored ionako bi morao da izmeni, sada kada napušta kanjonski dan od dvadeset sedam časova. Cilj mu je bio poznat. Postojao je još jedan svet u svemiru ljudi čija je površina uglavnom nalikovala golom tlu Meseca. Mogao je da neprimećeno spusti brod u vakuum na zapadnom kraju Džinksa... a vreme na draudu da podesi sada... i da sada provede nekoliko časova pod naponom kako bi se osnažio. Sve je to imalo savršenog smisla. Dao je sebi dva sata.
<BR>&nbsp;&nbsp;&nbsp;&nbsp;&nbsp;Prošla su gotovo dva časa pre no što je stigao sledeći napadač. Zaokupljenog zadovoljstvom koje mu je pružao napon, Luisa ništa nije moglo da uznemiri. Napadač mu je došao kao neko olakšanje.
<BR>&nbsp;&nbsp;&nbsp;&nbsp;&nbsp;Stvorenje je stajalo čvrsto oslonjeno na jednu stražnju i dve široko razmaknute prednje noge. Između ramena uzdizala se debela grba: kućište za mozak, prekriveno bogatom zlatastom grivom kovrdžavih uvojaka koji su svetlucali od dragulja. Dva dugačka, vijugava vrata uzdizala su se sa svake strane kućišta za mozak, završavajući se pljosnatim glavama. Dvoja usta sa opuštenim usnama služila su lutkarima kao ruke tokom čitave njihove istorije. Jednim ustima stiskao je ošamućivač ljudske izrade, dok mu je dugačak, račvasti jezik stajao obavijen oko okidača.
<BR>&nbsp;&nbsp;&nbsp;&nbsp;&nbsp;Luis Vu nije video nijednog Piersonovog lutkara već čitave dvadeset dve godine. Za trenutak je pomislio kako je to upravo divno.
<BR>&nbsp;&nbsp;&nbsp;&nbsp;&nbsp;A pojavio se niodkuda. Ovog puta Luis ga je video kako se namah otelotvorio nasred njegovog žutog travnatog tepiha. Bezpotrebno se brinuo; ARM uopšte nije bio umešan u ovo. Problem Kanjonaca-provalnika bio je rešen.
<BR>&nbsp;&nbsp;&nbsp;&nbsp;&nbsp;"Prenosni diskovi!" uzviknu radosno Luis. Zatim se baci na tuđinca. Ovo će biti lako, lutkari su bili kukavice...
<BR>&nbsp;&nbsp;&nbsp;&nbsp;&nbsp;Ošamućivač zablista narandžastim sjajem. Luis Vu se opruži po tepihu, omlitavelih mišića. Srce mu je s naporom radilo. Pred očima mu se stvoriše crne mrlje.
<BR>&nbsp;&nbsp;&nbsp;&nbsp;&nbsp;Lutkar pažljivo obiđe dva mrtvaca. Pogledao ga je odozgo, iz dva pravca, a zatim poseže za njim. Dva niza zuba zaravnjenih vrhova sklopiše se oko njegovih zglavaka, ali ne prejako, kako ga ne bi povredili. Lutkar ga povuče unazad preko ćilima, a zatim ga spusti.
<BR>&nbsp;&nbsp;&nbsp;&nbsp;&nbsp;Stana nestade.
<BR>&nbsp;&nbsp;&nbsp;&nbsp;&nbsp;Ne bi se moglo reći da je Luis Vu bio zabrinut. Nije osećao nikakvu neprijatnost. Spokojno je (jer jednoobrazno zadovoljstvo koje pruža napon dozvoljava apstraktnost misli, po pravilu nedostupnu običnim smrtnicima) preuređivao svoju sliku sveta.
<BR>&nbsp;&nbsp;&nbsp;&nbsp;&nbsp;Sistem prenosnih diskova video je na matičnom svetu Piersonovih lutkara. Bio je to otvoren sistem za teleportaciju, daleko savršeniji od zatvorenih prenosnih kabina koje su se koristile na svetovima ljudi.
<BR>&nbsp;&nbsp;&nbsp;&nbsp;&nbsp;Kako izgleda, lutkar je imao prenosni disk ugrađen u Luisov stan; poslao je dva Kanjonca da ga ščepaju; kada je to propalo, došao je sam. Mora da su ga lutkari silno želeli.
<BR>&nbsp;&nbsp;&nbsp;&nbsp;&nbsp;To je bilo dvostruko ohrabrenje. ARM uopšte nije bio umešan. A lutkari su iza sebe imali tradiciju dugu milion godina koja je podržavala njihovu filosofiju prosvećenog kukavičluka. Teško da su želeli da mu oduzmu život; mogli su ga dobiti mnogo jeftinije, s mnogo manje rizika. Ne bi trebalo da ima poteškoća oko zaplašivanja.
<BR>&nbsp;&nbsp;&nbsp;&nbsp;&nbsp;Još je ležao na delu žute trave i povezane prostirke. Mora da je bila smeštena na prenosnom disku. Na drugom kraju sobe nalazio se jedan ogroman, narandžasti, krznati jastuk... Ne, bio je to presamićeni kzin, otvorenih očiju, koji je spavao, bio paralizovan ili mrtav - a u stvari bio je to Govornik. Luisu beše drago što ga vidi.
<BR>&nbsp;&nbsp;&nbsp;&nbsp;&nbsp;Nalazili su se u nekoj letelici, u jednom brodu Opštih Proizvoda. S one strane providnih zidova svemirski-blistava sunčeva svetlost odbijala se od lunarnih stena oštrih ivica. Ali mrlja zelenog i ljubičastog lišaja stavila mu je do znanja da se još nalazi na Kanjonu.
<BR>&nbsp;&nbsp;&nbsp;&nbsp;&nbsp;Nije, međutim, bio zabrinut.
<BR>&nbsp;&nbsp;&nbsp;&nbsp;&nbsp;Lutkar mu oslobodi zglobove. Ukrasi zasvetlucaše u njegovoj grivi: nisu to bili prirodni dragulji, već nešto što je nalikovalo crnim opalima. Jedna pljosnata glava bez mozga savi se i izvuče draud iz utičnice u Luisovoj lobanji. Lutkar stupi na četvrtastu ploču i istog trena nestade, odnevši i draud sa sobom.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
