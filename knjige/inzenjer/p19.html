<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. POKRETNO SUNCE
<P>&nbsp;&nbsp;&nbsp;&nbsp;&nbsp;Tapacirana klupa bila je loša zamena za ploče za spavanje, a Luis se i truckao ležeći na njoj. Bio je još umoran. Zaspao bi, pa bi se uz trzaj budio, zaspao bi, pa bi se uz trzaj budio...
<BR>&nbsp;&nbsp;&nbsp;&nbsp;&nbsp;Ali ovoga puta je Valavirgilin bila ta koja ga je cimanjem za ramena budila. Glas joj je bio svilasto sarkastičan. "Tvoj sluga se usuđuje da ti prekida zasluženi odmor, Luise."
<BR>&nbsp;&nbsp;&nbsp;&nbsp;&nbsp;"Oh. U redu. Zašto?"
<BR>&nbsp;&nbsp;&nbsp;&nbsp;&nbsp;"Prešli smo dobar komad puta, ali ovde ima razbojnika iz soja Trkača. Jedan od nas mora da bude artiljerac."
<BR>&nbsp;&nbsp;&nbsp;&nbsp;&nbsp;"Da li mašinski narod jede kada ustane?"
<BR>&nbsp;&nbsp;&nbsp;&nbsp;&nbsp;Ovo ju je zbunilo. "Nema ničega za jelo. Žao mi je. Mi jedemo jedanput dnevno, a onda spavamo."
<BR>&nbsp;&nbsp;&nbsp;&nbsp;&nbsp;Luis navuče zaštitno odelo i ostalu odeću. Zajedno, on i Vala namestiše metalnu prekrivku preko peći. Luis stade na nju tako da su mu glava i ruke virili kroz otvor za dim. On doviknu dole: "Kako izgledaju Trkači?"
<BR>&nbsp;&nbsp;&nbsp;&nbsp;&nbsp;"Imaju duže noge od mene, široka prsa, dugačke prste. Mogu nositi puške koje su od nas ukrali.
<BR>&nbsp;&nbsp;&nbsp;&nbsp;&nbsp;Vozilo krenu.
<BR>&nbsp;&nbsp;&nbsp;&nbsp;&nbsp;Vozili su se kroz brdoviti predeo, kroz sasušenu šikaru, čaparal. Luk je bio vidljiv i na dnevnoj svetlosti, ako bi nekom palo na pamet da ga potraži; inače je bledeo u plavetnilu neba. U izmaglici usled udaljenosti Luis je bio u stanju da razazna grad koji je lebdeo u vazduhu kao da je iz neke bajke.
<BR>&nbsp;&nbsp;&nbsp;&nbsp;&nbsp;Sve izgleda tako stvarno, pomisli on. Dve do tri godine od sada možda će sve ovo samo predstavljati maštariju nekog ludaka.
<BR>&nbsp;&nbsp;&nbsp;&nbsp;&nbsp;On izvuče prevodioca iz džepa. "Pozivam Poslednjeg. Pozivam Poslednjeg..."
<BR>&nbsp;&nbsp;&nbsp;&nbsp;&nbsp;"Ovde sam, Luise. U glasu ti se oseća čudno podrhtavanje."
<BR>&nbsp;&nbsp;&nbsp;&nbsp;&nbsp;"Truckava vožnja. Ima li vesti za mene?"
<BR>&nbsp;&nbsp;&nbsp;&nbsp;&nbsp;"Hmii još ne odgovara na pozive, kao ni građani lebdećeg grada. Spustio sam drugu sondu u jedno malo more, bez ikakvih nezgoda. Sumnjam da će je tamo na dnu iko otkriti. Za nekoliko dana rezervoari na Toploj igli istrage biće puni."
<BR>&nbsp;&nbsp;&nbsp;&nbsp;&nbsp;Luis se premišljao da kaže lutkaru za morski narod. Što se lutkar sigurnije bude osećao, manje je verovatno da će ostaviti na cedilu projekat, Prstenasti svet i svoje putnike. "Hteo sam nešto da pitam. Na sondama imaš prenosne diskove. Ako bi po mene poslao sondu, mogao bi jednostavno da pređem na Iglu. Je li tako?"
<BR>&nbsp;&nbsp;&nbsp;&nbsp;&nbsp;"Nije, Luise. Ti prenosni diskovi spojeni su jedino sa rezervoarom za gorivo na Igli, preko filtera koji propušta samo atome deuterijuma."
<BR>&nbsp;&nbsp;&nbsp;&nbsp;&nbsp;"Ako skineš filter, da li bi propustili jednog čoveka?"
<BR>&nbsp;&nbsp;&nbsp;&nbsp;&nbsp;"Ipak bi završio u rezervoaru za gorivo. Zašto pitaš? U najboljem slučaju možeš Hmiiju uštedeti sedam dana putovanja?"
<BR>&nbsp;&nbsp;&nbsp;&nbsp;&nbsp;"Moglo bi se isplatiti. Nešto može iskrsnuti." Zašto je Luis Vu prikrivao kzinovu lopovsku izdaju? Luis je morao da prizna da mu je zbog tog incidenta bilo neprijatno. On zaista nije želeo da razgovara o njemu... a i lutkar bi mogao da postane nervozan. "Vidi da li možeš da učiniš nešto u slučaju opasnosti, možda nam zatreba."
<BR>&nbsp;&nbsp;&nbsp;&nbsp;&nbsp;"Hoću. Luise, pronašao saam lender na dan vožnje od Velikog okeana. Šta Hmii očekuje da će tamo pronaći?"
<BR>&nbsp;&nbsp;&nbsp;&nbsp;&nbsp;"Znake i čuda. Stvari nove i različite. Tanj, nije morao da ide da smo znali šta ima tamo."
<BR>&nbsp;&nbsp;&nbsp;&nbsp;&nbsp;"Ali svakako", reče lutkar skeptično. On se isključi, a Luis vrati prevodioca u džep, iscerivši se. Šta je Hmii očekivao da će pronaći u velikom okeanu? Ljubav i vojsku! Ako je karta Džinksa bila prenatrpana bandersnečijima, šta je onda sa kartom Kzina?"
<BR>&nbsp;&nbsp;&nbsp;&nbsp;&nbsp;Potreba za seksom, samoodbranom ili osveta - sve je to moglo privući Hmiija karti Kzina. Za Hmiija su sigurnost i osveta bili povezani. Sve dok Hmii ne bude ovladao Poslednjim, nikako neće moći da se vrati u poznati svemir.
<BR>&nbsp;&nbsp;&nbsp;&nbsp;&nbsp;Ali čak i sa čitavom vojskom kzina, šta Hmii može uraditi protiv Poslednjeg? Da nije pomislio kako ovi možda imaju svemirsku letelicu? Luisu pade na um razočaranje koje će doživeti.
<BR>&nbsp;&nbsp;&nbsp;&nbsp;&nbsp;Ali tamo će sigurno biti ženki kzina.
<BR>&nbsp;&nbsp;&nbsp;&nbsp;&nbsp;Postojalo je nešto što je Hmii mogao da preduzme u vezi sa Poslednjim. Ali Hmii verovatno neće o tome razmišljati, a Luis sada nije mogao ništa da mu kaže. Čak nije bio siguran ni da to želi. Situacija je bila suviše drastična.
<BR>&nbsp;&nbsp;&nbsp;&nbsp;&nbsp;Luis nabra obrve. Lutkarev skeptičan ton bio je zabrinjavajući. Koliko je samo nagađao? Tuđinac je bio prvoklasan lingvista; ali sama činjenica da je tuđinac nije mogla da opravda nijansu koja se provlačila kroz njegov glas. Mora da je bila umetnuta.
<BR>&nbsp;&nbsp;&nbsp;&nbsp;&nbsp;Vreme će otkriti. U međuvremenu, patuljasta šuma postala je dovoljno gusta da se u njoj sakriju ljudi koji čuče. Luis je šarao pogledom, pretražujući izbočine i nabore brda ispred njih. Njegovo zaštitno odelo zadržaće zrno iz snajpera, ali šta ako neki razbojnik pogodi vozača? Luis bi mogao da se nađe zatrpan raskomadanim metalom i zapaljenim gorivom.
<BR>&nbsp;&nbsp;&nbsp;&nbsp;&nbsp;S punom pažnjom motrio je na predeo.
<BR>&nbsp;&nbsp;&nbsp;&nbsp;&nbsp;Uskoro je počeo da shvata kako je predivan. Uspravna debla visoka pet stopa terala su ogromne svetove na vrhovima. Luis je posamtrao jednu ogromnu pticu koja je sletala na cvet, pticu koja je nalikovala velikom orlu sem što je imala dugačak kljun u obliku vitkog koplja. Laktasti koren, neke veće vrste od one koju je video za vreme prve posete, otprilike dvadeset miliona milja odavde. Rastao je u prepletima tvoreći nepravilnu živicu. Ovde je uspevala i kobasičasta biljka koju su sinoć jeli. Ispred njih pojavio se iznenadni oblak leptirova koji su sa ove udaljenosti veoma ličili na zemaljske leptirove.
<BR>&nbsp;&nbsp;&nbsp;&nbsp;&nbsp;Sve je izgledalo tako stvarno. Pak zaštitnici ne bi sagradili ništa površno, zar ne? Ali Paki su neograničeno verovali u svoj rad i u svoju sposobnost da bilo šta poprave ili čak da iz ničega stvore nešto.
<BR>&nbsp;&nbsp;&nbsp;&nbsp;&nbsp;A sve njegove spekulacije zasnivale su se na rečima jednog čoveka koji je već sedam stotina godina mrtav: Džeka Brenana sa Pojasa, koji je upoznao Pake preko samo jedne jedinke. Drvo-života preobrazilo je i samog Brenana u ljudsko biće u stadijumu zaštitnika - očvrsla koža, drugo srce, uvećana lobanja i tako dalje. Možda je od toga poludeo. Ili možda Phssthpok nije bio tipičan Pak. A Luis Vu, oslanjajući se na mišlenje Džeka Brenana o Paku Phssthpoku, pokušavao je da razmišlja kao neko ko je nesumnjivo inteligentniji od njega.
<BR>&nbsp;&nbsp;&nbsp;&nbsp;&nbsp;Ali morao je postojati način da se sve ovo spase.
<BR>&nbsp;&nbsp;&nbsp;&nbsp;&nbsp;Čaparal je ustupio mesto poljima kobasičastih biljaka u smeru okretanja i valovitim brdima u smeru suprotnom od smera okretanja. Luis uskoro ugleda ispred njih prvu stanicu sa gorivom. Bila je to velika postaja, hemijsko postrojenje sa gradom koji je počinjao da niče oko njega.
<BR>&nbsp;&nbsp;&nbsp;&nbsp;&nbsp;Vala ga pozva da siđe sa svog mesta. Ona reče: "Zatvori otvor za dim. Ostani u kolima i ne pojavljuj se."
<BR>&nbsp;&nbsp;&nbsp;&nbsp;&nbsp;"Da li sam ja to ilegalac?"
<BR>&nbsp;&nbsp;&nbsp;&nbsp;&nbsp;"Nisi svakodnevan. Postoje izuzeci, ali trebalo bi da objašnjavam zašto te vozim. Nemam razložno objašnjenje."
<BR>&nbsp;&nbsp;&nbsp;&nbsp;&nbsp;Prođoše pored zida postrojenja bez prozora. Kroz prozor kola Luis je promatrao Valu kako se cenka sa dugonogim ljudima širokih prsa. Žene su bile upečatljive, sa velikim dojkama na poširim grudnim koševima, ali Luis ih ne bi nazvao lepim. Svaka žena imala je dugačku, tamnu kosu koja joj je prekrivala čelo i obraze, uokvirujući sićušno lice u obliku slova T.
<BR>&nbsp;&nbsp;&nbsp;&nbsp;&nbsp;Luis čučnu iza prednjeg sedišta dok je Vala unosila pakete kroz vrata za putnike. Uskoro opet krenuše.
<BR>&nbsp;&nbsp;&nbsp;&nbsp;&nbsp;Čas kasnije, daleko od bilo kakvog naselja, Vala skrenu s puta. Luis se izvuče iz svoje artiljerijske rupe. Bio je gladan. Vala je kupila hranu: veliku dimljenu pticu i nektar iz džinovskih cvetova. Luis se baci na pticu. Uskoro upita: "Ti ne jedeš?"
<BR>&nbsp;&nbsp;&nbsp;&nbsp;&nbsp;Vala se nasmeši. "Ne do večeri. Ali piću s tobom." Ona odnese obojenu staklenu bocu do stražnjeg dela vozila i u nektar usu bistru tečnost. Otpi iz boce, a zatim mu je dodade. Luis stade da pije.
<BR>&nbsp;&nbsp;&nbsp;&nbsp;&nbsp;Alkohol, razume se. Na Prstenstom svetu ne mogu se naći izvori nafte, zar ne? Ali mogu se sagraditi destilerije alkohola svuda gde ima biljaka za fermentaciju. "Vala, zar neke od podaničkih rasa ne zavole ovo ponekad suviše?"
<BR>&nbsp;&nbsp;&nbsp;&nbsp;&nbsp;"Ponekad."
<BR>&nbsp;&nbsp;&nbsp;&nbsp;&nbsp;"Šta onda preduzimate?"
<BR>&nbsp;&nbsp;&nbsp;&nbsp;&nbsp;Pitanje ju je iznenadilo. "Takvi uče. Poneki postanu beskorisni usled pijanstva. Jedni druge nadgledaju ako postoji potreba za tim."
<BR>&nbsp;&nbsp;&nbsp;&nbsp;&nbsp;Bio je to problem strujomana u malom, sa istovetnim rešenjem: vreme i prirodno odabiranje. Izgledalo je kao da to ne uzbuđuje Valu... a Luis nije smeo dopustiti da uzbudi njega. On upita: "Koliko ima do grada?"
<BR>&nbsp;&nbsp;&nbsp;&nbsp;&nbsp;"Tri do četiri sata do vazdušnog puta, ali tamo će nas zaustaviti. Luise, razmišljala sam o tvom problemu. Zašto jednostavno ne odletiš gore?"
<BR>&nbsp;&nbsp;&nbsp;&nbsp;&nbsp;"To ti meni reci. Ja sam za, ako niko ne bude pucao u mene. Šta misliš - da li će prvo pucati na čoveka koji leti ili će mu dati priliku da kaže ono što ima?"
<BR>&nbsp;&nbsp;&nbsp;&nbsp;&nbsp;Ona srknu iz boce sa gorivom i nektarom. "Pravila su stroga. Niko sem pripadnika vrste Graditelja gradova ne sme doći ako nije pozvan. Ali niko još nije pokušao da doleti u grad!"
<BR>&nbsp;&nbsp;&nbsp;&nbsp;&nbsp;Ona mu dodade bocu. Nektar je bio sladak: poput razblaženog sirupa grenadina, sa strahovitim dodatkom dve stotine procentnog alkohola. On je spusti i usmeri dogled prema gradu.
<BR>&nbsp;&nbsp;&nbsp;&nbsp;&nbsp;Bio je to skup uspravnih kula koje su nicale iz osnove slične lejama ljiljana u nesaglasju raznovrsnosti i stilova: blokovi, igle zaoštrene i pri vrhu i pri dnu, providne ploče, cilindri poliedri, kao i jedna vitka kupa usidrena sa vrhom nadole. Poneke zgrade bile su cele u prozorima; poneke u balkonima. Ljupki lukovi mostova ili široke, prave rampe povezivali su ih na nepredvidivim nivoima. Čak i pod pretpostavkom da graditelji nisu bili ljudska bića, Luis ipak nije mogao da poveruje da bi bilo ko mogao sagraditi jednu takvu stvar namerno. Grad je izgledao groteskno.
<BR>&nbsp;&nbsp;&nbsp;&nbsp;&nbsp;"Mora da su se tu sakupilesa više hiljada milja unaokolo", reče on. "Kada je nestalo struje, bilo je zgrada sa nezavisnim zalihama energije. Sve su se skupile na jednom mestu.
<BR>&nbsp;&nbsp;&nbsp;&nbsp;&nbsp;Prilin narod sve ih je pomešao u jedan grad. Tako je to bilo, zar ne?"
<BR>&nbsp;&nbsp;&nbsp;&nbsp;&nbsp;"Niko to ne zna. Ali, Luise, govoriš kao da si bio prisutan dok se to događalo!"
<BR>&nbsp;&nbsp;&nbsp;&nbsp;&nbsp;"Ti si sa tim živela celog života. Ne gledaš na stvari isto kao ja." On nastavi da osmatra.
<BR>&nbsp;&nbsp;&nbsp;&nbsp;&nbsp;Tamo se nalazio i jedan most. Od niske zgrade bez prozora na vrhu obližnjeg brda, uzdizao se u gracioznom luku kako bi dodirnuo dno jednog ogromnog ižljebljenog stuba. Izliven kameni put zavojito je vodio uzbrdo do zgrade na vrhu brda.
<BR>&nbsp;&nbsp;&nbsp;&nbsp;&nbsp;"Pretpostavljam da pozvani gosti moraju proći kroz to mesto na vrhu, pa uz lebdeći most."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Šta se događa unutra?"
<BR>&nbsp;&nbsp;&nbsp;&nbsp;&nbsp;"Preteresaju ih tražeći zabranjene predmete. Ispituju ih. Ako su Graditelji gradova izbirljivi u pogledu delenja propusnica, pa i mi smo! Disidenti su ponekad pokušavali da prokrijumčare bombe. Plaćenici koje su unajmili Graditelji gradova pokušali su jednom da im pošalju delove za popravku njihovih čarobnih sakupljača vode.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Vala se nasmeja. "Neki još rade. Oni sakupljaju vodu iz vazduha. Ali ne dovoljno. Mi pumpamo vodu iz reke u grad. Ako nešto zapne među nama, oni ostaju žedni, a mi bez obaveštenja koja skupljaju, sve dok se ne postigne sporazum."
<BR>&nbsp;&nbsp;&nbsp;&nbsp;&nbsp;"Obaveštenja? Šta imaju, teleskope?"
<BR>&nbsp;&nbsp;&nbsp;&nbsp;&nbsp;"Otac mi je jednom pričao o tome. Imaju sobu koja pokazuje šta se događa u svetu, bolje od tvoga dogleda. Uostalom, Luise, oni su na visini."
<BR>&nbsp;&nbsp;&nbsp;&nbsp;&nbsp;"Trebalo bi da o svemu tome pitam tvog oca. Kako..."
<BR>&nbsp;&nbsp;&nbsp;&nbsp;&nbsp;"To nije dobra zamisao. On je vrlo... on ne bi shvatio..."
<BR>&nbsp;&nbsp;&nbsp;&nbsp;&nbsp;"Nemam odgovarajući oblik i boju?"
<BR>&nbsp;&nbsp;&nbsp;&nbsp;&nbsp;"Da, on ne bi poverovao da možeš napraviti stvari kao što su one koje poseduješ. Oduzeo bi ti ih."
<BR>&nbsp;&nbsp;&nbsp;&nbsp;&nbsp;Tanj do đavola. "Šta se događa kada dopuste turistima da prođu?"
<BR>&nbsp;&nbsp;&nbsp;&nbsp;&nbsp;"Moj otac dolazi kući sa zapisom na levoj ruci na jeziku koji poznaju samo Graditelji gradova. Zapis svetluca poput srebrne žice. Ne može se oprati, ali izbledi u toku jednog ili dva falana."
<BR>&nbsp;&nbsp;&nbsp;&nbsp;&nbsp;To je manje zvučalo kao tetoviranje, a više kao utisnuto strujno kolo. Graditelji gradova verovatno bolje paze na svoje goste nego što su gosti toga svesni... "Dobro. Šta gosti rade tamo gore?"
<BR>&nbsp;&nbsp;&nbsp;&nbsp;&nbsp;"Pregovaraju. Predaju poklone: velike količine hrane i neka oruđa. Graditelji gradova im pokazuju čudesa i upražnjavaju rišatru sa njima." Vala iznenada zastade. "Trebalo bi da krenemo."
<BR>&nbsp;&nbsp;&nbsp;&nbsp;&nbsp;Za sobom su ostavili oblast razbojnika. Luis je sedeo napred, pored Vale. Buka je predstavljala isto tako veliku nevolju kao i truckanje; morali su da povise glasove. Luis povika: "Rišatra?"
<BR>&nbsp;&nbsp;&nbsp;&nbsp;&nbsp;"Ne sada, vozim." Valini zubi blesnuše u širokom osmehu. "Graditelji gradova su veoma dobri u rišatri. Mogu da je upražnjavaju sa gotovo svim rasama. To im je pomagalo da očuvaju svoje drevno carstvo. Mi upražnjavamo rišatru u trgovini i kao obezbeđenje da ne dobijemo decu sve dok ne poželimo da se parimo i skrasimo, ali Graditeljima gradova nikada nije dosta."
<BR>&nbsp;&nbsp;&nbsp;&nbsp;&nbsp;"Znaš li bilo koga ko bi mogao da mi izdejstvuje gostinski poziv. Recimo, zbog mojih mašina."
<BR>&nbsp;&nbsp;&nbsp;&nbsp;&nbsp;"Samo moj otac. A on neće."
<BR>&nbsp;&nbsp;&nbsp;&nbsp;&nbsp;"Onda ću morati da odletim gore. U redu, šta se nalazi ispod grada? Mogu li se jednostavno prošeteti ispod njega, a zatim uzleteti?"
<BR>&nbsp;&nbsp;&nbsp;&nbsp;&nbsp;"Ispod se nalazi senkovito brdo. Mogao bi da prođeš kao seljak, ako ostaviš svoje oruđe. Seljaka ima svih vrsta. To je prljav posao. Iznad se nalaze odvodni kanali grada, a gnojivo iz kanala mora se rasporediti svim biljkama. Sve biljke su pećinske, biljke koje rastu u tami."
<BR>&nbsp;&nbsp;&nbsp;&nbsp;&nbsp;"Ali... Oh, svakako, sada shvatam. Sunce se nikada ne pomera, tako da je ispod grada uvek tama. Pećinski život, ha? Pečurke?"
<BR>&nbsp;&nbsp;&nbsp;&nbsp;&nbsp;Zurila je u njega. "Luise, kako možeš očekivati da se sunce pomera?"
<BR>&nbsp;&nbsp;&nbsp;&nbsp;&nbsp;"Zaboravio sam gde se nalazim." On napravi grimasu. "Izvini."
<BR>&nbsp;&nbsp;&nbsp;&nbsp;&nbsp;"Kako sunce može da se pomera?"
<BR>&nbsp;&nbsp;&nbsp;&nbsp;&nbsp;"Pa, razume se, planeta je ta koja se pomera. Naši svetovi su lopte koje se okreću, shvataš? Ako živiš na jednoj tački, čini se kao da se sunce s jedne strane neba uspinje, a na drugoj zalazi; tada vlada noć dok se opet ne uzdigne. Šta misliš zašto su inženjeri Prstenastog sveta postavili senkovite kvadrate?"
<BR>&nbsp;&nbsp;&nbsp;&nbsp;&nbsp;Kola počeše da se ljuljaju. Vala se tresla, lice joj je bilo bledo. Luis je nežno upita: "To je za tebe bilo suviše čudnovato?"
<BR>&nbsp;&nbsp;&nbsp;&nbsp;&nbsp;"Nije to u pitanju." Ona ispusti jedan čudan zvuk nalik na lajanje. Smeh u agoniji? "Senkoviti kvadrati. To bi bilo jasno i najvećem glupaku. Senkoviti kvadrati oponašaju ciklus dana i noći sa loptastih svetova. Luise, stvarno sam se nadala da si lud. Luise, šta možemo da učinimo?"
<BR>&nbsp;&nbsp;&nbsp;&nbsp;&nbsp;Morao je nešto da joj odgovori. On reče. "Razmišljao sam o tome da probušim rupu ispod jednog od Velikih okeana, neposredno pre nego što dospe u tačku najbližu suncu. Neka nekoliko zemaljskih masa vode isteče u svemir. Reakcija bi gurnula Prstenasti svet u prvobitan položaj. Poslednji, slušaš li?"
<BR>&nbsp;&nbsp;&nbsp;&nbsp;&nbsp;Suviše savršen kontraalt reče: "Ne izgleda izvodljivo."
<BR>&nbsp;&nbsp;&nbsp;&nbsp;&nbsp;"Razume se da nije izvodljivo. A i kako bismo zatvorili tu rupu? Kao drugo, Prstenasti svet bi počeo da se talasa. Jedno tako veliko talasanje verovatno bi pobilo sve na Prstenastom svetu, a nestala bi i atmosfera. Ali ja pokušavam. Vala, pokušavam."
<BR>&nbsp;&nbsp;&nbsp;&nbsp;&nbsp;Ona ponovo ispusti onaj čudni zvuk nalik na lajanje i snažno zatrese glavom. "Bar ne misliš u malim razmerama!"
<BR>&nbsp;&nbsp;&nbsp;&nbsp;&nbsp;"Šta bi uradili inženjeri Prstenastog sveta? Šta da je neki neprijatelj poskidao većinu visinskih mlaznika? Ne bi oni sagradili Prstenasti svet previdevši tako nešto. Moram saznati više o njima. Odvedi me u lebdeći grad, Vala!"
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
