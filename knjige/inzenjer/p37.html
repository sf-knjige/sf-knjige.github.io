<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG
<P>&nbsp;&nbsp;&nbsp;&nbsp;&nbsp;Jedan falan kasnije: deset rotacija Prstenastog sveta.
<BR>&nbsp;&nbsp;&nbsp;&nbsp;&nbsp;Daleko uz luk Prstenastog sveta dvadeset jedan plamen sveća jarko je sijao, jarko poput korone superaktivnog sunca koja se pojavljuje oko ivica nekog senkovitog kvadrata.
<BR>&nbsp;&nbsp;&nbsp;&nbsp;&nbsp;Igla je još bila zakopana u bazaltu ispod Karte Marsa. Posada Igle imala je uvid u spoljna zbivanja posredstvom hologramskog prozora koji je dobijao sliku sa kamera na sondi. Sonda je bila dovedena do stenovite ivice Karte Marsa, na ugljen-dioksidni sneg gde je Marsovci verovatno neće dirati.
<BR>&nbsp;&nbsp;&nbsp;&nbsp;&nbsp;Između dva reda plamenova sveća, biljke, životinje i ljudi će pomreti. Neizmerno mnoštvo biljaka spram koga bi ljudski svemir izgledao prazan, počeće da vene i da neobilno izrasta. Insekti i životinje će se razmnožavati, ali će se potomci razlikovati od predaka. Valavirgilin će se pitati zašto je umro njen otac, zašto ona tako često povraća, da li je to deo opšteg prokletstva i šta li preduzima čovek zvezdanog naroda u vezi s tim?
<BR>&nbsp;&nbsp;&nbsp;&nbsp;&nbsp;Ali ništa od toga nije se videlo sa razdaljine od pedeset sedam miliona milja. Videli su samo plamenove Basardovih sabirnih mlaznika kako sagorevaju obogaćeno gorivo.
<BR>&nbsp;&nbsp;&nbsp;&nbsp;&nbsp;"Drago mi je što mogu da objavim", reče Poslednji, "da se središte mase Prstenastog sveta vraća prema suncu. U narednih šest do sedam rotacija možemo vratiti meteorsku odbranu u položaj u kome smo je našli - da puca na meteore. Pet procenata visinskih mlaznika biće dovoljno da održava ustrojstvo na mestu."
<BR>&nbsp;&nbsp;&nbsp;&nbsp;&nbsp;Hmii zadovoljno zabrudna. Luis i Graditelji gradova nastaviše da netremice posmatraju hologram koji je sijao u dubini crnog bazalta.
<BR>&nbsp;&nbsp;&nbsp;&nbsp;&nbsp;"Pobedili smo", rele Poslednji. "Luise, postavio si pred mene zadatak čija se veličina može jedino uporediti sa samom izgradnjom Prstenastog sveta i stavio si moj život na kocku. Mogu da prihvatim tvoju bahatost sada kada smo pobedili, ali ima granica. Čestitaćeš mi ili ću ti preseći dovod vazduha." "Čestitam", reče Luis Vu.
<BR>&nbsp;&nbsp;&nbsp;&nbsp;&nbsp;Žena i dečak koji su stajali sa njegove leve i desne strane počeše da plaču.
<BR>&nbsp;&nbsp;&nbsp;&nbsp;&nbsp;Hmii frknu. "Pobedniku pripada pravo da se naslađuje, u najmanju ruku. Da li vas brinu mrtvi i umirući? Oni koji su vredni vašeg poštovanja sigurno bi bili dobrovoljci."
<BR>&nbsp;&nbsp;&nbsp;&nbsp;&nbsp;"Nisam im pružio priliku. Čuj, ne tražim od tebe da se osećaš krivim..."
<BR>&nbsp;&nbsp;&nbsp;&nbsp;&nbsp;"A i zašto bih? Ne želim da vređam, ali mrtvi i umirući su svi hominidi. Oni nisu pripadnici tvoje vrste, Luise, a još manje moje ili vrste Poslednjeg. Ja sam junak. Spasao sam nešto što je ravno dvama naseljenim svetovima, a njihova populacija je od moje vrste ili bar nalik na nju."
<BR>&nbsp;&nbsp;&nbsp;&nbsp;&nbsp;"U redu, shvatam."
<BR>&nbsp;&nbsp;&nbsp;&nbsp;&nbsp;"A sada, uz pomoć razvijene tehnologije, nameravam da stvorim carstvo."
<BR>&nbsp;&nbsp;&nbsp;&nbsp;&nbsp;Luis uhvati sebe kako se osmehuju. "Svakako, zašto da ne? Na Karti Kzina?"
<BR>&nbsp;&nbsp;&nbsp;&nbsp;&nbsp;"Razmišljao sam o tome. Ali čini mi se da mi se više dopada Karta Zemlje. Tila nam je rekla da kzini-istraživači vladaju Kartom Zemlje. Po duhu oni bi mogli više podsećati na moje sunarodnike, osvajače svetova, nego dekadentni žitelji sa Karte Kzina."
<BR>&nbsp;&nbsp;&nbsp;&nbsp;&nbsp;"Znaš, verovatno si u pravu."
<BR>&nbsp;&nbsp;&nbsp;&nbsp;&nbsp;"Šta više, oni sa Karte Zemlje ispunili su drevni san mog naroda."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Osvajanje Zemlje, idiote."
<BR>&nbsp;&nbsp;&nbsp;&nbsp;&nbsp;Prošlo je dosta vremena od kada se Luis poslednji put nasmejao. Porobljavanje ravničarskih majmuna! "Sic transit gloria mundi. "Kako nameravaš da stigneš tamo?"
<BR>&nbsp;&nbsp;&nbsp;&nbsp;&nbsp;"Ne bi trebalo da predstavlja nikakvu naročitu veštinu osloboditi Iglu i vratiti je na Mons Olimpus..."
<BR>&nbsp;&nbsp;&nbsp;&nbsp;&nbsp;"Brod je moj", reče Poslednji blago, ali mu glas ipak preseče Hmiija. "I kontrole su moje. Igla ide kuda ja hoću."
<BR>&nbsp;&nbsp;&nbsp;&nbsp;&nbsp;U Hmiijevom glasu javi se žestina. "A gde bi to trebalo da bude?"
<BR>&nbsp;&nbsp;&nbsp;&nbsp;&nbsp;"Nigde. Ne osećam naročitu potrebu da se pravdam", reče Poslednji. "Ti nisi od moje vrste i kako mi možeš nauditi? Da li ćeš ponovo da sagoriš moj hiperpogonski motor? Pa, ipak, saveznici smo. Objasniću."
<BR>&nbsp;&nbsp;&nbsp;&nbsp;&nbsp;Hmii se uspravio uz prednji zid, poklonivši lutkaru svu svoju pažnju. Kandže su mu bile izvučene. Krzno mu se nakostrešilo na vratu. Prirodno.
<BR>&nbsp;&nbsp;&nbsp;&nbsp;&nbsp;"Prekršio sam tradiciju", reče Poslednji. "Nastavio sam da delam kada je smrt mogla da me stigne u svakom trenutku. Moj život je bio na kocki gotovo dve dekade u toku kojih je rizik rastao gotovo asimptotički. Sa rizikom je gotovo, prognan sam, ali živ. Želim da se odmorim. Možeš li da prihvatiš moju potrebu za dugim odmorom? Teško da ću se igde više bolje osećati nego na Igli. Moj brod je bezbedno zakopan u steni, između dva sloja skrita koji se po jačini mogu meriti sa samim trupom Igle. Imam mir i sigurnost. Ako kasnije osetim potrebu za istraživanjem, milijardu kubnih milja središta za opravke Prstenastog sveta nalaze se odmah iza vrata. Nalazim se tamo gde želim da se nalazim i tu ću ostati."
<BR>&nbsp;&nbsp;&nbsp;&nbsp;&nbsp;Luis i Harkabiparolin upražnjavali su rišatru te noći. (Ne: vodili su ljubav) Nisu to činili izvesno vreme. Luis se bojao da je žara nestalo. Posle mu je rekla.
<BR>&nbsp;&nbsp;&nbsp;&nbsp;&nbsp;"Parila sam se sa Kavaresksenjajokom."
<BR>&nbsp;&nbsp;&nbsp;&nbsp;&nbsp;Primetio je. Ali ona je mislila trajno, zar ne? "Čestitam."
<BR>&nbsp;&nbsp;&nbsp;&nbsp;&nbsp;"Ovo nije mesto za podizanje deteta." Nije se trudila da kaže trudna sam. Svakako da je bila trudna.
<BR>&nbsp;&nbsp;&nbsp;&nbsp;&nbsp;"Graditelja gradova mora da ima svuda po Prstenastom svetu. Mogli biste se smestiti bilo gde. U stvari, želeo bih da pođem sa vama", reče Luis. "Spasli smo svet. Svi ćemo biti junaci, pod pretpostavkom da nam iko poveruje."
<BR>&nbsp;&nbsp;&nbsp;&nbsp;&nbsp;"Ali, Luise, ne možemo otići! Ne možemo čak ni disati na površini, skafandri su nam u dronjcima, a mi se nalazimo usred Velikog okeana!"
<BR>&nbsp;&nbsp;&nbsp;&nbsp;&nbsp;"Nema razloga za očajavanje", reče Luis. "Govoriš kao da smo ostavljeni goli između Magelanovih oblaka. Igla nije naš jedini transport. Ima na hiljade tih lebdećih diskova. Postoji i svemirska letelica toliko velika da je Poslednji razabrao njene pojedinosti na dubinskom radaru. Naći ćemo nešto između."
<BR>&nbsp;&nbsp;&nbsp;&nbsp;&nbsp;"Da li će tvoj dvoglavi saveznik pokušati da nas zaustavi?"
<BR>&nbsp;&nbsp;&nbsp;&nbsp;&nbsp;"Naprotiv. Poslednji. Slušaš li?"
<BR>&nbsp;&nbsp;&nbsp;&nbsp;&nbsp;Tavanica reče: "Da". A Harkabiparolin poskoči.
<BR>&nbsp;&nbsp;&nbsp;&nbsp;&nbsp;Luis reče: "Nalaziš se na najsigurnijem mogućem mestu na Prstenastom svetu. Sam si tako rekao. Najnepredvidljiviju pretnju trebalo bi da predstavljaju tuđinci na tvom vlastitom brodu. Kako bi ti se svidelo da nas se otarasiš?"
<BR>&nbsp;&nbsp;&nbsp;&nbsp;&nbsp;"Veoma. Imam neke predloge. Da probudim Hmiija?"
<BR>&nbsp;&nbsp;&nbsp;&nbsp;&nbsp;"Ne. Razgovaraćemo sutra."
<BR>
<BR>&nbsp;&nbsp;&nbsp;&nbsp;&nbsp;Upravo na samoj stenovitoj ivici, voda je počinjala da se kondenzuje. Odatle je tekla naniže. Postala je uspravna reka, vodopad visok dvadeset milja. Dno je predstavljalo more magle koje se prostiralo stotinama milja ka pučini.
<BR>&nbsp;&nbsp;&nbsp;&nbsp;&nbsp;Kamera na sondi koja je bila upravljena niz stranu Karte Marsa nije im pokazivala ništa do vode koja se obrušava i bele magle.
<BR>&nbsp;&nbsp;&nbsp;&nbsp;&nbsp;"Ali pod infracrvenom svetlošću slika je drugačija", reče Poslednji. "Posmatrajte..."
<BR>&nbsp;&nbsp;&nbsp;&nbsp;&nbsp;Magla je krila brod. Uzak trougao broda čudno projektovanog. Bez jarbola. Samo trenutak, pomisli Luis. Dvadeset milja ispod... "Ta stvar mora da je dugačka čitavu milju!"
<BR>&nbsp;&nbsp;&nbsp;&nbsp;&nbsp;"Približno", složi se Poslednji. "Tila nam je rekla da je ukrala jednu kzinsku kolonizatorsku lađu."
<BR>&nbsp;&nbsp;&nbsp;&nbsp;&nbsp;"U redu." Luis već beše odlučio, napreačac.
<BR>&nbsp;&nbsp;&nbsp;&nbsp;&nbsp;"Izdvojio sam jedan neoštećen deuterijumski filter sa sonde koju je Tila kasnije uništila", reče Poslednji. "Mogu taj brod snabdeti gorivom. Tilino putovanje bilo je naporno, ali vaše ne mora da bude. Možete poneti lebdeće diskove radi istraživanja kao i robu za razmenu kada stignete do obale."
<BR>&nbsp;&nbsp;&nbsp;&nbsp;&nbsp;"Dobra ideja."
<BR>&nbsp;&nbsp;&nbsp;&nbsp;&nbsp;"Da li bi želeo ispravan draud?"
<BR>&nbsp;&nbsp;&nbsp;&nbsp;&nbsp;"Nemoj me više nikada to pitati!"
<BR>&nbsp;&nbsp;&nbsp;&nbsp;&nbsp;"U redu. Odgovor ti je neodređen."
<BR>&nbsp;&nbsp;&nbsp;&nbsp;&nbsp;"Tačno. Možeš li skinuti dva prenosna diska sa Igle i postaviti ih na brod? To bi nam veoma pomoglo ako dospemo u ozbiljnu nevolju." On vide lutkara kako gleda sam sebe u oči i dodade: "To bi moglo spasti i tvoj život. Negde se nalazi još jedan zaštitnik koji sada, zahvaljujući nama, neće morati da napusti Prstenasti svet."
<BR>&nbsp;&nbsp;&nbsp;&nbsp;&nbsp;"Mogu to da učinim", reče Poslednji. "Pa, je li to odgovarajuće sredstvo da se stigne do kopna?"
<BR>&nbsp;&nbsp;&nbsp;&nbsp;&nbsp;Hmii reče. "Da. Dugo putovanje... putovanje od stotinu hiljada milja. Luise, tvoj narod smatra da je putovanje morem pogodno za odmor."
<BR>&nbsp;&nbsp;&nbsp;&nbsp;&nbsp;"Na ovom moru više je verovatno da će biti zabavno. Nećemo morati da idemo pravo u smeru okretanja. Postoji Karta nekog nepoznatog sveta u smeru suprotnom od smera okretanja, a na tu stranu put je gotovo dvostruko kraći." Luis se nasmeši Graditeljima gradova. "Kavaresksenjajok, Harkabiparolin, kako bi bilo da neposredno ispitamo neke od legendi? A možda i da ih stvorimo nekoliko."
</P></TD></TR></TABLE>
</CENTER>
</BODY>
</HTML>
