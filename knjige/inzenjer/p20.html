<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. SENKOVITO BRDO
<P>&nbsp;&nbsp;&nbsp;&nbsp;&nbsp;Počeli su da sreću i druga vozila: velike ili male kutije sa prozorima i sa manjim kutijama na stražnjem delu. Put postade širi i ravniji. Sada su se stanice za snabdevanje gorivom nalazile na manjim razdaljinama; bile su izgrađene u nezgrapnom, četvrstastom stilu mašinskog naroda. Kutijastih vozila bilo je sve više pa je Vala morala da uspori. Luis se osećao kao da svima upada u oči.
<BR>&nbsp;&nbsp;&nbsp;&nbsp;&nbsp;Put je išao naviše, a iza uspona nalazio se grad. Vala se ponašala kao turistički vodič dok su se vozili nizbrdo kroz sve gušći saobraćaj.
<BR>&nbsp;&nbsp;&nbsp;&nbsp;&nbsp;Povratak Reke prvobitno je počeo da se razvija u obliku niza dokova duž obale široke, smeđe Zmijske reke u smeru okretanja. Središnja oblast sada je imala izgled močvare. Grad je preskočio reku preko nekoliko mostova i raširio se u obliku kruga kome je odgrižen jedan deo. Taj deo koji je nedostajao bila je senka lebdećeg grada Graditelja gradova.
<BR>&nbsp;&nbsp;&nbsp;&nbsp;&nbsp;Sada su ih kutije u pokretu okruživale. Vazduh je mirisao na alkohol. Vala je morala toliko da uspori da se vozilo kretalo gotovo mileći. Luis se pogrbio. Ostali vozači mogli su natenane da osmotre čudno sazdanog čoveka sa zvezda.
<BR>&nbsp;&nbsp;&nbsp;&nbsp;&nbsp;Ali to nisu činili. Nisu primećivali ni Luisa ni jedni druge; izgledalo je da primećuju jedino druga vozila. Vala je nastavljaja da vozi, krećući se ka centru grada.
<BR>&nbsp;&nbsp;&nbsp;&nbsp;&nbsp;Ovde su zgrade bile gusto zbijene. Tri do četiri sprata visoke kuće bile su uske, bez međuprostora. Uzdizale su se iznad ulica izbijajući na dnevnu svetlost. Upadljivo suprotno tome javne zgrade su sve bile niske, protezale su se u širinu i bile glomazne, sa obiljem praznog prostora okolo. One su se utrkivale koja će više zemljišta zauzeti, a ne visine: nikada se nisu borile da osvoje visinu budući da su nad sobom imale lebdeći grad.
<BR>&nbsp;&nbsp;&nbsp;&nbsp;&nbsp;Vala mu pokaza trgovačku školu, jedan široki kompleks kitnjastih kamenih zgrada. Blok kasnije upre prstom niz jednu poprečnu ulicu. "Eno, tamo je moja kuća, u ružičastom kamenu. Vidiš?"
<BR>&nbsp;&nbsp;&nbsp;&nbsp;&nbsp;"Ima li smisla ići tamo?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Dugo sam o tome razmišljala. Ne. Moj otac ti nikada ne bi poverovao. On čak misli i da su tvrdnje Graditelja gradova uglavnom hvalisanje i laži. Jednom sam i ja tako mislila, ali iz onoga što si mi pričao o toj... Halroprilalar..."
<BR>&nbsp;&nbsp;&nbsp;&nbsp;&nbsp;Luis se nasmeja. "Ona je bila lažov. Ali njen narod jeste upravljao Prstenastim svetom."
<BR>&nbsp;&nbsp;&nbsp;&nbsp;&nbsp;Oni napustiše Povratak Reke i nastaviše levo. Vala je vozila još nekoliko milja dok nije prešla i poslednji od mostova. Na udaljenoj levoj strani velike senke ona siđe sa gotovo nevidljivog sporednog puta i stade.
<BR>&nbsp;&nbsp;&nbsp;&nbsp;&nbsp;Iziđoše na suviše sjajnu sunčevu svetlost. Radili su gotovo u tišini. Luis je upotrebio pojas za letenje kako bi podigao jedan popriličan kamen. Valavirgilin iskopa jamu ispod njega. U jamu smestiše najveći deo Luisovog dela tanke, crne tkanine. Vratiše zemlju u jamu i Luis je poklopi kamenom.
<BR>&nbsp;&nbsp;&nbsp;&nbsp;&nbsp;Pojas za letenje smesti u Valin ranac, a zatim ovaj stavi na leđa. U rancu su se već nalazili njegovo zaštitno odelo, ogrtač, dogled, reflektorski laser i boca nektara. Bio je nezgrapan i težak. Luis skide ranac, pa podesi pojas za letenje da ga malo podigne. Prevodioca je smestio odmah ispod zaklopca i ponovo podigao ranac na ramena.
<BR>&nbsp;&nbsp;&nbsp;&nbsp;&nbsp;Na sebi je imao Valin šorc privezan parčetom konopca da mu ne bi spao. Bio mu je suviše veliki. Njegovo depilirano lice smatraće kao prirodno za njegovu rasu. Na njemu ništa više nije nagoveštavalo putnika sa zvezda, sem slušalice za prevodioca. Toliko je rizikovao.
<BR>&nbsp;&nbsp;&nbsp;&nbsp;&nbsp;Gotovo da nije mogao da razabere kuda idu. Dan je bio suviše svetao; senka suviše prostrana i suviše tamna.
<BR>&nbsp;&nbsp;&nbsp;&nbsp;&nbsp;Prešli su sa dana u noć.
<BR>&nbsp;&nbsp;&nbsp;&nbsp;&nbsp;Činilo se da Vala sa lakoćom pronalazi put. Luis ju je pratio. Oči mu se prilagodiše i on primeti da među rastinjem postoje neke staze.
<BR>&nbsp;&nbsp;&nbsp;&nbsp;&nbsp;Veličina gljiva kretala se u rasponu od dugmeta do nesimetričnih oblika što su sezali do visine Luisove glave, sa stabljikama debelim poput njegovog struka. Neke su imale oblik pečurke, neke nisu imale uopšte nikakav oblik. U vazduhu se osećao prisenak truljenja. Kroz razmake u spletu zgrada iznad njih prodirali su uspravni stubovi sunčeve svetlosti, toliko svetli da su izgledali opipljivi.
<BR>&nbsp;&nbsp;&nbsp;&nbsp;&nbsp;Smežurane pečurke obrubljene grimizom napola su prigušivale izbijanje sivog škriljca. Sredovečne kopljarke stajale su uspravno, bele sa mrljama krvi. Narandžasto, žuto i crno krzno prekrivalo je jedan mrtvi panj.
<BR>&nbsp;&nbsp;&nbsp;&nbsp;&nbsp;Ljudi su bili gotovo isto tako raznovrsni kao i gljive. Bilo je tu Trkača koji su koristili testere za dve ruke za sečenje jedne velike eliptične gljive obrubljene narandžastim. Malo dalje, niski ljudi širokih lica i velikih šaka punili su korpe belim dugmićima. Divovi trave odnosili su velike korpe. Vala je neprestano šapatom objašnjavala. "Većina vrsta više voli da se zapošljava u skupinama, kako bi se zaštitili od kulturnog šoka. Imamo zasebna domaćinstva."
<BR>&nbsp;&nbsp;&nbsp;&nbsp;&nbsp;Tamo opet, izvestan broj ljudi raznosio je gnojivo i staro đubre; Luis je mogao da ga namiriše iz poveće udaljenosti. Da li su oni bili Valina vrsta? Da, to je bio mašinski narod, ali dvojica su stajala sa strane i nadgledala ih sa oružjem u rukama. "Ko su ovi? Zatvorenici?"
<BR>&nbsp;&nbsp;&nbsp;&nbsp;&nbsp;"Zatvorenici osuđeni zbog manjih prekršaja. Od dvadeset do pedeset falana služe društvu na ovakav..." Ona zastade. Jedan od stražara dolazio im je u susret.
<BR>&nbsp;&nbsp;&nbsp;&nbsp;&nbsp;On pozdravi Valu. "Gospo, ne bi trebalo da ste ovde. Ovi raznosači dreka mogli bi pomisliti da ste dobar talac."
<BR>&nbsp;&nbsp;&nbsp;&nbsp;&nbsp;Vala uzvrati tobože iscrpljeno. "Auto mi se pokvario. Moram do škole da im kažem šta se dogodilo. Molim vas, mogu li da pređem preko senkovitog brda? Svi su pobijeni. Vampiri. Moraju da saznaju. Molim vas."
<BR>&nbsp;&nbsp;&nbsp;&nbsp;&nbsp;Čuvar je oklevao. "Pođite, ali dozvolite da vam dodelim pratnju." On zviznu kratko, a zatim se okrenu ka Luisu. "Šta je s tobom?"
<BR>&nbsp;&nbsp;&nbsp;&nbsp;&nbsp;Vala odgovori za Luisa. "Iznajmila sam ga da mi nosi ranac."
<BR>&nbsp;&nbsp;&nbsp;&nbsp;&nbsp;Stražar izgovori lagano i razgovetno. "Ti. Pođi sa gospom dokle god to bude tražila, ali ne van senkovitog brda. Zatim se vrati svom poslu. Šta radiš?"
<BR>&nbsp;&nbsp;&nbsp;&nbsp;&nbsp;Luis je bio nem bez prevodioca. Mislio je na reflektorski laser koji je bio zatrpan negde u rancu. Pomalo nasumice on položi ruku na jednu gljivu sa bledoljubičastim obodom, a zatim pokaza ka sankama natovarenim sličnim gljivama.
<BR>&nbsp;&nbsp;&nbsp;&nbsp;&nbsp;"U redu." Stražar pogleda pored Luisovog ramena. "Ah."
<BR>&nbsp;&nbsp;&nbsp;&nbsp;&nbsp;Luis je po mirisu otkrio ko je posredi pre no što se i okrenuo. Čekao je, pokorno, dok je stražar izdavao uputstva paru goula: "Odvedite gospu i njenog nosača na suprotni kraj senkovitog dobra. Pazite da im se nešto ne dogodi."
<BR>&nbsp;&nbsp;&nbsp;&nbsp;&nbsp;Koračali su jedan iza drugoga duž staze, napredujući ka središtu senkovitog dobra. Predvodio ih je mužjak goula, a ženka je išla na začelju. Smrad truleži postajao je sve izrazitiji. Po drugim stazama prolazile su pored njih saonice sa gnojivom.
<BR>&nbsp;&nbsp;&nbsp;&nbsp;&nbsp;Krv i tanj! Kako će se osloboditi goula?
<BR>&nbsp;&nbsp;&nbsp;&nbsp;&nbsp;Luis se osvrnu. Ženka goula se isceri na njega. Njoj sigurno nije smetao miris. Zubi su joj bili veliki trouglovi, pogodno oblikovani za kidanje, a goblinske uši uspravljene, na oprezu. Poput svoga mužjaka, nosila je veliku kesu za novac na kaišu preko ramena i ništa sem toga; gusta dlaka prekrivala im je gotovo celo telo.
<BR>&nbsp;&nbsp;&nbsp;&nbsp;&nbsp;Stigoše do širokog luka očišćene zemlje. S druge strane nalazila se jama. Iznad jame polegla je magla koja je zaklanjala drugu stranu. Jedna cev je u jamu izlivala gnojivo. Luis pogledom stade da prati cev naviše, naviše ka crnom, gustom nebu.
<BR>&nbsp;&nbsp;&nbsp;&nbsp;&nbsp;Ženka goula progovori mu u uho i Luis poskoči. Koristila je jezik mašinskog naroda. "Šta bi div kralj mislio kada bi saznao da su Luis i Vu isti čovek?"
<BR>&nbsp;&nbsp;&nbsp;&nbsp;&nbsp;Luis se upilji.
<BR>&nbsp;&nbsp;&nbsp;&nbsp;&nbsp;"Jesi li nem bez svoje male kutije? Nema veze. Tebi smo na usluzi."
<BR>&nbsp;&nbsp;&nbsp;&nbsp;&nbsp;Muškarac goula razgovarao je sa Valavirgilin. Ona je klimala. Skrenuše sa staze. Luis i ženka pođoše za njima oko jedne velike bele gljive; zastali su ispod njenog prostranog oboda.
<BR>&nbsp;&nbsp;&nbsp;&nbsp;&nbsp;Vala je bila razdražljiva. Možda je počeo da joj smeta smrad; Luisu je već odavno smetao. "Kieref kaže da je ono sveže gnojivo. Kroz jedan falan biće zrelo, te će pomeriti cev i početi da ga razbacuje kao đubrivo. U međuvremenu niko neće dolaziti ovamo."
<BR>&nbsp;&nbsp;&nbsp;&nbsp;&nbsp;Ona skide ranac sa Luisovih leđa i prosu sadržinu. Luis posegnu za prevodiocem (uši goula se ušiljiše čim se njegova ruka približila reflektorskom laseru) i uključi ga. On upita: "Koliko zna noćni narod?"
<BR>&nbsp;&nbsp;&nbsp;&nbsp;&nbsp;"Više no što smo ikada i pomislili." Činilo se da je Vala htela još nešto da kaže, ali se uzdržala.
<BR>&nbsp;&nbsp;&nbsp;&nbsp;&nbsp;Mužjak odvrati: "Usud je sveta da doživi žestoko uništenje za nekoliko falana. Samo nas Luis Vu može spasti."
<BR>&nbsp;&nbsp;&nbsp;&nbsp;&nbsp;On se osmehnu pokazavši zastrašujući niz belih, klinastih zuba. Imao je dah baziliska.
<BR>&nbsp;&nbsp;&nbsp;&nbsp;&nbsp;"Ne mogu da procenim da li si sarkastičan", reče Luis. "Veruješ li mi?"
<BR>&nbsp;&nbsp;&nbsp;&nbsp;&nbsp;"Čudni događaji mogu da podstaknu poriv za proricanjem kod bezumnika. Poznato nam je da nosiš oruđa koja drugde nisu znana. Kao ni tvoja vrsta. Ali svet je veliki, a mi ga celog ne poznajemo. Vrsta tvog krznatog prijatelja još je čudnija."
<BR>&nbsp;&nbsp;&nbsp;&nbsp;&nbsp;"To nije odgovor."
<BR>&nbsp;&nbsp;&nbsp;&nbsp;&nbsp;"Spasi nas! Ne usuđujemo se da se mešamo." Goul se nije više onoliko cerio, mada mu se usne još nisu spojile. (Za to je izgleda bio potreban svestan napor. Ti veliki zubi...) "Zašto da se brinemo da li si bezuman? Delatnosti drugih retko se mešaju u naše živote. Na kraju svi nama pripadnu."
<BR>&nbsp;&nbsp;&nbsp;&nbsp;&nbsp;"Pitam se da niste vi pravi vladari sveta." Luis je to rekao zbog diplomatskih odnosa, ali se potom se nalagodnošću upitao nije li to tačno.
<BR>&nbsp;&nbsp;&nbsp;&nbsp;&nbsp;Ženka odvrati: "Mnoge vrste mogu tvrditi da vladaju svetom ili njihovim delom sveta. Da li bi trebalo da polažemo pravo na vrhove drveća visećeg naroda? Ili na bezvazdušne visine naroda Prelivnih planina? A koja bi to vrsta želela našu vlast?" Podsmevala mu se, to je bilo očigledno.
<BR>&nbsp;&nbsp;&nbsp;&nbsp;&nbsp;Luis reče: "Negde se nalazi središte za opravke Prstenastog sveta. Znate li gde je?"
<BR>&nbsp;&nbsp;&nbsp;&nbsp;&nbsp;"Bez sumnje si u pravu", reče mužjak, "ali ne znamo gde bi moglo da se nalazi."
<BR>&nbsp;&nbsp;&nbsp;&nbsp;&nbsp;"Šta znate o obodnom zidu? I Velikom okeanima?"
<BR>&nbsp;&nbsp;&nbsp;&nbsp;&nbsp;"Ima isuviše mora. Ne znam na koje misliš. Duž obodnog zida bilo je aktivnosti pre no što su se vaši veliki plamenovi prvi put pojavili."
<BR>&nbsp;&nbsp;&nbsp;&nbsp;&nbsp;"Bilo je! Kakvih aktivnosti?"
<BR>&nbsp;&nbsp;&nbsp;&nbsp;&nbsp;"Mnoštvo naprava za podizanje unosilo je opremu čak i iznad onog nivoa na kome živi narod Prelivnih planina. Bilo je tu Graditelja gradova i naroda Prelivnih planina u velikom broju, kao i mnogih drugih vrsta u manjem broju. Radili su samo na gornjoj ivici sveta. Možda nam ti možeš reći značenje svega toga."
<BR>&nbsp;&nbsp;&nbsp;&nbsp;&nbsp;Luis je bio zbunjen. "Tanj! Mora da su..." Ponovo postavljali visinske mlaznike, ali on to verovatno nije želeo da kaže. Toliko moći i ambicije, i to u takvoj blizini, moglo bi naškoditi lutkarevim živcima. "To je za vas strvinare bio dug put za prenošenje poruka."
<BR>&nbsp;&nbsp;&nbsp;&nbsp;&nbsp;"Svetlost putuje i dalje od toga. Da li te vesti imaju uticaja na tvoje predviđanje propasti?"
<BR>&nbsp;&nbsp;&nbsp;&nbsp;&nbsp;"Bojim se da nemaju." Možda negde i posluje ekipa za opravke, ali gotovo da im je ponestalo Basardovih sabirnica koje bi mogli ponovo postaviti. "Ali uz pomoć velikih plamenova, trebalo bi da nam preostaje više od sedam ili osam falana koliko sam prvobitno procenio."
<BR>&nbsp;&nbsp;&nbsp;&nbsp;&nbsp;"Dobre vesti. Šta ćeš sada?"
<BR>&nbsp;&nbsp;&nbsp;&nbsp;&nbsp;Za trenutak Luis pade u iskušenje da se mane lebdećeg grada i nastavi saradnju isključivo sa goulima. Ali dospeo je već nadomak cilja, a uostalom, goula je bilo posvuda. "Sačekaću noć, a onda idem gore. Vala, tvoj deo tkanine je u vozilu. Bio bih ti zahvalan kada ga ne bi nikome pokazivala i kada nikome ne bi pričala o meni... Nekoliko okretaja Prstenastog sveta bilo bi dovoljno. Moj deo možeš otkopati kroz jedan falan ako niko ne dođe po njega. Meni ostaje ovo. "On se potapša po džepu u kome je jedan kvadratni metar superprovodnika bio presavijen poput maramice.
<BR>&nbsp;&nbsp;&nbsp;&nbsp;&nbsp;"Volela bih kada to ne bi nosio u grad", reče Vala.
<BR>&nbsp;&nbsp;&nbsp;&nbsp;&nbsp;"Misliće da je to obična tkanina dok im ne budem rekao drugačije", reče Luis. Bila je to gotovo laž. Luis je nameravao da upotrebi superprovodnik.
<BR>&nbsp;&nbsp;&nbsp;&nbsp;&nbsp;Gouli su ga netremice posmatrali dok je skidao šorc - uočavajući pojedinosti, nema sumnje, kako bi lakše odredili postojbinu njegove vrste na Prstenastom svetu. On navuče zaštitni oklop.
<BR>&nbsp;&nbsp;&nbsp;&nbsp;&nbsp;Ženka iznenada upita: "Kako si ubedio ženu mašinskog naroda da si pri zdravoj pameti?"
<BR>&nbsp;&nbsp;&nbsp;&nbsp;&nbsp;Vala joj odgovori na to pitanje dok je Luis navlačio ogrtač, stavljao dogled i odlagao u džep reflektorski laser. Sa lica goula osmeh je gotovo nestao. Ženka upita. "Možeš li spasti svet?"
<BR>&nbsp;&nbsp;&nbsp;&nbsp;&nbsp;"Ne računajte sa mnom. Pokušajte da pronađete bandersneče - ogromne bele zveri koje žive u velikoj močvari u smeru okretanja."
<BR>&nbsp;&nbsp;&nbsp;&nbsp;&nbsp;"Znamo za njih."
<BR>&nbsp;&nbsp;&nbsp;&nbsp;&nbsp;"Dobro. Vala..."
<BR>&nbsp;&nbsp;&nbsp;&nbsp;&nbsp;"Idem sada da saopštim kako su umrli moji sadruzi. Možda se više nećemo sresti, Luise." Valavirgilin podiže prazan ranac i brzo se udalji.
<BR>&nbsp;&nbsp;&nbsp;&nbsp;&nbsp;"Trebalo bi da je ispratimo", reče ženka goula. I njih dvoje pođoše.
<BR>&nbsp;&nbsp;&nbsp;&nbsp;&nbsp;Nisu rekli srećno. Zašto? Način na koji su živeli... možda su svi bili fatalisti. Sreća im ništa ne bi značila.
<BR>&nbsp;&nbsp;&nbsp;&nbsp;&nbsp;Luis pretraži gusto nebo. Bio je u iskušenju da krene odmah, istog časa. Ali bolje da sačeka noć. On progovori u prevodioca: "Poslednji, jesi li tamo?"
<BR>&nbsp;&nbsp;&nbsp;&nbsp;&nbsp;Kako je izgledalo, lutkara nije bilo.
<BR>&nbsp;&nbsp;&nbsp;&nbsp;&nbsp;Luis se ispruži ispod jedne gljive. Vazduh se činio čistijim pri dnu. On zamišljeno otpi iz boce sa gorivom i nektarom koji mu je Vala ostavila.
<BR>&nbsp;&nbsp;&nbsp;&nbsp;&nbsp;Šta su bili gouli? Njihov položaj u ekologiji izgledao je veoma siguran. Kako su zadržali razum? Zašto im je bio potreban razum? Možda su ponekad morali da brane svoje povlastice. Ili zbog poštovanja. Udovoljiti hiljadama lokalnih religija takođe je verovatno zahtevalo određene govorne spobnosti.
<BR>&nbsp;&nbsp;&nbsp;&nbsp;&nbsp;Sasvim konkretno: kako bi mogli da mu pomognu? Da li je negde postojala enklava goula koja se sećala izvora droge besmrtnosti? Koja je, prema hipotezi, spravljana od korena drveta-života Paka...
<BR>&nbsp;&nbsp;&nbsp;&nbsp;&nbsp;Sve po redu. Prvo grad.
<BR>&nbsp;&nbsp;&nbsp;&nbsp;&nbsp;Stubovi svetla se istanjiše, a zatim iščileše. Na postojanom nebu pojaviše se druga svetla. Nijedno pravo iznad njega. Ko bi mogao da naseljava prizemlje iznad skladište đubreta? (Neko ko ne može da podnese svetlost)
<BR>&nbsp;&nbsp;&nbsp;&nbsp;&nbsp;Senkovito dobro izgledalo je napušteno. Luis je čuo samo vetar. Kada se popeo na gljivu razabrao je treperenje udaljenih prozora kao da su obasjani svetlošću vatre: domovi obrađivača oko perimetra.
<BR>&nbsp;&nbsp;&nbsp;&nbsp;&nbsp;Luis dodirnu dugme za podizanje na pojasu za letenje i vinu se uvis.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
