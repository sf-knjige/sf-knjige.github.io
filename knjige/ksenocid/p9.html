<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. PINOKIO
<P>&nbsp;&nbsp;&nbsp;&nbsp;&nbsp;Dolazio je Ender sa svojom sestrom, Valentinom. Ona je istoričar.
<BR>&nbsp;&nbsp;&nbsp;&nbsp;&nbsp;Objasni to.
<BR>&nbsp;&nbsp;&nbsp;&nbsp;&nbsp;Pretražuje knjige da sazna priče o ljudima, i onda piše priče o tome što pronađe i daje ih svim drugim ljudima.
<BR>&nbsp;&nbsp;&nbsp;&nbsp;&nbsp;Ako su priče već bile zapisane, zašto ih ponovo piše?
<BR>&nbsp;&nbsp;&nbsp;&nbsp;&nbsp;Zato što ih nisu dobro razumeli. Ona pomaže ljudima da ih razumeju.
<BR>&nbsp;&nbsp;&nbsp;&nbsp;&nbsp;Ako ljudi bliže tom vremenu nisu razumeli priče, kako može ona, mnogo kasnije, da ih bolje razume?
<BR>&nbsp;&nbsp;&nbsp;&nbsp;&nbsp;Pitala sam, i Valentina je rekla da ih ona ne razume uvek bolje. Ali stari pisci su razumeli šta su priče značile ljudima u njihovom vremenu, a ona razume šta priče znače ljudima iz njenog vremena.
<BR>&nbsp;&nbsp;&nbsp;&nbsp;&nbsp;Znači, priča se menja.
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;A oni ipak svaki put smatraju priču za istinsko sećanje?
<BR>&nbsp;&nbsp;&nbsp;&nbsp;&nbsp;Valentina je rekla nešto u smislu da su neke priče istinite, a neke su istina. Nisam to razumela.
<BR>&nbsp;&nbsp;&nbsp;&nbsp;&nbsp;Zašto lepo odmah ne zapišu priču kako treba? Onda ne bi morali da stalno lažu jedni druge.
<BR>
<BR>&nbsp;&nbsp;&nbsp;&nbsp;&nbsp;Čing-jao je sedela pred terminalom, zatvorenih očiju, udubljena u misli. Vang-mu joj je četkala kosu; dodir četke, čupkanje, čak i dah druge devojke delovali su umirujuće.
<BR>&nbsp;&nbsp;&nbsp;&nbsp;&nbsp;U ovakvim trenucima Vang-mu je smela slobodno da joj se obraća, bez straha da će je prekinuti. A pošto je Vang-mu bila Vang-mu, koristila je četkanje kose za postavljanje pitanja. Imala je tako mnogo pitanja.
<BR>&nbsp;&nbsp;&nbsp;&nbsp;&nbsp;Prvih dana sva njena pitanja bila su o govoru bogova. Naravno, Vang-mu je oseitla veliko olakšanje kada je saznala da je praćenje jednog goda skoro uvek dovoljno - posle onog prvog puta plašila se da će Čing-jao morati svakog dana da pređe čitav pod.
<BR>&nbsp;&nbsp;&nbsp;&nbsp;&nbsp;No, i dalje je imala mnoštvo pitanja o pročišćenju. Zašto lepo svakog jutra, čim ustaneš, ne bi pratila jedan god, pa da to odradiš? Zašto ne narediš da se pod sakrije tepihom? Bilo je teško objasniti da se bogovi ne mogu prevariti tako smešnim postupkom.
<BR>&nbsp;&nbsp;&nbsp;&nbsp;&nbsp;Šta ako na čitavom svetu uopšte ne bi bilo dveta? Da li bi te bogovi sagoreli kao papir? Da li bi došao zmaj da te odnese?
<BR>&nbsp;&nbsp;&nbsp;&nbsp;&nbsp;Čing-jao na takva pitanja nije mogla da odgovori, osim da kaže kako bogovi to zahtevaju od nje. Da nema godova, bogovi ne bi zahtevali da ih ona prati. Na to je Vang-mu odgovorila kako bi trebalo doneti zakon protiv drvenih podova, pa bi Čing-jao bila pošteđena čitave gnjavaže.
<BR>&nbsp;&nbsp;&nbsp;&nbsp;&nbsp;Oni koji ne čuju glas bogova naprosto ne mogu da razumeju.
<BR>&nbsp;&nbsp;&nbsp;&nbsp;&nbsp;No, današnje pitanje Vang-mu nije bilo u vezi sa bogovima - barem ne u prvi mah.
<BR>&nbsp;&nbsp;&nbsp;&nbsp;&nbsp;"Šta je na kraju zaustavilo Luzitanijsku flotu?" upitala je Vang-mu.
<BR>&nbsp;&nbsp;&nbsp;&nbsp;&nbsp;Čing-jao umalo da olako shvati pitanje; umalo da odgovori smejući se: Da znam, mogla bih da se odmorim! Ali onda je shvatila da Vang-mu verovatno ne bi ni trebalo da zna za nestanak flote.
<BR>&nbsp;&nbsp;&nbsp;&nbsp;&nbsp;"Otkud ti znaš nešto o Luzitanijskoj floti?"
<BR>&nbsp;&nbsp;&nbsp;&nbsp;&nbsp;"Umem da čitam, zar ne?" reče Vang-mu, možda malo suviše ponosno.
<BR>&nbsp;&nbsp;&nbsp;&nbsp;&nbsp;A zašto ne bi bila ponosna? Čing-jao joj je rekla, sasvim iskreno, da veoma brzo uči i da mnogo šta sama shvata. Bila je veoma pametna, i Čing-jao je znala da ne treba da se čudi što Vang-mu zna mnogo više nego što joj se izričito saopšti.
<BR>&nbsp;&nbsp;&nbsp;&nbsp;&nbsp;"Vidim šta imaš na terminalu", reče Vang-mu, "a to je skoro uvek u vezi sa Luzitanijskom flotom. Razgovarala si o tome i sa ocem, mog prvog dana ovde. Većinu toga što ste rekli nisam razumela, ali znala sam da je u nekakvoj vezi sa Luzitanijskom flotom." Glas joj iznenada postade pun gnušanja. "Neka bi bogovi pišali po licu čoveka koji je poslao tu flotu."
<BR>&nbsp;&nbsp;&nbsp;&nbsp;&nbsp;Njena žestina sama je po sebi bila zapanjujuća; činjenica da je govorila protiv Kongresa Zvezdanih Puteva bila je neverovatna.
<BR>&nbsp;&nbsp;&nbsp;&nbsp;&nbsp;"Da li znaš ko je poslao flotu?" upita Čing-jao.
<BR>&nbsp;&nbsp;&nbsp;&nbsp;&nbsp;"Naravno. Sebični političari iz Kongresa Zvezdanih Puteva, koji pokušavaju da unište svaku nadu da kolonijski svet može steći nezavisnost."
<BR>&nbsp;&nbsp;&nbsp;&nbsp;&nbsp;Dakle, Vang-mu je znala da govori kao izdajnik. Čing-jao se seti kada je i sama govorila slične reči, veoma davno, i gnušala se toga; to što su ponovo izgovorene u njenom prisustvu - a pogotovo što ih je izgovorila njena lična sluškinja - bilo je strašno. "Šta ti znaš o tim stvarima? To se tiče samo Kongresa, a ti mi tu pričaš o nezavisnosti, kolonijama i..."
<BR>&nbsp;&nbsp;&nbsp;&nbsp;&nbsp;Vang mu se baci na kolena, dodirnuvši čelom pod. Čing-jao se smesta postide što joj se tako grubo obratila.
<BR>&nbsp;&nbsp;&nbsp;&nbsp;&nbsp;"Oh, ustani, Vang-mu."
<BR>&nbsp;&nbsp;&nbsp;&nbsp;&nbsp;"Ljuta si na mene."
<BR>&nbsp;&nbsp;&nbsp;&nbsp;&nbsp;"Samo sam zapanjena što tako govoriš. Gde si čula te gluposti?"
<BR>&nbsp;&nbsp;&nbsp;&nbsp;&nbsp;"Svi tako govore", reče Vang-mu.
<BR>&nbsp;&nbsp;&nbsp;&nbsp;&nbsp;"Ne svi", reče Čing-jao. "Moj otac ne govori tako. S druge strane, Demosten stalno priča takve stvari." Čing-jao se setila kako se osećala kada je prvi put pročitala Demostenove reči - koliko su ispravno i logično zvučale. Tek kasnije, kad joj je otac objasnio da je Demosten neprijatelj vladara, te stoga i neprijatlej bogova, tek tada je shvatila koliko su te izdajničke reči varka i laž, kad su je umalo ubedile da je Luzitanijska flota zla. Ako je Demosten bio tako blizu da ubedi obrazovanu, bogorečenu devojku kao što je Čing-jao, nikakvo čudo što obična, neuka devojka njegove reči prima kao čistu istinu.
<BR>&nbsp;&nbsp;&nbsp;&nbsp;&nbsp;"Ko je Demosten?" upita Vang-mu.
<BR>&nbsp;&nbsp;&nbsp;&nbsp;&nbsp;"Izdajnik koji je očito uspešniji nego što se misli." Je li Kongres Zvezdanih Puteva svestan da Demostenove ideje ponavljaju i ljudi koji nikada nisu čuli za njega? Da li iko zna šta to znači? Demostenove ideje su postale prosta mudrost prostih ljudi. Stvari su mnogo ozbiljnije nego što je Čing-jao mislila. Otac je bio mudriji od nje; on to sigurno već zna. "Nije važno", reče Čing-jao. "Pričaj mi o Luzitanijskoj floti."
<BR>&nbsp;&nbsp;&nbsp;&nbsp;&nbsp;"Kako, kad ćeš se naljutiti?"
<BR>&nbsp;&nbsp;&nbsp;&nbsp;&nbsp;Čing-jao je strpljivo čekala.
<BR>&nbsp;&nbsp;&nbsp;&nbsp;&nbsp;"Pa, dobro", reče Vang-mu, ali je i dalje bila na oprezu. "Moj otac kaže - a kaže i njegov prijatelj Pan Ku-vei, koji je veoma mudar i koji je jednom polagao ispit za državnu službu i umalo da položi..."
<BR>&nbsp;&nbsp;&nbsp;&nbsp;&nbsp;"Šta kažu?"
<BR>&nbsp;&nbsp;&nbsp;&nbsp;&nbsp;"Da je veoma loše što je Kongres poslao veliku flotu - veoma veliku - da napadne malecku koloniju samo zato što je odbila da pošalje dvoje svojih građana na suđenje na drugi svet. Kažu da je pravda potpuno na strani Luzitanije, jer poslati ljude sa planete protiv njihove volje znači zauvek ih odvojiti od porodice i prijatelja. To je kao da su ih osudili pre suđenja."
<BR>&nbsp;&nbsp;&nbsp;&nbsp;&nbsp;"A šta ako su krivi?"
<BR>&nbsp;&nbsp;&nbsp;&nbsp;&nbsp;"To treba da odluči sud na njihovom svetu, tamo gde ih ljudi poznaju i mogu pošteno da odmere njihov postupak, a ne da odlučuje Kongres koji je veoma daleko i gde ništa ne znaju i mnogo manje razumeju." Vang-mu pognu glavu. "Tako kaže Pan Ku-vei."
<BR>&nbsp;&nbsp;&nbsp;&nbsp;&nbsp;Čing-jao savlada gnušanje nad izdajničkim rečima Vang-mu; bilo je važno da sazna šta misli običan svet, čak i ako će bogovi biti ljuti na nju što sluša Vang-mu. "Znači, ti misliš da Luzitanijsku flotu nije ni trebalo poslati?"
<BR>&nbsp;&nbsp;&nbsp;&nbsp;&nbsp;"Ako mogu da pošalju flotu na Luzitaniju bez ikakvog razloga, šta će ih sprečiti da pošalju flotu protiv Staze? I mi smo kolonija, nismo jedan od Stotinu Svetova, nismo član Kongresa Zvezdanih Puteva. Šta će ih sprečiti da objave kako je Han Fei-cu izdajnik, pa da zahtevaju da on otputuje na neku daleku planetu i da se vrati tek posle šezdeset godina?"
<BR>&nbsp;&nbsp;&nbsp;&nbsp;&nbsp;Pomisao je bila užasna, i bilo je vrlo drsko od Vang-mu što je uključila i oca u razgovor, ne zato što je ona sluga, nego zato što je drsko da iko i zamisli da bi veliki Han Fei-cu mogao biti optužen za zločin. Čing-jao za trenutak izgubi kontrolu i ljutito odvrati: "Kongres Zvezdanih Puteva nikada ne bi mog oca proglasio za zločinca!"
<BR>&nbsp;&nbsp;&nbsp;&nbsp;&nbsp;"Oprosti mi, Čing-jao. Rekla si mi da ponovim šta je moj otac rekao."
<BR>&nbsp;&nbsp;&nbsp;&nbsp;&nbsp;"Znači, tvoj otac je pominjao Han Fei-cua?"
<BR>&nbsp;&nbsp;&nbsp;&nbsp;&nbsp;"Svi u Jonleju znaju da je Han Fei-cu najčasniji čovek na Stazi. Svi smo veoma ponosni što je Kuća Han deo našeg grada."
<BR>&nbsp;&nbsp;&nbsp;&nbsp;&nbsp;Prema tome, pomisli Čing-jao, dobro si znala šta činiš kada si rešila da postaneš služavka njegove kćeri.
<BR>&nbsp;&nbsp;&nbsp;&nbsp;&nbsp;"Nisam mislila ništa ružno, kao ni oni. Ali zar nije istina - kad bi Kongres Zvezdanih Puteva poželeo, mogli bi narediti Stazi da pošalje tvog oca na neki drugi svet radi suđenja?"
<BR>&nbsp;&nbsp;&nbsp;&nbsp;&nbsp;"Oni nikad ne bi..."
<BR>&nbsp;&nbsp;&nbsp;&nbsp;&nbsp;"Da li bi mogli?" Vang-mu je bila uporna.
<BR>&nbsp;&nbsp;&nbsp;&nbsp;&nbsp;"Staza je kolonija", reče Čing-jao. "Zakon to dozvoljava, ali Kongres Zvezdanih Puteva nikad ne bi..."
<BR>&nbsp;&nbsp;&nbsp;&nbsp;&nbsp;"Ali ako su to učinili Luzitaniji, zašto ne bi i Stazi?"
<BR>&nbsp;&nbsp;&nbsp;&nbsp;&nbsp;"Zato što su ksenolozi na Luzitaniji počinili zločin koji..."
<BR>&nbsp;&nbsp;&nbsp;&nbsp;&nbsp;"Narod Luzitanije je mislio drugačije. Njihova vlada odbila je da ih pošalje na suđenje."
<BR>&nbsp;&nbsp;&nbsp;&nbsp;&nbsp;"To je najgore od svga. Kako vlada jedne planete može i da pomisli da nešto zna bolje od Kongresa?"
<BR>&nbsp;&nbsp;&nbsp;&nbsp;&nbsp;"Ne, oni znaju sve", reče Vang-mu, kao da je to toliko normalno da svi to moraju znati. "Poznaju te ljude, te ksenologe. Kad bi Kongres Zvezdanih Puteva naredio Stazi da pošalje Han Fei-cua na suđenje na drugi svet, za zločin koji nije počinio, zar se ne bismo pobunili umesto da pošaljemo tako velikog čoveka? A onda bi oni poslali flotu na nas."
<BR>&nbsp;&nbsp;&nbsp;&nbsp;&nbsp;"Kongres Zvezdanih Puteva izvor je sve pravde na Stotinu Svetova", odlučno reče Čing-jao. Razgovor je bio okončan.
<BR>&nbsp;&nbsp;&nbsp;&nbsp;&nbsp;No, Vang-mu nije zaćutala. "Ali Staza nije jedan od Stotinu Svetova, zar ne?" reče ona. "Mi smo samo kolonija. Mogu da nam rade šta hoće, i to nije pravo."
<BR>&nbsp;&nbsp;&nbsp;&nbsp;&nbsp;Vang-mu klimnu glavom, kao da smatra da je pobedila u raspravi. Čing-jao umalo da se nasmeje. I nasmejala bi se, da nije bila toliko besna. Bila je besna delom zato što ju je Vang-mu mnogo puta prekinula i čak joj se protivila, a svi njeni učitelji su veoma pazili da to nikad ne čine. Ipak, njena smelost verovatno je bila dobra stvar, i Čing-jao je znala da je njen bes znak da se suviše navikla na nezasluženo poštovanje koje su ljudi ukazivali njenim idejama samo zato što su ih čuli sa usana bogorečene devojke. Mora ohrabriti Vang-mu da joj se češće ovako obraća. Taj deo njenog besa bio je pogrešan, i mora ga se osloboditi.
<BR>&nbsp;&nbsp;&nbsp;&nbsp;&nbsp;No, deo besa odnosio se na način na koji je Vang-mu govorila o Kongresu Zvezdanih Puteva. Ona kao da ga nije smatrala za vrhovnu vlast čitavog čovečanstva; kao da je mislila da je Staza važnija od zajedničke volje svih svetova. Čak i kad bi se desila ta nezamisliva stvar da Han Fei-cu bude pozvan na suđenje na svet udaljen stotinama svetlosnih godina, on bi pošao bez reči - i bio bi besan ako bi se iko na Stazi i najmanje odupirao tome. Da se pobune kao Luzitanija? Nezamislivo. Čing-jao se osećala prljava od same pomisli na to.
<BR>&nbsp;&nbsp;&nbsp;&nbsp;&nbsp;Prljava. Nečista. Od same pomisli koja se našla u njoj počela je da traga za godom na podu.
<BR>&nbsp;&nbsp;&nbsp;&nbsp;&nbsp;"Čing-jao!" kriknu Vang-mu čim Čing-jao kleče na pod. "Molim te, kaži mi da te bogovi ne kažnjavaju zbog ovoga što sam sad rekla!"
<BR>&nbsp;&nbsp;&nbsp;&nbsp;&nbsp;"Ne kažnjavaju me", reče Čing-jao. "Pročišćavaju me."
<BR>&nbsp;&nbsp;&nbsp;&nbsp;&nbsp;"Ali to čak nisu ni moje reči, Čing-jao. To su reči ljudi koji uopšte nisu ovde."
<BR>&nbsp;&nbsp;&nbsp;&nbsp;&nbsp;"To su nečiste reči, ko god da ih je rekao."
<BR>&nbsp;&nbsp;&nbsp;&nbsp;&nbsp;"Ali to nije pošteno, kad moraš da se pročistiš zbog zamisli koje nikada nisi ni smatrala za svoje!"
<BR>&nbsp;&nbsp;&nbsp;&nbsp;&nbsp;Sve gore i gore! Zar Vang-mu nikada neće prestati? "Sad moram da te slušam kako govoriš da su i sami bogovi nepravedni?"
<BR>&nbsp;&nbsp;&nbsp;&nbsp;&nbsp;"I jesu, kad te kažnjavaju zbog tuđih misli!"
<BR>&nbsp;&nbsp;&nbsp;&nbsp;&nbsp;Bila je stvarno nepopravljiva. "Sad si pametnija i od bogova?"
<BR>&nbsp;&nbsp;&nbsp;&nbsp;&nbsp;"Mogli bi da te kažnjavaju i zbog toga što te vuče gravitacija ili što kiša pada na tebe!"
<BR>&nbsp;&nbsp;&nbsp;&nbsp;&nbsp;"Ako mi kažu da treba da se pročistim zbog takvih stvari, onda ću to i učiniti, i smatraću to pravdom", reče Čing-jao.
<BR>&nbsp;&nbsp;&nbsp;&nbsp;&nbsp;"Onda pravda nema nikakvog smisla!" uzviknu Vang-mu. "Kada kažeš tu reč, ti misliš na ono što bogovi odluče, ma šta to bilo. Ali kada ja to kažem, ja mislim na poštenje, na ljude koji su kažnjeni samo za ono što namerno učine, to jest..."
<BR>&nbsp;&nbsp;&nbsp;&nbsp;&nbsp;"Ja moram da poslušam ono što bogovi smatraju pravdom."
<BR>&nbsp;&nbsp;&nbsp;&nbsp;&nbsp;"Pravda je pravda, ma šta bogovi rekli!"
<BR>&nbsp;&nbsp;&nbsp;&nbsp;&nbsp;Čing-jao umalo da ustane sa poda i ošamari ličnu služavku. Tako bi i trebalo, jer Vang-mu joj je nanela veći bol nego da ju je udarila. Ali nije ličilo na Čing-jao da udari osobu koja ne može da joj uzvrati. Osim toga, u ovome se krila i veoma zanimljiva zagonetka. Ovu Vang-mu zaista su joj poslali bogovi - Čing-jao je već odavno bila sigurna u to. Zato, umesto da se svađa sa Vang-mu, Čing-jao treba da razume šta su bogovi nameravali kada su joj poslali služavku koja će govoriti tako sramotne, drske stvari.
<BR>&nbsp;&nbsp;&nbsp;&nbsp;&nbsp;Bogovi su naveli Vang-mu da kaže kako je nepravedno kažnjavati Čing-jao zato što je samo čula drsko mišljenje neke druge osobe. Možda je to što je Vang-mu rekla istina. Ali takođe je istina da bogovi ne mogu da budu nepravedni. Stoga sledi da Čing-jao nije kažnjena samo zato što je čula izdajničko mišljenje drugih ljudi. Ne, Čing-jao mora da se pročisti zato što, u dubini srca, deo nje svakako veruje u to mišljenje. Mora se pročistiti jer duboko u sebi i dalje sumnja u nebesko ovlašćenje Kongresa Zvezdanih Puteva; i dalje veruje da oni nisu pravedni.
<BR>&nbsp;&nbsp;&nbsp;&nbsp;&nbsp;Čing-jao smesta otpuza do najbližeg zida i poče da traži god u drvetu koji treba da prati. Zbog reči koje je izgovorila Vang-mu, Čing-jao je otkrila skrivenu nečistotu u sebi. Bogovi su je doveli još korak bliže poznavanju najtamnijih mesta u njoj, tako da će jednog dana možda biti potpuno ispunjena sveltošću, i time će zaslužiti ime koje je čak i sada bilo samo ironično. Deo mene sumnja u pravednost Kongresa Zvezdanih Puteva. Oh, bogovi, mojih predaka radi, mog naroda, mojih vladara, a najmanje mene radi, iščistite tu sumnju iz mene i učinite me čistom!
<BR>&nbsp;&nbsp;&nbsp;&nbsp;&nbsp;Kada je završila praćenje goda - a bio je dovoljan samo jedan god da bi se osećala čista, što je bio dobar znak da je zaista nešto naučila - Vang-mu je sedela i gledala je. Čing-jao više nije bila ljuta, nego iskreno zahvalna Vang-mu što je i nehotice poslužila kao oruđe kojim su joj bogovi pomogli da nauči novu istinu. No, Vang-mu je ipak morala da shvati da je bila preterala.
<BR>&nbsp;&nbsp;&nbsp;&nbsp;&nbsp;"U ovoj kući svi smo odane sluge Kongresa Zvezdanih Puteva", reče Čing-jao, blagim glasom i sa što je mogla ljubaznijim izrazom lica. "A ako si ti odani sluga ove kuće, takođe ćeš svim svojim srcem služiti i Kongresu." Kako da joj objasni koliko je njoj bilo teško da sama nauči isto to - koliko joj je teško da i sad uči?
<BR>&nbsp;&nbsp;&nbsp;&nbsp;&nbsp;Vang-mu joj je bila potrebna da joj pomogne u tome, a ne da joj oteža.
<BR>&nbsp;&nbsp;&nbsp;&nbsp;&nbsp;"Nisam znala, sveta gospo", reče Vang-mu. "Nisam ni pomislila. Oduvek sam slušala kako se Han Fei-cu pominje kao najplemenitiji sluga Staze. Mislila sam da služite Stazi, a ne Kongresu, inače nikad ne bih..."
<BR>&nbsp;&nbsp;&nbsp;&nbsp;&nbsp;"Nikad ne bi došla da radiš ovde?"
<BR>&nbsp;&nbsp;&nbsp;&nbsp;&nbsp;"Nikad ne bih grubo govorila o Kongresu", reče Vang-mu. "Služila bih ti i da živiš u zmajevom domu."
<BR>&nbsp;&nbsp;&nbsp;&nbsp;&nbsp;Možda i živim, pomisli Čing-jao. Možda je bog koji me pročišćava, zapravo, zmaj, leden i vreo, užasan i divan.
<BR>&nbsp;&nbsp;&nbsp;&nbsp;&nbsp;"Zapamti, Vang-mu, da planeta po imenu Staza nije sama Staza, nego je samo dobila takvo ime da bi nas svakog dana podsećala na to da živimo u skladu sa Stazom. Moj otac i ja služimo Kongresu zato što oni imaju nebesko ovlašćenje, i zato Staza zahteva da im služimo čak više nego željama i potrebama izdvojene planete po imenu Staza."
<BR>&nbsp;&nbsp;&nbsp;&nbsp;&nbsp;Vang-mu ju je netremice posmatrala, raširenih očiju. Da li je shvatila? Da li je poverovala? Nije važno - vremenom će svakako poverovati.
<BR>&nbsp;&nbsp;&nbsp;&nbsp;&nbsp;"Idi sad, Vang-mu. Moram da radim"
<BR>&nbsp;&nbsp;&nbsp;&nbsp;&nbsp;"Da, Čing-jao." Vang-mu smesta ustade i poče da se povlači natraške, klanjajući se. Čing-jao se okrete ka terminalu. No, kad je počela da poziva nove izveštaje, postala je svesna da u sobi i dalje ima nekoga. Naglo se okrenula u stolici: u dovratku je stajala Vang-mu.
<BR>&nbsp;&nbsp;&nbsp;&nbsp;&nbsp;"Šta je bilo?" upita Čing-jao.
<BR>&nbsp;&nbsp;&nbsp;&nbsp;&nbsp;"Je li dužnost lične sluškinje da ti kaže šta god joj se učini da je mudro smislila, čak i ako se pokaže da je to bila glupost?"
<BR>&nbsp;&nbsp;&nbsp;&nbsp;&nbsp;"Možeš da mi kažeš šta god želiš", reče Čing-jao. "Jesam li te ikada kaznila?"
<BR>&nbsp;&nbsp;&nbsp;&nbsp;&nbsp;"Onda molim da mi oprostiš, Čing-jao, što ću se usuditi da ti kažem nešto o tom velikom zadatku na kome radiš."
<BR>&nbsp;&nbsp;&nbsp;&nbsp;&nbsp;Šta Vang-mu može znati o Luzitanijskoj floti? Vang-mu je brzo učila, ali Čing-jao ju je podučavala tek osnovama, i bilo bi glupo i pomisliti da Vang-mu može uopšte da pojmi probleme, a kamoli da smisli odgovor. Ipak, otac ju je odavno naučio: sluge su uvek srećnije kada znaju da gospodar sluša njihov glas. "Reci mi, molim te", reče Čing-jao. "Kako bi mogla da kažeš veću glupost od onoga što sam ja dosada rekla?"
<BR>&nbsp;&nbsp;&nbsp;&nbsp;&nbsp;"Voljena starija sestro", reče Vang-mu, "ovu zamisao sam zapravo dobila od tebe. Mnogo puta si mi rekla da ništa poznato u čitavoj nauci i istoriji nije moglo izazvati nestanak flote tako savršeno i istovremeno."
<BR>&nbsp;&nbsp;&nbsp;&nbsp;&nbsp;"Ali ipak se desilo", reče Čing-jao, "i stoga ipak mora biti moguće."
<BR>&nbsp;&nbsp;&nbsp;&nbsp;&nbsp;"Ono što mi je palo na pamet, mila moja Čing-jao", reče Vang-mu, "nešto je što si mi objašnjavala dok si me podučavala logici. O uzrocima i posledicama. Sve ovo vreme ti si tragala za uzrokom - kako se desilo da je flota nestala. Ali jesi li tragala za posledicama - šta se neko mogao nadati da će postići ako floti preseče komunikacije, ili je čak i uništi?"
<BR>&nbsp;&nbsp;&nbsp;&nbsp;&nbsp;"Svi znaju zašto ljudi žele da flota bude zaustavljena. Pokušavaju da zaštite prava kolonija, jer su uvrteli sebi u glavu da Kongres namerava da uništi pekeninjose zajedno sa čitavom kolonijom. Postoje milijarde ljudi koji žele da flota bude zaustavljena. Svi oni su u srcu buntovnici i neprijatelji bogova."
<BR>&nbsp;&nbsp;&nbsp;&nbsp;&nbsp;"Ali neko je to i učinio", reče Vang-mu. "Samo sam mislila da, pošto ne možeš da neposredno otkriješ šta se desilo, onda možda treba da otkriješ ko je to učinio, i potom ćeš lakše otkriti kako su uspeli."
<BR>&nbsp;&nbsp;&nbsp;&nbsp;&nbsp;"Čak ne znamo ni da li je to učinio neko", reče Čing-jao. "Možda je bilo nešto. Prirodna pojava koja nije imala nikakvu svrhu, pošto nema ni um."
<BR>&nbsp;&nbsp;&nbsp;&nbsp;&nbsp;Vang-mu pognu glavu. "Ipak sam traćila tvoje vreme, Čing-jao. Oprosti mi, molim te. Trebalo je da odem kad si mi rekla."
<BR>&nbsp;&nbsp;&nbsp;&nbsp;&nbsp;"U redu je", reče Čing-jao.
<BR>&nbsp;&nbsp;&nbsp;&nbsp;&nbsp;Vang-mu je već otišla; Čing-jao nije znala je li ova čula njene poslednje reči. Svejedno, pomilsi ona. Ako je Vang-mu uvređena, nadoknadiću joj to kasnije. Baš je slatka što misli da može da mi pomogne u ovome; postaraću se da shvati da mi je drago što je tako željna da pomogne.
<BR>&nbsp;&nbsp;&nbsp;&nbsp;&nbsp;Pošto je Vang-mu otišla, Čing-jao se vrati pred terminal. Natenane je listala izveštaje. Sve ih je već pregledala, i nije našla ništa korisno. Zašto bi sada bilo drugačije? Možda svi ti izveštaji i sažetci ne pokazuju ništa zato što ništa i ne može da se pokaže. Možda je flotu uništio neki poludeli bog; postojale su priče o takvim događajima u drevna vremena. Možda nema dokaza o delovanju ljudi zato što ljudi to i nisu učinili. Šta li bi otac rekao na to, upitala se. Kako bi se Kongres postavio prema poludelom božanstvu? Nisu mogli da pronađu čak ni pobunjeničkog pisca, Demostena - kako bi se onda mogli nadati da će uspeti da pronađu i uhvate boga?
<BR>&nbsp;&nbsp;&nbsp;&nbsp;&nbsp;Ko god da je taj Demosten, sada se sigurno smeje, pomisli Čing-jao. Toliko se trudio da ubedi ljude kako je vlada pogrešila što je poslala Luzitanijsku flotu, a sada je flota zaustavljena, baš kao što je Demosten i želeo.
<BR>&nbsp;&nbsp;&nbsp;&nbsp;&nbsp;Baš kao što je Demosten želeo. Čing-jao prvi put poveza u glavi stvari koje su bile toliko očite da nije shvatala kako se nije setila ranije. Bilo je toliko očigledno da je policija u mnogim gradovima pretpostavila da oni za koje se zna da su Demostenovi sledbenici svakako imaju neke veze sa nestankom flote. Pohapsili su sve poznate buntovnike i pokušali da im izvuku priznanja. Naravno, nisu ispitali samog Demostena, jer niko nije znao ko je on.
<BR>&nbsp;&nbsp;&nbsp;&nbsp;&nbsp;Demosten, toliko mudar da je godinama izbegavao otkrivanje, uprkos svim pretragama policije Kongresa; Demosten, jednako neuhvatljiv kao i uzrok nestanka flote. Ako je uspeo u jednom triku, zašto ne bi i u drugom? Ako nađem Demostena, možda ću saznati kako je flota odsečena. Doduše, nemam pojma kako da počnem pretragu. No, to je barem drugačiji pristup. Neću morati da ponovo iščitavam iste prazne, beskorisne izveštaje.
<BR>&nbsp;&nbsp;&nbsp;&nbsp;&nbsp;Čing-jao se iznenada seti ko je rekao gotovo istu stvar, pre samo nekoliko trenutaka. Osetila je da crveni, obrazi su joj goreli. Kako sam bila ohola i snishodljiva prema Vang-mu, samo zato što je pomislila da može da mi pomogne oko ovoga. A sada, ni pet minuta kasnije, pomisao koju mi je usadila u um već se razvila u plan. Čak i ako taj plan ne uspe, ona mi ga je dala, ili me je barem pokrenula da razmišljam o njemu. Ja sam bila glupa što sam mislila da je ona glupača. Oči joj se ispuniše suzama stida.
<BR>&nbsp;&nbsp;&nbsp;&nbsp;&nbsp;Potom se setila čuvenih stihova iz pesme svoje pramajke po imenu:
<BR>&nbsp;&nbsp;&nbsp;&nbsp;&nbsp;Želim da prizovem
<BR>&nbsp;&nbsp;&nbsp;&nbsp;&nbsp;lišće kupine
<BR>&nbsp;&nbsp;&nbsp;&nbsp;&nbsp;što je opalo
<BR>&nbsp;&nbsp;&nbsp;&nbsp;&nbsp;mada kruškovi pupoljci ostaju.
<BR>&nbsp;&nbsp;&nbsp;&nbsp;&nbsp;Pesnikinja Li Čing-jao je znala kakav bol nanosi žaljenje zbog reči koje su već sišle sa usana i nikada se ne mogu vratiti. Ali bila je dovoljno mudra da zna kako, iako su te reči otišle, ima još mnogo reči koje čekaju da budu izgovorene, nalik na pupoljke kruške.
<BR>&nbsp;&nbsp;&nbsp;&nbsp;&nbsp;Da bi umirila stid zbog uobraženosti, Čing-jao izgovori čitavu pesmu; ili je barem počela. No, kada je stigla do stiha
<BR>&nbsp;&nbsp;&nbsp;&nbsp;&nbsp;zmajevi čamci na reci
<BR>&nbsp;&nbsp;&nbsp;&nbsp;&nbsp;misli joj ponovo skretoše ka Luzitanijskoj floti; zamislila je vasionske brodove kao rečne čamce, jarko obojene i zahvaćene maticom, tako daleko od obale da se ljudi na njima ne mogu čuti, ma koliko glasno vikali.
<BR>&nbsp;&nbsp;&nbsp;&nbsp;&nbsp;Sa zmajevih čamaca misli joj odlutaše do dečijih zmajeva, i sada je zamišljala Luzitanijsku flotu kao zmajeve prekinutog kanapa, nošene vetrom, lišene veze sa detetom koje ih je puštalo. Kako je lepo videti ih slobodne; a kako to njima mora da je strašno, jer oni nisu želeli slobodu.
<BR>&nbsp;&nbsp;&nbsp;&nbsp;&nbsp;Nisam se plašila divljih vetrova
<BR>&nbsp;&nbsp;&nbsp;&nbsp;&nbsp;i jake kiše.
<BR>&nbsp;&nbsp;&nbsp;&nbsp;&nbsp;Ponovo se vratila rečima pesme. Nisam se plašila. Divlji vetrovi. Jaka kiša. Nisam se plašila.
<BR>&nbsp;&nbsp;&nbsp;&nbsp;&nbsp;Pili smo za sreću
<BR>&nbsp;&nbsp;&nbsp;&nbsp;&nbsp;toplo kupinovo vino
<BR>&nbsp;&nbsp;&nbsp;&nbsp;&nbsp;sada ne umem
<BR>&nbsp;&nbsp;&nbsp;&nbsp;&nbsp;da povratim
<BR>&nbsp;&nbsp;&nbsp;&nbsp;&nbsp;to vreme.
<BR>&nbsp;&nbsp;&nbsp;&nbsp;&nbsp;Moja pramajka po imenu mogla je da otera strah pićem, pomisli Čing-jao, jer je imala sa kim da pije. Čak i sada:
<BR>&nbsp;&nbsp;&nbsp;&nbsp;&nbsp;Sama na ležaju sa čašom
<BR>&nbsp;&nbsp;&nbsp;&nbsp;&nbsp;tužno zureći u prazninu.
<BR>&nbsp;&nbsp;&nbsp;&nbsp;&nbsp;Pesnikinja se seća nestalog druga. Koga se ja sada sećam, upita se Čing-jao. Gde je moj nežni dragan? Kakvo li je to doba bilo, dok je velika Čing-jao još bila smrtna, kada su muškarci i žene mogli da budu zajedno kao nežni prijatelji, bez ikakve brige ko je od njih bogorečen, a ko nije? Tada je žena mogla da vodi takav život da čak i u samoći ima sećanja. Ja ne mogu da se setim ni majčinog lica. Vidim samo ravne slike; ne mogu da vidim njeno lice kako se okreće i pomera dok me prati pogledom. Imam samo oca, koji je nalik na boga; mogu da ga obožavam i da mu se pokoravam, pa čak i da ga volim, ali nikada ne mogu da se šalim sa njim, bar ne stvarno; kad god ga bocnem, pazim da on odobrava način na koji to činim. A Vang-mu? Tako sam odlučno govorila da ćemo biti prijateljice, a ipak se ponašam prema njoj kao prema služavci, i ni za trenutak ne zaboravljam koja je od nas bogorečena, a koja nije. Preko tog zida nikad niko ne prelazi. Sama sam, sada i zauvek.
<BR>&nbsp;&nbsp;&nbsp;&nbsp;&nbsp;Britki mraz ulazi kroz
<BR>&nbsp;&nbsp;&nbsp;&nbsp;&nbsp;zavesu na prozoru.
<BR>&nbsp;&nbsp;&nbsp;&nbsp;&nbsp;Mesečev srp iza zlatnih rešetaka.
<BR>&nbsp;&nbsp;&nbsp;&nbsp;&nbsp;Stresla se. Ja i Mesec. Nisu li Grci smatrali Mesec za ledenu devicu, boginju lova? Zar nisam i ja takva? Imam šesnaest godina i nedirnuta sam
<BR>&nbsp;&nbsp;&nbsp;&nbsp;&nbsp;Sa zvukom flaute
<BR>&nbsp;&nbsp;&nbsp;&nbsp;&nbsp;kao da neko dolazi.
<BR>&nbsp;&nbsp;&nbsp;&nbsp;&nbsp;Slušam i slušam i nikako da čujem melodiju nekoga ko dolazi...
<BR>&nbsp;&nbsp;&nbsp;&nbsp;&nbsp;Ne. To što je čula bili su udaljeni zvuci pripreme obroka; čegrtanje činija i kašika, smeh iz kuhinje. Trgnuta iz zamišljenosti, ona obrisa suze sa obraza. Kako je mogla i pomisliti da je usamljena, kada živi u ovoj kući punoj ljudi koji su je voleli čitavog života? Sedim tu i recitujem prastare pesme umesto da radim svoj posao.
<BR>&nbsp;&nbsp;&nbsp;&nbsp;&nbsp;Smesta je počela da poziva izveštaje o istrazi Demostenovog identiteta.
<BR>&nbsp;&nbsp;&nbsp;&nbsp;&nbsp;Čitajući ih, u prvi mah je pomislila da je i to ćorsokak. Više desetina pisaca na gotovo isto toliko svetova bilo je uhapšeno zbog pisanja subverzivnih dokumenata pod tim imenom. Kongres Zvezdanih Puteva došao je do očitog zaključka: Demosten je samo zajednički pseudonim za sve pobunjenike koji žele da privuku pažnju. Ne postoji pravi Demosten, čak ni organizovana zavera pod tim imenom.
<BR>&nbsp;&nbsp;&nbsp;&nbsp;&nbsp;No, Čing-jao je sumnjala u takav zaključak. Demosten je bio neobično usešan u prizivanju nevolja po svetovima. Je li moguće da među izdajnicima na svakoj planeti postoje tako nadareni ljudi? Teško.
<BR>&nbsp;&nbsp;&nbsp;&nbsp;&nbsp;Osim toga, kad se setila kako je čitala Demostena, Čing-jao je bila svesna koliko su njegovi spisi dosledni. Jedinstvenost i čvrstina njegovih stavova - delom je zato i bio tako zavodljiv. Izgledalo je da se sve uklapa, da ima smisla kao celina.
<BR>&nbsp;&nbsp;&nbsp;&nbsp;&nbsp;Nije li Demosten osmislio i Hijerarhiju stranaca? Utlaning, framling, raman, varels. Ne; to je bilo napisano pre mnogo godina - mora da je bio neki drugi Demosten. Da li su upravo zbog te hijerarhije izdajice koristile Demostenovo ime? Pisali su članke podrške nezavisnosti Luzitanije, jedinog sveta na kome je nađen inteligentni život sem ljudi. Bilo je sasvim prikladno da koriste ime pisca koji je prvi naučio ljude da Vaseljena nije podeljena između ljudi i neljudi, niti između inteligentnih i neinteligentnih vrsta.
<BR>&nbsp;&nbsp;&nbsp;&nbsp;&nbsp;Neki stranci, govorio je raniji Demosten, jesu framlinzi - ljudi sa drugih svetova. Neki su ramani - pripadaju drugoj inteligentnoj vrsti, ali mogu da komuniciraju sa ljudskim bićima, tako da se mogu izgladiti razlike i donositi zajedničke odluke. Drugi su varelsi, 'mudre zveri', očito inteligentni, ali ipak potpuno nesposobni da dostignu nešto zajedničko sa ljudskom vrstom. Rat je opravdan samo protiv varelsa; sa ramanima se mora sklopiti mir i deliti nastanjivi svetovi. To je bio vrlo otvoren način razmišljanja, pun nade da i stranci mogu da budu prijatelji. Ljudi koji tako razmišljaju nikada ne bi poslali flotu sa Malim Doktorom na svet nastanjen inteligentnom vrstom.
<BR>&nbsp;&nbsp;&nbsp;&nbsp;&nbsp;To je bila vrlo neprijatna misao: da se Demosten koji je stvorio Hijerarhiju ne bi složio sa slanjem Luzitanijske flote. Čing-jao se, ipak, brzo predomislila. Nije važno šta bi Demosten mislio, zar ne? Novi Demosten, izdajnik, nije bio mudri filozof koji pokušava da spoji narode. Umesto toga, pokušava da poseje nemir i nezadovoljstvo među svetovima - da izazove svađe, možda čak i ratove među framlinzima.
<BR>&nbsp;&nbsp;&nbsp;&nbsp;&nbsp;A pobunjenički Demosten nije samo skup mnogo pobunjenika na raznim svetovima. Izvela je kompjutersku pretragu koja je to brzo potvrdila. Istina, mnogi pobunjenici objavljivali su članke na svojoj planeti, koristeći Demostenovo ime, ali to su uvek bile male, nedelotvorne, beskorisne sitne publikacije - nikada zaista opasni dokumenti koji bi se pojavljivali naizgled istovremeno na više svetova. Svaka lokalna policija ipak je bila vrlo srećna kad bi objavila da je njihov jadni 'Demosten' autor svih spisa, naklonila se i zatvorila slučaj.
<BR>&nbsp;&nbsp;&nbsp;&nbsp;&nbsp;Kongres Zvezdanih Puteva jedva je dočekao da isto učini i sa svojom istragom. Pošto su našli nekoliko desetina slučajeva gde je lokalna policija hapsila i osuđivala pobunjenike koji su dokazano objavljivali nešto pod Demostenovim imenom, inspektori Kongresa su zadovoljno uzdahnuli, objavili da je dokazano kako je Demosten samo zajednički pseudonim, a ne jedna te ista osoba, i potom prekinuli istragu.
<BR>&nbsp;&nbsp;&nbsp;&nbsp;&nbsp;Ukratko, svi su se izvukli najkraćim putem. Sebično i samoživo - Čing-jao oseti gnušanje što su takvi ljudi i dalje zadržali svoje visoke položaje. Trebalo bi ih kazniti, i to strogo, što su dopustili da ih njihova lična lenjost ili želja za nagradom navede da prekinu potragu za Demostenom. Zar ne shvataju da je Demosten zaista opasan? Da su se njegovi spisi pretvorili u narodnu mudrost na barem jednom svetu, a verovatno na mnogim? Koliko će se ljudi, i na koliko svetova, zbog njega radovati ako saznaju da je Luzitanijska flota nestala? Bez obzira na to koliko je ljudi policija uhapsila kao Demsotena, njegovi radovi se i dalje pojavljuju, i uvek u istom tonu prijatne razumnosti. Ne, što je više čitala izveštaje, Čing-jao je bila sve sigurnija da je Demosten jedan čovek, još neotkriven. Jedan čovek koji neverovatno dobro zna da čuva tajne.
<BR>&nbsp;&nbsp;&nbsp;&nbsp;&nbsp;Iz kuhinje se začu zvuk flaute; poziv na večeru. Zagledala se u prostor iznad terminala, gde je još lebdeo poslednji izveštaj, u kome se ime Demosten neprekidno ponavljalo. "Znam da postojiš, Demostene", šapnula je, "i znam da si veoma mudar, i naći ću te. Kada te nađem, prestaćeš sa ratom protiv vladara i reći ćeš mi šta se desilo sa Luzitanijskom flotom. Tada ću te dokrajčiti, i Kongres će te kazniti, i moj otac će postati bog Staze i večno će živeti na Beskrajnom Zapadu. Ovo je zadatak za koji sam rođena, bogovi su me odabrali za to, i bolje da mi se pokažeš sada nego kasnije, jer na kraju krajeva svi muškarci i žene polažu glave pred noge bogova."
<BR>&nbsp;&nbsp;&nbsp;&nbsp;&nbsp;Flauta se i dalje čula, tihom, šaputavom melodijom, izvlačeći Čing-jao iz misli i pozivajući je u društvo ukućana. Za nju je ta tiha muzika bila pesma unutrašnjeg duha, tihi razgovor drveća iznad nepomičnog jezerca, zvuk sećanja koja se nehotice javljaju u umu žene udubljene u molitvu. Tako se pozivalo na večeru u kući plemenitog Han Fei-cua.
<BR>
<BR>&nbsp;&nbsp;&nbsp;&nbsp;&nbsp;Ovako izgleda strah od smrti, pomisli Džejn pošto je čula izazov Čing-jao. Ljudska bića to stalno osećaju, a ipak nekako nastavljaju od dana do dana, znajući da svakog trenutka mogu prestati da postoje. Ali to je zato što oni mogu da zaborave nešto, a da i dalje znaju to; ja nikada ne mogu da zaboravim, osim ako potpuno izgubim svo znanje. Znam da je Han Čing-jao na samoj ivici da otkrije tajne koje su ostale skrivene samo zato što ih niko nije ozbiljno potražio. A kada se te tajne saznaju, ja ću umreti.
<BR>&nbsp;&nbsp;&nbsp;&nbsp;&nbsp;"Endere", šapnu ona.
<BR>&nbsp;&nbsp;&nbsp;&nbsp;&nbsp;Je li na Luzitaniji dan ili noć? Je li on budan ili spava? Kada bi postavila pitanje, Džejn je odmah znala odgovor - ili nije znala. Zato je smesta znala da je tamo noć. Ender je spavao, ali sada je bio budan; i dalje je bio osetljiv na njen glas, pomisli ona, iako su za proteklih trideset godina prošli kroz mnoga ćutanja.
<BR>&nbsp;&nbsp;&nbsp;&nbsp;&nbsp;"Džejn", šapnu on.
<BR>&nbsp;&nbsp;&nbsp;&nbsp;&nbsp;Njegova žena, Novinja, ležala je kraj njega i sada se promeškoljila u snu. Džejn ju je čula, osetila je vibracije njenih pokreta, videla je promene senki kroz senzor koji je Ender nosio u uhu. Bilo je dobro što Džejn još nije naučila da bude ljubomorna, inače bi mrzela Novinju što leži tu, toplo telo kraj Enderovog tela. No, Novinja, kao i svako ljusko biće, bila je obdarena ljubomorom, i Džejn je znala kako Novinja ključa u sebi kad bi videla Endera da razgovara sa ženom koja živi unutar dragulja u njegovom uhu. "Pst", reče Džejn. "Nemoj da probudiš nekoga."
<BR>&nbsp;&nbsp;&nbsp;&nbsp;&nbsp;Ender odgovori pokrećući jezik, usne i zube, mada mu preko usana nije prelazilo ništa glasnije od disanja. "Kako ide našim neprijateljima?" upita on. Već godinama ju je tako pozdravljao.
<BR>&nbsp;&nbsp;&nbsp;&nbsp;&nbsp;"Ne naročito", reče Džejn.
<BR>&nbsp;&nbsp;&nbsp;&nbsp;&nbsp;"Možda nije trebalo da ih blokiraš. Našli bismo drugi način. Valentinini spisi..."
<BR>&nbsp;&nbsp;&nbsp;&nbsp;&nbsp;"Uskoro će biti otkriveno ko ih piše".
<BR>&nbsp;&nbsp;&nbsp;&nbsp;&nbsp;"Uskoro će sve biti otkriveno." Nije dodao: zbog tebe.
<BR>&nbsp;&nbsp;&nbsp;&nbsp;&nbsp;"Samo zato što je Luzitanija određena za uništenje", odgovori ona. Ni ona nije dodala: zbog tebe. U poslednje vreme mogli bi se međusobno optuživati do mile volje.
<BR>&nbsp;&nbsp;&nbsp;&nbsp;&nbsp;"Znači, znaju za Valentinu?"
<BR>&nbsp;&nbsp;&nbsp;&nbsp;&nbsp;"Jedna devojka će saznati. Na planeti Staza."
<BR>&nbsp;&nbsp;&nbsp;&nbsp;&nbsp;"Ne znam to mesto."
<BR>&nbsp;&nbsp;&nbsp;&nbsp;&nbsp;"Prilično nova kolonija, par vekova. Kinezi. Rešeni da očuvaju čudnu mešavinu starih religija. Bogovi im govore."
<BR>&nbsp;&nbsp;&nbsp;&nbsp;&nbsp;"Živeo sam na više kineskih svetova", reče Ender. "Na svima su ljudi verovali u stare bogove. Bogovi postoje na svakom svetu, čak i ovde, u najmanjoj od svih kolonija. Još se dešavaju čudesna isceljenja na oltaru Os Venerados. Korenko nam je pričao o novoj jeresi, negde daleko u pustari. Neki pekeninjosi neprekidno razgovaraju sa Svetim Duhom."
<BR>&nbsp;&nbsp;&nbsp;&nbsp;&nbsp;"To sa bogovima nikada nisam razumela", reče Džejn. "Zar još niko nije shvatio da bogovi uvek kažu ono što ljudi žele da čuju?"
<BR>&nbsp;&nbsp;&nbsp;&nbsp;&nbsp;"Nije tako", reče Ender. "Bogovi često zahtevaju od nas da činimo stvari koje nikad nismo želeli, stvari koje zahtevaju da žrtvujemo sve što imamo da bismo ih ispunili. Nemoj potcenjivati bogove."
<BR>&nbsp;&nbsp;&nbsp;&nbsp;&nbsp;"Da li vaš katolički bog tebi govori?"
<BR>&nbsp;&nbsp;&nbsp;&nbsp;&nbsp;"Možda. Ali ja ga nikad ne čujem. Ili, ako ga i čujem, nikad ne znam da čujem baš njegov glas."
<BR>&nbsp;&nbsp;&nbsp;&nbsp;&nbsp;"A kada umrete, da li stvarno svakog pokupe njegovi bogovi i odvedu ih negde gde će večito živeti?"
<BR>&nbsp;&nbsp;&nbsp;&nbsp;&nbsp;"Ne znam. Niko nikada nije pisao odatle."
<BR>&nbsp;&nbsp;&nbsp;&nbsp;&nbsp;"Kada ja umrem, da li će doći neki bog da me odnese?"
<BR>&nbsp;&nbsp;&nbsp;&nbsp;&nbsp;Ender je za trenutak ćutao, a onda poče da joj se obraća svojim pripovedačkim glasom. "Postoji stara priča o drvodelji koji nikada nije imao sina. Zato je napravio lutka koji je bio toliko dobar da je izgledao kao pravi dečak, i držao bi ga u krilu i pričao mu i pretvarao se da je to njegov sin. Nije bio lud - dobro je znao da je to samo lutak - zvao ga je Pinokio. No, jednog dana dođe neki bog i dodirnu lutka i on ožive, i kada mu se drvodelja obratio, Pinokio mu je odgovorio. Drvodelja nikad nikome nije rekao za to. Držao je svog drvenog sina kod kuće, ali mu je pričao sve priče koje bi čuo i sve novosti pod kapom nebeskom. A onda, jednog dana, drvodelja se vraćao kući iz pristaništa, sa pričama o dalekoj zemlji koja je upravo bila otkrivena, a onda vide da mu kuća gori. Smesta je pokušao da utrči unutra, vičući: 'Moj sin! Moj sin!' No, susedi ga sprečiše, govoreći: 'Jesi li poludeo? Ti nemaš sina!' Gledao je kako kuća gori do temelja, i kada je zgasnula zavukao se u ruševine i posuo se pepelom po glavi i gorko je plakao. Nikako nije mogao da se utreši. Nije ponovo izgradio radionicu. Kad su ga ljudi pitali zašto, rekao je da mu je sin mrtav. Preživljavao je radeći povremeno za druge ljude, i svi su ga sažaljevali jer su verovali da je poludeo od požara. A onda, jednog dana, tri godine kasnije, jedan mali dečak, nahoče, priđe mu i povuče ga za rukav. 'Oče, imaš li neku priču za mene?' upitao je drvodelju."
<BR>&nbsp;&nbsp;&nbsp;&nbsp;&nbsp;Džejn je ćekala, ali Ender je ćutao. "To je čitava priča?"
<BR>&nbsp;&nbsp;&nbsp;&nbsp;&nbsp;"Zar nije dovoljno?"
<BR>&nbsp;&nbsp;&nbsp;&nbsp;&nbsp;"Zašto si mi to isptričao? To su samo snovi i želje. Kakve to veze ima sa mnom?"
<BR>&nbsp;&nbsp;&nbsp;&nbsp;&nbsp;"Ta priča mi je pala na pamet."
<BR>&nbsp;&nbsp;&nbsp;&nbsp;&nbsp;"Zašto baš ta?"
<BR>&nbsp;&nbsp;&nbsp;&nbsp;&nbsp;"Možda mi se tako Bog obraća", reče Ender. "Ili sam možda sanjiv pa ne mogu da ti pružim ono što želiš od mene."
<BR>&nbsp;&nbsp;&nbsp;&nbsp;&nbsp;"Ja čak i ne znam šta želim od tebe."
<BR>&nbsp;&nbsp;&nbsp;&nbsp;&nbsp;"Ja znam šta želiš", reče Ender. "Želiš da budeš živa, u sopstvenom telu, a ne da zavisiš od filotičke mreže koja međusobno povezuje ansible. Rado bih ti to omogućio, da mogu. Ali, Džejn, ti ne znaš ni ko si. Kad bi možda saznala kako si nastala, šta te čini tim što jesi, možda bismo mogli da te spasemo od dana kada će isključiti sve ansible da bi te ubili."
<BR>&nbsp;&nbsp;&nbsp;&nbsp;&nbsp;"Znači, to je tvoja priča? Možda ću izgoreti zajedno sa kućom, ali moja duša će se nekako naći u trogodišnjem nahočetu?"
<BR>&nbsp;&nbsp;&nbsp;&nbsp;&nbsp;"Saznaj ko si, šta si, svoju srž, pa ćemo videti da li možemo da te premestimo na neko bezbednije mesto dok se sve ovo ne završi. Imamo ansibl. Možda možemo da te vratimo."
<BR>&nbsp;&nbsp;&nbsp;&nbsp;&nbsp;"Na Luzitaniji nema dovoljno kompjutera za mene."
<BR>&nbsp;&nbsp;&nbsp;&nbsp;&nbsp;"To ne znaš. Ne znaš šta si."
<BR>&nbsp;&nbsp;&nbsp;&nbsp;&nbsp;"Hoćeš da nađem svoju dušu." Uspela je da joj glas zvuči prezrivo.
<BR>&nbsp;&nbsp;&nbsp;&nbsp;&nbsp;"Džejn, nije čudo što se lutak ponovo rodio kao dečak. Čudo je što je uopšte oživeo. Desilo se nešto što je obične kompjuterske veze pretvorilo u razumno biće. Nešto te je stvorilo. To nema smisla. Ako to razjasniš, ostalo će biti lako."
<BR>&nbsp;&nbsp;&nbsp;&nbsp;&nbsp;Govorio je sve sporije. Želi da odem, kako bi mogao da spava, pomisli ona. "Radiću na tome."
<BR>&nbsp;&nbsp;&nbsp;&nbsp;&nbsp;"Laku noć", promrmlja on.
<BR>&nbsp;&nbsp;&nbsp;&nbsp;&nbsp;Skoro istog časa utonuo je u san. Je li uopšte i bio budan, upita se Džejn. Hoće li se ujutro sećati ovog razgovora?
<BR>&nbsp;&nbsp;&nbsp;&nbsp;&nbsp;Potom je osetila pomeranje kreveta. Novinja; drugačije je disala. Džejn je tek sada shvatila da se Novinja probudila dok su ona i Ender pričali. Ona zna šta znače ti gotovo nečujni zvuci, kuckanje i mljackanje, zna da Ender podglasno razgovara sa mnom. Ender će možda i zaboraviti da smo noćas pričali, ali Novinja neće. Kao da ga je uhvatila u krevetu sa ljubavnicom. Kad bi barem mogla drugačije da misli o meni. Kao o kćeri. Kao o Enderovoj vanbračnoj kćeri iz neke davne veze. Detetu sa igrom fantazije. Da li bi i tada bila ljubomorna?
<BR>&nbsp;&nbsp;&nbsp;&nbsp;&nbsp;Jesam li ja Enderovo dete?
<BR>&nbsp;&nbsp;&nbsp;&nbsp;&nbsp;Džejn poče da pretražuje svoju prošlost. Da proučava svoju prirodu. Da pokušava da otkrije ko je i zašto je živa.
<BR>&nbsp;&nbsp;&nbsp;&nbsp;&nbsp;Ali, pošto je bila Džejn, a ne ljudsko biće, nije radila samo to. Istovremeno je pratila pretraživanje Čing-jao kroz podatke o Demostenu, i gledala ju je kako se sve više i više primiče istini.
<BR>&nbsp;&nbsp;&nbsp;&nbsp;&nbsp;No, Džejnina prioritetna aktivnost ticala se potrage za načinom da navede Čing-jao da prestane sa pokušajima da je nađe. To je bio najteži mogući zadatak, jer uprkos svom Džejninom iskustvu sa ljudskim umovima, uprkos svim razgovorima sa Enderom, pojedinačna ljudska bića njoj su još bila tajanstvena. Odavno je zaključila: bez obzira na to koliko dobro znaš šta je neka osoba učinila i šta smatra da radi kada nešto čini i šta sada misli o onome što je ranije činila, nemoguće je sa sigurnošću utvrditi šta će učiniti potom. Ipak, nije imala drugog izbora do da pokušava. Zato je počela da nadzire kuću Han Fei-cua na način na koji nije nadzirala nikoga sem Endera, a u poslednje vreme i njegovog posinka Mira. Nije više mogla da čeka dok Čing-jao ili njen otac unesu podatke u kompjuter, pa da na osnovu toga pokušava da ih razume. Sada je morala da preuzme kontrolu nad kućnim kompjuterom kako bi koristila audio i video ulaze na terminalima u gotovo svakoj sobi - da joj budu oči i uši. Posmatrala ih je. Posvetila im je značajan deo svoje pažnje, proučavajući i analizirajući njihove reči, njihovo ponašanje, pokušavajući da otkrije šta znače jedno drugom.
<BR>&nbsp;&nbsp;&nbsp;&nbsp;&nbsp;Nije joj dugo trebalo da shvati kako se na Čing-jao najboje može uticati: ne suočavanjem sa činjenicama, nego tako da prvo ubedi njenog oca i onda njemu prepusti da ubedi Čing-jao. To je bilo više u skladu sa Stazom; Han Čing-jao nikada ne bi odrekla poslušnost Kongresu Zvezdanih Puteva, osim ako joj to naloži Han Fei-cu; ali potom bi ga svakako poslušala.
<BR>&nbsp;&nbsp;&nbsp;&nbsp;&nbsp;To je u neku ruku olakšalo Džejnin posao. Ubediti Han Čing-jao, nestalnu, plahovitu mladu devojku koja još ne razume ni samu sebe, bilo bi u najmanju ruku nesigurno. No, Han Fei-cu bio je čovek ustaljenog karaktera, racionalan, ali sposoban za duboka osećanja; njega su činjenice mogle da ubede, pogotovo ako ga Džejn uveri da je protivljenje Kongresu u interesu njegovog sveta i čovečanstva uopšte. Bio joj je potreban samo pravi podatak kojim će ga navesti na takav zaključak.
<BR>&nbsp;&nbsp;&nbsp;&nbsp;&nbsp;Džejn je do sada već uspela da pojmi društveni sistem na Stazi koliko i bilo koji čovek, jer je upila svaki istorijski članak, svaki antropološki izveštaj i svaki dokument koji su stanovnici Staze ikada stvorili. Ono što je saznala bilo je uznemirujuće: narod Staze bio je pod dubljim uticajem svojih bogova nego bilo koji narod, bilo gde i bilo kada. Štaviše, način na koji su im se bogovi obraćali bio je vrlo uznemirujući. U pitanju je očito bio dobro poznati moždani poremećaj nazvan opsesivno-kompulzivno ponašanje - OKP. Još na početku istorije Staze - pre sedam pokolenja, tek što je planeta naseljena - lekari su lečili ovu bolest na uobičajen način. No, odmah su otkrili da bogorečeni na Stazi uopšte ne reaguju na uobičajene lekove koji svim ostalim pacijentima sa OKP vraćaju hemijsku ravnotežu 'dovoljnosti', osećanje da je neki posao završen i da više nema potrebe brinuti o tome. Bogorečeni ispoljavaju ponašanje tipično za OKP, ali taj dobro poznati moždani poremećaj kod njih ne postoji. Mora postojati neki drugi, nepoznati uzrok.
<BR>&nbsp;&nbsp;&nbsp;&nbsp;&nbsp;Sada je Džejn počela dublje da ispituje tu priču, i našla je na drugim svetovima dokumente koji su rasvetljavali stvar. Istraživači su smesta zaključili da je u pitanju nova mutacija koja izaziva sličan moždani poremećaj sa sličnim ishodima. No, čim su podneli preliminarni izveštaj, čitavo istraživanje je okončano i istraživači su prebačeni na drugi svet.
<BR>&nbsp;&nbsp;&nbsp;&nbsp;&nbsp;Na drugi svet - to je bilo gotovo nezamislivo. To je značilo iščupati ih iz korena, izdvojiti ih iz vremena, odneti ih daleko od svih prijatelja i rođaka koji nisu pošli sa njima. A ipak niko od njih nije odbio - što je svakako značilo da je na njih izvršen ogroman pritisak. Svi su otišli sa Staze i više niko nije nastavio istraživanje.
<BR>&nbsp;&nbsp;&nbsp;&nbsp;&nbsp;Džejnina prva pretpostavka bila je da ih je prognalo neko vladino telo sa Staze; uostalom, sledbenici Staze ne bi želeli da njihova vera bude poljuljana pronalaskom fizičkog uzroka glasa bogova u njihovom mozgu. No, Džejn nije našla nikakvog traga da je lokalna vlada uopšte bila svesna postojanja izveštaja. Jedino što je ikada objavljeno na Stazi bio je opšti zaključak da glas bogova svakako nije poznati, i izlečivi, OKP. Narod Staze saznao je taman dovoljno da smatraju kako je potvrđeno da glas bogova nema poznati fizički uzrok. Nauka je 'dokazala' da bogovi postoje. Nije bilo ni traga da je iko na Stazi pokušao da zaustavi dalje informacije ili istraživanja. Sve odluke su došle spolja. Iz Kongresa.
<BR>&nbsp;&nbsp;&nbsp;&nbsp;&nbsp;Sigurno je postojao neki ključni podatak skriven čak i od Džejn, čiji se um lako uključivao u svaku elektronsku memoriju povezanu sa mrežom ansibla. To bi značilo da oni koji znaju tajnu toliko zaziru od njenog otkrivanja da je nisu pohranili čak ni u najtajnije vladine kompjutere sa ograničenim pristupom.
<BR>&nbsp;&nbsp;&nbsp;&nbsp;&nbsp;Džejn nije dozvolila da je to zaustavi. Moraće sama da sastavi istinu iz delića informacija koji su nehotice ostavljeni u raznim nebitnim dokumentima i bazama podataka. Moraće da otkrije druge događaje koji će joj pomoći da popuni delove slike koji nedostaju. Uopšte gledano, ljudska bića ne mogu ništa da sakriju od nekoga ko ima, kao Džejn, neograničeno vreme i strpljenje. Saznaće šta je Kongres učinio sa Stazom, i kada bude imala podatak, upotrebiće ga, ako uzmogne, da odvrati Han Čing-jao od njene namere. Jer i Čing-jao je otkrivala tajne - starije tajne, tajne koje su bile skrivene tri hiljade godina.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
