<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. GREGOV RAT
<P>&nbsp;&nbsp;&nbsp;&nbsp;&nbsp;Čudo da su ljudska bića ikada postala dovoljno inteligentna da putuju između svetova.
<BR>&nbsp;&nbsp;&nbsp;&nbsp;&nbsp;Zapravo i nije. Mislio sam o tome u poslednje vreme. Vasionskim letovima naučili su se od vas. Ender kaže da nisu shvatili potrebnu fiziku sve dok vaš prvi kolonijski brod nije stigao u njihov zvezdani sistem.
<BR>&nbsp;&nbsp;&nbsp;&nbsp;&nbsp;Je li trebalo da ostanemo kod kuće iz straha da ćemo naučiti vasionskim letovima meke, četvoronožne, bezdlake crve?
<BR>&nbsp;&nbsp;&nbsp;&nbsp;&nbsp;Malopre je zvučalo kao da verujete kako su ljudska bića ipak stigla do inteligencije.
<BR>&nbsp;&nbsp;&nbsp;&nbsp;&nbsp;Očito jesu.
<BR>&nbsp;&nbsp;&nbsp;&nbsp;&nbsp;Ja mislim da nisu. Mislim da su našli način da glume inteligenciju.
<BR>&nbsp;&nbsp;&nbsp;&nbsp;&nbsp;Njihovi vasionski brodovi lete. Nismo primetili da ste se vi u poslednje vreme trkali sa svetlosnim zracima po svemiru.
<BR>&nbsp;&nbsp;&nbsp;&nbsp;&nbsp;Mi smo još vrlo mlada vrsta. Ali pogledaj nas. Pogledaj vas. I jedni i drugi razvili smo prilično sličan sistem. I vaša i naša vrsta imaju po četiri životna oblika. Mlade, koji su bespomoćne larve. Parnjake koji nikad ne dostignu inteligenciju - kod vas su to trutovi, a kod nas male majke. Potom postoji mnoštvo jedinki koje imaju dovoljno inteligencije da obavljaju fizičke poslove - naše žene i braća, vaši radnici. I na kraju inteligentne jedinke - mi, očinsko drveće, i ti, kraljica-matica. Mi smo skladište mudrosti rase, jer imamo vremena da razmišljamo, da razmatramo. Naša osnovna delatnost jeste razmišljanje.
<BR>&nbsp;&nbsp;&nbsp;&nbsp;&nbsp;Dok ljudi svi odreda trče okolo kao braća i žene. Kao radnici.
<BR>&nbsp;&nbsp;&nbsp;&nbsp;&nbsp;Ne samo radnici. Njihovi mladi prolaze kroz fazu bespomoćne larve, što traje duže nego što neki od njih misle. A kada dođe vreme za razmnožavanje, svi se pretvaraju u trutove ili male majke - u male mašine koje imaju samo jedan cilj u životu: da se pare i umru.
<BR>&nbsp;&nbsp;&nbsp;&nbsp;&nbsp;Oni misle da su u svim tim fazama racionalni.
<BR>&nbsp;&nbsp;&nbsp;&nbsp;&nbsp;Samozavaravanje. Čak i u najboljem slučaju, oni nikad, kao jedinke, na prevazilaze nivo fizičkih radnika. Ko među njima ima vremena da postane inteligentan?
<BR>&nbsp;&nbsp;&nbsp;&nbsp;&nbsp;Niko.
<BR>&nbsp;&nbsp;&nbsp;&nbsp;&nbsp;Oni nikad ništa ne znaju. Nemaju dovoljno godina u svojim malim životima da bilo šta shvate. A ipak misle da su razumeli. Od najranijeg detinjstva zavaravaju sebe misleći da razumeju svet, a zapravo imaju samo neke primitivne pretpostavke i predrasude. Kako stare, tako se uče boljem rečniku kojim će izraziti svoje besmisleno pseudoznanje, i time zavarati druge ljude da prihvate njihove predrasude kao da su istina, ali sve se to svodi samo na jedno. Pojedinačno, sva ljudska bića su budale.
<BR>&nbsp;&nbsp;&nbsp;&nbsp;&nbsp;A zajedno...
<BR>&nbsp;&nbsp;&nbsp;&nbsp;&nbsp;Zajedno su gomila budala. Ali u svom tom trčanju u krug i pretvaranju da su mudri, u svom tom razbacivanju idiotskim polusmišljenim teorijama o ovome i onome, poneko od njih dođe do neke ideje koja je samo malčice bliža istini nego ranije. A takvim nespretnim pokušajima i greškama, otprilike u polovini slučajeva ispliva nekakva istina i prihvate je ljudi koji je i dalje ne razumeju, ali je naprosto usvoje kao novu predrasudu kojoj treba slepo verovati dok sledeća budala ne naiđe slučajno na novo poboljšanje.
<BR>&nbsp;&nbsp;&nbsp;&nbsp;&nbsp;Prema tome, tvrdiš da niko od njih nije inteligentan pojedinačno, i da su grupe još gluplje od pojedinaca - a da ipak, pošto se toliko mnogo budala neprekidno pretvara da su inteligentni, ipak dolaze do istih rezultata do kakvih bi došla i inteligentna vrsta.
<BR>&nbsp;&nbsp;&nbsp;&nbsp;&nbsp;Upravo tako.
<BR>&nbsp;&nbsp;&nbsp;&nbsp;&nbsp;Ako su oni tako glupi, a mi toliko inteligentni, kako to da mi imamo samo jednu košnicu, koja se nalazi ovde zato što ju je donelo ljudsko biće? I kako to da ste vi tako potpuno zavisni od njih u svakom tehničkom i naučnom napretku?
<BR>&nbsp;&nbsp;&nbsp;&nbsp;&nbsp;Možda inteligencija i nije baš toliko važna kao što se priča.
<BR>&nbsp;&nbsp;&nbsp;&nbsp;&nbsp;Možda smo mi budale, jer mislimo da znamo stvari. Možda su ljudi jedini koji mugu da se snađu sa činjenicom da nikada ništa neće biti potpuno saznato.
<BR>
<BR>&nbsp;&nbsp;&nbsp;&nbsp;&nbsp;Kuara je poslednja stigla u majčinu kuću. Doveo ju je Sadiša, pekeninjo koji je radio u njivama kao Enderov pomoćnik. Po tišini punoj očekivanja koja je vladala u dnevnoj sobi bilo je jasno da Miro još nikome ništa nije rekao. Ali svi su znali, sa sigurnošću jednakom Kuarinoj, zašto su svi pozvani ovamo. Mora da je zbog Kuima. Ender je do sada najverovatnije stigao do njega; a Ender je mogao da govori sa Mirom preko predajnika koje su obojica nosili.
<BR>&nbsp;&nbsp;&nbsp;&nbsp;&nbsp;Da je Kuim dobro, ne bi ih pozivali ovamo. Naprosto bi im rekli.
<BR>&nbsp;&nbsp;&nbsp;&nbsp;&nbsp;Prema tome, svi su znali. Kuara je pogledala redom sva lica dok je stajala u vratima. Ela je delovala smoždeno. Grego je imao ljutit izraz lica - on je uvek zbog nečeg ljut, razmažena budala. Olhado, bezizražajan, blistavih očiju. I majka. Ko da pročita tu strašnu masku na njenom licu? Bol, svakako, kao kod Ele, i bes, kao kod Grega, a takođe ledena, neljudska odsutnost kao na Olhadovom licu. Svi mi nosimo majčino lice, ovako ili onako. Koji deo nje je u meni? Kad bih mogla da razumem sebe, šta bih prepoznala u majčinom zgrčenom položaju tela?
<BR>&nbsp;&nbsp;&nbsp;&nbsp;&nbsp;"Umro je od deskolade", reče Miro. "Jutros. Endru je tek sad stigao tamo."
<BR>&nbsp;&nbsp;&nbsp;&nbsp;&nbsp;"Ne pominji to ime", reče majka. Glas joj je bio promukao od jedva suzdržanog bola.
<BR>&nbsp;&nbsp;&nbsp;&nbsp;&nbsp;"Umro je kao mučenik", reče Miro. "Umro je onako kako bi najviše želeo."
<BR>&nbsp;&nbsp;&nbsp;&nbsp;&nbsp;Majka ustade sa stolice, sa naporom - Kuara je sad prvi put shvatila da joj je majka ostarila. Polako je koračala dok se nije našla tačno pred Mirom, koji je nesigurno stajao, raskrečenih nogu. Potom ga ošamari svom snagom.
<BR>&nbsp;&nbsp;&nbsp;&nbsp;&nbsp;To je bilo nepodnošljivo. Odrasla žena koja udara bespomoćnog bogalja, to je već bilo teško gledati; ali majka da udari Mira, koji im je bio snaga i spas tokom čitavog detinjstva, to se nije moglo trpeti. Ela i Grego skočiše i bukvalno je odvukoše do stolice.
<BR>&nbsp;&nbsp;&nbsp;&nbsp;&nbsp;"Šta to pokušavaš!" kriknu Ela. "To ti neće vratiti Kuima!"
<BR>&nbsp;&nbsp;&nbsp;&nbsp;&nbsp;"On i njegov dragulj u uhu!" vikala je majka. Pokušala je da ponovo pođe ka Miru; jedva su je zadržali, ma koliko delovala krhko. "Šta ti znaš o tome kako ljudi žele da umru!"
<BR>&nbsp;&nbsp;&nbsp;&nbsp;&nbsp;Kuara je morala da se divi načinu na koji je to Miro podneo, nimalo potresen, iako mu se obraz crveneo od udarca. "Znam da smrt nije najgora stvar na svetu", reče on.
<BR>&nbsp;&nbsp;&nbsp;&nbsp;&nbsp;"Gubi se iz moje kuće", odseče majka.
<BR>&nbsp;&nbsp;&nbsp;&nbsp;&nbsp;Miro ustade. "Ne žališ ti za njim", reče on. "Čak ne znaš ni kakav je bio."
<BR>&nbsp;&nbsp;&nbsp;&nbsp;&nbsp;"Kako se usuđuješ da mi to kažeš!"
<BR>&nbsp;&nbsp;&nbsp;&nbsp;&nbsp;"Da si ga volela, ne bi pokušala da ga sprečiš da ode", nastavi Miro. Nije govorio glasno, i zato je bilo još teže razumeti njegove nejasne reči. Slušali su ga u tišini, svi odreda. Čak i majka, u zgroženoj tišini, jer to što je govorio bilo je užasno. "Ali ti ga ne voliš. Ti ne znaš kako se voli. To znaš samo da poseduješ ljude. A pošto se ljudi nikada ne ponašaju tačno onako kako bi ti želela, majko, uvek se osećaš izneverena. A pošto na kraju svi umru, osećaš se prevarena. Ali ti si varalica, majko. Ti koristiš našu ljubav, jer pokušavaš da nas kontrolišeš."
<BR>&nbsp;&nbsp;&nbsp;&nbsp;&nbsp;"Miro", reče Ela. Kuara je poznavala taj ton. Kao da su ponovo bili deca, i kao da Ela pokušava da umiri Mira, da ga navede da ublaži svoje mišljenje. Kuara se sećala kako je čula Elu da tako razgovara sa njim jednom kad je otac istukao majku, a Miro je rekao: "Ubiću ga. Neće preživeti ovu noć." Ovo je bilo isto. Miro je govorio majci strašne stvari, reči koje imaju moć da ubiju. Samo što Ela nije stigla da ga zaustavi na vreme jer su reči već izgovorene. Njihov otrov već je bio u majci, radio je, tražio je njeno srce da ga sprži.
<BR>&nbsp;&nbsp;&nbsp;&nbsp;&nbsp;"Čuo si majku", reče Grego. "Odlazi odavde."
<BR>&nbsp;&nbsp;&nbsp;&nbsp;&nbsp;"Idem", reče Miro. "Ali rekao sam istinu."
<BR>&nbsp;&nbsp;&nbsp;&nbsp;&nbsp;Grego pođe ka Miru, zgrabi ga za ramena i poče da ga gura ka vratima. "Ti nisi jedan od nas!" reče Grego. "Nemaš prava da nam išta govoriš!"
<BR>&nbsp;&nbsp;&nbsp;&nbsp;&nbsp;Kuara se ugura između njih dvojice, okrenuta ka Gregu. "Ako Miro nije zaslužio pravo da govori u ovoj porodici, onda i nismo porodica!"
<BR>&nbsp;&nbsp;&nbsp;&nbsp;&nbsp;"To si ti rekla", promrmlja Olhado.
<BR>&nbsp;&nbsp;&nbsp;&nbsp;&nbsp;"Skloni mi se s puta", reče Grego. Kuara ga je i ranije čula da preti, hiljadama puta. No ovog puta, stojeći tik kraj njega, osećajući njegov dah na licu, shvatila je da je on izgubio kontrolu. Da ga je vest o Kuimovoj smrti ozbiljno pogodila, da možda ovog trenutka nije sasvim normalan.
<BR>&nbsp;&nbsp;&nbsp;&nbsp;&nbsp;"Nisam ti na putu", reče Kuara. "Samo napred. Udari jednu ženu. Guraj bogalja. To ti je u prirodi, Grego. Ti si rođen da uništavaš stvari. Stidim se što pripadam istoj vrsti kao i ti, a još više istoj porodici."
<BR>&nbsp;&nbsp;&nbsp;&nbsp;&nbsp;Tek kad je to izgovorila, pomislila je da možda preteruje sa pritiskom. Posle toliko godina koškanja između njih, ovog puta je naprosto prizivala nasilje. Njegovo lice bilo je užasno.
<BR>&nbsp;&nbsp;&nbsp;&nbsp;&nbsp;Ali nije je udario. Zaobišao ju je, i Mira, i zaustavio se na vratima, sa rukama na dovratku. Gurao ga je kao da hoće da sruši zidove. Ili se možda držao za njih, nadajući se da će ga izdržati.
<BR>&nbsp;&nbsp;&nbsp;&nbsp;&nbsp;"Neću dozvoliti da izazoveš moj bes, Kuara", reče on. "Znam ko mi je neprijatelj."
<BR>&nbsp;&nbsp;&nbsp;&nbsp;&nbsp;A potom nestade, uputivši se kroz vrata u novu tamu.
<BR>&nbsp;&nbsp;&nbsp;&nbsp;&nbsp;Trenutak kasnije i Miro pođe, ne govoreći više ni reči.
<BR>&nbsp;&nbsp;&nbsp;&nbsp;&nbsp;I Ela se uputi ka vratima. "Kakve god laži govorila samoj sebi, majko, večeras i ovde našu porodicu nije uništio Ender, niti bilo ko drugi. Uništila si je ti." Potom i ona ode.
<BR>&nbsp;&nbsp;&nbsp;&nbsp;&nbsp;Olhado ustade i iziđe bez reči. Kuara požele da ga udari dok je prolazio, da ga natera da progovori. Jesi li snimio sve ovo svojim kompjuterskim očima, Olhado? Jesi li ubacio u memoriju sve slike? Pa, nemoj se suviše ponositi sobom. Ja možda imam samo mozak od živog tkiva da pamti ovo divno veče u istoriji porodice Ribeira, ali kladim se da su moje slike jednako jasne kao i tvoje.
<BR>&nbsp;&nbsp;&nbsp;&nbsp;&nbsp;Majka podiže pogled ka Kuari, lica oblivenog suzama. Kuara se nije sećala da je ikada videla majku kako plače.
<BR>&nbsp;&nbsp;&nbsp;&nbsp;&nbsp;"Znači, samo si mi ti ostala", reče majka.
<BR>&nbsp;&nbsp;&nbsp;&nbsp;&nbsp;"Ja?" upita Kuara. "Ja sam ona koju si odsekla od pristupa laboratorijskim podacima, sećaš li se? Ja sam ona koju si odsekla od životnog dela. Nemoj očekivati da ti ja budem prijatelj."
<BR>&nbsp;&nbsp;&nbsp;&nbsp;&nbsp;Potom i Kuara ode. Izišla je u noćni vazduh, osećajući se olakšano. Pravedno. Neka matora veštica razmisli malo o tome, neka vidi kako će se njoj dopasti da bude odsečena, onako kako sam se ja osećala zbog nje.
<BR>&nbsp;&nbsp;&nbsp;&nbsp;&nbsp;Možda pet minuta kasnije, kad je već bila na kapiji i kad je sjaj osvete uminuo, Kuara poče da shvata šta je učinila majci. Šta su svi učinili. Ostavili su majku samu. Ostavili su je u uverenju da nije izgubila samo Kuima, nego čitavu porodicu. Kako je to strašno! Majka to nije zaslužila.
<BR>&nbsp;&nbsp;&nbsp;&nbsp;&nbsp;Kuara se smesta okrete i potrča ka kući. No, kada je ušla u dnevnu sobu, zatekla je Elu kako ulazi kroz druga vrata, koja su vodila dublje u kuću.
<BR>&nbsp;&nbsp;&nbsp;&nbsp;&nbsp;"Nije tu", reče Ela.
<BR>&nbsp;&nbsp;&nbsp;&nbsp;&nbsp;"Nossa Senhora", reče Kuara. "Rekla sam joj grozne stvari."
<BR>&nbsp;&nbsp;&nbsp;&nbsp;&nbsp;"Svi smo joj rekli."
<BR>&nbsp;&nbsp;&nbsp;&nbsp;&nbsp;"Bili smo joj potrebni. Kuim je mrtav, a jedino što smo umeli bilo je..."
<BR>&nbsp;&nbsp;&nbsp;&nbsp;&nbsp;"Kada je onako udarila Mira, to je bilo..."
<BR>&nbsp;&nbsp;&nbsp;&nbsp;&nbsp;Na svoje veliko iznenađenje, Kuara poče da plače, grleći stariju sestru. Znači li to da sam ipak još dete? Da, jesam, svi smo još deca, i Ela je i dalje jedina koja ume da nas uteši. "Ela, je li Kuim bio jedini koji nas je držao na okupu? Zar više nismo porodica, sad kad je umro?"
<BR>&nbsp;&nbsp;&nbsp;&nbsp;&nbsp;"Ne znam", reče Ela.
<BR>&nbsp;&nbsp;&nbsp;&nbsp;&nbsp;"Šta da radimo?"
<BR>&nbsp;&nbsp;&nbsp;&nbsp;&nbsp;Umesto odgovora, Ela je uze za ruku i povede je napolje. Kuara upita kuda idu, ali Ela nije odgovarala, samo ju je vodila za ruku. Kuara je spremno išla za njom - nije imala pojma šta da radi i osećala se bezbedno što je išla za nekim. U prvi mah je mislila da Ela traži majku, ali ne - nije se uputila ka laboratoriji, niti bilo kom drugom očekivanom odredištu. Veoma ju je iznenadilo mesto gde su se zaustavili.
<BR>&nbsp;&nbsp;&nbsp;&nbsp;&nbsp;Stajale su pred oltarom koji je narod Luzitanije podigao usred svog grada. Oltar posvećen Gustu i Sidi, njihovim dedi i babi, ksenobiolozima koji su prvi otkrili način da se zaustavi virus deskolade i time spasli ljudsku koloniju na Luzitaniji. Iako su našli lekove koji sprečavaju deskoladu da ubije ljude, njih dvoje su takođe umrli, suviše zahvaćeni infekcijom da bi ih sopstveni lek spasao.
<BR>&nbsp;&nbsp;&nbsp;&nbsp;&nbsp;Ljudi su ih obožavali, sagradili su ovaj oltar, nazvali su ih Os Venerados čak i pre nego što ih je crkva proizvela u svece. Sada, kad se ozvanično proglašenje već sasvim primaklo, bilo je dozvoljeno moliti im se.
<BR>&nbsp;&nbsp;&nbsp;&nbsp;&nbsp;Na Kuarino iznenađenje, Ela je zato i došla ovamo. Kleknula je pred oltar, i mada Kuara nije bila neki vernik, i ona kleče kraj sestre.
<BR>&nbsp;&nbsp;&nbsp;&nbsp;&nbsp;"Deda, bako, molite se Bogu za nas. Molite se za dušu našeg brata Estevaoa. Molite se za duše svih nas. Molite se Hristu da nam oprosti."
<BR>&nbsp;&nbsp;&nbsp;&nbsp;&nbsp;Toj molitvi Kuara je mogla da se pridruži čitavim srcem.
<BR>&nbsp;&nbsp;&nbsp;&nbsp;&nbsp;"Zaštite svoju kćer, našu majku, zaštite je od... od bola i besa... i učinite da shvati da je volimo i da je vi volite i da... da je Bog voli, ako je voli... oh, molim vas, recite Bogu da je voli i da je ne pusti da učini neku glupost."
<BR>&nbsp;&nbsp;&nbsp;&nbsp;&nbsp;Kuara nikad nije čula takvu molitvu. Uvek je slušala molitve naučene napamet, ili zapisane. Nisu bile ni nalik na ovu bujicu reči. No, Os Venerados nisu bili neki obični sveci. To su bili njihovi baba i deda, iako ih nisu upoznali za života.
<BR>&nbsp;&nbsp;&nbsp;&nbsp;&nbsp;"Kažite Bogu da nam je dosta ovoga", reče Ela. "Moramo naći izlaz. Svinjčići ubijaju ljude. Flota dolazi da nas uništi. Deskolada pokušava da nas sve zbriše. Mi se međusobno mrzimo. Nađite nam izlaz iz toga, bako i deko, ili, ako ga nema, recite Bogu da nam stvori izlaz jer ovo više ne može da traje."
<BR>&nbsp;&nbsp;&nbsp;&nbsp;&nbsp;Potom nastupi ćutanje. I Ela i Kuara su s naporom disale.
<BR>&nbsp;&nbsp;&nbsp;&nbsp;&nbsp;"Em nome do Pai e do Filho e do Espirito Santo", reče Ela. "Amem."
<BR>&nbsp;&nbsp;&nbsp;&nbsp;&nbsp;"Amem", šapnu Kuara.
<BR>&nbsp;&nbsp;&nbsp;&nbsp;&nbsp;Potom Ela zagrli sestru i one zaplakaše zajedno u tami.
<BR>
<BR>&nbsp;&nbsp;&nbsp;&nbsp;&nbsp;Valentina se iznenadila kad je utvrdila da hitnom sastanku prisustvuju samo gradonačelnik i biskup. Zašto su pozvali nju? Ona nije imala nikakva ovlašćenja, nikakvu vlast.
<BR>&nbsp;&nbsp;&nbsp;&nbsp;&nbsp;Graodnačelnik Kovano Željezo pridrža joj stolicu. Sav nameštaj u biskupovim privatnim odajama bio je elegantan, ali stolice su bile načinjene tako da nanose bol. Sedište im je bilo toliko kratko da je svako ko sedne morao da drži butine podignute. A naslon je bio toliko prav, bez ikakvog prilagođavanja obliku ljudske kičme, i toliko visok da čovek nehotice saginje glavu. Ko god sedne u takvu stolicu, biće prinuđen da se nagne napred i nasloni ruke na kolena.
<BR>&nbsp;&nbsp;&nbsp;&nbsp;&nbsp;Možda je to i cilj, pomisli Valentina. Stolica te tera da se klanjaš pred Bogom.
<BR>&nbsp;&nbsp;&nbsp;&nbsp;&nbsp;A možda je bilo nešto još prefinjenije. Stolice su možda smišljene tako da se osećaš neudobno, pa da čezneš za manje telesnim postojanjem. Kažnjavaju telo, kako bi se opredelio za duhovni život.
<BR>&nbsp;&nbsp;&nbsp;&nbsp;&nbsp;"Delujete zbunjeno", reče biskup Peregrino.
<BR>&nbsp;&nbsp;&nbsp;&nbsp;&nbsp;"Razumem zašto ste se vas dvojica hitno sastali", reče Valentina. "Mene ste zvali da vodim zapisnik?"
<BR>&nbsp;&nbsp;&nbsp;&nbsp;&nbsp;"Ljupka poniznost", reče Peregrino. "No, čitali smo vaše spise, kćeri moja, i bili bismo budale kad ne bismo potražili vašu mudrost u teškim vremenima."
<BR>&nbsp;&nbsp;&nbsp;&nbsp;&nbsp;"Daću vam svu mudrost koju imam", reče Valentina, "ali nemojte se nadati nečem naročitom."
<BR>&nbsp;&nbsp;&nbsp;&nbsp;&nbsp;Gradonačelnik reši da pomene temu sastanka. "Postoji mnoštvo dugoročnih problema", reče on, "ali nećemo imati mnogo prilike da ih rešavamo ako ne rešimo ovaj neposredni. Noćas je došlo do nekakve svađe u kući Ribeirinih..."
<BR>&nbsp;&nbsp;&nbsp;&nbsp;&nbsp;"Zašto su svi naši najbolji umovi morali da se nađu u najnestabilnijoj porodici?" promrmlja biskup.
<BR>&nbsp;&nbsp;&nbsp;&nbsp;&nbsp;"To nije najnestabilnija porodica, biskupe", reče Valentina. "Oni su samo porodica čija unutršanja trvenja daju najveći odraz na površini. Druge porodice preživljavaju mnogo veće krize, ali to niko ne primećuje jer nisu toliko važne za koloniju."
<BR>&nbsp;&nbsp;&nbsp;&nbsp;&nbsp;Biskup mudro klimnu glavom, ali Valentini se činilo da se uvredio što ga je ispravila u takvoj sitnici. No, znala je da nije u pitanju sitnica. Ako su biskup i gradonačelnik počeli da smatraju kako je porodica Ribeira nestabilnija nego što, zapravo, jeste, mogu izgubiti poverenje u Elu, Mira ili Novinju, koji su krajnje neophodni Luzitaniji kako bi preživela predstojeće krize. Što se toga tiče, čak i najnezreliji među njima, Kuara i Grego, verovatno će biti potrebni. Već su izgubili Kuima, verovatno najboljeg od svih. Bilo bi glupo odbaciti i ostale; no, ako vođe kolonije počnu da potcenjuju Ribeire kao grupu, uskoro će početi da ih potcenjuju i kao pojedince.
<BR>&nbsp;&nbsp;&nbsp;&nbsp;&nbsp;"Sinoć", nastavi graodnačelnik, "porodica se razbila, i koliko mi znamo nekoliko njih ne govori sa ostalima. Pokušao sam da nađem Novinju, i tek nedavno sam saznao da je potražila utočište kod Dece Uma Hristovog i da neće da govori ni sa kim. Ela mi reče da je njena majka zapečatila sve spise u ksenobiološkoj laboratoriji, tako da posao tamo od jutros stoji. Kuara je sa Elom, verovali ili ne. Mladi Miro je negde van ograde. Olhado je kod kuće i njegova žena kaže da je isključio oči, što je njegov način da se povuče iz života."
<BR>&nbsp;&nbsp;&nbsp;&nbsp;&nbsp;"Za sada", reče Preregrino, "izgleda da su vrlo teško primili smrt oca Estevaoa. Moram ih posetiti, da im pomognem."
<BR>&nbsp;&nbsp;&nbsp;&nbsp;&nbsp;"Sve to su sasvim uobičajene rekacije na žalost", reče Kovano. "Da je to sve, ne bih ni sazvao ovaj sastanak. Kao što rekoste, vaša milosti, vi biste to lako rešili kao naš duhovni vođa, bez ikakve potrebe za mnom."
<BR>&nbsp;&nbsp;&nbsp;&nbsp;&nbsp;"Grego", reče Valentina, shvativši ko nije pomenut u gradonačelnikovom spisku.
<BR>&nbsp;&nbsp;&nbsp;&nbsp;&nbsp;"Tačno", reče Kovano. "Njegova reakcija bila je da ode u bar - nekoliko barova, tokom noći - i da ispriča svakom polupijanom paranoičnom zatucanku u Milagri, kojih imamo poprilično, da su svinjčići hladnokrvno ubili oca Estevaoa."
<BR>&nbsp;&nbsp;&nbsp;&nbsp;&nbsp;"Que Deus nos abentoe", promrmlja biskup Peregrino.
<BR>&nbsp;&nbsp;&nbsp;&nbsp;&nbsp;"U jednom baru došlo je do nemira", reče Kovano. "Razbijeni prozori, polomljene stolice, dva čoveka u bolnici."
<BR>&nbsp;&nbsp;&nbsp;&nbsp;&nbsp;"Tuča?" upita biskup.
<BR>&nbsp;&nbsp;&nbsp;&nbsp;&nbsp;"Ne baš. Samo opšte pražnjenje besa."
<BR>&nbsp;&nbsp;&nbsp;&nbsp;&nbsp;"Znači, istresli su se."
<BR>&nbsp;&nbsp;&nbsp;&nbsp;&nbsp;"Nadam se", reče Kovano. "No, izgleda da se sve smirilo tek kad je izišlo sunce. I kad je stigao pozornik."
<BR>&nbsp;&nbsp;&nbsp;&nbsp;&nbsp;"Pozornik?" upita Valentina. "Samo jedan?"
<BR>&nbsp;&nbsp;&nbsp;&nbsp;&nbsp;"On vodi dobrovoljne policijske snage", reče Kovano. "Kao dobrovoljna vatrogasna brigada. Dvočasovne patrole. Neke smo probudili. Bilo ih je potrebno dvadeset da smire stvari. Ukupno imamo pedesetak pozornika, obično su samo četvorica na dužnosti u bilo koje doba dana. Uglavnom se šetaju po gradu i pričaju viceve. A nekoliko pozornika van dužnosti bili su među onima koji su uništavali bar."
<BR>&nbsp;&nbsp;&nbsp;&nbsp;&nbsp;"Što će reći da niste naročito pouzdani u vanrednim situacijama."
<BR>&nbsp;&nbsp;&nbsp;&nbsp;&nbsp;"Sinoć su se sjajno držali", reče Kovano. "Mislim, oni koji su bili na dužnosti."
<BR>&nbsp;&nbsp;&nbsp;&nbsp;&nbsp;"Ipak, nema nade da bi umeli da smire prave nerede", reče Valentina.
<BR>&nbsp;&nbsp;&nbsp;&nbsp;&nbsp;"Sinoć su sredili stvar", reče biskup Peregrino. "Prvi šok je sad prošao."
<BR>&nbsp;&nbsp;&nbsp;&nbsp;&nbsp;"Upravo suprotno", reče Valentina. "Večeras će se vest širiti. Svi će znati za Kuimovu smrt i bes će biti još veći."
<BR>&nbsp;&nbsp;&nbsp;&nbsp;&nbsp;"Možda", reče gradonačelnik. "Mene brine sutrašnji dan, kada Endru donese telo kući. Otac Estevao nije bio naročito popularna osoba - nikada se nije zapijao sa drugim momcima - ali bio je neka vrsta duhovnog simbola. Pošto je postao mučenik, mnogo više sveta želeće da ga osveti nego što ih je bilo voljnih da mu budu učenici dok je bio živ."
<BR>&nbsp;&nbsp;&nbsp;&nbsp;&nbsp;"Prema tome, smatrate da sahrana treba da bude mala i jednostavna", reče Peregrino.
<BR>&nbsp;&nbsp;&nbsp;&nbsp;&nbsp;"Ne znam", reče Kovano. "Možda je ljudima potrebna upravo velika sahrana, gde će moći da daju oduška bolu i da se tu sve završi."
<BR>&nbsp;&nbsp;&nbsp;&nbsp;&nbsp;"Pogreb nije ništa", reče Valentina. "Problema će biti noćas."
<BR>&nbsp;&nbsp;&nbsp;&nbsp;&nbsp;"Zašto noćas?" upita Kovano. "Prvi šok od vesti o njegovoj smrti već je prošao. Telo će stići tek sutra. Šta ima večeras?"
<BR>&nbsp;&nbsp;&nbsp;&nbsp;&nbsp;"Večeras morate zatvoriti sve barove. Zabranite točenje alkohola. Uhapsite Grega i držite ga u pritvoru do posle pogreba. Objavite policijski čas u sumrak i pozovite na dužnost sve policajce. Neka patroliraju gradom čitave noći u grupama po četvoro, sa pendrecima i pištoljima."
<BR>&nbsp;&nbsp;&nbsp;&nbsp;&nbsp;"Naši policajci nemaju pištolje."
<BR>&nbsp;&nbsp;&nbsp;&nbsp;&nbsp;"Dajte im ih. Ne moraju ih napuniti, samo neka ih imaju. Pendrek je poziv na raspravu sa vlašću, jer uvek možeš da pobegneš. Pištolj je poziv na pristojno ponašanje."
<BR>&nbsp;&nbsp;&nbsp;&nbsp;&nbsp;"To mi zvuči vrlo preterano", reč biskup Peregrino. "Policijski čas! A šta ćemo sa radnicima u noćnoj smeni?"
<BR>&nbsp;&nbsp;&nbsp;&nbsp;&nbsp;"Otkažite sve sem najbitnijih službi."
<BR>&nbsp;&nbsp;&nbsp;&nbsp;&nbsp;"Oprostite, Valentina", reče gradonačelnik Kovano, "ali ako preteramo, zar nećemo naprosto prizvati nevolje? Možda ćemo čak i izazvati paniku koju želimo da izbegnemo!"
<BR>&nbsp;&nbsp;&nbsp;&nbsp;&nbsp;"Jeste li vi ikada videli ulične nerede?"
<BR>&nbsp;&nbsp;&nbsp;&nbsp;&nbsp;"Samo ono što se desilo sinoć", reče gradonačelnik.
<BR>&nbsp;&nbsp;&nbsp;&nbsp;&nbsp;"Milagra je veoma mali grad", dodade biskup Peregrino. "Ima samo oko petnaest hiljada stanovnika. Ne bih rekao da smo dovoljno veliki za prave nerede - to imaju veliki gradovi, na gusto naseljenim svetovima."
<BR>&nbsp;&nbsp;&nbsp;&nbsp;&nbsp;"To ne zavisi od veličine populacije", reče Valentina, "nego od njene gustine, i od opšteg straha. Vaših petnaest hiljada stanovnika zbijeni su na prostoru jedva dovoljnom da bude centar grada. Oko njih je ograda - koju su sami podigli - jer van te ograde postoje stvorenja koja su im nepodnošljivo strana i koja misle da poseduju čitav svet, mada svi mogu da vide ogromne prerije koje bi trebalo da su otvorene za ljude, samo što ih svinjčići ne puštaju tamo. Grad je u stalnoj opasnosti od strašne zaraze, sada su odsečeni od svih drugih svetova i uskoro će stići flota da ih napadne i kazni. A po njihovom mišljenju, za sve to - baš sve - krivi su svinjčići. Sinoć su tek saznali da su svinjčići ponovo ubili čoveka, iako su se ozbiljno zarekli da to više nikada neće učiniti. Grego im je svakako vrlo živopisno opisao izdajstvo svinjčića - taj momak ume sa rečima, pogotovo kad ne treba - i ono malo ljudi što ih je bilo po barovima reagovali su nasiljem. Uveravam vas da će stvari večeras biti mnogo gore, osim ako ih ne sasečete u korenu."
<BR>&nbsp;&nbsp;&nbsp;&nbsp;&nbsp;"Ako preduzmemo tako obimne mere, svi će misliti da smo se mi upaničili", reče biskup Peregrino.
<BR>&nbsp;&nbsp;&nbsp;&nbsp;&nbsp;"Misliće da čvrsto držite kontrolu u rukama. Biće vam zahvalni zbog toga. Povratićete poverenje javnosti."
<BR>&nbsp;&nbsp;&nbsp;&nbsp;&nbsp;"Ne znam", reče gradonačelnik Kovano. "Nijedan gradonačelnik još nije učinio ništa slično."
<BR>&nbsp;&nbsp;&nbsp;&nbsp;&nbsp;"Nijedan gradonačelnik nije imao potrebe za tim."
<BR>&nbsp;&nbsp;&nbsp;&nbsp;&nbsp;"Ljudi će reći da koristim i najmanji izgovor da zavedem diktaturu."
<BR>&nbsp;&nbsp;&nbsp;&nbsp;&nbsp;"Možda će i reći", reče Valentina.
<BR>&nbsp;&nbsp;&nbsp;&nbsp;&nbsp;"Nikad ne bi poverovali da bi inače bilo nemira."
<BR>&nbsp;&nbsp;&nbsp;&nbsp;&nbsp;"Što znači da ćete izgubiti na sledećim izborima", reče Valentina. "Pa šta?"
<BR>&nbsp;&nbsp;&nbsp;&nbsp;&nbsp;Peregrino se glasno nasmeja. "Razmišlja kao sveštenik", reče on.
<BR>&nbsp;&nbsp;&nbsp;&nbsp;&nbsp;"Spreman sam da izgubim izbore čineći ono što je u interesu grada", reče Kovano sa prizvukom prebacivanja.
<BR>&nbsp;&nbsp;&nbsp;&nbsp;&nbsp;"Samo što niste sigurni da je ovo u interesu grada", reče Valentina.
<BR>&nbsp;&nbsp;&nbsp;&nbsp;&nbsp;"Pa, ne možete znati da će večeras biti nereda."
<BR>&nbsp;&nbsp;&nbsp;&nbsp;&nbsp;"Da, mogu", reče Valentina. "Ukoliko ne nametnete čvrstu kontrolu, i to smesta, i ako ne sprečite svaku mogućnost za formiranje rulje, obećavam vam da ćete izgubiti mnogo više od narednih izbora."
<BR>&nbsp;&nbsp;&nbsp;&nbsp;&nbsp;Biskup se još smejuljio. "Ovo nimalo ne liči na ženu koja nam je rekla da će nam dati svu mudrost koju ima, ali da se ne nadamo ničem naročitom."
<BR>&nbsp;&nbsp;&nbsp;&nbsp;&nbsp;"Ako mislite da preterujem, šta vi predlažete?"
<BR>&nbsp;&nbsp;&nbsp;&nbsp;&nbsp;"Objaviću večerašnje bdenje za Kuima, sa molitvama za mir i red."
<BR>&nbsp;&nbsp;&nbsp;&nbsp;&nbsp;"To će dovesti u katedralu upravo one ljude koji ionako ne bi učestvovali u neredima", reče Valentina.
<BR>&nbsp;&nbsp;&nbsp;&nbsp;&nbsp;"Vi ne razumete koliko je vera važna stanovnicima Luzitanije", reče Peregrino.
<BR>&nbsp;&nbsp;&nbsp;&nbsp;&nbsp;"A vi ne razumete koliko užasni mogu biti strah i gnev, i koliko brzo okupljena rulja zaboravlja religiju, civilizaciju i ljudsku pristojnost."
<BR>&nbsp;&nbsp;&nbsp;&nbsp;&nbsp;"Večeras će policija biti u stanju pripravnosti", reče gradonačelnik, "i polovina će ih patrolirati od sumraka do zore. Ali neću da zatvorim barove, niti da proglasim policijski čas. Hoću da se život odvija što je normalnije moguće. Ako mi počnemo sve da menjamo, sve da zatvaramo, samo ćemo im dati još razloga za strah i bes."
<BR>&nbsp;&nbsp;&nbsp;&nbsp;&nbsp;"Daćete im osećanje da vlast kontroliše situaciju", reče Valentina. "Preduzimaćete korake u skladu sa njihovim osećanjima. Znaće da neko misli za njih."
<BR>&nbsp;&nbsp;&nbsp;&nbsp;&nbsp;"Vi jeste veoma mudri", reče biskup Peregrino, "i to bi svakako bio najbolji savet za veliki grad, pogotovo na planeti manje iskrenoj u hrišćanskoj veri. Ali mi smo samo selo, i ljudi su pobožni. Ne treba ih zastrašivati. Večeras će im biti potrebni ohrabrenje i usamljenost, a ne policijski čas, zatvaranje, pištolji i patrole."
<BR>&nbsp;&nbsp;&nbsp;&nbsp;&nbsp;"Izbor je na vama", reče Valentina. "Kao što rekoh, ono mudrosti što imam, ja delim sa drugima."
<BR>&nbsp;&nbsp;&nbsp;&nbsp;&nbsp;"Milo nam je zbog toga. Možete biti sigurni da ću cele noći pratiti situaciju", reče Kovano.
<BR>&nbsp;&nbsp;&nbsp;&nbsp;&nbsp;"Hvala što ste me pozvali", reče Valentina. "No, kao što vidite, kao što sam predvidela, nisam vam bila od neke koristi."
<BR>&nbsp;&nbsp;&nbsp;&nbsp;&nbsp;Ustala je, sva ukočena od predugog sedenja u neudobnom položaju. Nije se pognula napred. Nije se pognula ni sada, kad joj je biskup pružio ruku da je poljubi. Umesto toga, odlučno se rukovala sa njim, pa sa gradonačelnikom. Kao sa sebi ravnima. Kao sa strancima.
<BR>&nbsp;&nbsp;&nbsp;&nbsp;&nbsp;Kad je izišla, iznutra se sva tresla. Upozorila ih je i rekla im je šta treba da rade. No, kao i većina vođa koji se nikada nisu suočili sa ozbiljnom krizom, ova dvojica nisu verovala da će noćas išta biti drugačije nego većine drugih noći. Ljudi istinski veruju samo u ono što su ranije videli. Posle ove noći, gradonačelnik Kovano verovaće u policijski čas i zabranu točenja alkohola u trenucima opšte napetosti. Ali tada će već biti prekasno. Tada će već brojati nastradale.
<BR>&nbsp;&nbsp;&nbsp;&nbsp;&nbsp;Koliko će grobova biti iskopano kraj Kuimovog? I čija će tela tu biti sahranjena?
<BR>&nbsp;&nbsp;&nbsp;&nbsp;&nbsp;Iako je bila stranac na Luzitaniji i poznavala vrlo malo ljudi, Valentina nije mogla tek tako da prihvati neizbežnost nereda. Postojala je još jedna nada. Treba da razgovara sa Gregom. Da pokuša da ga ubedi koliko je ozbiljno to što se dešava. Ako on večeras pođe od bara do bara, smireno savetujući strpljenje, možda do nereda ipak neće ni doći. Samo on to može da izvede. Njega poznaju. On je Kuimov brat. On je taj čije su ih reči prošle noči onoliko razbesnele. Možda će ga čuti dovoljno ljudi da bi se neredi smirili, odložili, kanalisali. Mora da pronađe Grega.
<BR>&nbsp;&nbsp;&nbsp;&nbsp;&nbsp;Da je barem Ender tu. Ona je istoričar; on je vodio ljude u bitke. Dobro, zapravo dečake. Vodio je dečake. Ali to izlazi na isto - znao je kako se to radi. Zašto je sad daleko? Zašto je ovo u mojim rukama? Nemam ja stomak za nasilje i sukobe. Nikad ga nisam ni imala. Zato je Ender i rođen, treće dete začeto na zahtev vlade u dobu kada su roditelji smeli da imaju samo dvoje, pod pretnjom strašnih pravnih posledica: Piter je bio suviše surov, a ona, Valentina, suviše blaga.
<BR>&nbsp;&nbsp;&nbsp;&nbsp;&nbsp;Ender bi umeo da urazumi gradonačelnika i biskupa. A ako i ne bi uspeo, znao bi kako da sam pođe u grad, da smiri strasti, da zadrži situaciju pod kontrolom.
<BR>&nbsp;&nbsp;&nbsp;&nbsp;&nbsp;Iako je želela da je Ender kraj nje, znala je da čak ni on ne bi uspeo da kontroliše ono što se spremalo te noći. Možda čak ni mere koje je ona predložila ne bi bile dovoljne. Svoje zaključke o predstojećim zbivanjima izvukla je na osnovu svega što je videla ili pročitala na mnogo različitih svetova u mnogo različitih vremena. Nemiri iz prethodne noći večeras će se svakako proširiti. No, sada je počela da shvata da bi stvari mogle postati i gore nego što je u prvi mah pretpostavila. Narod Luzitanije suviše je dugo živeo u potiskivanom strahu od tuđinskog sveta. Sve druge ljudske kolonije odmah su se širile, zauzimale novi svet, pretvarale ga u svoj svet za svega par pokolenja. Ljudi na Luzitaniji još su živeli u tesnoj ogradi, u zološkom vrtu, sa strašnim stvorenjima nalik na svinje koja pilje u njih kroz rešetke. Nije se moglo proceniti šta se sve nakupilo u takvim ljudima. Verovatno više neće moći da se uzdržavaju. Ni jedan jedini dan.
<BR>&nbsp;&nbsp;&nbsp;&nbsp;&nbsp;Smrt Liba i Pipa, pre mnogo godina, bila je već dovoljno strašna. Ali oni su bili naučnici, radili su sa svinjčićima. U njihovom slučaju to je ličilo na pad aviona ili na eksploziju vasionskog broda. Ako je unutra bila samo posada, javnost se nije mnogo uznemiravala - posada je bila plaćena za takav rizik. Samo kad bi u nesreći poginuli i civili, javljali su se strah i gnev. A u umu ljudi na Luzitaniji, Kuim je bio nedužni civil.
<BR>&nbsp;&nbsp;&nbsp;&nbsp;&nbsp;Ne, više od toga: on je bio svetac, nosio je bratstvo i svetost onim primitivnim poluživotinjama. Njegovo ubistvo nije bilo samo zversko i okrutno, nego je predstavljalo i svetogrđe.
<BR>&nbsp;&nbsp;&nbsp;&nbsp;&nbsp;Ljudi na Luzitaniji bili su upravo onoliko pobožni koliko je verovao biskup Peregrino. Jedino što je on zaboravio da pobožni ljudi uvek reaguju na uvredu svom bogu. Peregrino nije zapamtio dovoljno istorije hrišćanstva, pomisli Valentina, ili možda naprosto misli da su se takve stvari okončale krstaškim ratovima. Ako je katedrala zaista središte života u Luzitaniji, i ako su ljudi odani svojim sveštenicima, zašto Peregirno misli da će njihov bol zbog ubistva sveštenika biti zadovoljen običnom molitvom? Ako biskup Peregrino smatra da Kuimova smrt nije ništa naročito, to će im samo rasplamsati gnev. On je otežavao problem, nije ga rešavao.
<BR>&nbsp;&nbsp;&nbsp;&nbsp;&nbsp;Još je tragala za Gregom kada je začula crkvena zvona. Poziv na molitvu. No, ovo nije bilo uobičajeno vreme za misu; ljudi sigurno iznenađeno podižu pogled i pitaju se zašto zvona zvone. Potom će se prisetiti - otac Estevao je mrtav. Svinjčići su ubili oca Kuima. Oh, da, Peregrino, kakva sjajna ideja, ta zvona. To će pomoći ljudima da osete kako je sve u redu i normalno.
<BR>&nbsp;&nbsp;&nbsp;&nbsp;&nbsp;Zaštiti nas, Gospode, od svih mudraca.
<BR>
<BR>&nbsp;&nbsp;&nbsp;&nbsp;&nbsp;Miro je ležao sklupčan kraj jednog korena Ljudskog. Prethodne noći nije mnogo spavao, možda nije spavao uopšte, ali i dalje je nepokretno ležao, dok su pekeninjosi dolazili i odlazili, udarajući ritam štapovima po stablima Korennka i Ljudskog. Miro je čuo razgovore i razumeo je većinu, iako još nije sasvim savladao Očinski jezik, jer braća nisu ni pokušavala da sakriju od njega svoje uznemirene razgovore. On je ipak Miro. Njemu veruju. Prema tome, u redu je da on shvati koliko su ljuti i uplašeni.
<BR>&nbsp;&nbsp;&nbsp;&nbsp;&nbsp;Očinsko drvo po imenu Ratotvorac ubilo je čoveka. I to ne bilo kog čoveka - on i njegovo pleme ubili su oca Estevaoa, najvoljenije ljudsko biće posle samog Govornika za Mrtve. To je bilo nezamislivo. Šta da preduzmu? Obećali su govorniku da više neće međusobno ratovati, ali kako drugačije da kazne Ratotvorčevo pleme, kako da pokažu ljudima koliko se pekeninjosi gnušaju njihovog zlodela? Rat je bio jedini odgovor: sva braća iz svih plemena napašće Ratotvorčevu šumu i poseći će svo drveće sem onog za koje se zna da se protivilo Ratotvorčevom planu.
<BR>&nbsp;&nbsp;&nbsp;&nbsp;&nbsp;A njihovo majčinsko drvo? Rasprava o tome još je trajala: je li dovoljno ubiti svu braću i srušiti očinsko drveće u Ratotvorčevoj šumi, ili treba da poseku i majčinsko drvo, kako se Ratotvorčevo seme više nikada ne bi ukorenilo u svetu? Ostaviće Ratotvorca u životu dovoljno dugo da vidi uništenje svog plemena, a potom će ga živog spaliti, što je najužasnija smrt i jedina prilika u kojoj pekeninjosi koriste vatru unutar šume.
<BR>&nbsp;&nbsp;&nbsp;&nbsp;&nbsp;Miro je sve to čuo i želeo je da progovori, želeo je da pita čemu sve to. Ali znao je da pekeninjose niko ne može da zaustavi. Sada su suviše gnevni. Gnevni su delom usled tuge zbog Kuimove smrti, ali u dobroj meri i zato što su osramoćeni. Ratotvorac ih je sve osramotio kršenjem ugovora. Ljudi više nikada neće verovati pekeninjosima, osim ako potpuno unište Ratotvorca i njegovo pleme.
<BR>&nbsp;&nbsp;&nbsp;&nbsp;&nbsp;Odluka je doneta. Sutra ujutro sva braća počeće putovanje ka Ratotvorčevoj šumi. Provešće mnogo dana u okupljanju, jer to će biti zajednička akcija svih šuma na čitavom svetu. Kada budu spremni i kada potpuno opkole Ratotvorčevu šumu, uništiće je toliko temeljito da više niko neće moći ni da nasluti kako je tamo nekada postojala šuma.
<BR>&nbsp;&nbsp;&nbsp;&nbsp;&nbsp;Ljudi će to videti. Njihovi sateliti će im pokazati kako pekeninjosi postupaju sa prekršiocima sporazuma i kukavičkim ubicama. Tada će ljudi ponovo verovati pekeninjosima. Tada će pekeninjosi moći bez stida da podignu glavu pred ljudima.
<BR>&nbsp;&nbsp;&nbsp;&nbsp;&nbsp;Miro je tek postepeno shvatio da svinjčići ne puštaju slučajno da on sluša njihove reazgovore i namere. Pazili su da on čuje i razume sve što preduzimaju. Očekuju da odnesem vest u grad. Očekuju da objasnim ljudima Liuzitanije šta tačno pekeninjosi planiraju kako bi kaznili Kuimove ubice.
<BR>&nbsp;&nbsp;&nbsp;&nbsp;&nbsp;Zar ne shvataju da sam ja sada stranac? Ko će me slušati od ljudi na Luzitaniji - mene, obogaljenog dečaka iz prošlosti, čiji je govor tako spor i težak za razumevanje. Nemam nikakvog uticaja na ljude. Jedva da imam uticaja i na sopstveno telo.
<BR>&nbsp;&nbsp;&nbsp;&nbsp;&nbsp;Ipak, to mu je bila dužnost. Polako je ustao, odvajajući se od mesta među korenjem Ljudskog. Pokušaće. Otići će kod biskupa Peregrina i reći će mu šta pekenonjosi planiraju. Biskup Peregrino će raširiti vest, i onda će se ljudi osećati bolje, jer će znati da će hiljade nedužnih beba pekeninjosa biti ubijene kako bi se nadoknadila smrt jednog čoveka.
<BR>&nbsp;&nbsp;&nbsp;&nbsp;&nbsp;Šta su, uostalom, bebe pekeninjosi? Samo crvi što žive u mračnoj utrobi majčinskog drveta. Ljudima nikada neće pasti na pamet da ima vrlo malo moralne razlike između masovnog ubistva beba pekeninjosa i pokolja prvorođenih koji je sproveo kralj Irod u vreme Hristovog rođenja. Oni žele pravdu. Šta znači potpuno uništenje plemena pekeninjosa u poređenju sa tim?
<BR>
<BR>&nbsp;&nbsp;&nbsp;&nbsp;&nbsp;Grego: stojim nasred travnatog trga, okružen uzbuđenom gomilom, a svi su povezani sa mnom zategnutom nevidljivom žicom, tako da je moja volja i njihova volja, moja uste govore njihove reči, njihova srca kucaju u mom ritmu. Nikad se još nisam ovako osećao, ovoliko živ, ovoliko deo grupe, i ne samo deo grupe, nego njen um, središte, tako da moja ličnost uključuje sve njih, stotine njih, moj gnev je njihov gnev, njihove ruke su moje ruke, njihove oči vide samo ono što im ja pokažem.
<BR>&nbsp;&nbsp;&nbsp;&nbsp;&nbsp;Kakva muzika, napev prizivanja, odgovora, prizivanja, odgovora:
<BR>&nbsp;&nbsp;&nbsp;&nbsp;&nbsp;"Biskup kaže da ćemo se moliti za pravdu, ali je li nam to dovoljno?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Pekeninjosi kažu da će oni uništiti šumu koja je ubila mog brata, ali da li im verujemo?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Oni dovršavaju moje rečenice; kada moram da prekinem kako bih udahnuo, oni viču umesto mene, i zato moj glas nikad ne jenjava, nego se diže iz grla pet stotina muškaraca i žena. Biskup je došao kod mene, pun mira i strpljenja. I gradonačelnik je došao, sa upozorenjima na policiju i nerede i nagoveštajima hapšenja. Valentina je došla, sva od ledenog intelekta, i govorila je o mojoj odgovornosti. Svi znaju za moju moć, moć za koju nisam ni znao da je imam, moć koja je počela tek kad sam prestao da im se pokoravam i kad sam konačno progovorio pred ljudima ono što mi je na srcu. Istina je moja moć. Prestao sam da zavaravam ljude i dao sam im istinu i gle šta sam sad postao, šta smo postali zajedno.
<BR>&nbsp;&nbsp;&nbsp;&nbsp;&nbsp;"Ako iko treba da kazni svinje što su ubile Kuima, to smo mi! Ljudski život mora biti osvećen ljudskom rukom! Kažu da je kazna za ubice smrt - ali samo mi imamo pravo da odredimo izvršioca! Mi treba da osiguramo izvršenje kazne!"
<BR>&nbsp;&nbsp;&nbsp;&nbsp;&nbsp;"Da! Da!"
<BR>&nbsp;&nbsp;&nbsp;&nbsp;&nbsp;"Pustili su mog brata da umre u agoniji deskolade! Gledali su kako bolest spaljuje njegovo telo iznutra! Sada ćemo mi spaliti tu šumu do zemlje!"
<BR>&nbsp;&nbsp;&nbsp;&nbsp;&nbsp;"Spalite ih! Vatra! Vatra!"
<BR>&nbsp;&nbsp;&nbsp;&nbsp;&nbsp;Vidi kako pale šibice, kako čupaju bokore trave da je zapale. Plamen ćemo zajedno užeći!
<BR>&nbsp;&nbsp;&nbsp;&nbsp;&nbsp;"Sutra polazimo u kaznenu ekspediciju..."
<BR>&nbsp;&nbsp;&nbsp;&nbsp;&nbsp;"Noćas! Noćas! Sada!"
<BR>&nbsp;&nbsp;&nbsp;&nbsp;&nbsp;"Sutra - ne možemo noćas - moramo da pripremimo vodu i hranu..."
<BR>&nbsp;&nbsp;&nbsp;&nbsp;&nbsp;"Sada! Noćas! Pali!"
<BR>&nbsp;&nbsp;&nbsp;&nbsp;&nbsp;"Kažem vam da ne možemo stići tamo za jednu noć, to je stotinama kilometara daleko, trebaće nam dani dok stignemo..."
<BR>&nbsp;&nbsp;&nbsp;&nbsp;&nbsp;"Svinjčići su odmah iza ograde!"
<BR>&nbsp;&nbsp;&nbsp;&nbsp;&nbsp;"To nisu oni što su ubili Kuima..."
<BR>&nbsp;&nbsp;&nbsp;&nbsp;&nbsp;"Svi su oni krvoločna mala kopilad!"
<BR>&nbsp;&nbsp;&nbsp;&nbsp;&nbsp;"Ovi su ubili Liba, zar ne?"
<BR>&nbsp;&nbsp;&nbsp;&nbsp;&nbsp;"Ubili su Pipa i Liba!"
<BR>&nbsp;&nbsp;&nbsp;&nbsp;&nbsp;"Svi su oni ubice!"
<BR>&nbsp;&nbsp;&nbsp;&nbsp;&nbsp;"Spalimo ih noćas!"
<BR>&nbsp;&nbsp;&nbsp;&nbsp;&nbsp;"Spalimo ih sve!"
<BR>&nbsp;&nbsp;&nbsp;&nbsp;&nbsp;"Luzitanija je za nas, a ne za životinje!"
<BR>&nbsp;&nbsp;&nbsp;&nbsp;&nbsp;Jesu li poludeli? Kako mogu i pomisliti da će ih pustiti da ubiju ove svinjčiće - oni nisu ništa učinili. "To je Ratotvorac! Ratotvorac i njegova šuma! Njih moramo da kaznimo!"
<BR>&nbsp;&nbsp;&nbsp;&nbsp;&nbsp;"Kaznimo ih!"
<BR>&nbsp;&nbsp;&nbsp;&nbsp;&nbsp;"Pobijte svinjčiće!"
<BR>&nbsp;&nbsp;&nbsp;&nbsp;&nbsp;"Spalite!"
<BR>&nbsp;&nbsp;&nbsp;&nbsp;&nbsp;"Vatra!"
<BR>&nbsp;&nbsp;&nbsp;&nbsp;&nbsp;Trenutak tišine. Zatišje. Prilika. Smisli prave reči. Smisli nešto što će ih vratiti nazad, izmiču ti. Bili su deo moga tela, bili su deo moga uma, a sada mi izmiču, još jedan grč i izgubiću kontrolu, ako sam ikada i imao kontrolu; šta da kažem u ovom deliću sekunde ćutanja, pa da ih vratim razumu?
<BR>&nbsp;&nbsp;&nbsp;&nbsp;&nbsp;Predugo. Grego je predugo čekao da smisli nešto. Kratku tišinu prekide dečiji glas, glas dečaka koji još nije dostigao zrelost, upravo onakav nedžuni glas kakav može dovesti tinjajući verski bes u njihovim srcima do erupcije, do pretakanja u nepovratno delovanje. Dete viknu: "Za Kuima i Hrista!"
<BR>&nbsp;&nbsp;&nbsp;&nbsp;&nbsp;"Kuim i Hrist! Kuim i Hrist!"
<BR>&nbsp;&nbsp;&nbsp;&nbsp;&nbsp;"Ne!" povika Grego. "Čekajte! Ne možete tako!"
<BR>&nbsp;&nbsp;&nbsp;&nbsp;&nbsp;Oni se preliše preko njega, oborivši ga. Našao se na sve četiri, a neko mu je zgazio šaku. Gde je stolica na kojoj sam stajao? Evo je, uhvati se, ne daj da te zgaze, ubiće me ako ne ustanem, moram da idem sa njima, da ustanem i hodam sa njima, da trčim sa njima inače će me izgaziti.
<BR>&nbsp;&nbsp;&nbsp;&nbsp;&nbsp;A onda svi nestadoše, mimo njega, urlajući, vičući, trupkanje nogu prešlo je sa travnatog trga na travnate ulice, noseći male baklje, glasove koji su vikali "Vatra", "Spalite", i "Kuim i Hrist", sve se to slivalo kao potok lave sa trga, dalje prema šumi koja je čekala na ne suviše udaljenom brdu.
<BR>&nbsp;&nbsp;&nbsp;&nbsp;&nbsp;"Bože na nebesima, šta to rade!"
<BR>&nbsp;&nbsp;&nbsp;&nbsp;&nbsp;Bila je to Valentina. Grego je klečao kraj stolice, oslonivši se se o nju, a Valentina je stajala kraj njega, gledajući masu kako se udaljava iz ovog hladnog, praznog kratera na kome je požar počeo.
<BR>&nbsp;&nbsp;&nbsp;&nbsp;&nbsp;"Grego, svojeglavi kretenu, šta si to učinio?"
<BR>&nbsp;&nbsp;&nbsp;&nbsp;&nbsp;Ja? "Hteo sam da ih povedem na Ratotvorca. Hteo sam da ih pokrenem da izvršimo pravdu."
<BR>&nbsp;&nbsp;&nbsp;&nbsp;&nbsp;"Pa ti si fizičar, glupi dečače. Zar nikada nisi čuo za načelo neodređenosti?"
<BR>&nbsp;&nbsp;&nbsp;&nbsp;&nbsp;"Da, u fizici čestica. U fizici filota."
<BR>&nbsp;&nbsp;&nbsp;&nbsp;&nbsp;"U fizici mase, Grego. Nikada ih nisi posedovao. Oni su posedovali tebe. A sada su te iskoristili i uništiće šumu tvojih najboljih prijatelja i predstavnika pekeninjosa, i šta ćemo onda? To će značiti rat između ljudi i pekeninjosa, osim ako oni umeju da se nadljudski obuzdavaju, a mi ćemo biti krivci."
<BR>&nbsp;&nbsp;&nbsp;&nbsp;&nbsp;"Ratotvorac je ubio Kuima."
<BR>&nbsp;&nbsp;&nbsp;&nbsp;&nbsp;"Zločin. Ali ovo što si ti ovde pokrenuo, Grego, ovo je čudovišno."
<BR>&nbsp;&nbsp;&nbsp;&nbsp;&nbsp;"Nisam ja!"
<BR>&nbsp;&nbsp;&nbsp;&nbsp;&nbsp;"Biskup Peregrino te je savetovao. Gradonačelnik Kovano te je upozorio. Ja sam te preklinjala. A ti si ipak to učinio."
<BR>&nbsp;&nbsp;&nbsp;&nbsp;&nbsp;"Upozorila si me na nerede, a ne na ovo..."
<BR>&nbsp;&nbsp;&nbsp;&nbsp;&nbsp;"Ovo jesu neredi, budalo. Gore od nereda. Ovo je pogrom. Masakr. Decoubistvo. Ovo je prvi korak na dugom, užasnom putu ka ksenocidu."
<BR>&nbsp;&nbsp;&nbsp;&nbsp;&nbsp;"Ne možeš mene kriviti!"
<BR>&nbsp;&nbsp;&nbsp;&nbsp;&nbsp;Lice joj je bilo užasno na mesečini, na svetlosti koja je dopirala kroz vrata i prozore barova. "Kriv si samo za ono što si učinio. Zapalio si vatru po vrelom, suvom, vetrovitom danu, protivno svim upozorenjima. Kriv si za to, i ako ne budeš smatrao sebe odgovornim za sve posledice svojih dela, onda si potpuno nedostojan ljudskog društva i nadam se da ćeš izgubiti slobodu zauvek."
<BR>&nbsp;&nbsp;&nbsp;&nbsp;&nbsp;Otišla je. Kuda? Šta će da radi? Ne može ga ostaviti ovde samog. Nije pošteno da ga ostavi. Pre nekoliko trenutaka bio je tako veliki, sa pet stotina srca i umova i usta, sa hiljadu ruku i nogu, a sada je sve to nestalo, kao da je to ogromno novo telo umrlo i ostavilo ga kao treperavu utvaru od čoveka, usamljenog, tamnog crva sa dušom, lišenog moćnog tela kojim je nekada vladao. Nikada nije bio toliko prepadnut. Gotovo su ga ubili u hitnji da ga napuste, gotovo su ga utabali u travu.
<BR>&nbsp;&nbsp;&nbsp;&nbsp;&nbsp;Ali ipak su bili njegovi. On ih je stvorio, on je od njih načinio rulju, i mada su pogrešno razumeli zbog čega ih je stvorio, i dalje su se ponašali u skladu sa gnevom koji je izazvao u njima i sa planom koji im je on usadio u um. Jedino im je cilj bio loš - inače su i dalje radili upravo ono što je on želeo da rade. Valentina je bila u pravu. Odgovornost je njegova. Ono što sada urade, uradio je i on, isto kao da im je još na čelu.
<BR>&nbsp;&nbsp;&nbsp;&nbsp;&nbsp;Pa šta da učini?
<BR>&nbsp;&nbsp;&nbsp;&nbsp;&nbsp;Da ih zaustavi. Da povrati kontrolu. Da stane pred njih i da ih preklinje da prestanu. Nisu se uputili da spale daleku šumu poludelog očinskog drveta po imenu Ratotvorac, nego su se spremali da pobiju pekeninjose koje on poznaje, premda mu se ne dopadaju mnogo. Mora ih zaustaviti, ili će njihova krv biti na njegovim rukama kao mrlja koja se ne može oprati ili oribati, mrlja koja će zauvek ostati sa njim.
<BR>&nbsp;&nbsp;&nbsp;&nbsp;&nbsp;Potrčao je, prateći blatnjave otiske njihovih stopala po ulicama, gde je trava bila ugažena u blato. Trčao je dok ga slabine nisu zabolele, preko mesta gde su se zaustavili da polome ogradu - gde je zaštitno polje kada nam je potrebno? Zašto ga neko nije uključio? - pa dalje, do mesta gde je plamen već lizao ka nebu.
<BR>&nbsp;&nbsp;&nbsp;&nbsp;&nbsp;"Prekinite! Ugasite vatru!"
<BR>&nbsp;&nbsp;&nbsp;&nbsp;&nbsp;"Spaljuj!"
<BR>&nbsp;&nbsp;&nbsp;&nbsp;&nbsp;"Za Kuima i Hrista!"
<BR>&nbsp;&nbsp;&nbsp;&nbsp;&nbsp;"Umrite, svinje!"
<BR>&nbsp;&nbsp;&nbsp;&nbsp;&nbsp;"Eno jednog, beži!"
<BR>&nbsp;&nbsp;&nbsp;&nbsp;&nbsp;"Ubijte ga!"
<BR>&nbsp;&nbsp;&nbsp;&nbsp;&nbsp;"Spalite ga!"
<BR>&nbsp;&nbsp;&nbsp;&nbsp;&nbsp;"Drveće nije dovoljno suvo - vatra ga ne zahvata!"
<BR>&nbsp;&nbsp;&nbsp;&nbsp;&nbsp;"Biće dovoljno suvo!"
<BR>&nbsp;&nbsp;&nbsp;&nbsp;&nbsp;"Posecite drvo!"
<BR>&nbsp;&nbsp;&nbsp;&nbsp;&nbsp;"Eno još jednog!"
<BR>&nbsp;&nbsp;&nbsp;&nbsp;&nbsp;"Vidi, mala đubrad napadaju!"
<BR>&nbsp;&nbsp;&nbsp;&nbsp;&nbsp;"Slomite ih!"
<BR>&nbsp;&nbsp;&nbsp;&nbsp;&nbsp;"Daj mi tu baklju ako je nećeš koristiti!"
<BR>&nbsp;&nbsp;&nbsp;&nbsp;&nbsp;"Rastrgnite male svinje!"
<BR>&nbsp;&nbsp;&nbsp;&nbsp;&nbsp;"Za Kuima i Hrista!"
<BR>&nbsp;&nbsp;&nbsp;&nbsp;&nbsp;Krv prska u širokom luku i pada na Gregovo lice dok se on naginje, pokušavjaući da ih zaustavi. Jesam li ga poznavao? Jesam li poznavao glas tog pekeninjosa pre nego što se pretvorio u krik agonije i smrti? Ne mogu mu pomoći, rastrgli su ga. Nju. Ženu. Nikada viđenu ženu. Onda mora da smo blizu središta šume, a onaj div mora da je majčinsko drvo.
<BR>&nbsp;&nbsp;&nbsp;&nbsp;&nbsp;"Eno drveta ubice, zasigurno!"
<BR>&nbsp;&nbsp;&nbsp;&nbsp;&nbsp;Po ivici čistine na kojoj je stajalo ogromno drvo, manje drveće iznenada poče da se naginje i pada, presečeno pri korenu. Grego je za trenutak pomislio da ih to ljudi obaraju, ali onda vide da u blizini tog drveća nema nikoga. Lomilo se samo od sebe, bacajući se u smrt kako bi zdrobilo krvoločne ljude pod svojim stablom i granama, pokušavajući da zaštite majčinsko drvo.
<BR>&nbsp;&nbsp;&nbsp;&nbsp;&nbsp;U prvi mah je uspelo. Ljudi su vrištali u agoniji; dvadesetak ih je bilo zdrobljeno, zarobljeno ili povređeno pod palim drvećem. Ali onda je popadalo svo drvćee koje je moglo, a majčinsko drvo je još stajalo tamo, čudno nadimajući stablo, kao da nešto iznutra duboko guta.
<BR>&nbsp;&nbsp;&nbsp;&nbsp;&nbsp;"Ostavite ga da živi!" povika Grego. "To je majčinsko drvo! Ona ništa nije kriva!"
<BR>&nbsp;&nbsp;&nbsp;&nbsp;&nbsp;Ali njegov glas ostao je nečujan od krikova ranjenih i zarobljenih, i on sa užasom shvati da bi šuma mogla da uzvrati, da ovo uopšte nije surova igra pravde i osvete, nego pravi rat, u kome su obe strane opasne.
<BR>&nbsp;&nbsp;&nbsp;&nbsp;&nbsp;"Spalite! Spalite!" skandiranje je bilo dovoljno glasno da priguši krike umirućih. Sada su se lišće i granje palog drveća pružali ka majčinskom drvetu; ljudi ih zapališe i ono spremno planu. Nekoliko ljudi se dovoljno osvestilo da shvati kako vatra sa majčinskog drveta može da se raširi i spali i ljude prikovane pod bratskim drvećem; počeli su da ih spasavaju. No, većina ljudi bila je obuzeta zanosom uspeha. Za njih je majčinsko drvo bilo Ratotvorac, ubica; za njih je ono predstavljalo sve tuđinsko na ovom svetu, neprijatelja koji ih drži unutar ograde, gospodara koji ih je smišljeno zadržao na malom komadu zemlje u ovom prostranom svetu. Majčinsko drvo predstavljalo je pritisak i vlast, tuđinsku i opasnu, a oni su ga upravo pobeđivali.
<BR>&nbsp;&nbsp;&nbsp;&nbsp;&nbsp;Grego se trže od vriske zarobljenih ljudi koji su gledali približavanje vatre, od urlika onih koje je vatra već zahvatila, od tirjumfalnog skandiranja ljudi koji su počinili to ubistvo. "Za Kuima i Hrista! Za Kuima i Hrista!" Umalo da pobegne, nesposoban da podnese to što je video, čuo i onjušio, od blistavog narandžastog plamena, od zadaha spaljenog ljudskog mesa, od pucketanja zapaljenog živog drveta.
<BR>&nbsp;&nbsp;&nbsp;&nbsp;&nbsp;Ali nije pobegao. Umesto toga, pridružio se drugima koji su pritrčali samoj ivici plamena da bi izvukli preživele ispod palog drveća. Opekao se, i vatra mu je zahvatila odeću, ali taj bol nije bio ništa, bio je gotovo prijatan, jer predstavljao je zasluženu kaznu. Trebalo bi da umre upravo ovde. Možda bi to i učinio, možda bi se bacio toliko duboko u požar da ne iziđe dok se zločin ne iščisti iz njega i dok se ne pretvori u kosti i pepeo, ali još je bilo ranjenika koje je trebalo odvući dalje od vatre, preživelih koje je trebalo spasti. Osim toga, neko je udarcima ugasio vatru na njegovom ramenu i pomogao mu da podigne drvo, kako bi dečak ispod njega mogao da se izmigolji, i kako da umre kada je deo ovoga, deo spasavanja ovog deteta?
<BR>&nbsp;&nbsp;&nbsp;&nbsp;&nbsp;"Za Kuima i Hrista!" zajeca dečak dok je puzao dalje od plamena.
<BR>&nbsp;&nbsp;&nbsp;&nbsp;&nbsp;To je, znači, on, dečak čije su reči prekinule tišinu i pokrenule rulju ovamo. Ti si to učinio, pomisli Grego. Ti si ih otrgao od mene.
<BR>&nbsp;&nbsp;&nbsp;&nbsp;&nbsp;Dečak podiže pogled ka njemu i prepozna ga. "Grego!" uzviknu on i baci se ka njemu. Zagrlio je Grega oko butina i zagnjurio mu lice u krilo. "Striče Grego!"
<BR>&nbsp;&nbsp;&nbsp;&nbsp;&nbsp;Bio je to Olhadov najstariji sin, Nimbo.
<BR>&nbsp;&nbsp;&nbsp;&nbsp;&nbsp;"Uspeli smo!" vikao je Nimbo. "Za strica Kuima!"
<BR>&nbsp;&nbsp;&nbsp;&nbsp;&nbsp;Plamen je pucketao. Grego podiže dečaka i ponese ga, teturajući se, dalje od najvrelijeg plamena, a potom još dalje, u tamu, na hladnije mesto. Svi ljudi su se povlačili pred plamenom koji ih je progonio, nošen vetrom. Većina ih je bila kao i Grego, iscrpljeni, uplašeni, opečeni ili povređeni spasavajući druge.
<BR>&nbsp;&nbsp;&nbsp;&nbsp;&nbsp;No neki, možda i mnogi, još su bili nošeni unutrašnjom vatrom koju su Grego i Nimbo potpalili na trgu. "Spalite ih sve!" čuli su se ponegde glasovi, u manjim grupama, nalik na brzake u velikoj reci, ali sada su držali grane i baklje iz plamena koji je besneo u srcu šume. "Za Kuima i Hrista! Za Liba i Pipa! Ubij drveće! Ubij drveće!"
<BR>&nbsp;&nbsp;&nbsp;&nbsp;&nbsp;Grego se teturao sve dalje.
<BR>&nbsp;&nbsp;&nbsp;&nbsp;&nbsp;"Spusti me", reče Nimbo.
<BR>&nbsp;&nbsp;&nbsp;&nbsp;&nbsp;Sve dalje.
<BR>&nbsp;&nbsp;&nbsp;&nbsp;&nbsp;"Mogu da hodam."
<BR>&nbsp;&nbsp;&nbsp;&nbsp;&nbsp;No, Grego je suviše žurio. Nije mogao da se zaustavi zbog Nimba i nije mogao da pusti dečaka da hoda, nije mogao da ga čeka niti da ga ostavi za sobom. Ne možeš ostaviti bratovog sina u šumi zahvaćenoj požarom. I zato ga je nosio dalje, i posle nekog vremena, iznuren, ruku i nogu bolnih od napora, ramena pretvorenog u belo sunce agonije na mestu gde je opečeno, izišao je iz šume na travnati prostor pred starom kapijom, gde je staza iz šume skretala da se spoji sa stazom iz ksenološke laboratorije.
<BR>&nbsp;&nbsp;&nbsp;&nbsp;&nbsp;Masa se tu okupila, mnogi su još držali baklje, ali zbog nečega su još bili udaljeni od dva usamljena drveta koja su tu držala stražu: Ljudski i Korenko. Grego se progura kroz masu, i dalje noseći Nimba; srce mu je tuklo, i bio je ispunjen strahom i strepnjom, ali i iskrom nade, jer je znao zašto su ljudi sa bakljama stali. A kada je stigao u prve redove mase, video je da je u pravu.
<BR>&nbsp;&nbsp;&nbsp;&nbsp;&nbsp;Oko ta dva poslenja očinska drveta okupilo se oko dve stotine pekeninjosa, braće i žena, malih i opkoljenih ljudima, ali vrlo odlučnih. Boriće se do smrti na ovom mestu kako bi sprečili da ova dva poslednja drveta budu spaljena - ali biće spaljena, ako rulja tako odluči, jer nije bilo nade za pekeninjose okupljene pred ljudima rešenim da počine ubistvo.
<BR>&nbsp;&nbsp;&nbsp;&nbsp;&nbsp;No, između svinjčića i ljudi stajao je Miro, nalik na diva u poređenju sa pekeninjosima. Nije imao oružje, ali je raširio ruke kao da bi da zaštiti pekeninjose, ili možda da ih zadrži. Svojim teškim, mučnim govorom obraćao se rulji.
<BR>&nbsp;&nbsp;&nbsp;&nbsp;&nbsp;"Prvo ubijte mene!" govorio je. "Volite da ubijate! Prvo ubijte mene! Kao što su oni ubili Kuima! Prvo ubijte mene!"
<BR>&nbsp;&nbsp;&nbsp;&nbsp;&nbsp;"Ne tebe!" reče jedan od ljudi sa bakljama. "Ali ovo drveće ima da umre. I svi ti svinjčići, ako nemaju pameti da pobegnu."
<BR>&nbsp;&nbsp;&nbsp;&nbsp;&nbsp;"Prvo mene", reče Miro. "Ovo su moja braća! Prvo ubijte mene!"
<BR>&nbsp;&nbsp;&nbsp;&nbsp;&nbsp;Govorio je glasno i polako, kako bi mogli da ga razumeju. Masa je još bila puna gneva, barem neki od njih. No, bilo je mnogo i onih kojima je od svega bilo muka, mnogih koji su se već stideli, koji su već otkrili u dubini srca užasne stvari koje su počinili noćas, dok su im duše bile utopljene u volju mase. Grego je još osećao vezu sa ostalima i znao je da su obe stvari moguće - oni još usijani od gneva mogli bi da zapale još jednu vatru noćas; ili bi oni koji su se ohladili, čija je jedina unutrašnja vatra bila stid, mogli da prevladaju.
<BR>&nbsp;&nbsp;&nbsp;&nbsp;&nbsp;Grego je imao još ovu, poslednju priliku da se iskupi, barem delimično. I zato istupi napred, još noseći Nimba.
<BR>&nbsp;&nbsp;&nbsp;&nbsp;&nbsp;"I mene", reče on. "Ubijte i mene pre nego što podignete ruku na ovu braću i ovo drveće!"
<BR>&nbsp;&nbsp;&nbsp;&nbsp;&nbsp;"Sklonite se s puta, Grego, i ti i bogalj!"
<BR>&nbsp;&nbsp;&nbsp;&nbsp;&nbsp;"Po čemu ste drukčiji od Ratotvorca ako ubijete ove malene?"
<BR>&nbsp;&nbsp;&nbsp;&nbsp;&nbsp;Grego je sad stajao kraj Mira.
<BR>&nbsp;&nbsp;&nbsp;&nbsp;&nbsp;"Sklonite se! Spalićemo i ove poslednje, pa da završimo stvar." No, glas je sada bio manje siguran.
<BR>&nbsp;&nbsp;&nbsp;&nbsp;&nbsp;"Eno vatre iza vas", reče Grego, "a i suviše ih je već umrlo, i ljudi i pekeninjosa." Glas mu je bio promukao i zadihan od napora i dima. No, i dalje se čuo. "Šuma koja je ubila Kuima daleko je odavde, i Ratotvorac je još živ i zdrav. Ovo večeras nije bila pravda. Bilo je to ubistvo i masakr."
<BR>&nbsp;&nbsp;&nbsp;&nbsp;&nbsp;"Svinjčići su svinjčići!"
<BR>&nbsp;&nbsp;&nbsp;&nbsp;&nbsp;"Jesu li? Da li bi ti se dopalo da i oni tako misle za ljude?" Grego pođe par koraka prema jednom čoveku koji je izgledao umoran i nespreman da nastavi, i obratio se pravo njemu, pokazujući rukom najglasnijeg u rulji. "Ti! Da li bi voleo da budeš kažnjen za ono što je on učinio?"
<BR>&nbsp;&nbsp;&nbsp;&nbsp;&nbsp;"Ne", promrmlja čovek.
<BR>&nbsp;&nbsp;&nbsp;&nbsp;&nbsp;"Ako on ubije nekog, da li bi mislio da je pravedno da neko dođe tvojoj kući i ubije zbog toga tvoju ženu i decu?"
<BR>&nbsp;&nbsp;&nbsp;&nbsp;&nbsp;"Ne", začu se nekoliko glasova.
<BR>&nbsp;&nbsp;&nbsp;&nbsp;&nbsp;"A zašto? Ljudi su ljudi, zar ne?"
<BR>&nbsp;&nbsp;&nbsp;&nbsp;&nbsp;"Nisam ubijao decu", reče najglasniji. Sada se već branio. Više nije govorio 'mi'. Sada je bio pojedinac, sam. Masa je bledela i rastakala se.
<BR>&nbsp;&nbsp;&nbsp;&nbsp;&nbsp;"Spalili smo majčinsko drvo", reče Grego.
<BR>&nbsp;&nbsp;&nbsp;&nbsp;&nbsp;Iza njega se začu tiho cviljenje, meko i visoko. Za braću i preživele žene, to je bila potvrda njihovih najgorih strahova. Majčinsko drvo je spaljeno.
<BR>&nbsp;&nbsp;&nbsp;&nbsp;&nbsp;"Ono ogromno drvo na sredini šume - u njemu su bile sve njihove bebe. Baš sve. Ova šuma nam ničim nije naudila, a mi smo došli i ubili njihove bebe."
<BR>&nbsp;&nbsp;&nbsp;&nbsp;&nbsp;Miro takođe priđe i spusti mu ruku na rame. Da li se to Miro oslanja o njega? Ili mu pomaže da stoji?
<BR>&nbsp;&nbsp;&nbsp;&nbsp;&nbsp;Sada se masi obrati Miro. "Idite kući. Svi."
<BR>&nbsp;&nbsp;&nbsp;&nbsp;&nbsp;"Možda bi trebalo da pokušamo da ugasimo vatru", reče Grego. No, već je čitava šuma bila zahvaćena požarom.
<BR>&nbsp;&nbsp;&nbsp;&nbsp;&nbsp;"Idite kući", ponovi Miro. "Ostanite unutar ograde."
<BR>&nbsp;&nbsp;&nbsp;&nbsp;&nbsp;Još je ostalo gneva. "Ko si ti da nam govoriš šta da radimo?"
<BR>&nbsp;&nbsp;&nbsp;&nbsp;&nbsp;"Ostanite unutar ograde", reče Miro. "Sada dolazi neko drugi da štiti pekeninjose."
<BR>&nbsp;&nbsp;&nbsp;&nbsp;&nbsp;"Ko? Policija?" Nekoliko ljudi se gorko nasmeja, jer su mnogi od njih bili policija, ili su videli policajce u masi.
<BR>&nbsp;&nbsp;&nbsp;&nbsp;&nbsp;"Evo ih", reče Miro.
<BR>&nbsp;&nbsp;&nbsp;&nbsp;&nbsp;Začu se duboko brujanje, isprva tiho, jedva čujno od buktanja vatre, ali potom sve bučnije i bučnije, sve dok se ne pojavi pet letelica, talasajući travu dok su kružile nad masom, čas kao crni obris pred pozadinom požara, čas blistave od odraza vatre kad bi se našle sa druge strane. Na kraju se spustiše, svih pet, u visoku travu. Tek tada su ljudi uspeli da razaberu oblike, po šest prilika na svakoj letećoj platformi. Ono što su mislili da je blistava mašinerija nije uopšte bila mašinerija, nego živa stvorenja, ne toliko velika kao ljudi niti toliko mala kao pekeninjosi, sa velikim glavama i složenim očima. Nisu ničim pretila, nego su se postrojila ispred svake letelice; ništa drugo nije ni bilo potrebno. Pogled na njih bio je dovoljan, jer probudio je sećanja na drevne košmare i užasne priče.
<BR>&nbsp;&nbsp;&nbsp;&nbsp;&nbsp;"Deus nos perdoe!" povika nekoliko ljudi. Bože, oprosti nam. Očekivali su da će umreti.
<BR>&nbsp;&nbsp;&nbsp;&nbsp;&nbsp;"Idite kući", reče Miro. "Ostanite unutar ograde."
<BR>&nbsp;&nbsp;&nbsp;&nbsp;&nbsp;"Ko su oni?" Nimbov dečiji glas govorio je u ime svih.
<BR>&nbsp;&nbsp;&nbsp;&nbsp;&nbsp;Začuše se šaputavi odgovori. "Đavoli." "Anđeli uništitelji." "Smrt."
<BR>&nbsp;&nbsp;&nbsp;&nbsp;&nbsp;A potom istina, sa Gregovih usana, jer on je znao ko su, mada je to bilo nezamislivo. "Insekti", reče on. "Insekti, ovde, na Luzitaniji."
<BR>&nbsp;&nbsp;&nbsp;&nbsp;&nbsp;Nisu pobegli. Pošli su korakom, pažljivo gledajući, sklanjajući se od novih tuđinskih bića čije postojanje niko od njih nije ni naslućivao, čije su moći mogli samo da zamišljaju, ili da se sete drevnih video snimaka koje su nekada gledali u školi. Insekti, koji su nekada zamalo uništili čovečanstvo, sve dok Ender Ksenocid nije uništio njih. Knjiga pod naslovom 'Kraljica-matica' govorila je da su, zapravo, bili divni i da nisu morali da umru. No, sada kad su ih videli, sa sjajnim crnim egzoskeletom, sa hiljadama svetlucavih sočiva u zelenim očima, nisu osećali divljenje nego užas. A kada budu otišli kući, otići će sa saznanjem da ih van ograde ne vrebaju samo patuljasti, primitivni svinjčići, nego i oni. Jesu li ikada ranije bili u zatvoru? Sada su svakako bili zatvoreni u jednom od krugova pakla.
<BR>&nbsp;&nbsp;&nbsp;&nbsp;&nbsp;Na kraju od ljudi ostadoše samo Miro, Grego i Nimbo. Svinjčići oko njih takođe su delovali zaprepašćeno - ali nisu bili užasnuti, jer njih u podsvesti nisu vrebali košmari o insektima, kao ljude. Osim toga, insekti su se pojavili da ih zaštite i spasu. Nisu osećali mnogo radoznalosti prema ovim tuđincima, nego duboki bol za onim što su izgubili.
<BR>&nbsp;&nbsp;&nbsp;&nbsp;&nbsp;"Ljudski je molio kraljicu-maticu da im pomogne, ali ona je kazala da neće da ubija ljude", reče Miro. "Onda je Džejn videla vatru preko satelita na nebu i rekla je to Endruu Viginu. On je razgovarao sa kraljicom i rekao joj šta da učini. Da neće morati nikoga da ubije."
<BR>&nbsp;&nbsp;&nbsp;&nbsp;&nbsp;"Neće nas ubiti?" upita Nimbo.
<BR>&nbsp;&nbsp;&nbsp;&nbsp;&nbsp;Grego tek sad shvati da je Nimbo proveo poslednje minute u iščekivanju smrti. A onda uvide da je i sam to očekivao - da je tek sad, kad je Miro objasnio, postao siguran da nisu došli da kazne njega i Nimba za ono što su noćas pokrenuli. Bolje rečeno, za ono što je Grego pokrenuo, a što je Nimbo, glas nedužnog deteta, samo ubrzao.
<BR>&nbsp;&nbsp;&nbsp;&nbsp;&nbsp;Grego polako kleče i spusti dečaka. Ruke ga gotovo nisu slušale, a bol u ramenu bio je nepodnošljiv. Počeo je da plače. No, nije plakao od bola.
<BR>&nbsp;&nbsp;&nbsp;&nbsp;&nbsp;Insekti su se sada pokrenuli, i to brzo. Većina ih je ostala na tlu, rasporedivši se na stražarska mesta oko grada. Nekoliko ih se vratilo u letelice, po jedan na svaku, i uzletelo preko zapaljene šume i plameteće trave, prskajući ih nečim što je smirivalo vatru i polako je gasilo.
<BR>
<BR>&nbsp;&nbsp;&nbsp;&nbsp;&nbsp;Biskup Peregrino stajao je na niskom temelju koji je bio postavljen tog jutra. Narod Luzitanije, sav na okupu, sedeo je u travi. Biskup je koristio mali glasnogovornik, kako bi ga svi čuli. No, to mu verovatno i ne bi bilo potrebno - svi su ćutali, čak i mala deca, koja su nekako osetila opšte raspoloženje.
<BR>&nbsp;&nbsp;&nbsp;&nbsp;&nbsp;Iza biskupa videla se šuma, pocrnela, ali ne i potpuno beživotna - poneko drvo počinjalo je da se zeleni. Pred njim su ležala tela pokrivena ćebadima, svako kraj svog groba. Najbliže je bilo Kuimovo - telo oca Estevaoa. Ostalo su bila tela ljudi koji su stradali pre dve noći, pod drvećem i u požaru.
<BR>&nbsp;&nbsp;&nbsp;&nbsp;&nbsp;"Ovi grobovi biće pod crkve, tako da kad god uđemo u nju, stupamo po telima mrtvih. Telima onih koji su poginuli pomažući u ubijanju i uništenju naše braće pekeninjosa. Preko tela oca Estevaoa, koji je umro pokušavajući da donese reč Isusa Hrista jeretičkoj šumi. On je umro kao mučenik. Ostali su umrli sa zločinom u srcu i sa okrvavljenim rukama.
<BR>&nbsp;&nbsp;&nbsp;&nbsp;&nbsp;Govorim jasno, kako Govornik za Mrtve ne bi morao ništa da doda posle mene. Govorim jasno, onako kako je Mojsije govorio deci Izrailjevoj koja su obožavala zlatno tele i odbacila zavet sa Bogom. Među svima nama samo nekolicina nema nikakvog udela u krivici za ovaj zločin. Otac Estevao, koji je umro čist, ali čije je ime bilo na svetogrdnim usnama onih koji su ubijali. Govornik za Mrtve, i oni koji su putovali sa njim da donesu kući telo mučenika. I Valentina, Govornikova sestra, koja je upozorila i gradonačelnika i mene na to šta će se desiti. Valentina poznaje istoriju, poznaje ljude, ali gradonačelnik i ja smo mislili da poznajemo vas, i da ste jači od istorije. Avaj za sve nas, posrnuli ste kao mnogi drugi, kao i ja. Greh je na svima nama koji smo mogli pokušati da ovo sprečimo, a nismo! Na ženama koje nisu pokušale da zadrže muževe kod kuće. Na ljudima koji su gledali, ali nisu rekli ništa. I na svima koji su držali baklje u rukama i ubijali pleme naše braće po veri zbog zločina koji su počinili njihovi daleki rođaci na drugom kraju kontinenta.
<BR>&nbsp;&nbsp;&nbsp;&nbsp;&nbsp;Zakon obavlja svoj deo pravde. Gerao Gregorio Ribeira fon Hese je u zatvoru, ali zbog drugog zločina - zato što je izdao ukazano poverenje i odao tajne koje nije smeo da oda. Nije u zatvoru zbog masakra nad pekeninjosima, jer nije ništa krivlji za to od vas ostalih koji ste ga sledili. Da li me razumete? Krivica je na svima nama, i svi zajeno moramo je okajati, i iskupiti, i moliti se da nam Hrist oprosti, svima zajedno, za užasnu stvar koju smo učinili sa njegovim imenom na usnama!
<BR>&nbsp;&nbsp;&nbsp;&nbsp;&nbsp;Stojim na temelju nove crkve, koja će biti posvećena ocu Estevaou, apostolu pekeninjosa. Cigle za temelj su iščupane iz zidova naše katedrale - sada tamo zijaju rupe, i kroz njih će duvati vetar i padati kiša po nama dok se molimo. I katedrala će ostati takva, ranjena i oštećena, dok ova crkva ne bude završena.
<BR>&nbsp;&nbsp;&nbsp;&nbsp;&nbsp;A kako ćemo je završiti? Poći ćete kući, svi, i svako će srušiti zid svoje kuće, i pokupiće cigle, i doneće ih ovamo. I vi ćete ostaviti zidove razrušene dok ova crkva ne bude završena.
<BR>&nbsp;&nbsp;&nbsp;&nbsp;&nbsp;Potom ćemo srušiti po zid u svakoj fabrici, svakoj zgradi u našoj koloniji, sve dok ne bude ostala nijedna građevina bez rane od našeg greha. I sve te rane ostaće otvorene dok zidovi crkve ne budu dovoljno visoki da ponesu krov, sa krovnim gredama od pocrnelog drveća koje je palo u šumi, pokušavajući da zaštiti svoj narod od naših krvoločnih ruku.
<BR>&nbsp;&nbsp;&nbsp;&nbsp;&nbsp;A onda ćemo doći, svi mi, u ovu crkvu, i ući ćemo na kolenima, jedan po jedan, sve dok svako od nas ne bude prepuzao preko grobova naših mrtvih, i ispod tela one drevne braće koja su živela kao drveće u trećem životu koji im je podario naš milostivi Bog, a mi im ga oteli. Tada ćemo se moliti za oproštaj. Molićemo se našem mučeničkom ocu Estevaou da moli za nas. Molićemo se Hristu da ukljući naš užasni greh u svoje molitve, kako ne bismo proveli večnost u paklu. Molićemo se bogu da nas očisti.
<BR>&nbsp;&nbsp;&nbsp;&nbsp;&nbsp;Tek tada ćemo popraviti zidove naših kuća. To je naše pokajanje, deco moja. Molimo se da to bude dovoljno."
<BR>
<BR>&nbsp;&nbsp;&nbsp;&nbsp;&nbsp;Nasred čistine posute pepelom stajali su Ender, Valentina, Miro, Ela, Kuara, Ouanda i Olhado, gledajući kako najpoštovaniju od svih žena komadaju i sade u tlo, kako bi izrasla u majčinsko drvo iz tela svog drugog života. Dok je umirala, preostale žene su prišle otvoru u starom majčinskom drvetu i pokupile tela mrtvih beba i malih majki koje su tamo živele, i poslagale ih na okrvavljeno telo sve dok se nije napravila humka. Kroz nekoliko sati, njena mladica nići će kroz njihova tela u potrazi za svetlom.
<BR>&nbsp;&nbsp;&nbsp;&nbsp;&nbsp;Koristeći njihove materije, brzo će rasti, sve dok ne bude bila dovoljno debela i visoka da otvori pukotinu u stablu. Ako bude rasla dovoljno brzo, ako se otvori na vreme, nekoliko preživelih beba koje su se još držale unutrašnjosti starog, mrtvog majčinskog drveta moći će da se prenesu u novo majčinsko drvo. Ako među preživelim bebama ima novih malih majki, njih će odneti preživelom očinskom drveću, Ljudskom i Korenku, na parenje. Ako u njihovim malenim telima budu začete nove bebe, onda će šuma koja je upoznala najbolju i najgoru stranu ljudskih bića moći da preživi.
<BR>&nbsp;&nbsp;&nbsp;&nbsp;&nbsp;Ako ne bude tako - ako sve bebe budu mužjaci, što je sasvim moguće, ili bude ženki, ali neplodnih, što je sasvim moguće, ili ako su suviše ozleđene vrelinom vatre koja je proždirala stablo majčinskog drveta i ubila ga, ili ako budu suviše oslabljene danima gladovanja koji ih čekaju dok novo majčinsko drvo bude spremno za njih - onda će šuma umreti sa ovim ženama i braćom, i Ljudski i Korenko će živeti hiljadu godina ili više kao očinsko drveće bez plemena. Možda će im neka druga plemena ukazati čast i doneti im svoje male majke na parenje. Možda. Ali oni više neće biti očinsko drveće svog plemena, okruženi svojim sinovima. Biće usamljeno drveće bez svoje šume, usamljeni spomenici onome za šta su živeli: da udruže ljude i pekeninjose.
<BR>&nbsp;&nbsp;&nbsp;&nbsp;&nbsp;Što se tiče gneva protiv Ratotvorca, to se smirilo. Očinsko drveće na čitavoj Luzitaniji složilo se da je moralni dug stvoren smrću oca Estevaoa plaćen i preplaćen uništenjem šume Korenka i Ljudskog. Zapravo, Ratotvorac je pridobio još mnogo novih sledbenika za svoju jeres - pa zar nisu ljudi dokazali da su nedostojni reči Hristove? Ratotvorac je i dalje tvrdio da su pekeninjosi odabrani da budu sud Svetog Duha, dok ljudi očito u sebi nemaju ništa Božje. Ne moramo više da ubijamo ljudska bića, govorio je on. Treba samo da čekamo, i Sveti Duh će ih sve ubiti. U međuvremenu, Bog nam je poslao kraljicu-maticu da nam sagradi vasionske brodove. Ponećemo Svetog Duha sa sobom da presudi svakom svetu na koji naiđemo. Bićemo anđeo uništitelj. Bićemo Izraeliti koji čiste Hanan da naprave mesta za Odabrani narod Božji.
<BR>&nbsp;&nbsp;&nbsp;&nbsp;&nbsp;Sada mu je mnogo pekeninjosa verovalo. Više nisu mislili da je Ratotvorac lud; prisustvovali su prvom nagoveštaju apokalipse u plamenu nedužne šume. Mnogi pekeninjosi smatrali su da od ljudi više nemaju šta da nauče. Ljudska bića više nisu ugodna Bogu.
<BR>&nbsp;&nbsp;&nbsp;&nbsp;&nbsp;No, na ovoj šumskoj čistini, do članaka u pepelu, braća i žene koji su bdeli nad novim majčinskim drvetom nisu verovali u Ratotvorčevo učenje. Oni, koji su poznavali ljudska bića, čak su odlučili da ljudi prisustvuju kao posmatrači i pomagači u njihovom pokušaju ponovnog rođenja.
<BR>&nbsp;&nbsp;&nbsp;&nbsp;&nbsp;"Zato što znamo", reče Sadiša, koji je sada bio predstavnik preživele braće, "da nisu svi ljudi isti, kao što nisu isti ni svi pekeninjosi. U nekima od vas Hrist živi, u nekima ne. Nismo ni mi svi kao Ratotvorčeva šuma, a ni vi niste svi ubice."
<BR>&nbsp;&nbsp;&nbsp;&nbsp;&nbsp;I tako je Sadiša uhvatio Mira i Valentinu za ruke, u praskozorje, kada je novo majčinsko drvo uspelo da otvori pukotinu u svom tankom stablu, dok su žene nežno prenosile slaba, izgladnela tela preživelih beba u njihov novi dom. Bilo je prerano da se proceni, ali bilo je razloga za nadu: novo majčinsko drvo pripremilo se za svega dan i po, a prenos je dočekalo preko trideset beba. Desetak od njih mogle bi biti plodne ženke, a ako makar četvrtina od njih doživi da ponese mlade, šuma će ponovo nići.
<BR>&nbsp;&nbsp;&nbsp;&nbsp;&nbsp;Sadiša je drhtao. "Braća još nikada nisu ovo videla", reče on, "u čitavoj istoriji sveta."
<BR>&nbsp;&nbsp;&nbsp;&nbsp;&nbsp;Nekoliko braće je klečalo i krstilo se. Mnogi su se molili tokom bdenja. Valentina se seti šta joj je ranije rekla Kuara. Prišla je Miru i obratila mu se šapatom. "I Ela se molila."
<BR>&nbsp;&nbsp;&nbsp;&nbsp;&nbsp;"Ela?"
<BR>&nbsp;&nbsp;&nbsp;&nbsp;&nbsp;"Pre požara. Kuara je bila sa njom na oltaru Os Venerados. Molila se Bogu da nam otvori put da rešimo sve naše probleme."
<BR>&nbsp;&nbsp;&nbsp;&nbsp;&nbsp;"Za to se svi mole."
<BR>&nbsp;&nbsp;&nbsp;&nbsp;&nbsp;Valentina pomisli šta se sve desilo u danima posle Eline molitve. "Pretpostavljam da je prilično razočarana odgovorom na svoju molitvu."
<BR>&nbsp;&nbsp;&nbsp;&nbsp;&nbsp;"Tako obično biva."
<BR>&nbsp;&nbsp;&nbsp;&nbsp;&nbsp;"Ali možda je ovo - što se majčinsko drvo tako brzo otvorilo - možda je to početak njenog odgovora."
<BR>&nbsp;&nbsp;&nbsp;&nbsp;&nbsp;Miro začuđeno pogleda Valentinu. "Jesi li ti vernik?"
<BR>&nbsp;&nbsp;&nbsp;&nbsp;&nbsp;"Recimo da podozrevam. Podozrevam da postoji neko ko pazi šta nam se sve dešava. To je korak dalje nego samo da želiš. A korak manje od nade."
<BR>&nbsp;&nbsp;&nbsp;&nbsp;&nbsp;Miro se osmehnu, ali Valentina nije bila sigurna da li je zadovoljan ili mu je smešno. "Pa, šta će Bog dalje učiniti u odgovor na Elinu molitvu?"
<BR>&nbsp;&nbsp;&nbsp;&nbsp;&nbsp;"Sačekaćemo, pa ćemo videti", reče Valentina. "Na nama je da odlučimo šta ćemo mi dalje. Treba samo da razrešimo najdublje tajne Vaseljene."
<BR>&nbsp;&nbsp;&nbsp;&nbsp;&nbsp;"Pa, to bi Bogu sasvim odgovaralo", reče Miro.
<BR>&nbsp;&nbsp;&nbsp;&nbsp;&nbsp;Utom stiže Ouanda; kao ksenolog, i ona je pozvana na bdenje, a pošto nije bila u smeni, vest o otvaranju majčinskog drveta smesta joj je javljena. Njen dolazak obično je izazivao Mirov žurni odlazak. Sada nije bilo tako. Valentina je sa zadovoljstvom primetila da Miro niti traži pogledom Ouandu niti je izbegava; ona je naprosto bila tamo, radeći sa pekeninjosima, isto kao i on. To je svakako bilo namerno glumljenje normalnosti, ali po Valentininom iskustvu, normalnost je uvek glumljena, jer ljudi se ponašaju onako kako misle da se od njih očekuje. Miro je stigao do tačke kada je spreman da se ponaša u skladu sa srazmerno normalnom ulogom u odnosu na Ouandu, bez obzira na to koliko to po njegovom ličnom mišljenju bilo lažno. A možda i nije bilo sasvim lažno. Ona je sada bila dvostruko starija od njega. Nije više bila ona devojka koju je voleo.
<BR>&nbsp;&nbsp;&nbsp;&nbsp;&nbsp;Njih dvoje su se voleli, ali nisu spavali jedno s drugim. Valentini je bilo milo kada joj je Miro to rekao, mada je govorio sa besnim žaljenjem. Valentina je odavno primetila da u zajednicama koje cene čednost i odanost, kao na Luzitaniji, oni mladi koji uspevaju da kanališu strasti obično izrastu u snažne i civilizovane osobe. Oni mladi koji su bili suviše slabi da bi se kontrolisali ili su suviše prezirali društvene norme obično postanu ili ovce ili vukovi - ili tupi pripadnici stada ili grabljivci koji uzimaju sve što mogu, a ništa ne daju.
<BR>&nbsp;&nbsp;&nbsp;&nbsp;&nbsp;Kada je tek upoznala Mira, plašila se da je on samosažaljivi slabić ili samoživi grabljivac koji prezire svoju onesposobljenost. No, nije bilo tako. On može da žali zbog svoje mladalačke čednosti - sasvim je prirodno da žali što nije spavao sa Ouandom dok su bili istih godina i dok je još bio snažan - ali Valentina nije žalila. To je pokazivalo da Miro ima unutrašnju snagu i osećanje odgovornosti prema svojoj zajednici. Valentina je smatrala da je sasvim logično što je upravo Miro, sam, zadržao rulju u onim ključnim trenucima koji su spasli Korenka i Ljudskog.
<BR>&nbsp;&nbsp;&nbsp;&nbsp;&nbsp;Takođe je bilo logično da se sada i Miro i Ouanda strašno trude da se pretvaraju kako su samo dvoje ljudi koji rade svoj posao - da je između njih sve normalno. Unutrašnja snaga i spoljašnje poštovanje. Takvi ljudi drže zajednicu na okupu, takvi je vode. Za razliku od ovaca i vukova, oni igraju ulogu bolju od one koju im nalažu unutrašnji strahovi i želje. Igraju ulogu pristojnosti, samožrtvovanja, javne časti - ulogu civilizacije. A mada se pretvaraju, to postaje stvarnost. Postoji civilizacija u ljudskoj istoriji, pomisli Valentina, ali samo zbog ovakvih ljudi. Zbog pastira.
<BR>
<BR>&nbsp;&nbsp;&nbsp;&nbsp;&nbsp;Novinja ga je čekala na ulazu u školu. Oslanjala se o ruku dona Hriste, četvrtog upravnika Dece Uma Hristovog otkako je Ender stigao na Luzitaniju.
<BR>&nbsp;&nbsp;&nbsp;&nbsp;&nbsp;"Nemam šta da ti kažem", reče Novinja. "Po zakonu smo još u braku, ali to je sve."
<BR>&nbsp;&nbsp;&nbsp;&nbsp;&nbsp;"Nisam ja ubio tvog sina", reče on.
<BR>&nbsp;&nbsp;&nbsp;&nbsp;&nbsp;"Nisi ga ni spasao", odgovori ona.
<BR>&nbsp;&nbsp;&nbsp;&nbsp;&nbsp;"Volim te", reče Ender.
<BR>&nbsp;&nbsp;&nbsp;&nbsp;&nbsp;"Onoliko koliko si sposoban za ljubav", reče ona. "A i to samo kada ti ostane malo vremena od staranja o svima drugima. Misliš da si nekakav anđeo čuvar, odgovoran za čitav svet. Od tebe sam tražila samo da preuzmeš odgovornost za moju porodicu. Ti umeš da voliš ljude na bilijarde, ali ne i na desetine, a kada treba voleti jednog, potpuno si nesposoban."
<BR>&nbsp;&nbsp;&nbsp;&nbsp;&nbsp;To je bila stroga presuda, i znao je da nije tačna, ali nije došao ovamo da se svađa. "Molim te, vrati se kući", reče on. "Ti me voliš i potreban sam ti koliko i ti meni."
<BR>&nbsp;&nbsp;&nbsp;&nbsp;&nbsp;"Ovo je sada moj dom. Više mi nisi potreban ni ti ni bilo ko drugi. I ako si samo zbog toga došao, traćiš i moje i svoje vreme."
<BR>&nbsp;&nbsp;&nbsp;&nbsp;&nbsp;"Ne, nije samo to."
<BR>&nbsp;&nbsp;&nbsp;&nbsp;&nbsp;Čekala je.
<BR>&nbsp;&nbsp;&nbsp;&nbsp;&nbsp;"Podaci u laboratoriji. Sve si ih zapečatila. Moramo da nađemo rešenje za deskoladu pre nego što nas sve uništi."
<BR>&nbsp;&nbsp;&nbsp;&nbsp;&nbsp;Ona se bledo osmehnu. "Zašto me gnjaviš time? Džejn može da zaobiđe sve moje lozinke, zar ne?"
<BR>&nbsp;&nbsp;&nbsp;&nbsp;&nbsp;"Nije pokušala", reče on.
<BR>&nbsp;&nbsp;&nbsp;&nbsp;&nbsp;"Verovatno samo zato da me ne uvredi. Ali mogla bi, zar ne?"
<BR>&nbsp;&nbsp;&nbsp;&nbsp;&nbsp;"Verovatno."
<BR>&nbsp;&nbsp;&nbsp;&nbsp;&nbsp;"Onda neka tako i uradi. Sada ti je samo ona potrebna. Ja ti i nisam trebala kad si imao nju."
<BR>&nbsp;&nbsp;&nbsp;&nbsp;&nbsp;"Pokušao sam da ti budem dobar muž", reče Ender. "Nikada nisam rekao da mogu da te zaštitim od svega, ali učinio sam sve što sam mogao."
<BR>&nbsp;&nbsp;&nbsp;&nbsp;&nbsp;"Da jesi, moj Estevao bi još bio živ."
<BR>&nbsp;&nbsp;&nbsp;&nbsp;&nbsp;Okrenula se, i dona Hrista je otprati unutra. Ender je gledao za njom dok nije skrenula za ugao. Tada se i sam okrete i ode. Nije bio siguran kuda se uputio, samo je znao da mora da se udalji odatle.
<BR>&nbsp;&nbsp;&nbsp;&nbsp;&nbsp;"Žao mi je", tiho reče Džejn.
<BR>&nbsp;&nbsp;&nbsp;&nbsp;&nbsp;"Da", reče on.
<BR>&nbsp;&nbsp;&nbsp;&nbsp;&nbsp;"Kad mene više ne bude", reče ona, "možda će ti se Novinja vratiti."
<BR>&nbsp;&nbsp;&nbsp;&nbsp;&nbsp;"Nikuda ti ne ideš, ako se ja pitam", reče on.
<BR>&nbsp;&nbsp;&nbsp;&nbsp;&nbsp;"Ali ne pitaš se. Kroz nekoliko meseci će me isključiti."
<BR>&nbsp;&nbsp;&nbsp;&nbsp;&nbsp;"Umukni", reče on.
<BR>&nbsp;&nbsp;&nbsp;&nbsp;&nbsp;"Samo govorim istinu."
<BR>&nbsp;&nbsp;&nbsp;&nbsp;&nbsp;"Umukni i pusti me da razmislim."
<BR>&nbsp;&nbsp;&nbsp;&nbsp;&nbsp;"Šta, sad hoćeš da spaseš mene? Tvoj prosek kao spasioca u poslednje vreme nije baš najbolji."
<BR>&nbsp;&nbsp;&nbsp;&nbsp;&nbsp;Nije joj odgovorio, a ona se tog popodneva više nije oglasila. Izišao je kroz kapiju, ali nije otišao u šumu. Proveo je po podne u preriji, sam, pod vrelim suncem.
<BR>&nbsp;&nbsp;&nbsp;&nbsp;&nbsp;Ponekad je razmišljao, pokušavajući da se izbori sa problemima koji su ga i dalje čekali; dolazi flota, određen je datum za isključivanje Džejn, deskolada neprekidno pokušava da uništi ljude na Luuzitaniji, Ratotvorac planira da raširi deskoladu po čitavoj Galaksiji, a situacija u gradu je vrlo mračna otkad kraljica-matica drži stražu oko ograde, a svi su razrušili zidove svojih kuća u znak pokajanja.
<BR>&nbsp;&nbsp;&nbsp;&nbsp;&nbsp;No, ponekad bi mu se um naprosto ispraznio od misli, i stajao je ili sedeo ili ležao u travi, suviše otupeo da plače, i sećao se njenog lica, pokretao usne, jezik i zube da izgovori njeno ime, nemo je preklinjući, znajući da čak i kad bi ga glasno izgovorio, čak i kad bi vikao, čak i kad bi ona čula njegov glas, ne bi mu odgovorila.
<BR>&nbsp;&nbsp;&nbsp;&nbsp;&nbsp;Novinja.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
