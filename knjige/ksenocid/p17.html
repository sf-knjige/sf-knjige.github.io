<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. ENDEROVA DECA
<P>&nbsp;&nbsp;&nbsp;&nbsp;&nbsp;Siroti Ender. Njegovi košmari sad se muvaju oko njega na sopstvenim nogama.
<BR>&nbsp;&nbsp;&nbsp;&nbsp;&nbsp;To je vrlo čudan način da na kraju ipak dobije decu.
<BR>&nbsp;&nbsp;&nbsp;&nbsp;&nbsp;Ti prizivaš aiue iz haosa. Kako je uspeo da im nađe dušu?
<BR>&nbsp;&nbsp;&nbsp;&nbsp;&nbsp;Zašto misliš da je našao?
<BR>&nbsp;&nbsp;&nbsp;&nbsp;&nbsp;Eno ih, hodaju i govore.
<BR>&nbsp;&nbsp;&nbsp;&nbsp;&nbsp;Onaj po imenu Piter došao je da razgovara sa tobom, zar ne?
<BR>&nbsp;&nbsp;&nbsp;&nbsp;&nbsp;Najuobraženiji čovek koga sam ikada sreo.
<BR>&nbsp;&nbsp;&nbsp;&nbsp;&nbsp;Šta misliš, kako je moguće da se rodio sa znanjem jezika očinskog drveća?
<BR>&nbsp;&nbsp;&nbsp;&nbsp;&nbsp;Ne znam. Ender ga je stvorio. Zašto ga ne bi stvorio tako da zna da govori?
<BR>&nbsp;&nbsp;&nbsp;&nbsp;&nbsp;Ender ih i dalje oboje stvara, iz sata u sat. Osetili smo sistem u njemu. On to možda i ne razume, ali nema razlike između to dvoje i njega samog. Možda imaju različita tela, ali su ipak deo njega. Šta god učinili, šta god rekli, to je Enderova aiua, ona radi i govori.
<BR>&nbsp;&nbsp;&nbsp;&nbsp;&nbsp;Zna li on za to?
<BR>&nbsp;&nbsp;&nbsp;&nbsp;&nbsp;Sumnjamo.
<BR>&nbsp;&nbsp;&nbsp;&nbsp;&nbsp;Hoćete li mu reći?
<BR>&nbsp;&nbsp;&nbsp;&nbsp;&nbsp;Samo ako bude pitao.
<BR>&nbsp;&nbsp;&nbsp;&nbsp;&nbsp;A šta mislite, kad će to biti?
<BR>&nbsp;&nbsp;&nbsp;&nbsp;&nbsp;Kada već bude znao odgovor.
<BR>
<BR>&nbsp;&nbsp;&nbsp;&nbsp;&nbsp;Bio je poslednji dan testiranja rekolade. Vest o uspehu - zasad - već se raširila po čitavoj ljudskoj koloniji, a Ender je pretpostavljao da je tako i kod pekeninjosa. Elin pomoćnik po imenu Staklo dobrovoljno se javio za opit. Već tri dana živeo je u istoj sterilnoj komori u kojoj se Sadiša žrtvovao. No, ovog puta deskolada je u njemu ubijena onom viricidnom bakterijom u čijem stvaranju je on pomogao Eli. A umesto nje, sve životne funkcije koje je nekada održavala deskolada obavljao je Elin novi virus, rekolada. Radio je savršeno. Staklo uopšte nije ni bio bolestan. Ostao je još samo poslednji korak pre nego što se proglasi da je rekolada potpun uspeh.
<BR>&nbsp;&nbsp;&nbsp;&nbsp;&nbsp;Sat pre konačnog testa, Ender, večito praćen Piterom i mladom Val, sastao se sa Kuarom i Gregom u Gregovoj ćeliji.
<BR>&nbsp;&nbsp;&nbsp;&nbsp;&nbsp;"Pekeninjosi su pristali", objašnjavao je Ender Kuari. "Spremni su da rizikuju i saglasili su se da se deskolada ubije i zameni rekoladom, posle testiranja na Staklu."
<BR>&nbsp;&nbsp;&nbsp;&nbsp;&nbsp;"Ne čudim se", reče Kuara.
<BR>&nbsp;&nbsp;&nbsp;&nbsp;&nbsp;"Ja se čudim", reče Piter. "Svinjčići očito, kao vrsta, čeznu za smrću."
<BR>&nbsp;&nbsp;&nbsp;&nbsp;&nbsp;Ender uzdahnu. Iako više nije bio uplašeni dečačić, a Piter nije bio ni stariji ni krupniji ni jači od njega, u Enderovom srcu i dalje nije bilo ni traga ljubavi za ovu simulaciju starijeg brata koju je nekako stvorio Spolja. On je bio sve čega se Ender plašio i mrzeo u detinjstvu, i bilo je zastrašujuće i nepodnošljivo ponovo ga imati za vratom.
<BR>&nbsp;&nbsp;&nbsp;&nbsp;&nbsp;"Kako to misliš?" upita Grego. "Da se pekeninjosi nisu složili, deskolada bi ih učinila suviše užasnim da bismo im smeli dozvoliti da opstanu."
<BR>&nbsp;&nbsp;&nbsp;&nbsp;&nbsp;"Naravno", osmehnu se Piter. "Fizičar je stručnjak za strategiju."
<BR>&nbsp;&nbsp;&nbsp;&nbsp;&nbsp;"Ono što Piter kaže", reče Ender, "jeste da, kad bi on odlučivao u ime pekeninjosa - što bi svakako voleo - nikad ne bi odustao od deskolade sve dok ne bi dobio od čovečanstva nešto za uzvrat."
<BR>&nbsp;&nbsp;&nbsp;&nbsp;&nbsp;"Za divno čudo, ostarelo čudo od deteta i dalje ima neki zaostatak inteligencije", reče Piter. "Zašto bi pristali da izgube svoje jedino oružje od koga čovečanstvo ima ralzoga da strepi? Luzitanijska flota i dalje se približava, i još ima molekularno oružje. Zašto ne bi naterali ovog našeg Endrua da se ukrca u svoju magičnu leteću loptu i pođe u susret floti, kako bi sklopio mir?"
<BR>&nbsp;&nbsp;&nbsp;&nbsp;&nbsp;"Zato što bi me ubili kao psa", reče Ender. "Pekeninjosi su pristali zato što je to ispravno, pravedno i pristojno. Smisao tih reči objasniću ti kasnije."
<BR>&nbsp;&nbsp;&nbsp;&nbsp;&nbsp;"Znam te reči", reče Piter. "Čak znam i šta znače."
<BR>&nbsp;&nbsp;&nbsp;&nbsp;&nbsp;"Zaista?" upita mlada Val. Njen glas je, kao i uvek, predstavljao iznenađenje - tih, blag, pa ipak dovoljan da prekine druge razgovore. Ender se sećao da je Valentinin glas oduvek bio takav. Bilo je nemoguće ne slušati je, mada je vrlo retko podizala glas.
<BR>&nbsp;&nbsp;&nbsp;&nbsp;&nbsp;"Ispravno. Pravedno. Pristojno", reče Piter. Reči su u njegovim ustima zvučale prljavo. "Osoba koja izgovara te reči ili veruje u njihovo značenje ili ne. Ako ne veruje, onda znači da neko stoji iza mojih leđa sa nožem u ruci. Ako veruje, znači da ću pobediti."
<BR>&nbsp;&nbsp;&nbsp;&nbsp;&nbsp;"Ja ću ti reći šta te reči znače", reče Kuara. "Znače da ćemo čestitati pekeninjosima - i sebi samima - što smo uništili razumnu vrstu koja možda ne postoji nigde drugde u svemiru."
<BR>&nbsp;&nbsp;&nbsp;&nbsp;&nbsp;"Ne zavaravaj se", reče Piter.
<BR>&nbsp;&nbsp;&nbsp;&nbsp;&nbsp;"Svi su tako sigurni da je deskolada veštački stvoren virus", reče Kuara, "ali niko nije pomislio na drugu mogućnost - da se mnogo primitivnija, ranjivija verzija deskolade razvila prirodnim putem, a zatim samu sebe izmenila do sadašnjeg oblika. To je veštački stvoren virus, da, ali ko ga je stvorio? A sad govorimo o njegovom istrebljenju, a da nismo ni pokušali da razgovaramo s njom."
<BR>&nbsp;&nbsp;&nbsp;&nbsp;&nbsp;Piter se iskezi prvo njoj, pa Enderu. "Čudi me da ova lukava mala savest nije tvoj krvni potomak", reče on. "Jednako je opsednuta traženjem razloga da se oseća kriva koliko i ti i Val."
<BR>&nbsp;&nbsp;&nbsp;&nbsp;&nbsp;Ender se pravio da ga ne čuje, pokušavajući da odgovori Kuari. "Da, ubijamo je, jer ne možemo više da čekamo. Deskolada pokušava da nas uništi, i nema vremena za oklevanje. Ako možemo, ubićemo je."
<BR>&nbsp;&nbsp;&nbsp;&nbsp;&nbsp;"To mi je sve jasno", reče Kuara. "Sarađivala sam sa vama, zar ne? Samo mi je muka da vas slušam kako pričate kao da su pekeninjosi odvažni što sarađuju u ksenocidu, samo zato da bi spasli sopstvenu kožu."
<BR>&nbsp;&nbsp;&nbsp;&nbsp;&nbsp;"Mi ili oni, mala", reče Piter. "Mi ili oni."
<BR>&nbsp;&nbsp;&nbsp;&nbsp;&nbsp;"Ne možeš ni zamisliti", reče Ender, "koliko se stidim kad čujem moje reči sa njegovih usana."
<BR>&nbsp;&nbsp;&nbsp;&nbsp;&nbsp;Piter se nasmeja. "Endru se pretvara da me ne voli", reče on. "No, mali je lažov. On me, zapravo, obožava. Divi mi se. Oduvek. Isto kao i ovom malom anđelu ovde."
<BR>&nbsp;&nbsp;&nbsp;&nbsp;&nbsp;Piter gurnu laktom mladu Val. Nije se odmakla od njega. Ponašala se kao da nije ni osetila njegov dodir.
<BR>&nbsp;&nbsp;&nbsp;&nbsp;&nbsp;"Obožava nas oboje. U njegovom malom, izopačenom umu, ona je moralno savršenstvo koje on nikada neće postići. A ja sam moć i genije koji su oduvek bili van domašaja sirotog malog Endrua. Baš skromno od njega, zar ne? Sve ove godine nosio je u svom umu bolje od sebe."
<BR>&nbsp;&nbsp;&nbsp;&nbsp;&nbsp;Mlada Val uze Kuaru za ruku. "Najgore što ikada možeš učiniti u životu", reče joj, "jeste da pomogneš ljudima koje voliš da učine nešto što, duboko u srcu, veruješ da je potpuno pogrešno."
<BR>&nbsp;&nbsp;&nbsp;&nbsp;&nbsp;Kuara zaplaka.
<BR>&nbsp;&nbsp;&nbsp;&nbsp;&nbsp;No, Ender se nije brinuo za Kuaru. Znao je da je dovoljno snažna da izdrži moralne suprotnosti sopstvenog delovanja, i da ipak ostane pri zdravom razumu. Njena nesigurnost u sopstveno delovanje verovatno će je omekšati, smanjivaće joj iz trenutka u trenutak uverenost da je njen sud potpuno ispravan i da svi koji joj se protive svakako greše. Možda će, na kraju, postati celovitija i saosećajnija, i čak pristojnija nego ranije, dok je bila mlada, usijana glava. A možda će joj Valin blagi dodir - zajedno sa rečima koje su tačno opisale Kuarin najdublji bol - pomoći da se brže isceli.
<BR>&nbsp;&nbsp;&nbsp;&nbsp;&nbsp;Endera je brinulo što Grego sa toliko divljenja gleda Pitera. Grego bi trebalo da najbolje zna kuda vode Piterove reči. No, on je ipak počinjao da obožava Enderov hodajući košmar. Moram skloniti Pitera odavde, pomisli Ender, ili će steći na Luzitaniji više sledbenika nego što ih je imao Grego - i upotrebiće ih mnogo delotvornije i - na duge staze - smrtonosnije.
<BR>&nbsp;&nbsp;&nbsp;&nbsp;&nbsp;Ender se nije mnogo nadao da bi Piter mogao da se promeni kao pravi Piter, koji je postao snažan i dobar hegemon. Ovaj Piter ipak nije bio pravo ljudsko biće, puno suprotnosti i iznenađenja. Pre će biti da je stvoren kao karikatura privlačnog zla koje je počivalo u najdubljim slojevima Enderove podsvesti. Ovde neće biti nikakvih iznenađenja. Čak i dok su se pripremali da spasu Luzitaniju od deskolade, Ender im je doneo novu opanost, potencijalno jednako strašnu.
<BR>&nbsp;&nbsp;&nbsp;&nbsp;&nbsp;Ali nju neće biti tako teško ubiti.
<BR>&nbsp;&nbsp;&nbsp;&nbsp;&nbsp;Opet je oterao tu misao, mada mu se javljala desetak puta otkako je shvatio da levo od njega u vasionskom brodu sedi Piter. Ako ga ubijem, to ne bi bilo ubistvo, zar ne? To bi, moralno gledano, bilo isto kao da se... probudim. Nametnuo sam svoj košmar celom svetu, i ako ga ubijem, svet će se naprosto probuditi iz njega, ništa više.
<BR>&nbsp;&nbsp;&nbsp;&nbsp;&nbsp;Da se posredi bio samo Piter, Ender bi možda i ubedio sebe da izvrši takvo ubistvo, ili je barem mislio tako. Ali sprečavala ga je mlada Val. Krhka, divna u duši - ako Piter može biti ubijen, onda može i ona. Ako njega treba ubiti, onda možda treba i nju - imala je jednako malo prava da postoji; jednako je neprirodna i jednostrana. Ali on to nikada ne bi mogao da učini. Nju mora da štiti, a ne da sprečava. A ako je jedno od njih dovoljno stvarno da ostane u životu, onda to važi i za ono drugo. Ako bi bilo pogrešno ubiti mladu Val, onda to važi i za Pitera. Oboje su nastali na isti način.
<BR>&nbsp;&nbsp;&nbsp;&nbsp;&nbsp;Moja deca, pomisli Endru gorko. Moji mili, mali potomci, koji su mi iskočili iz glave potpuno odrasli, kao Atena iz Zevsove glave. Samo što ovo ovde nije Atena. Više liče na Dijanu i Hada. Devica-lovac i gospodar pakla.
<BR>&nbsp;&nbsp;&nbsp;&nbsp;&nbsp;"Bolje da krenemo", reče Piter. "Pre nego što Ender ubedi samog sebe da treba da me ubije."
<BR>&nbsp;&nbsp;&nbsp;&nbsp;&nbsp;Ender se bledo osmehnu. To je bilo najgore od svega - i Piter i mlada Val su, izgleda, od prvog trenutka znali više o njegovom sopstvenom umu nego on sam. Nadao se da će s vremenom ta upućenost nestati. No, u međuvremenu se poniženje stalno povećavalo, kad god bi ga Piter ismevao zbog stvari koje niko drugi ne bi mogao ni da nasluti. A mlada Val - po načinu na koji ga je ponekad gledala znao je da i ona zna. Više nije mogao da ima tajne.
<BR>&nbsp;&nbsp;&nbsp;&nbsp;&nbsp;"Poći ću sa tobom kući", reče Val Kuari.
<BR>&nbsp;&nbsp;&nbsp;&nbsp;&nbsp;"Ne", odgovori Kuara. "Šta sam uradila, uradila sam. Bolje da odem kod Stakla, da budem sa njim do kraja testa."
<BR>&nbsp;&nbsp;&nbsp;&nbsp;&nbsp;"Ne bismo želeli da propustimo priliku da javno patimo", reče Piter.
<BR>&nbsp;&nbsp;&nbsp;&nbsp;&nbsp;"Umukni, Pitere", obrecnu se Ender.
<BR>&nbsp;&nbsp;&nbsp;&nbsp;&nbsp;Piter se iskezi. "Oh, ma hajde. Znaš da će Kuara izvući iz ovoga sve što može. Ona tako proizvodi sebe u zvezdu predstave - svi će biti pažljivi i nežni sa njom umesto da hvale Elu zbog svega što je postigla. Guranje u prvi plan tako je nisko, Kuara - baš ti pristaje."
<BR>&nbsp;&nbsp;&nbsp;&nbsp;&nbsp;Kuara bi možda odvratila, da Piterove reči nisu bile toliko strašne i da nisu sadržale zrnce istine koje ju je zbunilo. Umesto nje, mlada Val prostreli Pitera hladnim pogledom. "Umukni, Pitere."
<BR>&nbsp;&nbsp;&nbsp;&nbsp;&nbsp;Isto što je rekao i Ender, samo što su kod mlade Val te reči upalile. Piter joj se iskezi i namignu - zaverenički, kao da kaže: pustiću te da igraš svoju malu igru, Val, ali nemoj misliti da ne znam kako iskorišćavaš ceo svet tim izigravanjem umiljatosti. No, nije se oglasio dok su ostavljali Grega u ćeliji.
<BR>&nbsp;&nbsp;&nbsp;&nbsp;&nbsp;Napolju ih je čekao gradonačelnik Kovano. "Veliki dan u istoriji čovečanstva", reče on. "I, čistom slučajnošću, ja ću biti na svim slikama." Ostali se nasmejaše - naročito Piter, koji je brzo i lako sklopio prijatlejstvo sa gradonačelnikom.
<BR>&nbsp;&nbsp;&nbsp;&nbsp;&nbsp;"Nije slučajno", reče Piter. "Mnogi ljudi bi se u vašem položaju upaničili i sve upropastili. Bio je potreban otvoren um i mnogo hrabrosti da bi se stvari pokrenule u pravom smeru."
<BR>&nbsp;&nbsp;&nbsp;&nbsp;&nbsp;Ender umalo da se glasno nasmeje Piterovom očitom laskanju. No, onom kome je upućeno laskanje nikada nije tako uočljivo. Naravno, Kovano je munuo Pitera laktom i sve porekao, ali Ender je video koliko mu je prijalo da to čuje, i da Piter već ima mnogo više istinskog uticaja na gradonačelnika nego Ender. Zar ovi ljudi ne vide kako ih Piter sve cinično pridobija?
<BR>&nbsp;&nbsp;&nbsp;&nbsp;&nbsp;Jedini koji je Pitera primao sa strahom i gnušanjem sličnim Enderovim bio je biskup - ali u ovom slučaju su teološke predrasude, a ne mudrost sprečavali biskupa da ne nasedne. Nekoliko sati posle povratka Spolja, biskup je posetio Mira, zahtevajući da se ovaj krsti. "Bog je izveo veliko čudo iscelivši te", rekao je, "ali način na koji je to učinio - zamenivši jedno telo drugim, umesto da isceli ono staro - stavlja nas u opasan položaj, jer tvoj duh se nalazi u telu koje nije kršteno. A pošto se krštenje vrši nad telom, bojim se da ti možda nisi posvećen." Miro nije bio naročito zainteresovan za biskupove ideje o čudima - on nije smatrao da Bog ima mnogo veze sa njegovim isceljenjem - ali činjenica da je povratio snagu, govor i slobodu učinila ga je toliko razdraganim da bi verovanto pristao na sve. Krštenje je bilo zakazano za početak sledeće nedelje, prilikom prve službe u novoj kapeli.
<BR>&nbsp;&nbsp;&nbsp;&nbsp;&nbsp;No, biskupova želja da krsti Mira nije se odnosila i na Pitera i mladu Val. "Besmisleno je smatrati te čudovišne stvari za ljude", rekao je. "Oni svakako nemaju dušu. Piter je odjek nekoga ko je već živeo i umro, sa svojim grehovima i okajanjima; njegov život već je izmeren i već mu je dodeljeno mesto u raju ili paklu. A što se tiče one... devojke, karikature ženske ljupkosti - ona ne može biti to što tvrdi da jeste, jer to mesto već zauzima živa žena. Ne mogu se krstiti varke Sotonine. Stvarajući ih, Endru Vigin je izgradio svoju Kulu Vavilonsku, pokušavajući da dosegne nebesa i zauzme mesto Božje. Za njega nema oproštaja sve dok ih ne vrati u pakao i ostavi ih itamo."
<BR>&nbsp;&nbsp;&nbsp;&nbsp;&nbsp;Je li biskup Peregrino i za trenutak pomislio da Endru upravo to najviše želi? No, kad joj je to pomenuo, Džejn se uznemirila. "To bi bilo glupo", rekla je. "Kao prvo, kuda misliš da bi otišli? A drugo, zašto misliš da ne bi naprosto stvorio još dvoje? Zar nikada nisi čuo priču o čarobnjakovom učeniku? Ako bi ih ponovo poveo napolje, to bi bilo kao da ponovo prelomiš metle - i samo bi dobio još više metli. I ovako je dovoljno loše."
<BR>&nbsp;&nbsp;&nbsp;&nbsp;&nbsp;I sada su išli zajedno u laboratoriju - Piter, vrteći gradonačelnika oko malog prsta, mlada Val, u sličnim odnosima sa Kuarom, mada sa drugim ciljevima na umu, i Ender, njihov tvorac, besan, ponižen i uplašen.
<BR>&nbsp;&nbsp;&nbsp;&nbsp;&nbsp;Ja sam ih stvorio - prema tome, ja sam odgovoran za sve što učine. A dugoročno gledano, oboje će učiniti strašno zlo. Piter, zato što je zlo u njegovoj prirodi - barem sam ga tako zamislio u sistemu koji sam držao u umu. A mlada Val, uprkos svojoj urođenoj dobroti, zato što i samo njeno postojanje predstavlja duboku povredu za moju sestru Valentinu.
<BR>&nbsp;&nbsp;&nbsp;&nbsp;&nbsp;"Nemoj dozvoliti da te Piter tako podbada", šapnu mu Džejn na uho.
<BR>&nbsp;&nbsp;&nbsp;&nbsp;&nbsp;"Ljudi misle da pripada meni", odgovori podglasno Ender. "Misle da je svakako bezopasan zato što sam ja bezopasan. Ali ja nemam kontrolu nad njim."
<BR>&nbsp;&nbsp;&nbsp;&nbsp;&nbsp;"Mislim da to svi znaju."
<BR>&nbsp;&nbsp;&nbsp;&nbsp;&nbsp;"Moram ga udaljiti odavde."
<BR>&nbsp;&nbsp;&nbsp;&nbsp;&nbsp;"Radim na tome", reče Džejn.
<BR>&nbsp;&nbsp;&nbsp;&nbsp;&nbsp;"Možda bi trebalo da ih spakujem i prevezem nekuda na neku pustu planetu. Da li znaš Šekspirovu dramu 'Bura'?"
<BR>&nbsp;&nbsp;&nbsp;&nbsp;&nbsp;"Kaliban i Arijel?"
<BR>&nbsp;&nbsp;&nbsp;&nbsp;&nbsp;"Da ih prognam, kad ne mogu da ih ubijem,"
<BR>&nbsp;&nbsp;&nbsp;&nbsp;&nbsp;"Radim na tome", reče Džejn. "Na kraju krajeva, oni su deo tebe, zar ne? Deo sistema tvog uma. Šta ako mogu da koristim njih umesto tebe, kako bih izišla Spolja? Onda bi mogli da imamo tri vasionska broda, umesto jednog."
<BR>&nbsp;&nbsp;&nbsp;&nbsp;&nbsp;"Dva", reče Ender. "Ja više ne idem Spolja."
<BR>&nbsp;&nbsp;&nbsp;&nbsp;&nbsp;"Čak ni na mikrosekundu? Da te povedem napolje, a onda odmah nazad unutra? Nema više potrebe da se tamo zadržavamo."
<BR>&nbsp;&nbsp;&nbsp;&nbsp;&nbsp;"Nije ovo nastalo od zadržavanja", reče Ender. "Piter i mlada Val smesta su se stvorili tamo. Ako ponovo iziđem, ponovo ću ih stvoriti."
<BR>&nbsp;&nbsp;&nbsp;&nbsp;&nbsp;"Dobro", reče ona. "Znači, dva vasionska broda. Jedan sa Piterom, drugi sa mladom Val. Pusti da razmislim o tome. Ne možemo izvesti samo jedno putovanje i onda zauvek napustiti putovanje brže od svetlosti."
<BR>&nbsp;&nbsp;&nbsp;&nbsp;&nbsp;"Da, možemo", reče Ender. "Imamo rekoladu. Miro je dobio zdravo telo. To je dovoljno - sve ostalo ćemo obaviti sami."
<BR>&nbsp;&nbsp;&nbsp;&nbsp;&nbsp;"Pogrešno", reče Džejn. "I dalje treba da prevezemo pekeninjose i kraljice-matice odavde pre nego što stigne flota. I dalje moramo da odnesemo isceliteljiski virus na Stazu, da oslobodimo te ljude."
<BR>&nbsp;&nbsp;&nbsp;&nbsp;&nbsp;"Ja više neću Spolja."
<BR>&nbsp;&nbsp;&nbsp;&nbsp;&nbsp;"Čak i ako ne mogu da koristim Pitera i mladu Val da nose moju aiuu? Pustio bi pekeninjose i kraljicu-mnaticu da budu uništeni zato što se bojiš sopstvene podsvesti?"
<BR>&nbsp;&nbsp;&nbsp;&nbsp;&nbsp;"Ne razumeš koliko je Piter opasan."
<BR>&nbsp;&nbsp;&nbsp;&nbsp;&nbsp;"Možda. Ali razumem koliko je opasno molekularno oružje. A da nisi toliko obuzet svojim jadima, Endere, znao bi da, čak i ako završimo sa pet stotina malih Pitera i Valentina koji jurcaju okolo, moramo da iskorisitmo ovaj brod da prevezemo pekeninjose i kraljicu-maticu na druge svetove."
<BR>&nbsp;&nbsp;&nbsp;&nbsp;&nbsp;Znao je da je ona u pravu. Sve vreme je to znao. Što nije značilo da je spreman da to i prizna.
<BR>&nbsp;&nbsp;&nbsp;&nbsp;&nbsp;"Samo nastavi sa pokušajima da se ubaciš u Pitera i mladu Val", reče on podglasno. "Ali, Bože spasi nas ako Piter bude mogao da stvara stvari kada iziđe Spolja."
<BR>&nbsp;&nbsp;&nbsp;&nbsp;&nbsp;"Sumnjam", reče Džejn. "Nije on toliko pametan koliko misli da jeste."
<BR>&nbsp;&nbsp;&nbsp;&nbsp;&nbsp;"Oh, pametan je on", reče Ender. "A ako sumnjaš u to, onda ti nisi toliko pametna koliko misliš da jesi."
<BR>
<BR>&nbsp;&nbsp;&nbsp;&nbsp;&nbsp;Ela nije bila jedina koja se pripremala za konačno testiranje Stakla time što je otišla da poseti Sadišu. Njegovo nemo drvo i dalje je bilo samo mladica, ni prineti snažnim stablima Korenka i Ljudskog. No, preživeli pekeninjosi okupili su se upravo oko te mladice. Kao i Ela, došli su da se mole. Bila je to čudna, nema molitva. Sveštenici pekeninjosa nisu im pružili nikakvu svečanost, nikakvu pompu. Naprosto su svi kleknuli i mrmljali na nekoliko jezika. Neki su se molili na Bratskom jeziku, neki na jeziku drveća. Eli se učinilo da okupljene žene koriste svoj jezik, mada je to isto tako mogao biti i sveti jezik kojim se razgovara sa majčinskim drvetom. A sa usana pekeninjosa dopirali su i ljudski jezici - stark i portugalski, a jedan pekeninjos sveštenik čak kao da je govorio crkveni latinski. Prava Kula Vavilonska, a ipak se osećalo ogromno jedinstvo. Molili su se na grobu mučenika - samo to je ostalo od njega - za život brata koji je pošao njegovim stopama. Ako Staklo danas sasvim umre, samo će ponoviti Sadišinu žrtvu. A ako pređe u treći život, taj život će dugovati Sadišinoj hrabosti i njegovom primeru.
<BR>&nbsp;&nbsp;&nbsp;&nbsp;&nbsp;Pošto je Ela donela rekoladu Spolja, počastvovali su je ostavivši je za trenutak samu kraj Sadišinog drveta. Zagrlila je tanku drvenu motku, požalivši što u njoj nema više života. Je li Sadišina aiua sada izgubljena, da li luta u ništavilu Spolja? Ili ju je Bog uzeo, kao i njegovu dušu, i poveo je u raj, gde Sadiša sada razgovara sa svecima?
<BR>&nbsp;&nbsp;&nbsp;&nbsp;&nbsp;Sadiša, moli se za nas. Zastupaj nas. Kao što su moji posvećeni deda i baba preneli moju molitvu Gospodu, pođi kod Isusa i moli ga da se smiluje na svu našu braću i sestre. Neka rekolada prenese Stakla u treći život, tako da možemo mirne duše da raširimo rekoladu po čitavom svetu, da zameni ubicu deskoladu. Potom će lav zaista moći da leži kraj jagnjeta, i zavladaće mir na ovom svetu.
<BR>&nbsp;&nbsp;&nbsp;&nbsp;&nbsp;No, Elu su ipak, ne prvi put, mučile i sumnje. Bila je sigurna da idu pravim putem - nije je, kao Kuaru, grizla savest što će uništiti deskoladu. No, nije bila sigurna je li trebalo da rekoladu zasnuje na najstarijim uzorcima deskolade koje su imali. Ako je deskolada zaista izazvala ratobornost pekeninjosa u poslednje vreme, njihovu glad za širenjem na nova mesta, onda je mogla smatrati kako treba da vrati pekeninjose u ranije, 'prirodno' stanje. Ali prethodno stanje takođe je bilo izazvano deskoladom, i ono je predstavljalo uravnotežavanje gealogije - samo je izgledalo prirodnije, jer su pekeninjosi bili takvi kada su ljudi stigli. Mogla je lako da zamisli sebe kako izaziva promenu ponašanja čitave jedne vrste, uklanjajući veliki deo agresivnosti, kako bi umanjila mogućnost budućih sukoba. Sada pravim od njih dobre hrišćane, dopalo se to njima ili ne. A činjenica da su se Ljudski i Korenko složili sa tim ne umanjuje moju krivicu ako se pokaže da je to bilo na štetu pekeninjosa.
<BR>&nbsp;&nbsp;&nbsp;&nbsp;&nbsp;Oh, Bože, oprosti mi što izigravam Boga u životu ove tvoje dece. Kada Sadišina aiua dođe pred tebe da moli za nas, ispuni mu molbu koju iznosi u naše ime - ali samo ako je Tvoja volja da ova vrsta bude izmenjena na taj način. Pomozi nam da učinimo dobro, ali spreči nas ako bismo nehotice naneli zlo. U ime Oca, i Sina, i Duha Svetog. Amin.
<BR>&nbsp;&nbsp;&nbsp;&nbsp;&nbsp;Obrisala je prstom suzu sa obraza i pritisnula je o glatku koru Sadišinog stabla. Nisi tu da osetiš ovo, Sadiša, nisi u drvetu. Ali ipak ćeš osetiti, verujem da hoćeš. Bog ne bi dopustio da tako plemenita duša nestane u tami.
<BR>&nbsp;&nbsp;&nbsp;&nbsp;&nbsp;Bilo je vreme da se krene. Braća je nežno dodirnuše, povukoše i povedoše ka laboratoriji gde je Staklo u sterilnoj sobi čekao da pređe u treći život.
<BR>
<BR>&nbsp;&nbsp;&nbsp;&nbsp;&nbsp;Kada je Ender posetio Sadišu, ovaj je ležao na krevetu, okružen medicinskim aparatima. Sada je u sterilnoj komori bilo sasvim drugačije. Staklo je bio savršeno zdrav, i mada je bio priključen na razne monitore, nije bio vezan za krevet. Vedar i srećan, jedva je suzdržavao nestrpljenje da što pre počnu.
<BR>&nbsp;&nbsp;&nbsp;&nbsp;&nbsp;A pošto su došli Ela i ostali pekeninjosi, mogli su da počnu.
<BR>&nbsp;&nbsp;&nbsp;&nbsp;&nbsp;Sada ga je okružavalo samo molekularno polje; okupljeni pekeninjosi će kroz njega moći da posmatraju čitav prelazak. No, oni su jedini došli da lično gledaju. Da li iz poštovanja prema osećanjima pekeninjosa ili zato da bi ipak bili odvojeni od okrutnosti ovog njihovog obreda, ljudi su se okupili u laboratoriji, odakle su ono što će se desiti Staklu mogli da gledaju samo kroz prozor i preko monitora.
<BR>&nbsp;&nbsp;&nbsp;&nbsp;&nbsp;Staklo je čekao dok su se braća u sterilnim odelima okupila pred njim, sa drvenim noževima, i tek tada je uzbrao kapim i sažvakao ga. Trava je sadržala anestetik koji će mu ovo učiniti podnošljivim. No, ovo je bilo prvi put da brat koga očekuje treći život žvaće travu koja ne sadrži virus deskolade. Ako Elin novi virus valja, onda će ovaj kapim dejstvovati isto kao što je oduvek dejstvovao kapim sa deskoladom.
<BR>&nbsp;&nbsp;&nbsp;&nbsp;&nbsp;"Ako pređem u treći život", reče Staklo, "čast pripada Bogu i njegovom sluzi Sadiši, a ne meni."
<BR>&nbsp;&nbsp;&nbsp;&nbsp;&nbsp;Bilo je sasvim prikladno da Staklo svojim poslednjim rečima kao brat oda poštovanje Sadiši. No, njegova velikodušnost nije promenila činjenicu da mnogi ljudi i sada plaču kad pomisle na Sadišinu žrtvu; ma koliko bilo teško razumeti osećanja pekeninjosa, Ender je bio siguran da štektavi zvuci koji dopiru spolja znače da i pekeninjosi plaču, ili na neki sličan način odaju poštovanje uspomeni na Sadišu. No, Staklo je pogrešio ako je mislio da u ovome nema i njegove časti. Svi su znali da je neuspeh i dalje moguć, da uprkos svim njihovim nadama i dalje nije sigurno hoće li Elina rekolada imati moć da prevede brata u treći život.
<BR>&nbsp;&nbsp;&nbsp;&nbsp;&nbsp;Braća u sterilnim odelima podigoše noževe i dadoše se na posao.
<BR>&nbsp;&nbsp;&nbsp;&nbsp;&nbsp;Ne ja, ovog puta, pomisli Ender. Hvala Bogu da nisam morao da podignem nož i izazovem smrt jednog brata.
<BR>&nbsp;&nbsp;&nbsp;&nbsp;&nbsp;No, nije odvratio pogled, kao mnogi u laboratoriji. Krv i žuč nisu mu bili novi, i mada od toga nisu bili ništa prijatniji, barem je znao da može da ih podnese. A ono što Staklo može da otrpi, Ender može da gleda. Govornik za mrtve bi to i trebalo da radi, zar ne? Da gleda. Gledao je sve što je mogao da vidi od obreda, dok su Stakla živog parali i sadili njegove organe u zemlju, kako bi drvo počelo da raste dok je Staklov um još živ i budan. Staklo za to vreme ni glasom ni pokretom nije pokazao da trpi bol. Ili je njegova hrabrost nezamisliva, ili je rekolada obavila svoj posao i u kapim travi, pa je ova zadržala anestetička svojstva.
<BR>&nbsp;&nbsp;&nbsp;&nbsp;&nbsp;Konačno je sve bilo gotovo, i braća koja su ga prevela u treći život vratiše se u sterilnu sobu, gde su se, čim su im odela bila očišćena od virusa rekolade i viricidne bakterije, svukli i vratili se u laboratoriju. Bili su vrlo ozbiljni, ali Enderu se činilo da vidi prikriveno uzbuđenje i oduševljenje. Sve je dobro prošlo. Osetili su da Staklovo telo reaguje. Za nekoliko sati, možda i minuta, trebalo bi da nikne prvo lišće mladog drveta. A oni su u srcu bili uvereni da će se to desiti.
<BR>&nbsp;&nbsp;&nbsp;&nbsp;&nbsp;Ender je primetio da je jedan od njih sveštenik. Upitao se šta bi biskup rekao da zna za to. Stari Peregrino pokazao se sasvim popustljiv kada treba uključiti tuđinsku vrstu u katoličku veru i prilagoditi obrede i doktrine njihovim potrebama. Ali to nije menjalo činjenicu da je Peregrino star čovek koji ne bi uživao u pomisli da jedan sveštenik učestvuje u obredima koji, uprkos očitoj sličnosti sa raspećem, i dalje nisu deo priznatih svetih tajni. No, ova braća znala su šta rade. Bez obzira na to hoće li oni reći biskupu da je u ovome učestvovao i jedan sveštenik, Ender će ćutati; a ćutaće i svi ostali ovde prisutni ljudi, ako je iko od njih to uopšte i primetio.
<BR>&nbsp;&nbsp;&nbsp;&nbsp;&nbsp;Da, drvo je raslo, i to vrlo žustro; lišće se podizalo na njihove oči. No, i dalje će proći mnogo sati, možda i dana, dok budu znali je li to očinsko drvo, je li Staklo još živ i svestan u njemu. To će biti vreme čekanja, i Staklovo drvo mora ostati potpuno usamljeno.
<BR>&nbsp;&nbsp;&nbsp;&nbsp;&nbsp;Kad bih i ja mogao da nađem mesto, pomisli Ender, na kome bih bio potpuno usamljen, gde bih mogao da bez ičijeg uplitanja razmotrim sve čudne stvari koje su mi se dogodile.
<BR>&nbsp;&nbsp;&nbsp;&nbsp;&nbsp;No, on nije bio pekeninjos, i ma šta da ga muči, to nije bilo od virusa koji se može ubiti ili zameniti nekim drugim. Njegova bolest potiče iz dubine njegove ličnosti, i nije znao da li će ikada moći da je se oslobodi, a da pri tom ne uništi i samog sebe. Možda Val i Piter predstavljaju zbir onoga što sam; da njih nema, možda mi ne bi ostalo ništa. Koji deo moje duše, koji deo mog života, se ne može objasniti kao da on ili ona deluju svojom voljom kroz moju?
<BR>&nbsp;&nbsp;&nbsp;&nbsp;&nbsp;Jesam li ja zbir svog brata i sestre? Ili razlika između njih? Koja je tačna aritmetika moje duše?
<BR>
<BR>&nbsp;&nbsp;&nbsp;&nbsp;&nbsp;Valentina je pokušavala da ne postane opsednuta ovom mladom devojkom koju je Ender doveo sa sobom Spolja. Naravno, znala je da je to ona sama, iz mladosti, kakvu je Ender pamti, i čak je mislila da je vrlo lepo od njega što nosi u svom srcu tako snažno sećanje na nju iz tog vremena. Samo ona je, od svih ljudi na Luzitaniji, znala zašto je baš u tom uzrastu ostala u njegovoj podsvesti. Dotle je bio u Borbenoj Školi, potpuno odsečen od porodice. Mada on to nije znao, ona je znala da su ga njihovi roditelji uglavnom zaboravili. Nisu zaboravili da je postojao, naravno, ali su ga zavboravili kao deo svog života. Naprosto, nije bio tu, nije više bio njihova odgovornost. Pošto su ga prepustili državi, bili su oslobođeni. Više bi bio deo njihovog života da je umro; ovako, nisu imali čak ni grob koji bi posećivali. Valentina ih nije krivila zbog toga - to je dokazivalo da su elastični i prilagodljivi. Ali ona nije mogla tako. Ender je uvek bio sa njom, u srcu. A kada je, izmoren svime što su mu nametnuli u Borbenoj Školi, Ender odlučio da odustane od čitavog poduhvata - kada je, zapravo, stupio u štrajk - oficir zadužen da ga ponovo pretvori u poslušno oruđe obratio se njoj. Odveo ju je kod Endera. Ostavio ih je da provedu neko vreme zajedno - isti onaj čovek koji ih je razdvojio i ostavio duboke rane u njihovim srcima. Tada je iscelila svog brata - dovoljno da bi se vratio i spasao čovečanstvo, uništivši insekte.
<BR>&nbsp;&nbsp;&nbsp;&nbsp;&nbsp;Naravno da me pamti iz tog doba, više i dublje od svih mnogobrojnih iskustava koja smo kasnije prošli zajedno. Naravno, kada njegova podsvest iznosi svoj najličniji prtljag, to je devojka kakva sam ja bila, na najdubljem mestu u njegovom srcu.
<BR>&nbsp;&nbsp;&nbsp;&nbsp;&nbsp;Znala je sve to, razumela je sve to, verovala je u sve to. Ali i dalje joj je smetalo, i dalje ju je bolelo što ovo gotovo besmisleno savršeno stvorenje otelotvoruje sliku koju je on sve vreme imao o njoj. Da je Valentina kakvu Ender istinski voli ovo stvorenje nezamislive čistote. Zbog ove imaginarne Valentine on mi je bio blizak svih onih godina pre nego što sam se udala za Jakta. Osim ako se nije upravo zbog moje udaje vratio ovoj mojoj detinjastoj slici.
<BR>&nbsp;&nbsp;&nbsp;&nbsp;&nbsp;Glupost. Nije bilo nikakvog smisla pokušavati da zamisli šta ova mlada devojka znači. Bez obzira na to kako je nastala, ona je bila ovde i sada, i mora se suočiti sa njom.
<BR>&nbsp;&nbsp;&nbsp;&nbsp;&nbsp;Siroti Ender - on, izgleda, ništa nije razumeo. U prvi mah je zaista mislio da mlada Val treba da ostane kod njega. "Zar mi nije kćerka, u neku ruku?" pitao je.
<BR>&nbsp;&nbsp;&nbsp;&nbsp;&nbsp;"Ni u koju ruku ti nije kćerka", odgovorila mu je. "Ako je nečija, onda je moja. I svakako nije pristojno da je odvedeš svojoj kući, samu. Pogotovo što je tamo Piter, a on svakako nije najpouzdaniji čuvar na svetu." Ender se i dalje nije sasvim složio - više bi voleo da se otarasi Pitera nego Val - ali se pokorio, i otada je Val živela u Valentininoj kući. Valentina je u prvi mah nameravala da devojci bude drug i mentor, ali na kraju nije uspela u tome. Nije bila dovljno opuštena sa Val. Stalno je iznalazila razloge da ode od kuće dok je Val tamo; bilo joj je neobično milo kada je Ender počeo da je vodi svuda sa sobom i Piterom.
<BR>&nbsp;&nbsp;&nbsp;&nbsp;&nbsp;Na kraju je ispalo da je Plikt, kao i mnogo puta dotad, ćutke priskočila i rešila problem. Plikt je postala prva pratilja i čuvar Val u Valentininoj kući. Ako Val nije bila sa Enderom, bila je sa Plikt. A danas je Plikt predložila da se preseli u posebnu kuću - sa Val. Možda sam prebrzo pristala, pomisli Valentina. Ali za Val je verovatno jednako teško da deli kuću sa mnom kao i meni da je delim sa njom.
<BR>&nbsp;&nbsp;&nbsp;&nbsp;&nbsp;No, sada, dok je gledala kako Plikt i Val ulaze u novu kapelu na kolenima i polako puze napred - kao i svi ostali ljudi danas - da poljube prsten biskupa Peregrina pred oltarom, Valentina je shvatila da ništa nije učinila 'za Valino dobro', ma šta da je sebi govorila. Val je bila potpuno samodovoljna, nedodirljiva, smirena. Zašto bi Valentina zamišljala da bi zbog nje mlada Val mogla da bude manje ili više srećna, manje ili više opuštena? Ja sam nebitna u životu ove žene-deteta. No, ona nije nebitna u mom. Ona je istovremeno potvrda i negacija najvažnijeg odnosa u mom detinjstvu, kao i u najvećem delu mog života uopšte. Volela bih da se urušila u ništavilo, tamo Spolja, kao Mirovo staro telo. Volela bih da nikada nisam morala da se ovako suočim sa sobom.
<BR>&nbsp;&nbsp;&nbsp;&nbsp;&nbsp;A stvarno je bila suočena sa sobom. Ela je to odmah proverila. Mlada Val i Valentina bile su genetski istovetne.
<BR>&nbsp;&nbsp;&nbsp;&nbsp;&nbsp;"Pa, to nema nikakvog smisla", pobunila se Valentina. "Ender nikako nije mogao naučiti napamet moje genetske šifre. U vasionskom brodu svakako nije postojao moj sistem."
<BR>&nbsp;&nbsp;&nbsp;&nbsp;&nbsp;"A ja treba to da objasnim?" upitala je Ela.
<BR>&nbsp;&nbsp;&nbsp;&nbsp;&nbsp;Ender je predložio jednu mogućnost - da je genetska šifra mlade Val bila neodređena sve dok se ona i Valentina nisu srele, a onda su se filote Valinog tela složile u sistem koji su našle u Valentininom.
<BR>&nbsp;&nbsp;&nbsp;&nbsp;&nbsp;Valetina je zadržala svoje mišljenje za sebe, ali sumnjala je u ispravnost Enderovog objašnjenja. Mlada Val imala je Valentinine gene od prvog trenutka, jer osoba koja toliko savršeno odgovara Enderovoj slici Valentine ne može imati nikakve druge gene; to je zahtevao prirodni zakon kome je Džejn pomagala da se održi u vasionskom brodu. Ili je možda postojala nekakva sila koja je uobličavala i izdavala naređenja čak i na mestu takvog potpunog haosa. To jedva da je i bilo važno, osim što je, ma koliko uvredljivo savršena, blaga i drugačija od mene bila ova nova pseudo-Val, Enderova vizija nje bila je dovoljno tačna da su genetski bile iste. Njegova vizija nije mogla biti značajnije pogrešna. Možda sam zaista tada bila tako savršena, a sve mane sam stekla u kasnijim godinama. Možda sam zaista bila tako lepa. Možda sam zaista bila tako mlada.
<BR>&nbsp;&nbsp;&nbsp;&nbsp;&nbsp;Njih dve kleknuše pred biskupa. Plikt mu poljubi prsten, mada ona nije morala da okajava greh Luzitanije.
<BR>&nbsp;&nbsp;&nbsp;&nbsp;&nbsp;No, kada je došao red na mladu Val da poljubi prsten, biskup povuče ruku i okrete se od nje. U tom im priđe jedan sveštenik i reče im da zauzmu svoja mesta.
<BR>&nbsp;&nbsp;&nbsp;&nbsp;&nbsp;"Kako?" upita mlada Val. "Ja još nisam završila okajanje."
<BR>&nbsp;&nbsp;&nbsp;&nbsp;&nbsp;"Ti nemaš okajanje", reče sveštenik. "Biskup mi je rekao pre nego što si došla; nisi bila ovde kada je greh počinjen, pa prema tome ne učestuješ u okajanju."
<BR>&nbsp;&nbsp;&nbsp;&nbsp;&nbsp;Mlada Val ga vrlo tužno pogleda. "Mene nije stvorio Bog, nego neko drugi. Zato biskup neće da me prihvati. Neću moći da se pričestim dok god je on živ."
<BR>&nbsp;&nbsp;&nbsp;&nbsp;&nbsp;Sveštenik je izgledao veoma tužno - bilo je nemoguće ne žaliti mladu Val, onako jednostavnu, ljupku i naizgled ranjivu, i osoba koja bi je povredila morala je da se oseća trapavo što je povredila tako nežno biće. "To mora da odluči papa", reče on. "Sve je vrlo složeno."
<BR>&nbsp;&nbsp;&nbsp;&nbsp;&nbsp;"Znam", šapnu mlada Val. Potom priđe da sedne između Plikt i Valentine.
<BR>&nbsp;&nbsp;&nbsp;&nbsp;&nbsp;Laktovi nam se dodiruju, pomisli Valentina. Kćer koja je potpuno ja, kao da sam je klonirala pre trinaest godina.
<BR>&nbsp;&nbsp;&nbsp;&nbsp;&nbsp;Ali ja nisam htela još jednu kćer, i svakako nisam htela da to bude moja kopija. Ona to zna. Oseća to. I zato pati od onoga od čega ja nikad nisam patila - oseća da je ne vole i ne žele oni koji su joj najsličniji.
<BR>&nbsp;&nbsp;&nbsp;&nbsp;&nbsp;Šta Ender oseća prema njoj? Da li i on želi da je udalji od sebe? Ili čezne da joj bude brat, kao što je bio moj brat pre toliko vremena? Kada sam bila u tim godinama, Ender još nije bio izvršio ksenocid. No, tada još nije ni govorio za mrtve. 'Kraljica-matica', 'Hegemon', 'Život Ljudskog' - sve je to još bilo pred njim. Bio je samo dete, zbunjeno, očajno, uplašeno. Kako Ender može čeznuti za tim vremenom?
<BR>&nbsp;&nbsp;&nbsp;&nbsp;&nbsp;Uskoro stiže i Miro, otpuza do oltara i poljubi prsten. Iako ga je biskup oslobodio svake odgovornosti, i on je vršio okajanje sa ostalima. Valentina je ipak primetila šapat dok je prilazio. Svi na Luzitaniji koji su ga poznavali pre nesreće koja mu je oštetila mozak priznavali su izvršeno čudo - savršeno isceljenje Mira, preobražaj u onakvog kakav je živeo među njima pre mnogo godina.
<BR>&nbsp;&nbsp;&nbsp;&nbsp;&nbsp;Nisam te tada poznavala, Miro, pomisli Valentina. Da li si oduvek bio tako odsutan i zamišljen? Telo ti je možda isceljeno, ali si i dalje isti čovek koji je dosad živeo u bolu. Da li si od toga postao hladan ili saosećajan?
<BR>&nbsp;&nbsp;&nbsp;&nbsp;&nbsp;Prišao je da sedne kraj nje, na sedište koje bi zauzeo Jakt, samo što je Jakt još bio u svemiru. Pošto će deskolada uskoro biti uništena, neko je morao da donese na površinu Luzitanije hiljade zamrznutih mikroba i biljnih i životinjskih vrsta koje će biti uključene kako bi stvorile samoregulišuću gealogiju i održavale planetni sistem. Taj posao obavljen je na mnogim svetovima, ali ovde je bio otežan potrebom da se ne takmiči suviše sa postojećim vrstama, od kojih pekeninjosi zavise. Jakt je bio gore, radeći za sve njih; to je bio opravdan razlog za odsustvo, ali ipak je nedostajao Valentini - zapravo, bio joj je strašno potreban, s ovim Enderovim novim tvorevinama koje su je toliko mučile. Miro nije mogao da joj zameni muža, pogotovo što ju je ovo njegovo novo telo oštro podsećalo na ono što je učinjeno Spolja.
<BR>&nbsp;&nbsp;&nbsp;&nbsp;&nbsp;Da sam ja otišla tamo, šta bih stvorila? Ne verujem da bih dovela dole neku osobu, jer se bojim da u osnovi moje psihe nema nikog živog. Čak ni mene, zapravo. Šta je bilo moje strasno proučavanje istorije, ako ne potraga za čovečanstvom? Drugi nalaze čovečanstvo u svom srcu. Samo izgubljene duše moraju da tragaju za njim van sebe.
<BR>&nbsp;&nbsp;&nbsp;&nbsp;&nbsp;"Procesija je skoro gotova", šapnu Miro.
<BR>&nbsp;&nbsp;&nbsp;&nbsp;&nbsp;Znači, uskoro će početi služba.
<BR>&nbsp;&nbsp;&nbsp;&nbsp;&nbsp;"Jesi li spreman na očišćenje od grehova?" šapnu Vlaentina.
<BR>&nbsp;&nbsp;&nbsp;&nbsp;&nbsp;"Kao što biskup reče, on će očistiti od grehova samo ovo novo telo. I dalje treba da se ispovedim i okajem grehe koji su mi ostali od starog. Naravno, nisam bio u stanju da mnogo grešim telesno, ali ostalo mi je prilično zavisti, pakosti i samosažaljenja. Pokušavam da odlučim treba li da na ispovesti priznam i samoubistvo. Kad se moje staro telo pretvorilo u ništavilo, to je bio odgovor na želju iz mog srca."
<BR>&nbsp;&nbsp;&nbsp;&nbsp;&nbsp;"Nikako nije trebalo da ti se vrati glas", reče Valentina. "Sada brbljaš samo da bi slušao samog sebe kako lepo govoriš."
<BR>&nbsp;&nbsp;&nbsp;&nbsp;&nbsp;On joj se nasmeši i potapša je po ruci.
<BR>&nbsp;&nbsp;&nbsp;&nbsp;&nbsp;Biskup je započeo službu molitvom, zahvaljujući gospodu za sve što je postignuto proteklih meseci. Pri tome je, naravno, preskočio nastanak dvoje najnovijih stanovnika Luzitanije, ali Mirovo isceljenje nesumnjivo je ispalo delo Božje. Odmah potom pozvao je Mira i krstio ga, a zatim, pošto ovo nije bila misa, biskup pređe na propoved.
<BR>&nbsp;&nbsp;&nbsp;&nbsp;&nbsp;"Milost Božja je neizmerna", reče biskup. "Možemo se samo nadati da će On odlučiti da posegne dalje nego što zaslužujemo, da će nam oprostiti naše strašne grehe, i kao pojedincima i kao narodu. Možemo se samo nadati da ćemo, kao Niniva, koja je pokajanjem izbegla uništenje, ubediti našeg Gospoda da nas poštedi od flote kojoj je dozvolio da krene na nas i kazni nas."
<BR>&nbsp;&nbsp;&nbsp;&nbsp;&nbsp;Miro joj se obrati vrlo tiho, tako da ga je samo ona čula: "Zar nije poslao flotu pre nego što smo spalili šumu?"
<BR>&nbsp;&nbsp;&nbsp;&nbsp;&nbsp;"Možda Bog računa samo vreme dolaska, a ne i polaska", odvrati Valentina. No, odmah se pokajala. Ovo što se dešavalo danas bilo je vrlo ozbiljno; iako nije bila neki naročiti vernik, znala je da je veoma uzvišeno kada čitava zajednica prihvata odgovornost za zlo koje je počinila i kada ga istinski okajava.
<BR>&nbsp;&nbsp;&nbsp;&nbsp;&nbsp;Biskup je govorio o onima koji su umrli svetom smrću - o Os Veneradosima, koji su prvi spasli ljude od pošasti deskolade; o ocu Estevaou, čije je telo bilo sahranjeno pod podom kapele i koji je umro mučeničkom smrću, braneći istinu od jeretika; o Sadiši, koji je umro da bi dokazao kako je duša njegovog naroda od Boga, a ne od virusa; i o pekeninjosima koji su umrli kao nedužne žrtve pokolja. "Svi oni će jednog dana možda postati sveci, jer ovo vreme liči na početke hrišćanstva, kada su velika dela i velika svetost bili veoma potrebni i stoga mnogo češće postizani. Ova kapela je svetilište svih onih koji su voleli svog Boga svim svojim srcem i koji su voleli bližnjeg svoga kao samog sebe. Neka svi koji ulaze ovamo uđu slomljenog srca i poniznog duha, kako bi ta svetost dodirnula i njih."
<BR>&nbsp;&nbsp;&nbsp;&nbsp;&nbsp;Propoved nije bila duga, jer je za taj dan bilo predviđeno mnogo istovetnih službi - ljudi će dolaziti u kapelu u smenama, pošto je bila suviše mala da bi primila sve ljude sa Luzitanije istvoremeno. Ubrzo je bilo gotovo, i Valentina ustade da iziđe. Pošla je odmah iza Plikt i Val, ali je Miro uhvati za ruku.
<BR>&nbsp;&nbsp;&nbsp;&nbsp;&nbsp;"Džejn mi je upravo rekla", reče on. "Mislio sam da bi volela da znaš."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Upravo je isprobala brod bez Endera."
<BR>&nbsp;&nbsp;&nbsp;&nbsp;&nbsp;"Kako je to mogla?" zapanji se Valentina.
<BR>&nbsp;&nbsp;&nbsp;&nbsp;&nbsp;"Piter", reče on. "Povela ga je Spolja i natrag. I on sadrži njenu aiuu, ako čitav postupak uopšte tako dejstvuje."
<BR>&nbsp;&nbsp;&nbsp;&nbsp;&nbsp;Prvo je upitala ono što ju je najviše brinulo. "Da li je on..."
<BR>&nbsp;&nbsp;&nbsp;&nbsp;&nbsp;"Nešto stvorio? Ne." Miro se iskezi - ali uz nagoveštaj one čudne gorčine za koju je Valentina mislila da je posledica pretrpljenog oštećenja mozga. "On tvrdi da je to zato što je njegov um bistriji i zdraviji od Endruovog."
<BR>&nbsp;&nbsp;&nbsp;&nbsp;&nbsp;"Može biti", reče Valentina.
<BR>&nbsp;&nbsp;&nbsp;&nbsp;&nbsp;"Ja mislim da je to zato što nijedna filota Spolja nije htela da postane deo njegovog sistema. Suviše je izopačen."
<BR>&nbsp;&nbsp;&nbsp;&nbsp;&nbsp;Valentina se tiho nasmeja.
<BR>&nbsp;&nbsp;&nbsp;&nbsp;&nbsp;U tom im priđe biskup. Pošto su izišli među poslednjima, bili su sami pred kapelom.
<BR>&nbsp;&nbsp;&nbsp;&nbsp;&nbsp;"Hvala što si pristao na novo krštenje", reče biskup.
<BR>&nbsp;&nbsp;&nbsp;&nbsp;&nbsp;Miro pognu glavu. "Malo ljudi ima prilike da bude do te mere oslobođeno greha", reče on.
<BR>&nbsp;&nbsp;&nbsp;&nbsp;&nbsp;"Valentina, žao mi je što nisam mogao da primim vašu... imenjakinju."
<BR>&nbsp;&nbsp;&nbsp;&nbsp;&nbsp;"Ne brinite, biskupe. Razumem. Možda bih se čak i složila sa vama."
<BR>&nbsp;&nbsp;&nbsp;&nbsp;&nbsp;Biskup odmahnu glavom. "Bilo bi najbolje kad bi mogli da..."
<BR>&nbsp;&nbsp;&nbsp;&nbsp;&nbsp;"Odu?" upita Miro. "Želja će vam se ispuniti. Piter će uskoro otići - Džejn može da upravlja brodom u kome se on nalazi. Svakako će moći i sa mladom Val."
<BR>&nbsp;&nbsp;&nbsp;&nbsp;&nbsp;"Ne", reče Valentina. "Ona ne može da ide. Suviše je..."
<BR>&nbsp;&nbsp;&nbsp;&nbsp;&nbsp;"Mlada?" upita Miro. Kao da se zabavljao. "Oboje su rođeni znajući sve što Ender zna. Ne možeš tu devojku proglasiti za dete, ma kako izgledala fizički."
<BR>&nbsp;&nbsp;&nbsp;&nbsp;&nbsp;"Da su njih dvoje rođeni", reče biskup, "ne bi morali da odu."
<BR>&nbsp;&nbsp;&nbsp;&nbsp;&nbsp;"Ne odlaze po vašoj želji", reče Miro. "Odlaze zato što Piter ide da odnese Elin novi virus na Stazu, a mlada Val polazi u potragu za planetama gde će moći da se nasele pekeninjosi i kraljice-matice."
<BR>&nbsp;&nbsp;&nbsp;&nbsp;&nbsp;"Ne možeš je poslati na takav zadatak", reče Valentina.
<BR>&nbsp;&nbsp;&nbsp;&nbsp;&nbsp;"Neću je poslati", reče Miro. "Povešću je. Želim da idem. Ma koliko opasno bilo, spreman sam. Paziću je, Valentina."
<BR>&nbsp;&nbsp;&nbsp;&nbsp;&nbsp;Valentina je i dalje odmahivala glavom, ali već je znala da će svakako biti nadglasana. I mlada Val će zahtevati da pođe, ma koliko mlada bila, jer ako ona ne pođe, moći će da se koristi samo jedan brod; a ako se putovanjima bude bavio Piter, ko zna hoće li brod poslužiti ičemu dobrom. Dugoročno gledano, Valentina je bila spremna da prizna neophodnost. Kojim god opasnostima bila izložena mlada Val, to nije moglo biti gore od onoga što su rizikovali ostali. Kao Sadiša. Kao otac Estevao. Kao Staklo.
<BR>
<BR>&nbsp;&nbsp;&nbsp;&nbsp;&nbsp;Pekeninjkosi su se okupili oko Sadišinog drveta. Trebalo je da to bude Staklovo drvo, pošto je on prvi prešao u treći život uz pomoć rekolade, ali njegove gotovo prve reči, čim su mogli da govore sa njim, bile su odlučno odbijanje pomisli da se viricid i rekolada puste u svet kraj njegovog drveta. Ta čast pripada Sadiši, izjavio je, a braća i žene listom su se složili s njim.
<BR>&nbsp;&nbsp;&nbsp;&nbsp;&nbsp;Sada je Ender stajao oslonjen o svog prijatelja Ljudskog, koga je lično zasadio kako bi mu pomogao da pređe u treći život, pre toliko godina. Za Endera bi to bio trenutak potpune radosti, oslobođenje pekeninjosa od deskolade - da nije sve vreme sa njim bio i Piter.
<BR>&nbsp;&nbsp;&nbsp;&nbsp;&nbsp;"Slabost proslavlja slabost", reče Piter. "Sadiša nije uspeo, a oni mu odaju počast, dok je Stakalo uspeo, a eno ga kako samuje usred njive. A najgluplje od svega jeste to što ovo ne može ništa da znači Sadiši, pošto njegova aiua uopšte nije više tu."
<BR>&nbsp;&nbsp;&nbsp;&nbsp;&nbsp;"Možda Sadiši ne znači ništa", reče Ender, mada nije bio sasvim siguran u to, "ali znači nešto ovom narodu."
<BR>&nbsp;&nbsp;&nbsp;&nbsp;&nbsp;"Da", odvrati Piter. "Znači da su slabi."
<BR>&nbsp;&nbsp;&nbsp;&nbsp;&nbsp;"Džejn kaže da te je odvela Spolja."
<BR>&nbsp;&nbsp;&nbsp;&nbsp;&nbsp;"Čas posla", reče Piter. "Sledeći put odredište mi neće biti Luzitanija."
<BR>&nbsp;&nbsp;&nbsp;&nbsp;&nbsp;"Kaže da planiraš da odneseš Elin virus na Stazu."
<BR>&nbsp;&nbsp;&nbsp;&nbsp;&nbsp;"To mi je prva stanica", reče Piter. "Ali neću se vraćati ovamo. Računaj na to, momče."
<BR>&nbsp;&nbsp;&nbsp;&nbsp;&nbsp;"Potreban nam je brod."
<BR>&nbsp;&nbsp;&nbsp;&nbsp;&nbsp;"Imate ono slatko parče od devojke", rečle Piter, "a ona kučka od bube može da vam isporuči desetine brodova; samo kad bi još ti mogao da narađaš dovoljno stvorova kao što smo ja i Val da upravljamo njima."
<BR>&nbsp;&nbsp;&nbsp;&nbsp;&nbsp;"Rado bih vam video leđa."
<BR>&nbsp;&nbsp;&nbsp;&nbsp;&nbsp;"Zar te ne zamina šta nameravam da radim?"
<BR>&nbsp;&nbsp;&nbsp;&nbsp;&nbsp;"Ne", reče Ender.
<BR>&nbsp;&nbsp;&nbsp;&nbsp;&nbsp;Ali lagao je, i Piter je to, naravno, znao. "Nameravam da uradim ono za šta ti nikada nisi imao ni petlju ni pamet. Nameravam da zaustavim flotu."
<BR>&nbsp;&nbsp;&nbsp;&nbsp;&nbsp;"Kako? Da se pojaviš na komandnom brodu?"
<BR>&nbsp;&nbsp;&nbsp;&nbsp;&nbsp;"Pa, ako dođe do najgoreg, momče, uvek mogu da aktiviram molekularno oružje usred flote pre nego što me i primete. Ali time ne bih mnogo postigao, zar ne? Da bih zaustavio flotu, moram zaustaviti Kongres. A da bih zaustavio Kongres, moram povratiti kontrolu."
<BR>&nbsp;&nbsp;&nbsp;&nbsp;&nbsp;Ender je odmah znao šta to znači. "Dakle, hoćeš da ponovo postaneš Hegemon? Neka je Bog na pomoći ljudima ako uspeš."
<BR>&nbsp;&nbsp;&nbsp;&nbsp;&nbsp;"Zašto ne bih?" upita Piter. "Jednom sam to već bio, i nisam bio loš. Trebalo bi da znaš - napisao si i knjigu o tome."
<BR>&nbsp;&nbsp;&nbsp;&nbsp;&nbsp;"To je bio pravi Piter", reče Ender, "a ne ti, izopačena verzija rođena iz moje mržnje i straha."
<BR>&nbsp;&nbsp;&nbsp;&nbsp;&nbsp;Ima li Piter toliko srca da mu zasmetaju ovako grube reči? Ender je, za trenutak, pomislio da je Piter zaćutao, da mu se na licu vidi... šta, bol? Ili samo bes?
<BR>&nbsp;&nbsp;&nbsp;&nbsp;&nbsp;"Sada sam ja pravi Piter", reče on posle kratke pauze. "I bolje ti je da se nadaš da imam iste veštine kao i pre. Uspeo si da Valeti daš Valentinine gene. Možda sam ja sve što je bio Piter."
<BR>&nbsp;&nbsp;&nbsp;&nbsp;&nbsp;"Možda prasad imaju krila."
<BR>&nbsp;&nbsp;&nbsp;&nbsp;&nbsp;Piter se nasmeja. "Imala bi, da pođeš Spolja i dovoljno jako poželiš."
<BR>&nbsp;&nbsp;&nbsp;&nbsp;&nbsp;"Pa idi, onda", reče Ender.
<BR>&nbsp;&nbsp;&nbsp;&nbsp;&nbsp;"Da, znam da jedva čekaš da me se otarasiš."
<BR>&nbsp;&nbsp;&nbsp;&nbsp;&nbsp;"I da te natovarim na vrat ostatku čovečanstva? Neka im to bude kazna što su poslali flotu na nas." Ender uhvati Pitera za mišicu i privuče ga bliže sebi. "Nemoj misliti da ću ovog puta biti bespomoćan. Više nisam dečak, i ako izmakneš kontroli, uništiću te."
<BR>&nbsp;&nbsp;&nbsp;&nbsp;&nbsp;"Ne možeš", reče Piter. "Lakše bi ti bilo da se ubiješ."
<BR>&nbsp;&nbsp;&nbsp;&nbsp;&nbsp;Utom poče svečanost. Ovog puta nije bilo pompe, ljubljenja prstena, propovedi. Ela i njeni pomoćnici naprosto su izneli nekoliko stotina kocki šećera natopljenih viricidnom bakterijom, i isto toliko epruveta sa rekoladom. Okupljeni su ih dodavali jedni drugima. Svaki pekeninjos uzeo je kocku šećera, rastvorio je i progutao, a potom ispio sadržaj epruvete.
<BR>&nbsp;&nbsp;&nbsp;&nbsp;&nbsp;"Ovo je telo moje koje se daje za vas", svečano reče Piter. "Ovo činite za moj spomen."
<BR>&nbsp;&nbsp;&nbsp;&nbsp;&nbsp;"Zar ni prema čemu nemaš poštovanja?" upita Ender.
<BR>&nbsp;&nbsp;&nbsp;&nbsp;&nbsp;"Ovo je krv moja novoga zaveta koja će se proliti za vas. Ovo pijte za moj spomen." Piter se nasmeši. "Ovu pričest bih i ja mogao da uzmem, mada nisam kršten."
<BR>&nbsp;&nbsp;&nbsp;&nbsp;&nbsp;"U jedno sam siguran", reče Ender. "Još nije izmišljeno krštenje koje bi tebe moglo da očisti."
<BR>&nbsp;&nbsp;&nbsp;&nbsp;&nbsp;"Kladim se da si čitavog života želeo da mi to kažeš." Piter se okrete tako da je Ender mogao da vidi kako u uhu nosi dragulj, preko koga je bio povezan sa Džejn. Za slučaj da Ender možda nije primetio, Piter dodirnu dragulj. "Zapamti da ovde imam izvor sveg znanja. Ona će ti kazati šta radim, ako ikada poželiš. Ako me ne zaboraviš čim odem."
<BR>&nbsp;&nbsp;&nbsp;&nbsp;&nbsp;"Neću te zaboraviti", reče Ender.
<BR>&nbsp;&nbsp;&nbsp;&nbsp;&nbsp;"Mogao bi i ti sa mnom", reče Piter.
<BR>&nbsp;&nbsp;&nbsp;&nbsp;&nbsp;"I da rizikujem da Spolja stvorim još takvih?"
<BR>&nbsp;&nbsp;&nbsp;&nbsp;&nbsp;"Prijalo bi mi društvo."
<BR>&nbsp;&nbsp;&nbsp;&nbsp;&nbsp;"Siguran sam da ćeš se uskoro smučiti samom sebi kao što si se smučio meni."
<BR>&nbsp;&nbsp;&nbsp;&nbsp;&nbsp;"Nikad", reče Piter. "Nisam pun gnušanja prema sebi kao ti, sirota, krivicom opsednuta alatko boljih, jačih ljudi. A ako nećeš da mi stvoriš društvo, pa, naći ću nekog usput."
<BR>&nbsp;&nbsp;&nbsp;&nbsp;&nbsp;"Ne sumnjam", reče Ender.
<BR>&nbsp;&nbsp;&nbsp;&nbsp;&nbsp;Kocke šećera i epruvete stigoše do njih; pojedoše i popiše svoj deo.
<BR>&nbsp;&nbsp;&nbsp;&nbsp;&nbsp;"Ukus slobode", reče Piter. "Divno."
<BR>&nbsp;&nbsp;&nbsp;&nbsp;&nbsp;"Stvarno?" upita Ender. "Ubijamo vrstu koju nikada nismo rauzmeli."
<BR>&nbsp;&nbsp;&nbsp;&nbsp;&nbsp;"Znam na šta misliš", reče Piter. "Mnogo je zabavnije uništiti protivnika kada ovaj razume koliko potpuno si ga porazio."
<BR>&nbsp;&nbsp;&nbsp;&nbsp;&nbsp;Tada, konačno, Piter ode.
<BR>&nbsp;&nbsp;&nbsp;&nbsp;&nbsp;Ender je ostao do kraja svečanosti i razgovarao je sa mnogima: Ljudskim i Korenkom, naravno, pa sa Valentinom, Elom, Ouandom, Mirom.
<BR>&nbsp;&nbsp;&nbsp;&nbsp;&nbsp;No, čekala ga je još jedna poseta. Poseta koju je već nekoliko puta pokušao, ali je uvek bio odbijen i poslat sa vrata bez reči. No, ovog puta Novinja je izišla da razgovara sa njim. Umesto očajno i gnevno, izgledala je prilično smireno.
<BR>&nbsp;&nbsp;&nbsp;&nbsp;&nbsp;"Mnogo sam mirnija", reče ona. "I sada znam, ako to nešto znači, da sam se nepravedno ljutila na tebe."
<BR>&nbsp;&nbsp;&nbsp;&nbsp;&nbsp;Enderu je bilo drago da to čuje, ali izrazi su ga začudili. Kada je Novinja uopšte pominjala pravednost?
<BR>&nbsp;&nbsp;&nbsp;&nbsp;&nbsp;"Shvatila sam da je moj sin možda ispunjavao cilj Božji", reče ona. "Nisi mogao da ga sprečiš jer je Bog želeo da on pođe kod pekeninjosa, kako bi pokrenuo događaje i čuda koji su se otad odigrali." Ona zaplaka. "Dolazio je Miro. Isceljen", reče. "Oh, Bog je ipak milostiv. A Kuima ću ponovo videti u raju, kada umrem."
<BR>&nbsp;&nbsp;&nbsp;&nbsp;&nbsp;Preobratili su je, pomisli Ender. Posle toliko godina prezira prema crkvi i učestvovanja u katolicizmu samo zato što je to bio jedini način da se ostane član luzitanijske kolonije, ovih nekoliko nedelja kod Dece Uma Hristovog konačno su je preobratile. Drago mi je, pomisli on. Sada ponovo govori sa mnom.
<BR>&nbsp;&nbsp;&nbsp;&nbsp;&nbsp;"Endru", reče ona, "hoću da ponovo budemo zajedno."
<BR>&nbsp;&nbsp;&nbsp;&nbsp;&nbsp;On pruži ruke da je zagrli, spreman da zaplače od olakšanja i radosti, ali ona se povuče od njegovog dodira.
<BR>&nbsp;&nbsp;&nbsp;&nbsp;&nbsp;"Nisi razumeo", reče ona. "Neću da idem kući sa tobom. Sada je moja kuća ovde."
<BR>&nbsp;&nbsp;&nbsp;&nbsp;&nbsp;Bila je u pravu - nije razumeo. Ali sada jeste. Nije bila samo preobraćena u katolicizam. Bila je preobraćena u člana ovog reda stalnog žrtvovanja, kome mogu da se pridruže samo bračni parovi, i samo zajedno, kad polože zavet stalnog uzdržavanja uprkos bračnom zavetu. "Novinja", reče on, "nemam tu veru ni tu snagu da budem jedan od Dece Uma Hristovog."
<BR>&nbsp;&nbsp;&nbsp;&nbsp;&nbsp;"Kad ih stekneš", reče ona, "čekaću te ovde."
<BR>&nbsp;&nbsp;&nbsp;&nbsp;&nbsp;"Je li to jedini način da ikada budem sa tobom?" šapnu on. "Da poreknem ljubav prema tvom telu da bih povratio tvoje društvo?"
<BR>&nbsp;&nbsp;&nbsp;&nbsp;&nbsp;"Endru", šapnu ona, "čeznem za tobom. Ali toliko godina sam činila preljubu da mi je jedina nada u spas da se sada odreknem tela i da živim duhom. Učiniću to sama, ako moram. Ali sa tobom... o, Endru, nedostaješ mi."
<BR>&nbsp;&nbsp;&nbsp;&nbsp;&nbsp;I ti nedostaješ meni, pomisli on. "Nedostaješ mi kao disanje", reče glasno. "Ali ne traži to od mene. Živi sa mnom kao moja žena dok ne potrošiš i poslednju mladost, a onda, kada želje nestane, možemo se vratiti ovamo, zajedno. Tada bih mogao da budem srećan."
<BR>&nbsp;&nbsp;&nbsp;&nbsp;&nbsp;"Zar ne shvataš?" upita ona. "Dala sam zavet. Dala sam reč."
<BR>&nbsp;&nbsp;&nbsp;&nbsp;&nbsp;"Dala si i meni", reče on.
<BR>&nbsp;&nbsp;&nbsp;&nbsp;&nbsp;"Zar da prekršim zavet Bogu, kako bih održala zavet tebi?"
<BR>&nbsp;&nbsp;&nbsp;&nbsp;&nbsp;"Bog bi te razumeo."
<BR>&nbsp;&nbsp;&nbsp;&nbsp;&nbsp;"Kako lako oni koji nikada ne čuju njegov glas izjavljuju šta bi on želeo ili ne bi želeo."
<BR>&nbsp;&nbsp;&nbsp;&nbsp;&nbsp;"Čuješ li ti njegov glas ovih dana?"
<BR>&nbsp;&nbsp;&nbsp;&nbsp;&nbsp;"Čujem njegovu pesmu u svom srcu, kao u psalmima. Gospod je moj pastir. Neću želeti."
<BR>&nbsp;&nbsp;&nbsp;&nbsp;&nbsp;"Dvadeset treći. A ja čujem samo dvadeset drugi."
<BR>&nbsp;&nbsp;&nbsp;&nbsp;&nbsp;Ona se bledo smehnu. "'Zašto si me napustio'?" navela je.
<BR>&nbsp;&nbsp;&nbsp;&nbsp;&nbsp;"I ono o bikovima Bašanskim", reče Ender. "Oduvek sam se osećao kao okružen bikovima."
<BR>&nbsp;&nbsp;&nbsp;&nbsp;&nbsp;Ona se nasmeja. "Dođi kad budeš mogao", reče. "Biću ovde, kad budeš spreman."
<BR>&nbsp;&nbsp;&nbsp;&nbsp;&nbsp;Umalo da ode.
<BR>&nbsp;&nbsp;&nbsp;&nbsp;&nbsp;"Čekaj."
<BR>&nbsp;&nbsp;&nbsp;&nbsp;&nbsp;Stala je.
<BR>&nbsp;&nbsp;&nbsp;&nbsp;&nbsp;"Doneo sam ti viricid i rekoladu."
<BR>&nbsp;&nbsp;&nbsp;&nbsp;&nbsp;"Elin trijumf", reče ona. "To je bilo iznad mojih moći, znaš. Ništa te nije koštalo što sam napustila posao. Moje vreme je prošlo, a ona me je daleko prevazišla." Novinja uze kocku šećera, pusti je da joj se istopi na jeziku i proguta.
<BR>&nbsp;&nbsp;&nbsp;&nbsp;&nbsp;Potom podiže epruvetu ka poslednjoj večernjoj svetlosti. "Pred crvenim nebom izgleda kao da unutra plamti." Potom ispi - polako, tako da ukus dugo ostane. Ender je znao da je ukus gorak i da ostaje neprijatno dugo u ustima.
<BR>&nbsp;&nbsp;&nbsp;&nbsp;&nbsp;"Mogu li da te posećujem?"
<BR>&nbsp;&nbsp;&nbsp;&nbsp;&nbsp;"Jednom mesečno", reče ona. Odgovorila je toliko brzo da je znao da je već razmislila o tome i donela odluku koju neće promeniti.
<BR>&nbsp;&nbsp;&nbsp;&nbsp;&nbsp;"Onda ću te posećivati jednom mesečno", reče on.
<BR>&nbsp;&nbsp;&nbsp;&nbsp;&nbsp;"Dok ne budeš spreman da mi se pridružiš", reče ona.
<BR>&nbsp;&nbsp;&nbsp;&nbsp;&nbsp;"Dok ne budeš spremna da mi se vratiš", odvrati on.
<BR>&nbsp;&nbsp;&nbsp;&nbsp;&nbsp;Ali znao je da se ona nikad neće predomisliti. Novinja nije bila osoba koja lako menja mišljenje. Ona je odredila njegovu budućnost.
<BR>&nbsp;&nbsp;&nbsp;&nbsp;&nbsp;Trebalo bi da bude besan. Trebalo bi da se potrudi da dobije oslobođenje od braka sa ženom koja ga je odbila. No, nije mogao da smisli šta bi radio sa tom slobodom. Više ništa nije u mojim rukama, pomisli on. Nijedan deo budućnosti ne zavisi više od mene. Moje delo, takvo kakvo je, završeno je, i sada imam uticaja na budućnost samo preko svoje dece - takve kakva su: čudovište Piter i nepodnošljivo savršena Val.
<BR>&nbsp;&nbsp;&nbsp;&nbsp;&nbsp;A Miro, Grego, Kuara, Ela, Olhado - zar nisu i oni moja deca? Zar ne mogu tvrditi da sam pomogao u njihovom stvaranju, iako su nastala iz Libove ljubavi i Novinjinog tela, davno pre nego što sam i stigao ovamo?
<BR>&nbsp;&nbsp;&nbsp;&nbsp;&nbsp;Već se spustila noć kad je našao mladu Val, iako nije znao zašto je uopšte traži. Bila je u Olhadovoj kući, sa Plikt; Plikt je bila u senci, kraj zida, neprozirnog lica, a mlada Val igrala se sa Olhadovom decom.
<BR>&nbsp;&nbsp;&nbsp;&nbsp;&nbsp;Naravno da se igra sa njima, pomisli Ender. I ona je još dete, ma koliko iskustva imala, nametnutog iz mojih sećanja.
<BR>&nbsp;&nbsp;&nbsp;&nbsp;&nbsp;No, dok je stajao na vratima, gledajući je, shvatio je da se ona ne igra jednako sa svom decom. Najvše pažnje posvećivala je Nimbu. Dečaku koji je ostao povređen, ne samo bukvalno, u noći pobune. Deca su igrala sasvim jednostavnu igru, ali nisu mogla da međusobno rzgovaraju. Ipak, Nimbo i mlada Val su razgovarali. Ona mu se toplo smešila, ne kao žena koja ohrabruje ljubavnika, nego kao sestra koja ćutke upućuje bratu poruku o ljubavi i poverenju.
<BR>&nbsp;&nbsp;&nbsp;&nbsp;&nbsp;Leči ga, pomisli Ender. Isto kao što je Valentina, pre mnogo godina, izlečila mene. Ne rečima. Samo svojim prisustvom.
<BR>&nbsp;&nbsp;&nbsp;&nbsp;&nbsp;Jesam li je mogao stvoriti sa takvom sposobnošću? Ima li toliko istine i moći u mom snu o njoj? Onda je možda i Piter sve ono što je bio i moj pravi brat - sve opasno i užasno, ali i sve ono čime je stvorio novi red.
<BR>&nbsp;&nbsp;&nbsp;&nbsp;&nbsp;Ma koliko se trudio, Ender nikako nije mogao da poveruje u tako nešto. Mlada Val može imati isceljenje u očima, ali Piter nije ni blizu toga. Njegovo lice je onakvo kakvo je, pre mnogo godina, Miro video u ogledalu u Fantazijskoj igri, u užasnoj sobi u kojoj je stalno umirao, ponovo i ponovo, dok konačno nije primio i zagrlio Pitera u sebi, pa je mogao da produži dalje.
<BR>&nbsp;&nbsp;&nbsp;&nbsp;&nbsp;Zagrlio sam Pitera i uništio celu jednu rasu. Primio sam ga u sebe i počinio ksenocid. Sve otad sam mislio da sam ga pročistio. Da je nestao. Ali nikada me neće napustiti.
<BR>&nbsp;&nbsp;&nbsp;&nbsp;&nbsp;Pomisao o povlačenju od sveta i pristupanju redu Dece Uma Hristovog - to je bilo veoma privlačno. Možda bi tamo on i Novinja mogli da očiste jedno drugo od demona koji su tolike godine obitavali u njima. Novinja nikada nije bila toliko smirena, pomisli Ender, kao večeras.
<BR>&nbsp;&nbsp;&nbsp;&nbsp;&nbsp;Mlada Val ga primeti i priđe mu.
<BR>&nbsp;&nbsp;&nbsp;&nbsp;&nbsp;"Zašto si došao?" upita ona.
<BR>&nbsp;&nbsp;&nbsp;&nbsp;&nbsp;"Tražio sam te."
<BR>&nbsp;&nbsp;&nbsp;&nbsp;&nbsp;"Plikt i ja ćemo provesti noć sa Olhadovom porodicom", reče ona. Pogledala je Nimba i nasmešila se. Dečko joj se glupo iskezi.
<BR>&nbsp;&nbsp;&nbsp;&nbsp;&nbsp;"Džejn kaže da ideš vasionskim brodom", tiho reče Ender.
<BR>&nbsp;&nbsp;&nbsp;&nbsp;&nbsp;"Ako Piter može da drži Džejn u sebi, mogu i ja", odvrati ona. "Miro ide sa nom. Da nađemo naseljive svetove."
<BR>&nbsp;&nbsp;&nbsp;&nbsp;&nbsp;"Ako želiš tako", reče Ender.
<BR>&nbsp;&nbsp;&nbsp;&nbsp;&nbsp;"Ne budi glup. Otkad si ti činio samo ono što si želeo? Radiću ono što treba da se radi, ono što samo ja mogu da radim."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Samo zato si došao?" upita ona.
<BR>&nbsp;&nbsp;&nbsp;&nbsp;&nbsp;On opet klimnu glavom. "Valjda."
<BR>&nbsp;&nbsp;&nbsp;&nbsp;&nbsp;"Ili si došao zato što želiš da budeš dete kao što si bio kada si poslednji put video devojku sa ovim licem?"
<BR>&nbsp;&nbsp;&nbsp;&nbsp;&nbsp;To ga je pogodilo - mnogo više nego kad je Piter pogodio šta mu je na srcu. Njeno saosećanje bilo je mnogo bolnije od njegovog prezira.
<BR>&nbsp;&nbsp;&nbsp;&nbsp;&nbsp;Mora da je videla izraz bola na njegovom licu i da ga je pogrešno razumela. Laknulo mu je što je ona u stanju i da pogrešno razume. Ipak mi je ostalo malo privantosti.
<BR>&nbsp;&nbsp;&nbsp;&nbsp;&nbsp;"Da li me se stidiš?" upita ona.
<BR>&nbsp;&nbsp;&nbsp;&nbsp;&nbsp;"Neprijatno mi je što je moja podsvest postala javna", reče on. "Ali ne stidim se. Ne tebe." On pogleda Nimba, pa ponovo nju. "Ostani ovde i završi ono što si počela."
<BR>&nbsp;&nbsp;&nbsp;&nbsp;&nbsp;Ona se osmehnu. "On je dobar dečak koji je mislio da radi nešto dobro."
<BR>&nbsp;&nbsp;&nbsp;&nbsp;&nbsp;"Da", reče on, "ali to se otrglo kontroli."
<BR>&nbsp;&nbsp;&nbsp;&nbsp;&nbsp;"Nije znao šta radi", reče ona. "Kada ne razumeš posledice svojih dela, ko može da te krivi za njih?"
<BR>&nbsp;&nbsp;&nbsp;&nbsp;&nbsp;Znao je da govori i o njemu, Enderu Ksenocidu, a ne samo o Nimbu. "Tebe niko ne krivi, ali ipak si prihvatila odgovornost. Da izlečiš rane koje si izazvala."
<BR>&nbsp;&nbsp;&nbsp;&nbsp;&nbsp;"Da", reče ona. "Rane koje si izazvao. Ali ne sve rane na svetu."
<BR>&nbsp;&nbsp;&nbsp;&nbsp;&nbsp;"Oh? A zašto ne? Zato što planiraš da ih ti lečiš?"
<BR>&nbsp;&nbsp;&nbsp;&nbsp;&nbsp;Ona se nasmeja - lakim, devojačkim smehom. "Nimalo se nisi promenio, Endru. Za sve ove godine."
<BR>&nbsp;&nbsp;&nbsp;&nbsp;&nbsp;On joj se nasmeši, kratko je zagrli i vrati je u osvetljenu sobu. Potom se okrete i vrati u tamu, uputivši se kući. Bilo je dovoljno svetla da vidi put, ali se ipak spoticao i nekoliko puta se izgubio.
<BR>&nbsp;&nbsp;&nbsp;&nbsp;&nbsp;"Plačeš", reče mu Džejn u uhu.
<BR>&nbsp;&nbsp;&nbsp;&nbsp;&nbsp;"Ovo je bio tako srećan dan", reče on.
<BR>&nbsp;&nbsp;&nbsp;&nbsp;&nbsp;"I jeste, da znaš. Ti si, izgleda, večeras jedina osoba koja žali tebe."
<BR>&nbsp;&nbsp;&nbsp;&nbsp;&nbsp;"Pa, dobro", reče Ender. "Ako sam jedini, znači ipak postoji neko."
<BR>&nbsp;&nbsp;&nbsp;&nbsp;&nbsp;"Imaš mene", reče ona. "A naš odnos je oduvek bio vrlo čedan."
<BR>&nbsp;&nbsp;&nbsp;&nbsp;&nbsp;"Zaista mi je dosta čednosti", odvrati on. "Nisam želeo još toga."
<BR>&nbsp;&nbsp;&nbsp;&nbsp;&nbsp;"Na kraju su svi čedni. Svi završe van domašaja smrtnih greha."
<BR>&nbsp;&nbsp;&nbsp;&nbsp;&nbsp;"Ali ja nisam mrtav", reče on. "Za sada. Ili jesam?"
<BR>&nbsp;&nbsp;&nbsp;&nbsp;&nbsp;"Da li ti ovo izgleda kao raj?" upita ona.
<BR>&nbsp;&nbsp;&nbsp;&nbsp;&nbsp;On se nasmeja, ali ne zadovoljno.
<BR>&nbsp;&nbsp;&nbsp;&nbsp;&nbsp;"Pa, znači da nisi mrtav."
<BR>&nbsp;&nbsp;&nbsp;&nbsp;&nbsp;"Zaboravljaš", reče on, "da bi ovo mogao da bude pakao."
<BR>&nbsp;&nbsp;&nbsp;&nbsp;&nbsp;"Pa, je li?" upita ona.
<BR>&nbsp;&nbsp;&nbsp;&nbsp;&nbsp;On pomisli na sve što je postignuto. Elini virusi. Mirovo isceljenje. Mlada Val leči Nimba. Smireni osmeh na Novinjinom licu. Radost pekeninjosa zbog slobode koja počinje da se širi njihovim svetom. Znao je da je viricid već počeo da se širi kroz preriju kapima oko kolonije; do sada je sigurno već stigao u druge šume; deskolada, bespomoćna, povlači se, a nema i pasivna rekolada zauzima njeno mesto. Sve te promene sigurno ne bi mogle da se dogode u paklu.
<BR>&nbsp;&nbsp;&nbsp;&nbsp;&nbsp;"Izgleda da sam još živ", reče on.
<BR>&nbsp;&nbsp;&nbsp;&nbsp;&nbsp;"Kao i ja", reče ona. "I to je nešto. Piter i Val nisu jedini ljudi koji su iskočili iz tvoje glave."
<BR>&nbsp;&nbsp;&nbsp;&nbsp;&nbsp;"Ne, nisu."
<BR>&nbsp;&nbsp;&nbsp;&nbsp;&nbsp;"Oboje smo još živi, iako nas čekaju teška vremena."
<BR>&nbsp;&nbsp;&nbsp;&nbsp;&nbsp;On se seti šta nju uskoro čeka, i postide se što je sažaljevao sebe. "Bolje je voleti i izgubiti ljubav", promrmlja on, "nego nikada ne voleti."
<BR>&nbsp;&nbsp;&nbsp;&nbsp;&nbsp;"To je možda šablon", reče Džejn, "ali ne znači da nije istina."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
