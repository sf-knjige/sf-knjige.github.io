<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. U SALONU
<P>&nbsp;&nbsp;&nbsp;&nbsp;&nbsp;"Hoćete da kažete da je Džekob sazvao ovaj sastanak, a nije sam došao?" upitala je Helen deSilva sa ulaza.
<BR>&nbsp;&nbsp;&nbsp;&nbsp;&nbsp;"Je se ne bih brinuo, komandante deSilva. Doći će on. Još nisam video da je gospodin Demva sazvao sastanak na koji nije vredelo doći."
<BR>&nbsp;&nbsp;&nbsp;&nbsp;&nbsp;"Zaista!" Larok se nasmejao sa jednog kraja prostranog kauča, nogu podignutih na sedište. Govorio je sarkastično, preko lule i kroz dim. "A zašto ne? Šta bismo drugo ovde radili? 'Istraživanje' je završeno, a proučavanja su gotova. Kula od slonovače se srušila od ponosa i nastupa noć dugih noževa. Neka Demva ne žuri. Šta god imao da kaže, biće zanimljivije od posmatranja svih ovih ozbiljnih lica!"
<BR>&nbsp;&nbsp;&nbsp;&nbsp;&nbsp;Dvejn Kepler je iskrivio lice sa drugog kraja kauča. Sedeo je što je dalje moguće od Laroka. Nervozno je gužvao ćebe koje mu je bolničar upravo pažljivo namestio preko nogu. Bolničar je pogledao lekara, a ovaj je slegnuo ramenima.
<BR>&nbsp;&nbsp;&nbsp;&nbsp;&nbsp;"Umuknite, Larok", rekao je Kepler.
<BR>&nbsp;&nbsp;&nbsp;&nbsp;&nbsp;Larok se iskezio i izvukao pribor za lulu. "I dalje mislim da mi je potrebno nešto za snimanje. Znajući Demvu, ovo je možda istorijski trenutak."
<BR>&nbsp;&nbsp;&nbsp;&nbsp;&nbsp;Bubakub je frknuo i okrenuo se od njega. Pil je špartao po sobi. Neobično, ali nije prišao nijednom od jastuka raspoređenih po prostoriji. Zastao je pred Kulom, koji je stajao oslonjen o zid, i izveo složeno pucketanje prstima sve četiri šake. Kula je klimnuo glavom.
<BR>&nbsp;&nbsp;&nbsp;&nbsp;&nbsp;"Naloženo mi je da kažem da še dešilo već dovoljno tragedija žbog šnimanja gošpodina Laroka. Ošim toga, Pil Bubakub kaže da neće oštati duže od narednih pet minuta."
<BR>&nbsp;&nbsp;&nbsp;&nbsp;&nbsp;Kepler nije obratio pažnju na to. Pažljivo je trljao vrat, kao da traži bolno mesto. Tokom poslednjih nedelja mnogo je izgubio na težini.
<BR>&nbsp;&nbsp;&nbsp;&nbsp;&nbsp;Larok je podigao ramena u nagoveštaju sleganja. Fejgin je ćutao. Nije pomerio čak ni srebrnasta zvonca na kraju plavozelenih grana.
<BR>&nbsp;&nbsp;&nbsp;&nbsp;&nbsp;"Hodi i sedi, Helen", rekao je lekar. "Siguran sam da će ostali brzo stići." Saosećajno ju je pogledao. Ulazak u ovu sobu bio je kao skok u jezero hladne i nečiste vode.
<BR>&nbsp;&nbsp;&nbsp;&nbsp;&nbsp;Našla je najudaljenije moguće sedište. Mračno se pitala šta smera Džekob Demva.
<BR>&nbsp;&nbsp;&nbsp;&nbsp;&nbsp;Nadam se da nije opet isto, pomislila je. Ako ova grupa ima išta zajedničko, to je činjenica da niko od njih ne želi ni da čuje za 'Ponirača u Sunce'. Svi su na ivici da se pobiju, ali ipak saučesnički ćute.
<BR>&nbsp;&nbsp;&nbsp;&nbsp;&nbsp;Odmahnula je glavom. Drago mi je što se putovanje uskoro završava. Možda će se za narednih pedeset godina stvari promeniti.
<BR>&nbsp;&nbsp;&nbsp;&nbsp;&nbsp;Nije se mnogo nadala u to. I sada se 'Bitlsi' mogu čuti samo na simfonijskim koncertima, što je prosto strašno. A dobar džez postoji samo u biblioteci.
<BR>&nbsp;&nbsp;&nbsp;&nbsp;&nbsp;Zašto sam uopšte odlazila od kuće?
<BR>&nbsp;&nbsp;&nbsp;&nbsp;&nbsp;Ušli su Mildred Martini i inženjer Donaldson. Za Helen su njihovi pokušaji da deluju bezbrižno bili jadni, ali kao da to niko drugi nije primetio.
<BR>&nbsp;&nbsp;&nbsp;&nbsp;&nbsp;Zanimljivo. Pitam se šta njih dvoje mogu izmati zajedničko.
<BR>&nbsp;&nbsp;&nbsp;&nbsp;&nbsp;Osvrnuli su se po sobi, a potom se povukli u ugao iza jedinog kauča, gde su sav prostor zauzimali Kepler, Larok i njihova međusobna napetost. Larok je pogledao dr Martini i nasmešio se. Je li to saučesničko namigivanje? Mildred je izbegla njegov pogled i Larok je izgledao razočarano. Posvetio se paljenju lule.
<BR>
<BR>&nbsp;&nbsp;&nbsp;&nbsp;&nbsp;"Sad mi je do-sta!" konačno je objabio Bubakub i pošao ka vratima. Ali pre no što je stigao do njih, vrata su se otvorila, kao po svojoj volji. Tek potom se na ulazu pojavio Džekob Demva sa belom platnenom vrećom preko ramena. Ušao je u prostoriju, tiho zviždeći. Helen je zatreptala u neverici. Melodija je užasno ličila na 'Pršti bela staza, evo Deda Mraza'. Ali to svakako...
<BR>&nbsp;&nbsp;&nbsp;&nbsp;&nbsp;Džekob je bacio vreću uvis. Spustila se na stočić uz tresak od koga je dr Martini zamalo pala sa stolice. Kepler se još dublje namrštio i ščepao oslonac na kauču.
<BR>&nbsp;&nbsp;&nbsp;&nbsp;&nbsp;Helen nije uspela da se uzdrži. Starinska, draga, stara melodija, glasna buka i Džekobovo držanje srušili su zid napetosti, kao kad se pita sa šlagom razbije o lice nekoga ko vam nije osobito mio. Nasmejala se.
<BR>&nbsp;&nbsp;&nbsp;&nbsp;&nbsp;Džekob joj je namignuo. "Ho ho ho."
<BR>&nbsp;&nbsp;&nbsp;&nbsp;&nbsp;"Jeste li došli da se igra-te?" pobunio se Bubakub. "Krade-te mi vreme! Nadokna-dite to!"
<BR>&nbsp;&nbsp;&nbsp;&nbsp;&nbsp;Džekob se nasmešio. "Pa naravno, Pil Bubakube. Nadam se da će vam moja demonstracija biti korisna. Ali, pre svega, hoćete li da sednete, molim vas?"
<BR>&nbsp;&nbsp;&nbsp;&nbsp;&nbsp;Bubakub je škljocnuo vilicama. Crne očice kao da su za trenutak planule, ali potom je frknuo i bacio se na najbliži jastuk.
<BR>&nbsp;&nbsp;&nbsp;&nbsp;&nbsp;Džekob je razgledao lica u sobi. Svi su imali zbunjen ili neprijateljski izraz, osim Laroka, koji je ostao naduveno miran, i Helen, koja se nesigurno smešila. I Fejgina, naravno. Po hiljaditi put poželeo je da Kanten ima oči.
<BR>&nbsp;&nbsp;&nbsp;&nbsp;&nbsp;"Kada me je dr Kepler pozvao na Merkur", počeo je, "pomalo sam sumnjao u projekat 'Ponirač u Sunce', ali zamisao mi se kao takva svidela. Posle tog prvog sastanka, očekivao sam da ću biti uključen u jedan od najuzbudljivijih događaja od Kontakta naovamo... u složeni problem odnosa dveju vrsta, sa našim najbližim i najčudnijim susedima, Sunčevim Duhovima.
<BR>&nbsp;&nbsp;&nbsp;&nbsp;&nbsp;Umesto toga, problem Solarijanaca kao da je povukao konac složene mreže međuzvezdanih spletki i ubistva."
<BR>&nbsp;&nbsp;&nbsp;&nbsp;&nbsp;Kepler je tužno podigao pogled. "Džekobe, molim vas. Svi mi znamo da ste opterećeni. Mili misli da treba da budemo ljubazni sa vama i da klimamo glavom. Ali sve ima svoje granice."
<BR>&nbsp;&nbsp;&nbsp;&nbsp;&nbsp;Džekob je raširio ruke. "Ako je ljubaznost saslušati me, molim vas, učinite to. Dosta mi je nipodaštavanja. Ako me vi ne saslušate, vlasti na Zemlji sigurno hoće."
<BR>&nbsp;&nbsp;&nbsp;&nbsp;&nbsp;Keplerov osmeh se zaledio. Zavalio se u sedištu. "Onda, napred. Slušaću."
<BR>&nbsp;&nbsp;&nbsp;&nbsp;&nbsp;Džekob je stupio na veliki tepih u središtu sobe.
<BR>&nbsp;&nbsp;&nbsp;&nbsp;&nbsp;"Prvo: Pjer Larok uporno je poricao da je ubio šimpanzu Džefrija, kao i da je koristio ošamućivač za sabotažu na manjem Sunčevom brodu. Poriče čak i da je Uslovnjak i tvrdi da je sa spiskovima na Zemlji nešto lažirano.
<BR>&nbsp;&nbsp;&nbsp;&nbsp;&nbsp;Ipak, otkako smo se vratili sa Sunca, on je uporno odbijao U-test kojim je odavno mogao da dokaže da je nedužan. Verovatno očekuje da će nalazi tog testa takođe biti falsifikovani."
<BR>&nbsp;&nbsp;&nbsp;&nbsp;&nbsp;"Tako je." Larok je klimnuo glavom. "Samo još jedna laž."
<BR>&nbsp;&nbsp;&nbsp;&nbsp;&nbsp;"Čak i ako ga nadgledamo doktor Lerd, dr Martini i ja?"
<BR>&nbsp;&nbsp;&nbsp;&nbsp;&nbsp;Larok je počeo da gunđa. "To bi ugrozilo suđenje, naročito ako odlučim da vas tužim."
<BR>&nbsp;&nbsp;&nbsp;&nbsp;&nbsp;"A što da idete na suđenje? Niste imali pobuda da ubijete Džefrija kada ste otvorili zaštitnu ploču vremenske kompresije..."
<BR>&nbsp;&nbsp;&nbsp;&nbsp;&nbsp;"Što odlučno poričem!"
<BR>&nbsp;&nbsp;&nbsp;&nbsp;&nbsp;"...a samo Uslovnjak bi ubio nekoga iz čiste zlobe. Pa zašto onda da čučite u pritvoru?"
<BR>&nbsp;&nbsp;&nbsp;&nbsp;&nbsp;"Možda mu je tu udobnije", izjavio je bolničar. Helen se namrštila. Disciplina je u poslednje vreme otišla do đavola, zajedno sa moralom.
<BR>&nbsp;&nbsp;&nbsp;&nbsp;&nbsp;"Odbija test zato što zna da će pasti na njemu!" povikao je Kepler.
<BR>&nbsp;&nbsp;&nbsp;&nbsp;&nbsp;"Zato su ga Sola-rijan-ci odabra-li za ubis-tvo", dodao je Bubakub. "Tako su mi rekli."
<BR>&nbsp;&nbsp;&nbsp;&nbsp;&nbsp;"A jesam li ja Uslovnjak? Neki, izgleda, misle da su me Duhovi naveli na pokušaj samoubistva."
<BR>&nbsp;&nbsp;&nbsp;&nbsp;&nbsp;"Bili ste pod stre-som. Tako kaže doktor Marti-ni. Da?" Bubakub je pogledao dr Martini. Ona je stezala pobelele šake, ali nije rekla ništa.
<BR>&nbsp;&nbsp;&nbsp;&nbsp;&nbsp;"Dotle ćemo stići za nekoliko minuta", rekao je Džekob. "Ali pre no što počnemo, želeo bih da nasamo porazgovaram sa dr Keplerom i gospodinom Larokom."
<BR>&nbsp;&nbsp;&nbsp;&nbsp;&nbsp;Doktor Lerd i njegov pomoćnik su se učtivo sklonili. Bubakub je bio besan što mora da se pomeri, ali učinio je to.
<BR>&nbsp;&nbsp;&nbsp;&nbsp;&nbsp;Džekob je zašao iza kauča. Kada se nagnuo preko naslona, pružio je ruku preko leđa. Donaldson se brzo nagnuo i položio mu u šaku mali predmet, koji je Džekob čvrsto stegao.
<BR>&nbsp;&nbsp;&nbsp;&nbsp;&nbsp;Džekob je naizmenično gledao Keplera i Laroka.
<BR>&nbsp;&nbsp;&nbsp;&nbsp;&nbsp;"Mislim da bi vas dvojica trebalo da prekinete. Naročito vi, dr Keplere."
<BR>&nbsp;&nbsp;&nbsp;&nbsp;&nbsp;Kepler je počeo da sikće. "O čemu, pobogu, govorite?"
<BR>&nbsp;&nbsp;&nbsp;&nbsp;&nbsp;"Mislim da vi posedujete nešto što je vlasništvo gospodina Laroka. Bez obzira na to što ga je nezakonito uneo. Njemu je to strašno važno. Dovoljno važno da započne glumu za koju zna da ne može potrajati. Možda čak i toliko važno da izmeni ton u člancima koje će sigurno pisati o vama.
<BR>&nbsp;&nbsp;&nbsp;&nbsp;&nbsp;E, taj dogovor više neće važiti. Znate, ja sad imam taj predmet."
<BR>&nbsp;&nbsp;&nbsp;&nbsp;&nbsp;"Moja kamera!" promuklo je šapnuo Larok. Oči su mu sinule.
<BR>&nbsp;&nbsp;&nbsp;&nbsp;&nbsp;"Lepa mala kamera, nema šta. Potpun mali sonični spektrograf. Da, imam je. Takođe imam i kopije snimaka koji su ostali skriveni u Keplerovim odajama."
<BR>&nbsp;&nbsp;&nbsp;&nbsp;&nbsp;"V-vi izdajice", zamucao je Kepler. "Mislio sam da ste prijatelj..."
<BR>&nbsp;&nbsp;&nbsp;&nbsp;&nbsp;"Umukni, kožasto kopile!" gotovo je povikao Larok. "Ako je iko izdajnik, ti si." Mali pisac se pušio od besa koji se predugo kuvao u njemu.
<BR>&nbsp;&nbsp;&nbsp;&nbsp;&nbsp;Džekob je obojici spustio ruku na leđa. "Obojica ćete se naći u orbiti bez povratka ako ne budete utišali glas! Larok može biti optužen za špijunažu, a Kepler za ucenu i prikrivanje činjenica o špijunaži!
<BR>&nbsp;&nbsp;&nbsp;&nbsp;&nbsp;Zapravo, pošto su dokazi o Larokovoj špijunaži ujedno i ključni dokaz da nije imao vremena za sabotažu na Džefrijevom brodu, sumnja će logično pasti na onoga ko je poslednji gledao brodske generatore. Oh, ne mislim da ste to vi, dr Keplere. Ali na vašem mestu bio bih veoma oprezan!"
<BR>&nbsp;&nbsp;&nbsp;&nbsp;&nbsp;Larok je zaćutao. Kepler je žvakao kraj brka.
<BR>&nbsp;&nbsp;&nbsp;&nbsp;&nbsp;"Šta hoćete?" konačno je upitao.
<BR>&nbsp;&nbsp;&nbsp;&nbsp;&nbsp;Džekob je pokušao da se odupre, ali njegova suzbijena strana bila je prebudna. Nije mogao da se uzdrži od malog bockanja.
<BR>&nbsp;&nbsp;&nbsp;&nbsp;&nbsp;"Pa, nisam još siguran. Možda ću nešto smisliti. Samo nemojte da se prepustite mašti. Moji prijatelji na Zemlji sada već sve znaju."
<BR>&nbsp;&nbsp;&nbsp;&nbsp;&nbsp;To nije bilo istina, ali gospodin Hajd je verovao u opreznost.
<BR>&nbsp;&nbsp;&nbsp;&nbsp;&nbsp;Helen deSilva se naprezala da čuje o čemu njih trojica govore. Da je bila tip osobe koji veruje u opsednutost, bila bi sigurna da se poznata lica kreću po naredbama nekakvih duhova. Ljubazni dr Kepler postao je ćutljiv i tajanstven otkako su se vratili sa Sunca, miran kao da mu je neka strašna avet uništila volju. Larok - promišljen i oprezan - ponašao se kao da čitav njegov svet zavisi od pažljivog uspostavljanja odnosa.
<BR>&nbsp;&nbsp;&nbsp;&nbsp;&nbsp;A Džekob Demva... raniji nagoveštaji ukazivali su na harizmu ispod njegove tihe, ponekad vodnjikave pažljivosti. To ju je privlačilo čak i kad se pretvaralo u zastrašujuće predstave. Ali sada, sada je prosto zračio. Privlačio ju je kao plamen.
<BR>
<BR>&nbsp;&nbsp;&nbsp;&nbsp;&nbsp;Džekob se ispravio i glasno progovorio. "Doktor Kepler se za sada ljubazno složio da odbaci sve optužbe protiv Pjera Laroka."
<BR>&nbsp;&nbsp;&nbsp;&nbsp;&nbsp;Bubakub je ustao sa jastuka. "Polude-li ste. Ako ljudi dozvo-le ubist-va štiće-nika, to je njiho-va stvar. Ali Solari-jan-ci će ga naves-ti da opet čini zlo!"
<BR>&nbsp;&nbsp;&nbsp;&nbsp;&nbsp;"Solarijanci ga nisu opšte ni na šta naveli", polako je odgovorio Džekob.
<BR>&nbsp;&nbsp;&nbsp;&nbsp;&nbsp;"Kao što sam reka-o, vi ste ludi", obrecnuo se Bubakub. "Govo-rio sam sa Sola-ri-janci-ma. Oni ne lažu."
<BR>&nbsp;&nbsp;&nbsp;&nbsp;&nbsp;"Kako želite", naklonio je Džekob. "Ali ja bih ipak voleo da nastavim svoju priču."
<BR>&nbsp;&nbsp;&nbsp;&nbsp;&nbsp;Bubakub je glasno frknuo i ponovo se bacio na jastuk. "Lud!" obrecnuo se.
<BR>&nbsp;&nbsp;&nbsp;&nbsp;&nbsp;"Prvo", rekao je Džekob, "želeo bih da se zahvalim dr Kepleru što je ljubazno dozvolio inženjeru Donaldsonu, dr Martini i meni da posetimo foto-laboratorije i pregledamo filmove sa poslednjeg poniranja."
<BR>&nbsp;&nbsp;&nbsp;&nbsp;&nbsp;Na pomen dr Martini, Bubakubov izraz se izmenio. Znači, tako na Pilu izgleda ojađenost, pomislio je Džekob. Saosećao je sa malim vanzemaljcem. Klopka je bila divna, ali potpuno je otkazala.
<BR>&nbsp;&nbsp;&nbsp;&nbsp;&nbsp;Džekob je ukratko ispričao šta su otkrili u foto-laboratoriji - da su kalemi sa poslednje trećine puta nestali. Jedini zvuk u sobi, osim njegovog glasa, bilo je zveckanje Fejginovih grančica.
<BR>&nbsp;&nbsp;&nbsp;&nbsp;&nbsp;"Neko vreme sam se pitao gde bi ti kalemi mogli biti. Imao sam predstavu ko ih je uzeo, ali nisam bio siguran je li ih uništio ili rizikovao da ih krije. Konačno sam rešio da se kockam, jer 'knjiški moljci' nikad ništa ne bacaju. Pretražio sam odaje izvesnih razumnjaka i našao nestale kaleme."
<BR>&nbsp;&nbsp;&nbsp;&nbsp;&nbsp;"Usudi-li ste se!" zasiktao je Bubakub. "Da ste imali valja-ne gospoda-re tražio bih da vam izbi-ču-ju nerve! Usudi-li ste se!"
<BR>&nbsp;&nbsp;&nbsp;&nbsp;&nbsp;Helen je savladala iznenađenje. "Znači, priznajete da ste sakrili trake 'Ponirača u Sunce', Pil Bubakube? Zašto?"
<BR>&nbsp;&nbsp;&nbsp;&nbsp;&nbsp;Džekob se iskezio. "Oh, to će postati jasno. Zapravo, prema načinu na koji se slučaj razvijao, bio sam siguran da će postati mnogo složeniji. Ali sve je vrlo jednostavno. Vidite, te trake vrlo jasno pokazuju da je Pil Bubakub lagao."
<BR>&nbsp;&nbsp;&nbsp;&nbsp;&nbsp;U Bubakubovom grlu poodigla se duboka tutnjava. Mali vanzemaljac je bio potpuno nepokretan, kao da nije siguran šta bi učinio da se pomeri.
<BR>&nbsp;&nbsp;&nbsp;&nbsp;&nbsp;"Pa, gde su trake?" upitala je deSilva.
<BR>&nbsp;&nbsp;&nbsp;&nbsp;&nbsp;Džekob je podigao vreću sa stola.
<BR>&nbsp;&nbsp;&nbsp;&nbsp;&nbsp;"Moram da se zahvalim samom đavolu, verovatno. Samo čistom srećom pomislio sam da bi kalemi mogli biti u praznom kanisteru za gas." Izvukao je predmet i podigao da svi vide.
<BR>&nbsp;&nbsp;&nbsp;&nbsp;&nbsp;"Ostavština Letanija!" dahnula je de Silva. Fejginu se omakla tiha, iznenađena zvonjava. Mildred Martini je ustala i prinela ruku grlu.
<BR>&nbsp;&nbsp;&nbsp;&nbsp;&nbsp;"Da, ostavština Letanija. Siguran sam da je Bubakub računao na takvu reakciju u neverovatnom slučaju da mu pretresamo odaje. Prirodno, niko ne bi ni pomislio da dira polureligijski predmet obožavanja koji potiče od stare i moćne rase; naročito ako ovaj izgleda kao komad meteorske stene i stakla!"
<BR>&nbsp;&nbsp;&nbsp;&nbsp;&nbsp;Okrenuo ga je u rukama.
<BR>&nbsp;&nbsp;&nbsp;&nbsp;&nbsp;"A sad, gledajte!"
<BR>&nbsp;&nbsp;&nbsp;&nbsp;&nbsp;Ostavština se otvorila jednim okretom. U jednoj polovini se nalazila neka vrsta konzerve. Džekob je spustio drugu polovinu i povukao kraj konzerve. Nešto unutra tiho je zveckalo. Konzerva se iznenada otvorila i iz nje se na pod okotrljalo desetak malih, crnih predmeta. Kula je zvecnuo zubima.
<BR>&nbsp;&nbsp;&nbsp;&nbsp;&nbsp;"Kalemi!" Larok je zadovoljno klimao glavom, petljajući oko lule.
<BR>&nbsp;&nbsp;&nbsp;&nbsp;&nbsp;"Da", rekao je Džekob. "A na spoljašnjoj površini ove 'ostavštine' može se naći dugme kojim je oslobođen raniji sadržaj sada prazne konzerve. Unutra je, izgleda, ostalo još tragova. Kladim se u šta hoćete da su isti kao materija koju smo inženjer Donaldson i ja dali dr Kepleru juče, kada nismo uspeli da ga ubedimo..." Džekob se za trenutak zaustavio, a potom je slegnuo ramenima.
<BR>&nbsp;&nbsp;&nbsp;&nbsp;&nbsp;"...Tragovi nestabilnog monomolekula koji, pod veštom kontrolom određenih razumnjaka, može da se raširi u 'blesak svetlosti i zvuka' i pokrije unutrašnju površinu gornje polulopte Sunčevog broda..."
<BR>&nbsp;&nbsp;&nbsp;&nbsp;&nbsp;DeSilva je ustala. Džekob je morao da povisi glas kako bi nadjačao Kulino cvokotanje.
<BR>&nbsp;&nbsp;&nbsp;&nbsp;&nbsp;"...i da delotvorno zapreči sve plavo i zeleno svetlo - jedine talasne dužine na kojima smo mogli da razlučimo Sunčeve Duhove od okoline!"
<BR>&nbsp;&nbsp;&nbsp;&nbsp;&nbsp;"Kalemi!" kriknula je deSilva. "Onda sigurno pokazuju..."
<BR>&nbsp;&nbsp;&nbsp;&nbsp;&nbsp;"Jeste, pokazuju prstenove i Duhove... na stotine njih! Zanimljivo je što nema čovekolikih oblika, ali možda ih nisu zabeležili zato što naši psi-talasi pokazuju da ih nismo ni videli.
<BR>&nbsp;&nbsp;&nbsp;&nbsp;&nbsp;Ali kakva je zbrka nastala u stadu kada smo naleteli pravo na njih bez ikakve najave... prstenovi i 'normalni' Duhovi su nam bežali sa puta... a sve zato što nismo videli da se nalazimo usred njih!"
<BR>&nbsp;&nbsp;&nbsp;&nbsp;&nbsp;"Odvratni Iti!" povikao je Larok. Zapretio je Bubakubu pesnicom. Pil je odgovorio siktanjem, ali ostao je nepokretan, grčevito stežući prste na svim šakama, zagledan u Džekoba.
<BR>&nbsp;&nbsp;&nbsp;&nbsp;&nbsp;"Monomolekul je načinjen tako da se raspadne taman dok smo napuštali hromosferu. Pretvorio se u tanak sloj prašine u polju sile oko ivice palube, gde ga niko neće primetiti dok se Bubakub ne vrati sa Kulom i lepo ga usisa. To je tačno, zar ne, Kula?"
<BR>&nbsp;&nbsp;&nbsp;&nbsp;&nbsp;Kula je očajno klimnuo glavom.
<BR>&nbsp;&nbsp;&nbsp;&nbsp;&nbsp;Džekob je osetio daleko zadovoljstvo što mu sada saosećanje dolazi jednako lako kao amoralni gnev ranije. Deo njega počeo je da se brine. Umirujuće se nasmešio.
<BR>&nbsp;&nbsp;&nbsp;&nbsp;&nbsp;"U redu je, Kula. Nemam dokaza da te povežem sa bilo čim drugim. Gledao sam vas dvojicu kada ste usisivali i bilo je jasno da si pod prinudom."
<BR>&nbsp;&nbsp;&nbsp;&nbsp;&nbsp;Pring je podigao pogled. Oči su mu veoma blistale. Ponovo je klimnuo glavom, a cvokotanje njegovih ogromnih zuba malo se utišalo. Fejgin je prišao bliže mršavom vanzemaljcu.
<BR>
<BR>&nbsp;&nbsp;&nbsp;&nbsp;&nbsp;Donaldson je ustao, pošto je prikupio kalemove.
<BR>&nbsp;&nbsp;&nbsp;&nbsp;&nbsp;"Mislim da bi trebalo podneti zahtev za hapšenje."
<BR>&nbsp;&nbsp;&nbsp;&nbsp;&nbsp;Helen je već bila kraj telefona. "Ja ću se postarati za to", tiho je rekla.
<BR>&nbsp;&nbsp;&nbsp;&nbsp;&nbsp;Dr Martini je prišla Džekobu i počela da šapuće. "Džekobe, ovo je sada stvar Spoljašnjih Poslova. Neka oni dalje brinu o svemu."
<BR>&nbsp;&nbsp;&nbsp;&nbsp;&nbsp;Džekob je odmahnuo glavom. "Ne. Još ne. Treba još nešto razjasniti."
<BR>&nbsp;&nbsp;&nbsp;&nbsp;&nbsp;DeSilva je spustila telefon. "Brzo će stići ovamo. U međuvremenu, Džekobe, slobodno nastavi. Ima li još nešto?"
<BR>&nbsp;&nbsp;&nbsp;&nbsp;&nbsp;"Da. Dve stvari. Jedno je ovo."
<BR>&nbsp;&nbsp;&nbsp;&nbsp;&nbsp;Iz vreće na stolu izvukao je Bubakubovu psi-kacigu. "Predlažem da se ovo drži na bezbednom mestu. Ne znam seća li se još neko, ali Bubakub je imao ovo na glavi i zurio je u mene kada sam skrenuo na Sučevom brodu. Veoma me ljuti kad me neko tera da radim koješta, Bubakube. Nisi smeo to da učiniš."
<BR>&nbsp;&nbsp;&nbsp;&nbsp;&nbsp;Bubakub je rukom načinio pokret koji Džekob nije ni pokušao da razume.
<BR>&nbsp;&nbsp;&nbsp;&nbsp;&nbsp;"Na kraju, ostaje pitanje smrti šimpanze Džefrija. To je, zapravo, najjednostavnije.
<BR>&nbsp;&nbsp;&nbsp;&nbsp;&nbsp;Bubakub je znao gotovo sve o Galaktinskoj tehnologiji 'Ponirača u Sunce'; vodove, kompjuterski sistem, komunikacije... vidovi koje naučnici Zemlje nisu ni dodirnuli.
<BR>&nbsp;&nbsp;&nbsp;&nbsp;&nbsp;Jedan od ključnih dokaza jeste to što je Bubakub radio za stubom za laserske komunikacije, premotavajući izlaganje dr Keplera, kada je Džefov brod, uglavom daljinski kontrolisan, eksplodirao. To nije dovoljan dokaz sa sud, ali nije važno pošto Pil ima diplomatski imunitet i ionako možemo samo da ga deportujemo.
<BR>&nbsp;&nbsp;&nbsp;&nbsp;&nbsp;Druga stvar koju je teško dokazati jeste pretpostavka da je Bubakub postavio lažnu sklopku u identifikacioni sistem... koji je neposredno povezan sa Bibliotekom u La Pazu... i time stvorio lažni izveštaj da je Larok Uslovnjak. Ipak, jasno je da je on to učinio. Savršena nameštaljka. Pošto su svi bili sigurni da je sabotažu izvršio Larok, niko se nije potrudio oko provere telemetrijskih podataka sa Džefovog poniranja. Sada mi se čini da se sećam kako je Džefov brod upao u nevolju skoro istog časa kada je uključio kamere, što je savršeno paljenje sa zadrškom, ako je Bubakub to pripremio. U svakom slučaju, verovatno nikada nećemo saznati. Telemetrijski podaci su dosad po svoj prilici ukradeni i uništeni."
<BR>&nbsp;&nbsp;&nbsp;&nbsp;&nbsp;Utom se oglasio Fejgin. "Džekobe, Kula moli da prestaneš. Molim te, nemoj više dovoditi u nepriliku Pil Bubakuba. To više ničemu ne služi."
<BR>&nbsp;&nbsp;&nbsp;&nbsp;&nbsp;Na vratima su se pojavila trojica naoružanih stražara. Pogledali su komandanta deSilvu, očekujući. Dala im je znak da sačekaju.
<BR>&nbsp;&nbsp;&nbsp;&nbsp;&nbsp;"Samo trenutak", rekao je Džekob. "Nismo obradili najvažniju pojedinost, Bubakubov motiv. Zašto bi ugledan razumnjak, predstavnik ugledne galaktinske institucije, počinio krađu, falsifikat, psihički napad i ubistvo?
<BR>&nbsp;&nbsp;&nbsp;&nbsp;&nbsp;Bubakub je bio lično kivan na Džefrija i Laroka, pre svega. Džefri je predstavljao uvredu, kao predstavnik rase uzdignute pre jedva sto godina, koji se usuđivao da odgovori. Džefov 'bezobrazluk' i prijateljstvo sa Kulom samo su pojačali Bubakubov bes.
<BR>&nbsp;&nbsp;&nbsp;&nbsp;&nbsp;Ali mislim da je najviše mrzeo ono što šimpanze predstavljaju. Zajedno sa delfinima, oni su obezbedili trenutni ugled gruboj, prostačkoj ljudskoj rasi. Pile su se pola miliona godina borili da postanu to što jesu. Pretpostavljam da se Bubakub gnuša onih koji su to isto dobili 'olako'.
<BR>&nbsp;&nbsp;&nbsp;&nbsp;&nbsp;A što se tiče Laroka, pa, rekao bih da se naprosto nije svideo Bubakubu. Preglasan i prenapadan, čini mi se..."
<BR>&nbsp;&nbsp;&nbsp;&nbsp;&nbsp;Larok je glasno šmrkno.
<BR>&nbsp;&nbsp;&nbsp;&nbsp;&nbsp;"A možda se našao uvređen kada je Larok pretpostavio da su Soroi nekada bili naši Pokroviteji. 'Gornji slojevi' galaktinskog društva ne vole one koji napuštaju svoje štićenike."
<BR>&nbsp;&nbsp;&nbsp;&nbsp;&nbsp;"Ali to su samo lični razlozi", prigovorila je Helen. "Zar nemaš ništa bolje?"
<BR>&nbsp;&nbsp;&nbsp;&nbsp;&nbsp;"Džekobe", počeo je Fejgin, "molim te..."
<BR>&nbsp;&nbsp;&nbsp;&nbsp;&nbsp;"Naravno da je Bubakub imao još razloga", rekao je Džekob. "Želeo je da se 'Ponirač u Sunce' završi tako da obezvredi zamisli o nezavisnim istraživanjima i doprinese ugledu Biblioteke. Udesio je da izgleda kao da je on, Pil, sposoban da uspostavi kontakt tamo gde ljudi nisu, smislivši priču po kojoj je 'Ponirač u Sunce' ispao traljav poduhvat. Potom je lažirao izveštaj Biblioteke tako da podrži njegove izjave o Solarijancima i obezbedi da više ne bude poniranja!
<BR>&nbsp;&nbsp;&nbsp;&nbsp;&nbsp;Biblioteka nije uspela da pronađe išta o njima, što je verovatno najviše tištilo Bubakuba. I upravo to lažiranje poruke uvaliće ga u najveću nevolju kod kuće. Za to će ga kazniti gore no što bi mi uspeli za Džefovo ubistvo."
<BR>&nbsp;&nbsp;&nbsp;&nbsp;&nbsp;Bubakub je polako ustao. Pažljivo je zagladio krzno, a potom sklopio četvoroprste šake.
<BR>&nbsp;&nbsp;&nbsp;&nbsp;&nbsp;"Vrlo si domišljat", rekao je Džekobu. "Ali seman-ti-ka je loša... cilj je previ-sok. Mnogo gra-diš na malo teme-lja. Ljudi će uvek biti mali. Više neću govori-ti vaš kaka zemljan-ski jezik."
<BR>&nbsp;&nbsp;&nbsp;&nbsp;&nbsp;Skinuo je Vodor sa vrata i bacio ga na sto.
<BR>&nbsp;&nbsp;&nbsp;&nbsp;&nbsp;"Žao mi je, Pil Bubakube", rekla je deSilva, "ali izgleda da ćemo morati da vam ograničimo kretanje dok ne dobijemo uputstva sa Zemlje."
<BR>&nbsp;&nbsp;&nbsp;&nbsp;&nbsp;Džekob je napola očekivao da će Pil klimnuti glavom ili slegnuti ramenima, ali Vanzemaljac je uradio nešto drugo čime je pokazao otprilike istu ravnodušnost. Okrenuo se i kruto pošao ka vratima - mala, dežmekasta, ponosna prilika pred ogromnim ljudima iz straže.
<BR>&nbsp;&nbsp;&nbsp;&nbsp;&nbsp;Helen deSilva podigla je dno 'ostavštine Letanija'. Pažljivo ju je odmerila u ruci, zamišljena. Potom su joj se usne stegle i svom snagom je zavitlala predmet o vrata.
<BR>&nbsp;&nbsp;&nbsp;&nbsp;&nbsp;"Ubica", zarežala je.
<BR>&nbsp;&nbsp;&nbsp;&nbsp;&nbsp;"Ja sam stekla svoj nauk", polako je rekla dr Martini. "Nikada ne veruj nekome starijem od trideset miliona godina."
<BR>&nbsp;&nbsp;&nbsp;&nbsp;&nbsp;Džekob je ošamućeno stajao. Veličanstveno osećanje prebrzo je čilelo. Kao droga, ostavljalo je za sobom prazninu - povratak racionalnosti, ali i gubitak celovitosti. Uskoro će početi da se pita je li dobro učinio što je sve otkrio odjednom, u orgazmičkom napadu deduktivne logike.
<BR>&nbsp;&nbsp;&nbsp;&nbsp;&nbsp;Glas dr Martini naveo ga je da podigne pogled.
<BR>&nbsp;&nbsp;&nbsp;&nbsp;&nbsp;"Zar nikome?" upitao je.
<BR>&nbsp;&nbsp;&nbsp;&nbsp;&nbsp;Fejgin je gurkao Kulu prema stolici. Džekob im je prišao.
<BR>&nbsp;&nbsp;&nbsp;&nbsp;&nbsp;"Izvini, Fejgine", rekao je. "Trebalo je da te upozorim, da prvo razgovaram sa tobom. Iz ovoga mogu uslediti... zamršenosti, posledice o kojima nisam razmišljao." Prineo je ruku čelu.
<BR>&nbsp;&nbsp;&nbsp;&nbsp;&nbsp;Fejgin je tiho zazviždao.
<BR>&nbsp;&nbsp;&nbsp;&nbsp;&nbsp;"Oslobodio si ono što si suzbijao, Džekobe. Ne razumem zašto si se toliko ustezao da koristiš svoje veštine u poslednje vreme, ali u ovom slučaju pravda je zahtevala sve tvoje vrline. Sreća je što si se predomislio.
<BR>&nbsp;&nbsp;&nbsp;&nbsp;&nbsp;Ne brini mnogo o onom što se desilo. Istina je mnogo važnija od štete pričinjene malim preterivanjem ili upotrebom metoda koji su odavno uspavani."
<BR>&nbsp;&nbsp;&nbsp;&nbsp;&nbsp;Džekob je poželeo da kaže Fejginu koliko nije u pravu. 'Veštine' koje je oslobodio bile su više od toga. Predstavljale su smrtonosnu silu u njemu. Plašio se da je počinio više zla nego dobra.
<BR>&nbsp;&nbsp;&nbsp;&nbsp;&nbsp;"Šta misliš, šta će se desiti?" umorno je upitao.
<BR>&nbsp;&nbsp;&nbsp;&nbsp;&nbsp;"Pa, verujem da će se pokazati da čovečanstvo ima moćnog neprijatelja. Vaša vlada će protestvovati. Biće veoma važno kako će to učiniti, ali to neće promeniti osnovne činjenice. Pile će zvanično osuditi Bubakubovo nesrećno delovanje. Ali oni su preponosni i zlopamtila, ako ćeš me izviniti zbog bolnog, ali neophodno neljubaznog opisa jedne razumnjačke rase.
<BR>&nbsp;&nbsp;&nbsp;&nbsp;&nbsp;To je samo jedna posledica ovog lanca događaja. Ali ne brini previše. Ti ovo nisi učinio. Jedino što si uradio, to je da si upozorio čovečanstvo na opasnost. Ovo se moralo desiti. Uvek se dešava samoniklim rasama."
<BR>&nbsp;&nbsp;&nbsp;&nbsp;&nbsp;"Ali, zašto?"
<BR>&nbsp;&nbsp;&nbsp;&nbsp;&nbsp;"To je, cenjeni moj prijatelju, jedna od stvari koje upravo ovde pokušavam da otkrijem. Iako je od male utehe, molim te primeti da ima mnogo onih koji bi voleli da čovečanstvo preživi. Nekima od nas je... veoma stalo."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
