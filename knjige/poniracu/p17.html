<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. POD SUNCEM
<P>&nbsp;&nbsp;&nbsp;&nbsp;&nbsp;Džekobu je komunikaciona kupola izgledala kao mehur zalepljen u smolu. Svuda oko polukugle od stakla i polja sile površina Merkura davala je taman, nesiguran odjsjaj. Tečni izgled Sunčeve svetlosti pojačavao je osećanje da se nalazi unutar kristalne kugle uhvaćene u blato, nesposobne da pobegne u čisti svemir.
<BR>&nbsp;&nbsp;&nbsp;&nbsp;&nbsp;Stenje u neposrednoj blizini izgledao je neobično. Pod ogromnom temperaturom i neprestanim zasipanjem čestica solarnog vetra stvarali su se čudni minerali. Pogled je sam od sebe bivao zbunjen neobičnim prahom i kristalnim oblicima. A bilo je i barica. Naprosto se ustručavao da razmišlja o tome.
<BR>&nbsp;&nbsp;&nbsp;&nbsp;&nbsp;A nešto blizu obzorja plenilo je pažnju.
<BR>&nbsp;&nbsp;&nbsp;&nbsp;&nbsp;Sunce. Bilo je vrlo nejasno, ublaženo moćnim ekranima. Ali beložuta kugla izgledala je kao zlatni medaljon na dohvat ruke, kao neugasivi novčić. Tamne Sunčeve pege skupljale su se u oblake koji su se kretali ka severoistoku i jugoistoku, dalje od polutara. Površina je imala nekakvu strukturu na koju pogled nije mogao da se usmeri.
<BR>&nbsp;&nbsp;&nbsp;&nbsp;&nbsp;Gledanje pravo u Sunce izazivalo je u Džekobu neobičnu ravnodušnost. Zatamnjena, ali ne crvena, njegova svetlost je zapljuskivala ljude u kupoli kao blistanje puno energije. Trake svetlosti kao da su mu milovale čelo.
<BR>&nbsp;&nbsp;&nbsp;&nbsp;&nbsp;Kao da je, poput nekog drevnog guštera koji želi više toplote, izložio svaki deo svoje ličnosti gospodaru Svemira i, pod tim vatrama, osetio pokrećuću silu, potrebu da ide.
<BR>&nbsp;&nbsp;&nbsp;&nbsp;&nbsp;Iskusio je neprijatnu sigurnost. Nešto je u toj peći živelo. Nešto užasno staro i užasno daleko.
<BR>&nbsp;&nbsp;&nbsp;&nbsp;&nbsp;Ljudi i mašine pod kupolom stajali su na zbijenoj ploči gvozdenog silikata. Džekob je okrenuo glavu kako bi pogledao ogromni stub koji se izdizao na sredini odaje, probijajući vrh polja sile, pod vrelo svetlo Merkura.
<BR>&nbsp;&nbsp;&nbsp;&nbsp;&nbsp;Na vrhu stuba nalazili su se laser i maser preko kojih je baza Hermes održavala vezu sa Zemljom, a mreža sinhronih satelita, u orbiti na 15 miliona kilometara iznad površine, služila je za praćenje sunčevih brodova u vrtlogu Sunca.
<BR>&nbsp;&nbsp;&nbsp;&nbsp;&nbsp;Maserski zrak upravo je bio zaposlen. Ka kompjuterima kod kuće, jedan za drugim, brzinom svetlosti jurili su otisci mrežnjača. Bilo je zanimljivo zamišljati kako tim zrakom i sam putuje na Zemlju, ka plavom nebu i vodi.
<BR>&nbsp;&nbsp;&nbsp;&nbsp;&nbsp;Čitač mrežnjače bio je mala naprava, priključena za lasersku optiku kompjuterskog sistema koji je projektovan prema podacima dobijenim iz Biblioteke. Čitač je zapravo bio veliki okular na koji je trebalo pritisnuti obraz i čelo. Optička mreža činila je sve ostalo.
<BR>&nbsp;&nbsp;&nbsp;&nbsp;&nbsp;Iako su Itiji bili izuzeti od potrage za Uslovnjacima (jer nema načina da spadaju u njih, a svakako ne postoje ni šifre za nekoliko hiljada Galaktinaca trenutno prisutnih u Sunčevom sistemu), Kula je insistirao da se podvrgne tome. Kao Džefrijev prijatelj, izjavio je da ima pravo da učestvuje, makar simbolično, u istrazi o smrti šimpanze-naučnika.
<BR>&nbsp;&nbsp;&nbsp;&nbsp;&nbsp;Kuli je bilo teško da postavi ogromne oči na pravo mesto. Dugo je ostao nepokretan. Konačno, na muzički signal, vanzemaljac se udaljio od mašine.
<BR>&nbsp;&nbsp;&nbsp;&nbsp;&nbsp;Tehničar je podesio visinu okulara za Helen deSilvu.
<BR>&nbsp;&nbsp;&nbsp;&nbsp;&nbsp;Potom je došao red na Džekoba. Čekao je da podese okular, a potom pritisnuo nos, obraz i čelo o držače i otvorio oči.
<BR>&nbsp;&nbsp;&nbsp;&nbsp;&nbsp;Unutra je blesnula plava tačka. Ništa drugo. Podsetila ga je na nešto, ali nije uspeo da se usmeri na to. Kao da se okretala i iskrila dok ju je gledao, izbegavajući analizu, kao sjaj nečije duše.
<BR>&nbsp;&nbsp;&nbsp;&nbsp;&nbsp;Muzički znak rekao mu je da je gotovo. Sklonio se da načini mesta, a prišao je Kepler, oslanjajući se o ruku Mildred Martini. Dok je prolazio kraj Džekoba, naučnik se nasmešio.
<BR>&nbsp;&nbsp;&nbsp;&nbsp;&nbsp;Eto na šta mi je ličilo! - pomislio je Džekob. Tačka je ličila na sjaj u ljudskom oku.
<BR>&nbsp;&nbsp;&nbsp;&nbsp;&nbsp;Pa dobro, slaže se. Kompjuteri danas gotovo da razmišljaju. Za neke se pretpostavlja da imaju čak i smisla za humor. Zašto ne bi imali i to? Daj kompjuteru oči koje mogu sa sijaju i ruke da se podboči. Neka bacaju značajne poglede ili ljutito gledaju kao da mogu nekoga ubiti pogledom. Zašto ne bi i mašine počele da liče na onoga od koga uče?
<BR>
<BR>&nbsp;&nbsp;&nbsp;&nbsp;&nbsp;Larok je prišao čitaču. Izgledao je samouvereno. Kada je završio, mirno i ćutke je sedeo pod pogledom Helen deSilve i nekoliko članova posade.
<BR>&nbsp;&nbsp;&nbsp;&nbsp;&nbsp;Komandant baze naručila je osveženja dok su se svi koji su u vezi sa 'Poniračem u Sunce' smenjivali kraj čitača. Mnogi tehničari su gunđali što moraju da prekinu posao. Džekob je morao da prizna, dok je gledao procesiju, da je posao stvarno ogroman. Nije ni pomislio da će Helen želeti da proveri svakoga.
<BR>&nbsp;&nbsp;&nbsp;&nbsp;&nbsp;DeSilva je pružila delimično objašnjenje dok su se peli liftom. Pošto je smestila Keplera i Laroka u odvojene liftove, pošla je zajedno sa Džekobom.
<BR>&nbsp;&nbsp;&nbsp;&nbsp;&nbsp;"Jedna stvar me zbunjuje", rekao je on.
<BR>&nbsp;&nbsp;&nbsp;&nbsp;&nbsp;"Samo jedna?" mračno se nasmešila.
<BR>&nbsp;&nbsp;&nbsp;&nbsp;&nbsp;"Pa, jedna naročito. Ako dr Kepler optužuje Laroka da je sabotirao Džefov brod, zašto se protivi da Bubakub i Fejgin pođu na poniranje, bez obzira na nalaze istrage? Ako je Larok kriv, to znači da će sledeće poniranje biti potpuno bezbedno ukoliko je on uklonjen."
<BR>&nbsp;&nbsp;&nbsp;&nbsp;&nbsp;DeSilva ga je za trenutak zamišljeno gledala.
<BR>&nbsp;&nbsp;&nbsp;&nbsp;&nbsp;"Čini mi se da si ti jedini u bazi u koga mogu da imam potpuno poverenje, Džekobe. Zato ću ti reći šta mislim.
<BR>&nbsp;&nbsp;&nbsp;&nbsp;&nbsp;Dr Kepler nikada nije želeo pomoć Itija u ovom projektu. Razumećeš kad ti kažem da je to vrlo poverljivo, ali bojim se da je ravnoteža između ljudskosti i ksenofilije, koju imaju svi kosmonauti, u njegovom slučaju poremećena. Zbog svoje prošlosti, veoma se protivi denikenskoj filozofiji i pretpostavjam da se to pretvorilo u delimično nepoverenje u vanzemaljce. Osim toga, Biblioteka je mnoge njegove kolege ostavila bez posla. Za čoveka koji toliko voli istraživanje, to mora da je vrlo teško.
<BR>&nbsp;&nbsp;&nbsp;&nbsp;&nbsp;Ne tvrdim da je on Koža ili nešto sično! Sasvim lepo se slaže sa Fejginom i uspeva da prikrije osećanja prema drigim Itijima. Ali mogao bi reći da će posle jednog opasnog čoveka na Merkuru da se pojavi još njih, pa će bezbednost naših gostiju upotrebiti kao izgovor da ih drži podalje od brodova."
<BR>&nbsp;&nbsp;&nbsp;&nbsp;&nbsp;"Ali Kula je bio na gotovo svakom poniranju."
<BR>&nbsp;&nbsp;&nbsp;&nbsp;&nbsp;DeSilva je slegnula ramenima.
<BR>&nbsp;&nbsp;&nbsp;&nbsp;&nbsp;"Kula se ne računa. On je štićenik.
<BR>&nbsp;&nbsp;&nbsp;&nbsp;&nbsp;Znam samo jedno: moraću da idem preko Keplerovih leđa ako se to dokaže. Svi u ovoj bazi proći će proveru identiteta, a Bubakub i Fejgin idu na sledeće poniranje, makar morala da ih prisilim! Neću dozvoliti ni najmanje govorkanje da se na ljudsku posadu ne može osloniti!"
<BR>&nbsp;&nbsp;&nbsp;&nbsp;&nbsp;Klimnula je glavom, čvrsto stegnutih vilica. Džekob je u prvo vreme mislio da je preterano mračna. Iako je mogao da je razume, bilo je šteta ogrubeti tako ljupko lice. Istovremeno se pitao da li je Helen potpuno iskrena kada govori o svojim pobudama.
<BR>
<BR>&nbsp;&nbsp;&nbsp;&nbsp;&nbsp;Čovek koji je čekao kraj masera otkinuo je papir sa porukom i dodao ga deSilvi. Nastupila je napeta tišina dok su je svi gledali kako čita. Potom je mračno dala znak nekolicini kršnih momaka koji su stajali kraj nje.
<BR>&nbsp;&nbsp;&nbsp;&nbsp;&nbsp;"Smestite gospodina Laroka pod nadzor. On će se vratiti prvim sledećim brodom."
<BR>&nbsp;&nbsp;&nbsp;&nbsp;&nbsp;"Na osnovu čega?" povikao je Larok. "Ne možete to učiniti, vi, vi, neandertalko jedna! Postaraću se da mi platite za tu uvredu!"
<BR>&nbsp;&nbsp;&nbsp;&nbsp;&nbsp;DeSilva ga je pogledala s visine, kao da je nekakva buba. "Za sada je razlog nezakonito uklanjanje Uslovnjačkog predajnika. Druge optužbe se mogu dodadti i kasnije."
<BR>&nbsp;&nbsp;&nbsp;&nbsp;&nbsp;"Laži, laži!" zakreštao je Larok i skočio. Jedan tehničar ga je zgrabio za ruku i povukao ga, zagušenog od gneva, prema liftovma.
<BR>&nbsp;&nbsp;&nbsp;&nbsp;&nbsp;DeSilva nije gledala njega, nego Džekoba. "Gospodine Demva, drugi brod će biti spreman za tri sata. Idem da javim ostalima.
<BR>&nbsp;&nbsp;&nbsp;&nbsp;&nbsp;Spavaćemo na putu. Još jednom hvala što ste sredili stvari tamo dole."
<BR>&nbsp;&nbsp;&nbsp;&nbsp;&nbsp;Pokrenula se pre no štoje stigao da odgovori, tiho izdajući naređenja posadi koja se razletela na sve strane. Zaposlenošću je savladavala bes zbog novosti. Uslovnjak u svemiru!
<BR>&nbsp;&nbsp;&nbsp;&nbsp;&nbsp;Džekob ju je neko vreme gledao, a kupola se polako praznila. Smrt, potera, a sada zločin. Pa šta, pomislio je, jedini dosad dokazani zločin jeste onaj koji bih i ja verovatno izvršio da sam postao Uslovnjak... ali ipak je prilično verovatno da je Larok izazvao i smrt.
<BR>&nbsp;&nbsp;&nbsp;&nbsp;&nbsp;Ma koliko da mu se novinar nije dopadao, nikada nije mislio da je sposoban za hladnokrvno ubistvo, uprkos onih gadnih zamaha plastičnom motkom.
<BR>&nbsp;&nbsp;&nbsp;&nbsp;&nbsp;Duboko u sebi, Džekob je osećao da njegova druga ličnost zlobno trlja ruke, nemoralno oduševljena zbog tajanstvenih zaokreta u slučaju 'Ponirač u Sunce' i nestrpljiva da se oslobodi.
<BR>&nbsp;&nbsp;&nbsp;&nbsp;&nbsp;Nema teorije.
<BR>
<BR>&nbsp;&nbsp;&nbsp;&nbsp;&nbsp;Dr Martini mu je prišla kod lifta. Izgledala je šokirana.
<BR>&nbsp;&nbsp;&nbsp;&nbsp;&nbsp;"Džekobe... vi, vi ne mislite da je Pjer mogao ubiti onog smešnog mališu, je li? Hoću da kažem, on voli šimpanze!"
<BR>&nbsp;&nbsp;&nbsp;&nbsp;&nbsp;"Žao mi je, ali dokazi ukazuju na to. Zakoni o Uslovnjaštvu ne dopadaju se ni meni kao ni vama, ali ljudi kojima je određen taj status jesu lako skloni nasilju, a uklanjanje predajnika jeste protivzakonito.
<BR>&nbsp;&nbsp;&nbsp;&nbsp;&nbsp;No, ne brinite, siguran sam da će na Zemlji biti pažljivi. Laroka će svakako pošteno saslušati."
<BR>&nbsp;&nbsp;&nbsp;&nbsp;&nbsp;"Ali... on je već nepravedno optužen!" prasnula je. "On nije Uslovnjak, a nije ni ubica! Mogu da dokažem to!"
<BR>&nbsp;&nbsp;&nbsp;&nbsp;&nbsp;"Sjajno! Imate li dokaze kod sebe?"
<BR>&nbsp;&nbsp;&nbsp;&nbsp;&nbsp;Iznenada se namrštio. "Ali u poruci sa Zemlje je pisalo da on jeste Uslovnjak!"
<BR>&nbsp;&nbsp;&nbsp;&nbsp;&nbsp;Ugrizla se za usnu i odvratila pogled. "Poruka je falsifikovana."
<BR>&nbsp;&nbsp;&nbsp;&nbsp;&nbsp;Džekob je osetio sažaljenje. Inače nadmoćna i samouverena žena-psiholog sada je u šoku mucala i hvatala se za nategnute zamisli. Delovalo je ponižavajuće i poželeo je da se nalazi negde drugde.
<BR>&nbsp;&nbsp;&nbsp;&nbsp;&nbsp;"Imate li dokaz da je maserska poruka lažna? Mogu li da ga vidim?"
<BR>&nbsp;&nbsp;&nbsp;&nbsp;&nbsp;Dr Martini ga je pogledala. Iznenada je delovala veoma nesigurna, kao da se pita treba li da govori dalje.
<BR>&nbsp;&nbsp;&nbsp;&nbsp;&nbsp;"Pa... posada. Jeste li vi videli tu poruku? Ta žena... samo ju je pročitala. Ona i ostali mrze Pjera..."
<BR>&nbsp;&nbsp;&nbsp;&nbsp;&nbsp;Glas joj je polako utihnuo, kao da zna koliko je argument slab. Na kraju krajeva, pomislio je Džekob, zar deSilva nije uistinu mogla da pročita lažnu poruku sa trake, znajući zasigurno da niko neće tražiti da je i vidi? Ili, zar bi dopustila da je Larok tuži za celokupnu zaradu stečenu tokom sedamdeset godina, samo iz puke zlobe?
<BR>&nbsp;&nbsp;&nbsp;&nbsp;&nbsp;A možda je dr Martini htela da kaže nešto drugo?
<BR>&nbsp;&nbsp;&nbsp;&nbsp;&nbsp;"Najbolje je da pođete u svoju sobu i odmorite se", nežno je rekao. "I ne brinite za gospodina Laroka. Na Zemlji će sudu trebati više dokaza nego što ih ima sada da bi ga optužili za ubistvo."
<BR>&nbsp;&nbsp;&nbsp;&nbsp;&nbsp;Pustila ga je da je uvede u lift. Džekob se još jednom osvrnuo. DeSilva je bila zadubljena u posao, a Keplera su već odveli dole. Kula je žalosno stajao kraj Fejgina. Obojica su nadvisivali sve ostale u odaji, pod ogromnim, žutim, Sunčevim diskom.
<BR>&nbsp;&nbsp;&nbsp;&nbsp;&nbsp;Dok su se vrata zatvarala, upitao se je li to dobar način da se počne putovanje.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
