<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. REFRAKCIJA
<P>&nbsp;&nbsp;&nbsp;&nbsp;&nbsp;Sa četrdeset miliona kilometara Sunce je predstavljalo okovani pakao. Ključalo je u crnom svemiru, ni nalik na blistavu pegu koju deca na Zemlji uzimaju zdravo za gotovo i lako, nesvesno, izbegavaju pogledom. Privlačilo je i sa mnogo miliona kilometara. Čovek je osećao grčevitu želju da ga pogleda, ali ta potreba je bila opasna.
<BR>&nbsp;&nbsp;&nbsp;&nbsp;&nbsp;Gledano sa 'Bredberija' izgledalo je veliko baš kao novčić držan ispruženom rukom. Zračenje je bilo suviše jako da bi se izdržalo bez prigušenja. 'Baciti pogled' na njegovu kuglu, kao što se to radi sa Zemlje, značilo bi oslepeti. Kapetan je naredio da se polja sile oko broda polarizuju, a prozori zapečate.
<BR>&nbsp;&nbsp;&nbsp;&nbsp;&nbsp;Ostao je otvoren jedino Liotov prozor u salonu, odakle su putnici mogli da bez posledica razgledaju Davaoca života.
<BR>&nbsp;&nbsp;&nbsp;&nbsp;&nbsp;Džekob je zastao pred okruglim prozorom, na pola noćnog hodočašća ka automatu za kafu, napola probuđen iz nemirnog sna u svojoj sobici. Nekoliko minuta je zurio, praznog lica, još nerazbuđen, sve dok ga nije trgao šuškavi glas.
<BR>&nbsp;&nbsp;&nbsp;&nbsp;&nbsp;"Ovako vaše Šunce ižgleda iž afela Merkurove orbite, Džekobe."
<BR>&nbsp;&nbsp;&nbsp;&nbsp;&nbsp;Kula je sedeo kraj jednog od stočića u slabo osvetljenom salonu. Tik iza vanzemaljca, nad nizom aparata za hranu, zidni sat je svetlećim ciframa pokazivao 04:30.
<BR>&nbsp;&nbsp;&nbsp;&nbsp;&nbsp;Džekob je odgovorio sanjivim, promuklim glasom. "Jesmo li... hm... došli tako blizu.?"
<BR>&nbsp;&nbsp;&nbsp;&nbsp;&nbsp;Kula je klimnuo glavom. "Ješmo."
<BR>&nbsp;&nbsp;&nbsp;&nbsp;&nbsp;Moćni zubi bili su mu sakriveni. Velike, nabrane usne skupljale su se i ispuštale zvižduk kad god bi trebalo izgovoriti 's' i 'z'. Pod slabim svetlom, oči su mu imale crveni odsjaj sa prozora.
<BR>&nbsp;&nbsp;&nbsp;&nbsp;&nbsp;"Još šamo dva dana do dolaška", rekao je vanzemaljac. Držao je ruke prekrštene na stočiću pred sobom. Laki nabori srebrnaste odeće pokrivali su polovinu stola.
<BR>&nbsp;&nbsp;&nbsp;&nbsp;&nbsp;Džekob se, zanjihavši se, okrenuo da ponovo pogleda kroz prozor. Sunčeva kugla mu se ustalasala pred očima.
<BR>&nbsp;&nbsp;&nbsp;&nbsp;&nbsp;"Ješte li dobro?" zabrinuto je upitao Pring. Počeo je da ustaje.
<BR>&nbsp;&nbsp;&nbsp;&nbsp;&nbsp;"Ne. Molim te, nemoj." Džekob je podigao ruku. "Samo sam omamljen. Nisam se naspavao. Potrebna mi je kafa."
<BR>&nbsp;&nbsp;&nbsp;&nbsp;&nbsp;Zateturao se ka mašinama za hranu, ali je na pola puta zastao, okrenuo se i ponovo pogledao užareno sunce.
<BR>&nbsp;&nbsp;&nbsp;&nbsp;&nbsp;"Crveno je!" iznenađeno je jeknuo.
<BR>&nbsp;&nbsp;&nbsp;&nbsp;&nbsp;"Da vam kažem žašto dok budete užimali kafu?" upitao je Kula.
<BR>&nbsp;&nbsp;&nbsp;&nbsp;&nbsp;"Da, molim te." Džekob se opet okrenuo ka mašinama, tražeći onu za kafu.
<BR>&nbsp;&nbsp;&nbsp;&nbsp;&nbsp;"Liotov prožor propušta švetlošt šamo u monohromatškom obliku", rekao je Kula. "Napravljen je od mnogo okruglih pločica; neke polarižuju švetlošt, a neke je odbijaju. Rotiraju še jedne u odnošu na druge i time precižno određuju koja talašna dužina će biti propuštena unutra.
<BR>&nbsp;&nbsp;&nbsp;&nbsp;&nbsp;To je vrlo precižno i mudro rešenje, iako šašvim žaštarelo po galaktinškim štandardima... kao i oni 'švajcarški' šatovi koje ljudi i dalje noše u eri elektronike. Kada še vaš narod navikne na Biblioteku, švi ti... rubini?... poštaće nepotrebni."
<BR>&nbsp;&nbsp;&nbsp;&nbsp;&nbsp;Džekob se sagnuo da pogleda najbližu mašinu. Ličila je na automat za kafu. Imala je prozirna pomična vrata, a iza njih se nalazilo malo uzvišenje sa metanom rešetkom pri dnu. Ako još pritisne pravo dugme, na platformu će se spustiti plastična čaša, a onda će iz neke mehaničke arterije poteći mlaz gorke, crne tečnosti koju je želeo.
<BR>&nbsp;&nbsp;&nbsp;&nbsp;&nbsp;Pošto je Kulin glas i dalje zvrjao iza njega, trudio se da odgovara učtivim zvucima. "A-ha... da, razumem"
<BR>&nbsp;&nbsp;&nbsp;&nbsp;&nbsp;Sasvim na kraju niza dugmadi nalazilo se jedno zeleno i osvetljeno. Pritisnuo ga je bez razmišljanja.
<BR>&nbsp;&nbsp;&nbsp;&nbsp;&nbsp;Mutno je gledao mašinu. Sad! Čulo se zujanje i 'klik'! Eno čaše! A sad... šta, do đavola?
<BR>&nbsp;&nbsp;&nbsp;&nbsp;&nbsp;U čašu je upala velika žutozelena pilula.
<BR>&nbsp;&nbsp;&nbsp;&nbsp;&nbsp;Džekob je podigao vratanca i izvadio čašu. Trenutak kasnije, kroz prostor gde se do maločas nalazila čaša pljusnuo je mlaz vrele vode i nestao kroz odvod pri dnu.
<BR>&nbsp;&nbsp;&nbsp;&nbsp;&nbsp;Sumnjičavo je gledao pilulu. Šta god da je, kafa sigurno nije. Protrljao je oči levim doručjem, jedno po jedno. Onda je optužujuće pogledao dugme koje je maločas pritisnuo.
<BR>&nbsp;&nbsp;&nbsp;&nbsp;&nbsp;Dugme je imalo i oznaku, to je video tek sada. Pisalo je 'Sinteza ishrane vanzemaljaca'. Ispod oznake je, iz odgovarajućeg proreza, virila kompjuterska karta. Duž kraja koji se video pisalo je: "Pring: dodatak ishrani - kumarinski proteinski kompleks".
<BR>&nbsp;&nbsp;&nbsp;&nbsp;&nbsp;Džekob je brzo pogledao Kulu. Vanzemaljac je nastavljao svoje objašnjenje, zagledan u Liuotov prozor. Mahnuo je rukom za Sunčevom danteovskom sjaju kako bi naglasio zaključak.
<BR>&nbsp;&nbsp;&nbsp;&nbsp;&nbsp;"Ovo šada je crvena alfa linija vodonika", rekao je. "Vrlo korišna linija špektra. Umešto da budemo žapljušnuti ogromnim količinama šlučajnog švetla iž švih nivoa Šunca, možemo da gledamo šamo ona područja gde je elementarni vodonik apšorbuje ili žrači više nego što je normalno..."
<BR>&nbsp;&nbsp;&nbsp;&nbsp;&nbsp;Kula je pokazao ka pegavoj površini Sunca. Bilo je pokriveno tamnocrvenkastim iskrama i paperjastim lukovima.
<BR>&nbsp;&nbsp;&nbsp;&nbsp;&nbsp;Džekob je čitao o tome. Paperjasti lukovi su 'filamenti'. Gledani na pozadini svemira, na okrajku sunca, predstavljaju protuberance - produžetke koji su viđeni još prvi put kada je teleskop korišćen tokom pomračenja. Kula je očito objašnjavao način na koji se ti objekti posmatraju 'anfas'.
<BR>&nbsp;&nbsp;&nbsp;&nbsp;&nbsp;Džekob se zamislio. Tokom putovanja sa Zemlje Kula je pazio da ne jede pred drugima. Samo bi ponekad na slamku pio votku ili pivo. Iako nije to objašnjavao, Džekob je pretpostavio da u kulturi Pringa postoji ustručavanje da se jede javno.
<BR>&nbsp;&nbsp;&nbsp;&nbsp;&nbsp;Kad malo bolje razmislim, rekao je u sebi, sa onakvim zubinama to verovatno izgleda prilično gadno. Očito sam upao dok se spremao da doručkuje, a suviše je učtiv da mi to kaže.
<BR>&nbsp;&nbsp;&nbsp;&nbsp;&nbsp;Pogledao je tabletu koja mu je još bila u ruci. Prmestio ju je u džep jakne i bacio čašu u najbližu korpu za otpatke.
<BR>&nbsp;&nbsp;&nbsp;&nbsp;&nbsp;Sada je lepo video dugme sa pravim natpisom: "Kafa - crna". Nasmešio se kao krivac. Možda je najbolje da brzo popijem, kako ne bih nečim uvredio Kulu. Iako se Iti nije bunio, stalno je bio okrenut leđima dok je Džekob obilazio mašine za hranu.
<BR>&nbsp;&nbsp;&nbsp;&nbsp;&nbsp;Kula je podigao pogled kada mu je Džekob prišao. Za trenutak je razmakao usne i čovek je ugledao nagoveštaj belog porcelana.
<BR>&nbsp;&nbsp;&nbsp;&nbsp;&nbsp;"Ješte li manje... neišpavani?" diplomatski je upitao vanzemaljac.
<BR>&nbsp;&nbsp;&nbsp;&nbsp;&nbsp;"Ješam, ovaj, jesam, hvala... hvala i na objašnjenju. Uvek sam mislio da je Sunce prilično jednolično mesto... osim pega i protuberanci. Ali pretpostavljam da je, zapravo, prilično složeno.
<BR>&nbsp;&nbsp;&nbsp;&nbsp;&nbsp;Kula je klimnuo glavom. "Doktor Kepler je veliki štručnjak. Dobićete bolja objašnjenja od njega kada pođete na poniranje ša nama."
<BR>&nbsp;&nbsp;&nbsp;&nbsp;&nbsp;Džekob se učtivo nasmešio. Kako su galaktinski izaslanici dobro uvežbani! Kada je Kula klimnuo glavom, je li taj pokret nešto značio njemu lično? Ili je samo naučio da to radi u određenim situacijama i u blizini ljudi?
<BR>&nbsp;&nbsp;&nbsp;&nbsp;&nbsp;Na poniranje sa nama!?
<BR>&nbsp;&nbsp;&nbsp;&nbsp;&nbsp;Rešio je da ne moli Kulu da ponovi tu rečenicu.
<BR>&nbsp;&nbsp;&nbsp;&nbsp;&nbsp;Bolje da ne iskušavam sreću, pomislio je.
<BR>&nbsp;&nbsp;&nbsp;&nbsp;&nbsp;Zamalo da zevne. U poslednji čas setio se da zakloni usta rukom. Ko zna šta sličan pokret znači na matičnoj planeti Pringa! "Pa, Kula, misim da ću se vratiti u svoju sobu i pokušati da još malo odspavam. Hvala na razgovoru."
<BR>&nbsp;&nbsp;&nbsp;&nbsp;&nbsp;"Bilo mi je žadovoljštvo, Džekobe. Laku noć."
<BR>&nbsp;&nbsp;&nbsp;&nbsp;&nbsp;Pošao je niz hodnik, teturajući se, i jedva stigao do kreveta pre no što je duboko zaspao.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
