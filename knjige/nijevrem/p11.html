<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Bernard je stajao oslonjen o parapet moćne sive kule Drakulinog zamka, žestoko grickajući iskrzane ostatke svojih brčića. Buljave oči prilepio je uz okular moćnog dogleda, netremice posmatrajući jedan veoma zanimljiv predmet. U tom trenutku pogled mu je bio uprt pravo dole.
<BR>&nbsp;&nbsp;&nbsp;&nbsp;&nbsp;Daleko ispod pružao se jedan ravan krov, na kome se trenutno nalazilo pohotljivo obličje jedne sobarice, koja na sebi nije imala ništa drugo osim ljupkog osmeha i strateški postavljenog peškira. Bernard se još malo naže preko parapeta, zadovoljavajući svoju radoznalost u pogledu pojedinosti devojčine zavodljive anatomije, koja se sve više otkrivala tokom protekla dva dana. On požudno uzdahnu.
<BR>&nbsp;&nbsp;&nbsp;&nbsp;&nbsp;"Ti si pravo čadovište i nastrani tip", reče mu središnji mozak šupljim glasom iz jednog zarđalog čunka tik iza njega. "Kako možeš da radiš tako nešto tvojoj ljupkoj ženici?"
<BR>&nbsp;&nbsp;&nbsp;&nbsp;&nbsp;"Do god ne bude znala ništa o ovome", reče Bernard, "ništa joj neće faliti. A sad dosta."
<BR>&nbsp;&nbsp;&nbsp;&nbsp;&nbsp;"Baš si životinja", reče mu čunak sa gađenjem.
<BR>&nbsp;&nbsp;&nbsp;&nbsp;&nbsp;"Tek ću da postanem, ako mi ona mačka dole dopadne šaka", uzvrati Bernard. "Uostalom, od moje ljubljene ženice pripada mi muka. Odlazi i pusti me da uživam na miru."
<BR>&nbsp;&nbsp;&nbsp;&nbsp;&nbsp;"Ja sam vas venčao", reče čunak.
<BR>&nbsp;&nbsp;&nbsp;&nbsp;&nbsp;"Jesi - i to ti nikada neću zaboraviti."
<BR>&nbsp;&nbsp;&nbsp;&nbsp;&nbsp;"I sredio sam ti stvari oko medenog meseca."
<BR>&nbsp;&nbsp;&nbsp;&nbsp;&nbsp;"Ma ko ti je, bre, to tražio? Ja sigurno nisam!"
<BR>&nbsp;&nbsp;&nbsp;&nbsp;&nbsp;"A čim si došao ovamo, počeo si da zverjaš u devojke."
<BR>&nbsp;&nbsp;&nbsp;&nbsp;&nbsp;"Priznajem ti da imaš dobar ukus", pohvali ga Bernard. "Sam ih praviš, zar ne?"
<BR>&nbsp;&nbsp;&nbsp;&nbsp;&nbsp;"A i stari, dobri grof, koji ti toliko veruje!"
<BR>&nbsp;&nbsp;&nbsp;&nbsp;&nbsp;"Prvo što je pokušao", reče Bernard, "bilo je da mi zarije zube u vrat, matori peško. A da i ne pominjem panjeve kojima se okružio. Pravo mesto za medeni mesec! Pravi muzej voštanih figura, eto šta je ovo, a ti mi braniš da posmatram jedino ljudsko biće u okolini!"
<BR>&nbsp;&nbsp;&nbsp;&nbsp;&nbsp;"Ovo je neuporedivi skup duha i mudrosti", uzvrati čunak uvređeno, "sabran iz knjiga koje sam pročitao. Trebalo bi da budeš ponosan što si pod istim krovom sa njima."
<BR>&nbsp;&nbsp;&nbsp;&nbsp;&nbsp;"Imaš grozan ukus", reče Bernard.
<BR>&nbsp;&nbsp;&nbsp;&nbsp;&nbsp;"Pružam ti priliku da se upoznaš sa lepšim stranama života", reče čunak, "i čime mi ti uzvraćaš? Prezirom! Samo zato što sam mašina smatraš da ne mogu da posedujem nikakva viša osećanja! Zašto malo ne ceniš ono što činim za tebe? Ali ne, ti se samo ravnaš prema tim tvojim životinjskim nagonima, zabuljio si se u tu lutkicu dole i vređaš li vređaš sav onaj učeni svet koji sam ovde okupio samo zbog tebe. Je li to hvala za sve moje nevolje? Zar sam to zaslužio posle svega što sam ti učinio? Dve stotine hiljada godina pružao sam samo najbolje ljudima i evo hvale koju dobijam za to!"
<BR>&nbsp;&nbsp;&nbsp;&nbsp;&nbsp;"Uopšte mi nije jasno kako me podnosiš", reče Bernard. "Jednog ovakvog vašljivka i nezahvalnika kao što sam ja."
<BR>&nbsp;&nbsp;&nbsp;&nbsp;&nbsp;"Hajde, samo napred, ponižavaj me", uzvrati čunak. "Baš te briga za moja osećanja. Hajde, samo nastavi da se naslađuješ lutkicom!"
<BR>&nbsp;&nbsp;&nbsp;&nbsp;&nbsp;"I hoću", reče Bernard, "ako me malo budeš ostavio na miru."
<BR>&nbsp;&nbsp;&nbsp;&nbsp;&nbsp;"A, upamtiću ti ovo", zapreti mu čunak. "Samo ti čekaj!" On se isključi uz zvonki klepet, izbacivši pri tom gust oblak čađi u vazduh. Bernard stavi ruku preko ustiju i nosa i nastavi osmatranje.
<BR>
<BR>&nbsp;&nbsp;&nbsp;&nbsp;&nbsp;Peškir je bio taj koji mu je privlačio naročitu pažnju. Motrio je devojku već dva dana i primetio je kako postaje sve samopouzdanija, čak nehajnija, u sticanju zdrave preplanulosti. Pomno se upiljio u nju, nadajući se da će videti kako se peškir pomera još malčice dole, ali pošto se ovaj nije micao, što je verovatno značilo da devojka spava, on nevoljno podiže dogled prema vedrom nebu gde su se tri svemirska broda oprezno spuštala. Prćaste cevi lesera virile su iz svih zamislivih izbočina i udubljenja na njihovim trupovima, polako se pomerajući i tragajući za stvarima koje bi satrle. Dole se mogla videti čitava menažerija, račanajući tu aždaje, leteće konje i razne druge proizvode sumanutog eksperimentisanja središnjeg mozga sa protoplazmom, ali sve to nije privuklo pažnju brodova. Na tlu su se takođe nalazili neki prečasni i veoma osetljivi paganski bogovi, podozrivo promatrajući kako se brodovi spuštaju i spremni da se uvrede i na najmanji povod. Bernard se upita šta će se dogoditi kada iz jednog broda iziđe Gvozden i počne da se obrecuje na njih na svoj uobičajeni način.
<BR>&nbsp;&nbsp;&nbsp;&nbsp;&nbsp;To bi moglo biti zanimljivo i veoma korisno iskustvo.
<BR>&nbsp;&nbsp;&nbsp;&nbsp;&nbsp;Bernard za trenutak spusti pogled na usnulu sobaricu, koja je hrkala otvorenih ustiju i to prilično bučno, a zatim se brzo usredsredi ponovo na spuštanje brodova. Čak tri letelice i to posle svega dva dana! Odašiljanje tri broda bez šestomesečnog čekanja na napismeno odobrenje iz glavnog štaba carstva već je samo po sebi predstavljalo izuzetan podvig, koji je i te kako govorio o zapovednikovoj samostalnosti, odvažnosti i gluposti. Da je stvar izvedena samo za dva dana bilo je gotovo neverovatno. U glavi mu se zavrte pri pomisli na planine crvene trake koje su morale biti pročešljane da bi se obezbedilo spuštanje tih brodova. Bernard se za trenutak zapita da li će general Supersoko biti kadar da opravda taj neoprostivi prekršaj vojne neefikasnosti; ukoliko stvar ikada izbije na videlo, kola će se slomiti na njegovim leđima.
<BR>
<BR>&nbsp;&nbsp;&nbsp;&nbsp;&nbsp;Zamak se nalazio na vrhu jedne zastrašujuće planine, sa kulama koje su se prezrivo uzdizale povrh okolnog predela, nadnoseći se nad uboge težačke kolibe poput kakve noćne more. Okruživali su ga veličanstveni bedemi i jedan šanac koji je silno zaudarao i za koji se pričalo da u njemu obitavaju neke nepojamne i večno gladne zveri. Niko ih, doduše, nije video, ali noću, naročito pri punom mesecu, mogli su se čuti jezivi zvuci. Oko tog šanca nalazio se još jedan, upotpunjen zašiljenim motkama, biljkama-mesožderima i ostalim neprijatnostima, čija je svrha bila da se obeshrabri čak i najodlučniji težak u pokušaju da krene u pravičan osvetnički pohod protiv gospodara zamka. Sa druge strane odbrambenog kompleksa pružala se sumorna pustopoljina sa smežuranim vresom nezdrave boje, odakle su se noću dizala neobična isparenja, presijavajući se jezivom, mrtvačkom svetlošću. Ponekad, za punog meseca, moglo se videti kako grof trči vresištem, vičući i smejući se poput ludaka, na šta mu je pojas magle koji se polako širio uzvraćao još groznijim kikotanjem. U tim trenucima on je podsećao na kakvu utvarnu, bezobličnu sen, ili pre na gladnog, lepršavog šišmiša-vampira, a narednog jutra, nakon tih zastrašujućih izleta, neki ženski član okolnih seljačkih porodica budio se sa akutnom anemijom, ako bi se uopšte probudio.
<BR>
<BR>&nbsp;&nbsp;&nbsp;&nbsp;&nbsp;Gvozden je odlučio da spusti brodove upravo na to vresište, znajući da će Bernarda pronaći negde u blizini; spuštanje je izveo uz sve uobičajene mere predostrožnosti, uključujući tu obilato korišćenje otrovnih gasova, teškog zračenja i neprekidno uključenih lasera. Bradati bogovi posmatrali su to namrštenih lica i uz neprekidno zloslutno mrmljanje. Nakon što su uništili pretežan deo grofovog igrališta za golf, a od rasadnika rododendrona, kojim se dičila gospodarica zamka, načinili gomilu crnog, razletelog pepela, brodovi su se konačno spustili na tle koje se pušilo; otvorena su vrata jedne vazdušne komore i napolje je izbačen da bude upucan jedan vojnik, koji se žestoko opirao. No, pošto nije bilo nikakvog pucanja, za njim je prokuljalo još vojnika, opremljenih oružjem ružnog izgleda i sa izrazima budalasto blaženog cerenja na licu, karakterističnim za ljude nakljukane pilulama za Mladost. Za njima je krenulo medicinsko osoblje, opskrbljeno zastrašujućim brizgalicama; odmah su stali da zabadaju tupe igle u sve nadlaktice na vidiku. Rastavljena je postaja za prvu pomoć, snabdevena prigodnim vešalima, za slučaj da se neki vojnik udronja. Položen je i jedan crveni tepih. Konačno, uz gromko trubljenje truba i jednoglasan jecaj bola iz grla vojnika, na ulazu vazdušne komore pojaviše se najpre uglancane čizme, a odmah potom i preteće obličje Gvozdena, koji se sav pušio od srdžbe i obasipao psovkama sve koji su mu bili u vidokrugu.
<BR>&nbsp;&nbsp;&nbsp;&nbsp;&nbsp;"Mekušci!" razdra se on svojim uobličajenim gromovitim glasom, od koga se zemlja tresla, uputivši im istovremeno krvožedan pogled. "Želite li da pocrkate, a? Odgovorite!"
<BR>&nbsp;&nbsp;&nbsp;&nbsp;&nbsp;Oni mu uzvratiše potvrdno.
<BR>&nbsp;&nbsp;&nbsp;&nbsp;&nbsp;"Dobro", uzvrti im on, "jer, tako mi vraga, uskoro ćete svi pocrkati. A sada, evo šta vam valja činiti, pacovčine nijedne..."
<BR>
<BR>&nbsp;&nbsp;&nbsp;&nbsp;&nbsp;Bernard, koji je premro od straha kada se Gvozden pojavio, sada ponovo poče da diše i uz veliki napor volje obuzda nekontrolisano drhtanje. Užasan glas razlegao se sve do kule, snažan, prodoran i nadasve zastrašujući; neumorno je stao da izlaže vojnicima, na sasvim određeni način, Gvozdenovo mišljenje o njihovim pravima da žive, o njihovim fizionomijama, o njihovom moralu, o njihovim mrtvim precima i o sumnjivim ugledima njihovih majki. Bio je veoma podroban, ne ostavivši nijednu uvredu samo nagoveštenu ili nedovršenu.
<BR>&nbsp;&nbsp;&nbsp;&nbsp;&nbsp;A onda spazi bogove, koji su još stajali zbijeni u grupi, posmatrajući vojnike i mrmljajući nešto među sobom. On prekide bukvicu.
<BR>&nbsp;&nbsp;&nbsp;&nbsp;&nbsp;"Šta je ono?" zabrunda, uputivši bogovima koleričan pogled. "Civili? Mrzim civile!" On se zabulji u njih, oštro im promatrajući duge, bele brade, lovorove vence koji su im krasili prečasne glave, odore sa kratkim rukavima čija se dužina spuštala do kolena, otkrivajući im žgoljave noge i prljave, ravne tabane, koščate vratove i artritične ruke. Rujno rumenilo polako mu obli lice. "Hipici!" uzviknu on. "Ušljivi, drski snobovi! Intelektualci! Pacifisti! Komunjare! Nakaze! Šta pa vi radite ovde, sto mu vragova? Brzo, da čujem!"
<BR>&nbsp;&nbsp;&nbsp;&nbsp;&nbsp;Jedan od bogova reče nešto nerazgovetno. Gvozden stade da poskakuje i da urliče na njih, zauzdavši se tek onda kada je iscrpeo ceo inventar psovki. A zatim se okrenu prema svojim užasnutim vojnicima i izdade im naređenje da otvore vatru. Bogovi su ga popreko gledali, ali niko mu nije odgovorio.
<BR>&nbsp;&nbsp;&nbsp;&nbsp;&nbsp;Oglasio se zvuk savršeno skladnog i uvežbanog pripremanja za paljbu pogubnog energetskog oružja. A onda blesnu plotun i bogovi iščezoše usred zaslepljujuće, nesnosne kugle potpunog uništenja. Bernard je morao da odvrati pogled kako bi zaštitio oči od razornog sjaja i on ga skrenu na sobaricu, koja se u međuveremenu probudila. Ona pogleda prema njemu i namignu mu. Usne joj se izazovno pomeriše, ali buka koja je dopirala sa polja onemugoćavala je da se razaberu reči. No, nesumjivo je posredi bio otvoren poziv da joj se pridruži i počini sladostrasan preljubnički čin. Već je gotovo mogao da oseti kako mu se oko leđa obavijaju njene vitke noge. On poče da se znoji od rasplamsale požude, tako da mu je bio potreban nadljudski napor da bi se vratio u stvarnost. Podiže pogled prema vresištu i ustanovi da je paljba prestala. Vojnici su stajali u malim grupama, dok im je oružje visilo u mlitavim rukama; netremice su zurili prema izrovanom, dimnom terenu gde su se do malopre nalazili bogovi.
<BR>&nbsp;&nbsp;&nbsp;&nbsp;&nbsp;Bogovi su, međutim, tamo i dalje bili, sa odorama od kojih su ostale samo nagorele prnje, sa tinjajućim, prečasnim, sedim bradama, sa kosom koja je veselo plamtela. Laseri su izdubili duboku rupčagu u tlu i oni su stajali u njoj, crni, nepomični i srditi. Više se nisu domunđavali međusobno - sada su se drali; a vazduh oko njih je podrhtavao i crneo se od nepojamnih obličja, koja su se vrtela, namotavala i gamizala, pokazujući čeljusti, kandže i oči koje su se jezivo caklile. Gvozden se izbulji u te prikaze, a vojnici stadoše da uzmiču prema brodu, svesni da su se konačno suočili sa nečim što je bilo gore od njega.
<BR>&nbsp;&nbsp;&nbsp;&nbsp;&nbsp;Obličja se pokrenuše napred. Vojnici su za trenutak zastali pred brodovima, nesigurno podižući oružje da još jednom pokušaju, dok je Gvozden urlao iza njih: sledećeg časa zavlada pravi haos. Vojnici se dadoše u trk, gubeći uz put laserske pištolje i puške, ali bili su hvatani pre no što su stigli na načine dva koraka. Medicinari su pokušali da se odbrane svojim pouzdanim špricevima. Tamna obličja bešumno se razmileše po tlu, razorivši brodove već samom svojom težinom; raskomadali su svakoga ko bi im se našao na putu, a nisu prezali ni od drugih, još užasnijih načina uništenja. Razlegla se grmljavina kao od hiljadu vodopada, prigušivši sve krike i zvuk cepanja metala. U toj tutnjavi povremeno se gubio čak i zaglušujući glas Gvozdena. On je stajao usred opšte pometnje, zastrašujuće obličje, od koga su se trgle čak i ove paklene utvare i ustuknule obuzete užasom.
<BR>&nbsp;&nbsp;&nbsp;&nbsp;&nbsp;Jedna tačka tame iznenada se pojavi u vazduhu ispred Gvozdena, brzo se pretvarajući u uskovitlanu jamu neprozirnog crnila. Jamom stadoše da gamižu magle, sve brže se okrećući; i dok su se tamne utvare povlačile, jedno obličje poče da se postvaruje u jami, posegavši užasnim rukama prema Gvozdenu, dok su mu oči - ako su se uopšte tako mogle nazvati - plamtele zelenim, treperavim ognjevima. Razlegao se miris sumpora, praćen lelekom mnogo hiljada večno prokletih grešnika. Gvozden je konačno sreo veće čudovište od samoga sebe.
<BR>&nbsp;&nbsp;&nbsp;&nbsp;&nbsp;Bernard odvrati pogled, bled i uzdrhtao, i nesigurno krenu prema vratima koja su vodila u unutrašnjost zamka. U pozadini, Gvozdenova rika mešala se sa ječanjem nepojamnog stvora, pojačavajući se i prepličući, da bi se dva glasa konačno slila u jedan. A onda ta buka naglo prestade i nadalje se moglo čuti jedino užasno, prigušeno cvilenje. Bernard zatvori vrata za sobom i teturavo krenu niz stepenice. Samo je u magnovenju spazio obličje u uskovitlanoj magli, ali i to je bilo više nego dovoljno. Sumnjao je da će ikada ponovo biti u stanju da se smeje.
<BR>&nbsp;&nbsp;&nbsp;&nbsp;&nbsp;Već je gotovo stigao do dna zakrivljenog stubišta, kada se pred njim otvoriše jedna mala vrata i jedna bela ruka mahnu mu da uđe. U tami koja je vladala unutra jedva je mogao da razabere smešak kojim ga je dočekala sobarica.
<BR>&nbsp;&nbsp;&nbsp;&nbsp;&nbsp;Zar posle svega što se dogodilo, pomisli on. Pa ona nema nimalo stida.
<BR>&nbsp;&nbsp;&nbsp;&nbsp;&nbsp;Ruka se povuče u tamu i Bernard krenu za njom. U prostoriji se malo šta moglo videti, ali zato se moglo mnogo osetiti; sobarica nije bila nimalo sklona okolišenju i pokazala se još bestidnijom. Bernard odluči da je prezre.
<BR>&nbsp;&nbsp;&nbsp;&nbsp;&nbsp;"Ja sam Fani Hil, ako moj gospodar nema ništa protiv", prodahta mu ona na uho. "Postoji li bilo šta što moj gospodar želi od mene?"
<BR>&nbsp;&nbsp;&nbsp;&nbsp;&nbsp;"Nego šta", prostenja Bernard. Pokušao je da je uhvati, ali ona se bešumno izmakla i pozvala ga sa drugog kraja prostorije.
<BR>&nbsp;&nbsp;&nbsp;&nbsp;&nbsp;"Gde bejaše, gospodaru? Čekam te!"
<BR>&nbsp;&nbsp;&nbsp;&nbsp;&nbsp;"Čekaj, čekaj!" prodahta Bernard. "Odmah stižem!" On požuri prema devojci, balaveći od požude, ali nalete na nešto čvrsto i spotače se; dok se dizao, raznobojne zvezdice igrale su mu pred očima, ali on ipak nastavi prema glasu koji mu se rugao. Počeo je posvuda da nailazi na prepreke - stolove, stolice, zidove, pa čak i na jednu divnu, nagu statuu, za koju je tek posle nekoliko trenutaka strastvenog grljenja ustanovio da nije živa. Počeo je da mu pada mrak na oči.
<BR>&nbsp;&nbsp;&nbsp;&nbsp;&nbsp;"Nemam ništa protiv dobrih šala", uzviknu on, "ali ovo je već previše. Gde si sad?"
<BR>&nbsp;&nbsp;&nbsp;&nbsp;&nbsp;"Ti si mlad i sposoban čovek", obrati mu se divan ženski glas, na samo nekoliko inči od uha. "Želiš da..."
<BR>&nbsp;&nbsp;&nbsp;&nbsp;&nbsp;Bernard se izvi u stranu i u rukama mu se nađe gomila nečeg četvrtastog, hladnog i metalnog. Svetlo se upali i on shvati da se nalazi usred prostrane spavaće sobe, držeći roboprijatelja u naručju. Iz ovoga su se razlegali taktovi pesme 'Romanza d'Amour', praćeni starom laskavom tiradom o tome kako je on mlad i sposoban čovek. Bernard ispusti roboprijatelja na pod i žestoko ga ritnu nogom.
<BR>&nbsp;&nbsp;&nbsp;&nbsp;&nbsp;"Šta sve ovo znači?" zabrunda on. "Ti vražja limenko, šta si sad zakuvao? Kako si dospeo ovamo?"
<BR>&nbsp;&nbsp;&nbsp;&nbsp;&nbsp;Roboprijatelj proviri iza jedne ogromne naslonjače. "Želiš jednu naročito mladu i dražesnu sobaricu po imenu Fani Hil, zar ne? Samo deset kredita. Samo stavi lovu na moj jezik, hvala."
<BR>&nbsp;&nbsp;&nbsp;&nbsp;&nbsp;Bernard napravi tri koraka napred i ščepa roboprijatelja pre no što je ovaj stigao da ponovo utekne. "Hoćeš mene da navučeš da ti calnem lovu, a, nakazo?" On podiže roboprijatelja koji se divlje otimao i ponese ga prema prozoru koji je gledao na kanal. Nekoliko čudovišnih obličja plovilo je po ustajaloj vodi, čekajući da neki manijak pokuša da prodre u zamak. On otvori prozor i iznese roboprijatelja napolje.
<BR>&nbsp;&nbsp;&nbsp;&nbsp;&nbsp;"Praviš smetnje slobodnom preduzetništvu!" razdra se roboprijatelj užasnuto. "Nećeš se izvući nekažnjen zbog ovog! Puštaj me!"
<BR>&nbsp;&nbsp;&nbsp;&nbsp;&nbsp;"Smetaš dami!" odbrusi mu Bernard.
<BR>&nbsp;&nbsp;&nbsp;&nbsp;&nbsp;"Kada bolje razmislim", prostenja roboprijatelj, ne skidajući oči sa kanala, "ne bi bilo zgodno da naplatim punu cenu od jednog dobrog, starog prijatelja kakav si ti. Samo jedan kredit! I možeš učiniti sa njom šta ti je volja, baš sve. A ja ću se pobrinuti da ti pred vratima svira violina - i to sve vreme. A sad me puštaj već jednom!"
<BR>&nbsp;&nbsp;&nbsp;&nbsp;&nbsp;"Stvarno to hoćeš?" upita Bernard.
<BR>&nbsp;&nbsp;&nbsp;&nbsp;&nbsp;"Još pitaš!"
<BR>&nbsp;&nbsp;&nbsp;&nbsp;&nbsp;"Vrlo dobro", reče Bernard i raširi ruke. Roboprijatelj se sunovrati pravo u kanal, gde se gladna obličja odmah ustremiše na njega, boreći se međusobno da se domognu što boljeg komada. "Pedeset centi!" uspe on da uzvikne pre no što se čeljust najbrže zveri sklopi nad njim.
<BR>&nbsp;&nbsp;&nbsp;&nbsp;&nbsp;Usledio je zvuk teškog gutanja, ali čudovište gotovo odmah izbljunu roboprijatelja. Bernard polako zatvori prozor i okrenu se prema sobarici, koja je ležala u izvajanoj postelji, oslonjena o dražesni lakat, posmatrajući ga veselim, netremičnim pogledom.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
