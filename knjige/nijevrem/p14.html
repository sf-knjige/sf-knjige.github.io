<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Nakon što je krupnom ratniku u letećim kočijama pošlo za rukom da pretežan deo dobrostojeće zelene ravnice pretvori u zadimljenu pustoš, on napravi širok krug u vazduhu i ponovo se ustremi prema Bernardu. Nije ga, međutim, napao, nego se uz gromki tresak spustio na tle samo inč od Bernardovih nožnih prstiju i pogledao ga odozgo, cereći se kroz zamršenu bradu.
<BR>&nbsp;&nbsp;&nbsp;&nbsp;&nbsp;"Uspeo sam, zar ne?" reče on ponosno, busajući se u kosmata prsa. "Tako mi Odina! Saterao sam onom paklenom psu strah u kosti, je l' tako?" On vedro pogleda Bernarda, očigledno očekujući pohvalu za svoj podvig.
<BR>&nbsp;&nbsp;&nbsp;&nbsp;&nbsp;"Ko si, bre, ti?" upita ga Bernard.
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Aha, ti."
<BR>&nbsp;&nbsp;&nbsp;&nbsp;&nbsp;"Ja sam moćni Tor", uzvrati ratnik, nagnuvši se nad njega i zapahnuvši ga oblakom neprijatnog zadaha. "Baš sam zgodnu stvar izveo, zar ne? Al' se sav udronj'o, a?"
<BR>&nbsp;&nbsp;&nbsp;&nbsp;&nbsp;"Ali još je živ", reče Bernard. "Još ga čujem kako se dernja tamo."
<BR>&nbsp;&nbsp;&nbsp;&nbsp;&nbsp;"U stvari", reče Tor, "ja sam u dubini duše miroljubiv."
<BR>&nbsp;&nbsp;&nbsp;&nbsp;&nbsp;"Samo sam hteo da ga malo zaplašim. Zar želiš da ubijem to siroto stvorenjce, a?"
<BR>&nbsp;&nbsp;&nbsp;&nbsp;&nbsp;Bernard uoči tog časa veliki bedž sa natpisom VODITE LJUBAV - NE RAT na kosmatim prsima i uzdahnu. "Pomislio sam da tamaniš sve što ti se nađe u vidokrugu - iz razonode. Uopšte mi nije palo na um da si miroljubiv."
<BR>&nbsp;&nbsp;&nbsp;&nbsp;&nbsp;"Stvari su se promenile", reče Tor. "Osim toga, starim."
<BR>&nbsp;&nbsp;&nbsp;&nbsp;&nbsp;On se naže i bez teškoća podiže Bernarda u kočije. "Hajd'mo!" reče.
<BR>&nbsp;&nbsp;&nbsp;&nbsp;&nbsp;Bernard naglavce pade na gomilu oguljenih stabala i zabulji se u zamišljene oči jednog džinovskog vepra. Ovaj mu se neprijatno isceri, pokazavši pri tom požutele zube. Bernard munjevito ustuknu, posegavši obema rukama za mačem. "Šta je, bre, ovo? Hoćeš da me ubiješ? Izvadi me odavde!" razdra se on.
<BR>&nbsp;&nbsp;&nbsp;&nbsp;&nbsp;"Ne dernjaj se!" reče mu Tor preko ramena. "Može da izgubi živce."
<BR>&nbsp;&nbsp;&nbsp;&nbsp;&nbsp;"Da se ne derem?" uzviknu Bernard. "Ja? Misliš da sam se uprpio, šta li?" I dalje je uzmicao pred veprom koji se veselo približavao, držeći mač ispred sebe u drhtavim rukama. "Skloni ovo čudovište od mene ili ću ga iseckati na rezance!"
<BR>&nbsp;&nbsp;&nbsp;&nbsp;&nbsp;Tor obmota uzde oko ogromnih, kosmatih šaka, coknuvši jezikom u znak podstreka jarcima. "Dobro, ubij ga", reče on. "I tako ćemo ga pojesti kad se vratimo kući. Pazi samo da mu ne slomiš neku kost."
<BR>&nbsp;&nbsp;&nbsp;&nbsp;&nbsp;"Moj mač je užasan i nepobediv", zabrunda Bernard, udaljujući se od krupne životinje. "Raspolutaću ga ako bilo šta pokuša. Zašto ne smem da mu slomim vražje kosti?"
<BR>&nbsp;&nbsp;&nbsp;&nbsp;&nbsp;"Zar hoćeš da bude hrom do kraja života? Osim toga, to boli."
<BR>&nbsp;&nbsp;&nbsp;&nbsp;&nbsp;"Ma šta me briga!" frknu Bernard, skrivajući se iza Tora i pomaljajući samo nos prema vepru.
<BR>&nbsp;&nbsp;&nbsp;&nbsp;&nbsp;"Ne znaš ti Sehrimnira", reče Tor.
<BR>&nbsp;&nbsp;&nbsp;&nbsp;&nbsp;"Ma znam ga odlično. Ako mi se približi još korak, tako mi boga ja ću ga..."
<BR>&nbsp;&nbsp;&nbsp;&nbsp;&nbsp;"Umukni!" riknu kaktus.
<BR>&nbsp;&nbsp;&nbsp;&nbsp;&nbsp;Uz žestok trzaj kočije se vinuše u vazduh, od čega Bernard zamlatara rukama i nogama, našavši se na podu i derući se i psujući iz sveg glasa. Kada su se uspeli, on skliznu do stražnjeg dela kočije, gde nalete na postojan drveni zid; ostao je tu da leži, i dalje psujući u nastojeći da dođe do daha.
<BR>&nbsp;&nbsp;&nbsp;&nbsp;&nbsp;"Misliš da mi to možeš učiniti?" povika on mahnito, upinjući se da se pridigne na noge. "Misliš da ne mogu..."
<BR>&nbsp;&nbsp;&nbsp;&nbsp;&nbsp;Džinovski vepar najednom izgubi uporište i teturavo se sruči ka njemu, pri čemu su mu se kopita, noge i zubi razleteli u svim pravcima. Sudarili su se uz gromki tresak i zvuk cepanja drveta. Kada se dim razišao, ogromno veprovo truplo počivalo je nasred Bernarda. Bernard je bio potpuno zatrpan; mogao se videti samo mali deo njegovog užasnutog lica, koje se borilo da dođe do daha ispod teških, smrdljivih naslaga drhtavog sala. Tor osmotri prizor jednim okom i prasnu u grohotan smeh. Vepar pognu svoju kolosalnu glavurdu i strasno liznu Bernarda posred lica.
<BR>&nbsp;&nbsp;&nbsp;&nbsp;&nbsp;"Dopadaš mu se!" reče Tor, iznenađen. "Vidiš!"
<BR>&nbsp;&nbsp;&nbsp;&nbsp;&nbsp;"Gvaaaaaarkh!" prostenja Bernard besno.
<BR>&nbsp;&nbsp;&nbsp;&nbsp;&nbsp;"Kako da ne", uzvrati Tor. "Samo ti kaži!"
<BR>
<BR>&nbsp;&nbsp;&nbsp;&nbsp;&nbsp;Nekoliko burnih časova kasnije Bernard je sedeo oslonjen o grubo istesan drveni sto u velikoj dvorani Valhale, vidajući izmrcvareno telo i pijuckajući žestoku medovinu iz ogromnog roga, napunjenog do vrha. Zlatna tečnost veselo se penušala i klokotala u taktu udaraca blistavih širokih mačeva, čija je jeka dopirala iz središta kvadrata omeđenog dugačkim stolovima koji su se pružali duž čađavih zidova; u kvadratu su dva borca golih prsa pokušavala da jedan drugome iščupaju srce. Krv je prskala unaokolo, a vazduhom su leteli razni delovi tela, pozdravljani bučnim nazdravljanjem skupa koji se očigledno dobro zabavljao. O toku bitke moglo se suditi jedino po žestini nazdravljanja, budući da je dvorana bila ispunjena silnom rikom i gustim dimom otvorenih vatri, koji, zbog nedostataka odžaka, nije imao gde da odlazi, tako da se zadržavao u prostoriji, samo povremeno dopuštajući da se nazre nešto dalje od roga sa pićem. Opori miris dima bio je vrlo snažan, što, međutim, nije bilo rđavo, s obzirom na to da je vonj moćnih ratnika bio još neprijatniji.
<BR>&nbsp;&nbsp;&nbsp;&nbsp;&nbsp;Bernard je povraćao, pio, pa povraćao ponovo, zastavši jedino da bi se pridružio usklicima odobravanja kada bi neka ruka, noga ili nosina prohujala vazduhom, ili da otkine kakvo dobro parče žilavog mesa vepra Sehrimnira, koga je sadističkim zadovoljstvom isekao na komade pre nekoliko časova.
<BR>&nbsp;&nbsp;&nbsp;&nbsp;&nbsp;Pir je sve više uzimao maha, sudeći bar po tome što se unaokolo više nije mogla videti nijedna trezna osoba. Graja je bila nesnosna, a veseljaci koji su je dizali - kada bi se dim dovoljno razišao i tako omogućio da se baci pogled - izgledali su u podjednakoj meri jedinstveni i zastrašujući kao i njihov način razonode. Bili su to ljudi, bar većinom - s naporom je uspevao da razabere jednog visokog, mršavog čoveka, udaljenog nekoliko sedišta i odevenog u crno, sa arhaičnim cilindrom na glavi, koji je uzbuđeno gestikulirao, govoreći nešto visokim, prodornim glasom; nešto dalje od njega sedeo je jedan drugi, krupan čovek, u odori kratkih rukava, sa teškim, zlatnim narukvicama oko zglobova i sa dva majmuna na ramenima. Smejao se gromko i moćno, treskajući mačem po stolu kad god bi neko od boraca uspeo da podvali svom protivniku kakvom naročito prljavom smicalicom. Bile su tu i aždaje, veličanstveni rubini i smaragdi, iz čijih je vratova izbijao plamen žute boje, kao i jedna stara, debela gospa sa blistavom krunom na glavi i dva lava koja su joj čučala uz noge; bile su tu i zlatokose deve u belim odorama i sa kupastim ukrasima na glavi, kao i bradati čovečuljci odeveni u sivo; postojala su i druga stvorenja, poluljudi, a polujarci, koji su radili izvesne radnje sa tamnokosim, vitkim devojkama, ovenčanim i oskudno odevenim u labavu, belu odeću. A tik uz Bernarda sedeo je jedan debeli starac, okrunjen vencem od vinove loze, koji je promuklo pevao na nekom nepoznatom jeziku. Bilo je tu i kraljeva, vitezova i kurtizana, koji su terevenčili, psovali na pasje ime i vodili ljubav, tu pred očima cele bulumente. A daleko na drugom kraju dvorane pune dima, sedeći za veličanstveno izrezbarenim stolom na izdignutom postolju, nalazio se Gospodar Bogova. Bernard je samo jednom uspeo da ga podrobnije osmotri. Bio je to pravi džin od čoveka, sa ogromnim prsima pretrpanim zastrašujućim mišićima, odeven u plavi triko i tamnocrveni, talasasti ogrtač, koji mu se spuštao sa prekomerno krupnih ramena. Kosa mu je bila crna i sjajna, vilice čvrste i četvrtaste, beskompromisne, a oči duboke i tinjajuće, dok mu je na moćnim prsima stajalo ispisano slovo 'S', zaslepljujuće zlatno i smešteno u trougao blistavobele boje. Bio je to pir bogova, gozba vesele i nesputane radosti slavne Valhale, gde su svi bogovi čoveka živeli krajnje razuzdano, nakon što ih je sazdao središnji mozak. Nije nedostajalo ni jedno jedino božanstvo; Bernardu se čak činilo da je primetio i zastrašujućeg doktora Imanuela Amisova, ludog naučnika koji je predstavljao boga svih robota i mehaničkih ljudi, kao i osnivača užasne lige 'Smrt čoveku!'. Bio je visok osam stopa i sedeo je za jednim stolom na drugom kraju ogromne dvorane, razgovarajući sa svojom pomoćnicom Suzi Kaligulom i kolegom doktorom Rotvangom, za koga se pričalo da je svojevremeno napravio Suzi Kaligulu iz gvožđurije, koju je pokupio na nekom otpadu, dok je mesec bacao svoj avetinjski sjaj celim svetom, a svi vragovi pakla urlali i zapomagali za milost. Oblaci crnog dima potpuno su ih skrivali od pogleda, a kada se dim malo kasnije načas razišao, više ih nigde nije bilo. Bernard se osvrnu po dvorani, osećajući se sve ništavnijim sa svakim minutom koji bi minuo.
<BR>&nbsp;&nbsp;&nbsp;&nbsp;&nbsp;"To su, dakle, bogovi", promrmlja on smrknuto. "Nadam se da će slomiti vratove, svi redom."
<BR>&nbsp;&nbsp;&nbsp;&nbsp;&nbsp;"Svi su ovde bogovi, sem jednog", obavesti ga rog iz koga je pio. "Zapuši zato pljucu ili ću ti sunuti otrov u medovinu!" Rog ljutito frknu na njega.
<BR>&nbsp;&nbsp;&nbsp;&nbsp;&nbsp;"Ponovi ti!" uzviknu Bernard. "Šta radiš u mojoj medovini, a?"
<BR>&nbsp;&nbsp;&nbsp;&nbsp;&nbsp;"A koga si očekivao, molim te lepo? Zar misliš da uživam u tome da te pratim na svako ušljivo mesto gde nabasaš? Zašto, bre, jednom ne odeš na neko fino i čisto mesto, umesto da svakim korakom toneš u sve veći glib? Imaš li ti, bre, uopšte neku prefinjenost?"
<BR>&nbsp;&nbsp;&nbsp;&nbsp;&nbsp;"Nisam došao ovamo svojom voljom", uzvrati Bernard. "Dovukli su me. Zar sam ja zbog toga kriv?"
<BR>&nbsp;&nbsp;&nbsp;&nbsp;&nbsp;"Najpre Zlatni krik", nastavi rog ledenim glasom, "pa zatim ovo. Kako ti samo uspeva da te uvek odvuku na najozloglašenija i najprokazanija mesta? A ti ni prstom ne mrdneš da se izbaviš! Čovek bi pomislio da ćeš ispoljiti zahvalnost zbog moje ljubaznosti da ti pružim nezaboravni medeni mesec u zamku grofa Drakule, ali ne! Ti si stao da vređaš sve učene i mudre ljude koje sam stvorio samo tebe radi, a onda si još zaveo onu sirotu Fani Hil kao neka životinja, pa si, povrh svega, ostavio dražesnu ženicu! Da li tako nešto dolikuje jednom gospodinu? Baš si uprskao stvari!"
<BR>&nbsp;&nbsp;&nbsp;&nbsp;&nbsp;"Nisam ja nikakav gospodin", reče Bernard. "Znam, ne moraš da mi kažeš."
<BR>&nbsp;&nbsp;&nbsp;&nbsp;&nbsp;Usledila je duga tišina, a onda se rog ponovo oglasi: "Da sam mlada i zgodna žena, da li bi i onda postupao ovako sa mnom?"
<BR>&nbsp;&nbsp;&nbsp;&nbsp;&nbsp;"Bih."
<BR>&nbsp;&nbsp;&nbsp;&nbsp;&nbsp;"Najlepša i najpoželjnija žena na svetu?"
<BR>&nbsp;&nbsp;&nbsp;&nbsp;&nbsp;"E onda bih te povalio smesta. Šta ti sve to znači?"
<BR>&nbsp;&nbsp;&nbsp;&nbsp;&nbsp;"Ali u pitanju je samo razlika u spoljnjem izgledu", primeti rog. "A šta je sa mojom dušom? Sa mojom unutrašnjom lepotom? Šta je sa mojom osećanjima? Kako tu stoje stvari?"
<BR>&nbsp;&nbsp;&nbsp;&nbsp;&nbsp;"Kako stoje stvari? Jesi li ikada probao da povališ jedan ušljivi rog?" procedi Bernard. "Nisi, je l' da. E pa lepo. U tome je razlika."
<BR>&nbsp;&nbsp;&nbsp;&nbsp;&nbsp;"Ali da sam ja najlepša žena na svetu i da te volim i da žudim za tobom plamenom željom i da sam spremna da izdržim sve samo da budem u tvojoj blizini? Da li bi me onda bar malčice voleo zauzvrat? Samo malčice?"
<BR>&nbsp;&nbsp;&nbsp;&nbsp;&nbsp;"Ni mene niko ne voli", reče Bernard, osetivši sažaljenje prema samome sebi. "Ne gnjavi me, bre, ušljiva mašino."
<BR>&nbsp;&nbsp;&nbsp;&nbsp;&nbsp;"Ali ja te volim!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Volim te!" Rog poče da jeca, a medovina stade da klokoće, da se penuša, da se preliva u velikim kapima sličnim suzama preko ivice na sto. "Volim te! Volim te! Volim te! Baci me pod noge! Prezri me! Povredi me! Čini šta ti je volja sa mnom, šta god ti padne na um, izdržaću sve samo da budem u tvojoj blizini, moj voljeni, moj čoveče, moj lepi!"
<BR>&nbsp;&nbsp;&nbsp;&nbsp;&nbsp;"Oh, bože!"
<BR>&nbsp;&nbsp;&nbsp;&nbsp;&nbsp;"Da, ovde sam, šta želiš?"
<BR>&nbsp;&nbsp;&nbsp;&nbsp;&nbsp;"Čuj, bre, je si li ti šenuo, šta li?"
<BR>&nbsp;&nbsp;&nbsp;&nbsp;&nbsp;"Jesam! Šenuo sam od ljubavi!"
<BR>&nbsp;&nbsp;&nbsp;&nbsp;&nbsp;"Načisto si šiznuo", odbrusi Bernard.
<BR>&nbsp;&nbsp;&nbsp;&nbsp;&nbsp;"Vređaš me", uzvrati rog, "ali ništa što činiš ne može da smanji moju ljubav prema tebi. Da li ti se tako činim odbojnim?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Ali zar ništa ne vidiš ispod mog spoljnjeg izgleda? Zar ne uviđaš koliko te volim? Ovo duhovno društvo koje ti nudim?"
<BR>&nbsp;&nbsp;&nbsp;&nbsp;&nbsp;"Vidim samo rog za piće", reče Bernard. "To mi je sasvim dovoljno duhovno društvo."
<BR>&nbsp;&nbsp;&nbsp;&nbsp;&nbsp;Rog zamuknu, a Bernard ponovo upravi pažnju na okolinu. Jedna kosmata šaka prolete mu pored nosa, i dalje stežući široki mač ružnog izgleda. On strastveno zapljeska u času kada je odsečeni ud gromko tresnuo na sto pet stopa od njega, i dalje grčevito držeći oružje.
<BR>&nbsp;&nbsp;&nbsp;&nbsp;&nbsp;"Mogao bi da me voliš mene radi", ponovo se začu smrknuti rogov glas.
<BR>&nbsp;&nbsp;&nbsp;&nbsp;&nbsp;"Na šta ti ja, bre, ličim, a? Na mehanofila?" Krajičkom oka Bernard spazi iznenadnu kretnju odsečene ruke.
<BR>&nbsp;&nbsp;&nbsp;&nbsp;&nbsp;"Znam da nisam lep, ali postoje tolike druge stvari na svetu. Šta je lepota, uostalom? Lepotu tela možeš videti svuda, ali zato je vrlo retka lepota duše, strpljiva ljubav istinske, zrele žene."
<BR>&nbsp;&nbsp;&nbsp;&nbsp;&nbsp;"Zrela žena - pampur! Stara dve stotine hiljada godina!" frknu Bernard. "Hoćeš da me učiniš kraljem gerontofila, a? Misliš da je to ono na šta sam čekao ceo život? Da izigravam žigola jednoj vražjoj limenki?" Ruka je stala da polako gamiže prema rogu, gramzivo posežući okrvavljenim prstima po neravnoj plohi stola.
<BR>&nbsp;&nbsp;&nbsp;&nbsp;&nbsp;"Naravno da shvatam da si ti muškarac sa muškim životinjskim nagonima i da je neosnovano očekivati od tebe da pokažeš uviđavnost prema mojoj ponudi duhovnog druženja u punoj meri, sve dok ti se duša sasvim ne oslobodi te životinjske nečisti, ali ja sam širokogrud. Dopustiću ti da neko vreme zadržiš naložnicu. Osim toga, ti si oženjen. Baš sam to dobro predvideo, zar ne? Bićemo svi zajedno jedna velika, srećna porodica, ti, ja i Teri, i zauvek ćemo srećno živeti; zar to neće biti divno?"
<BR>&nbsp;&nbsp;&nbsp;&nbsp;&nbsp;Užasna ruka dopuzala je do roga, a prsti na njoj počeše da se nestrpljivo grče i opružaju, mišići da se zatežu, kao da se pripremala za napad.
<BR>&nbsp;&nbsp;&nbsp;&nbsp;&nbsp;"Teri?" reče Bernard. "Ti? Ja? Zauvek? Oh, bože!"
<BR>&nbsp;&nbsp;&nbsp;&nbsp;&nbsp;"Uvek ću se naći u blizini kada ti budem potreban", uzvrati rog. "Dovoljno je samo da me pozoveš."
<BR>&nbsp;&nbsp;&nbsp;&nbsp;&nbsp;Ruka nasrnu otpozadi na neoprezni rog, vođena pouzdanim nagonima ratnika očvrslog u borbi. Okrvavljeni prsti stegoše se oko njega i hitro ga zdrobiše. Zlatna medovina rasu se po stolu. Glas središnjeg mozga zamukao je u groznom, klokotavom zvuku. A onda ruka ustanovi da je odvojena od matičnog tela. Nije bilo tela, nije bilo glave, nije bilo usta, nije bilo potrebe za medovinom. Ona se skljoka na sto, grčevito se trzajući.
<BR>&nbsp;&nbsp;&nbsp;&nbsp;&nbsp;"Ne verujem da će imati neko dugotrajnije dejstvo", reče Bernard podižući se, "ali ipak ti hvala." On krenu od stola, šutirajući kmetove i pijane junake uz put. Iza njega, odsečena ruka zamišljeno se upilji u debeli vrat čoveka sa vencem od vinove loze oko glave. A onda poče da mu se prikrada, opružajući grozne, krvoločne prste.
<BR>
<BR>&nbsp;&nbsp;&nbsp;&nbsp;&nbsp;Bernard pređe do bara, koji se nalazio u jednoj susednoj prostoriji; sala je bila mala i prenatrpana, ali tu je vladalo još veće veselje nego u glavnoj dvorani. Ispičuture su se tiskale kao sardine, nemajući prostora ni da se kucnu čašama ili zamahnu bodežima, sjajne baklje plamtele su sa postolja na zidovima, veselo se odražavajući na sečivima noževa, mačeva i sekira. Mogli su se čuti zvuci zarivanja bodeža u leđa koja su nehajno ostala nezaštićena; sve je zaudaralo na znoj, krv i neprerađen alkohol. Bernard prokrči put do bara, gde nabasa na jednog arhetipa Junaka, širokih ramena, krupne vilice i vrata, sasvim lišenog čela, sa očima razmaknutim ni pun inč, odevenog u mini suknju i naoružanog ružnim mačem; zvao se Konan Osvajač i bio je oran za borbu, što pre to bolje.
<BR>&nbsp;&nbsp;&nbsp;&nbsp;&nbsp;Bernard se nagao nad bar, počevši da se dere i da treska mačem kako bi probudio barmena, koji je skljokano sedeo deset stopa dalje i izgledao kao da spava; leđa su mu, međutim, bila tako opterećena bodežima, noževima i mačevima da je i sama njihova težina bila dovoljna da ga obori s nogu.
<BR>&nbsp;&nbsp;&nbsp;&nbsp;&nbsp;Konan Osvajač upilji se u Bernarda buljavim očima, a onda se, uz izvestan napor, pridiže i riknu: "Ja Konan!"
<BR>&nbsp;&nbsp;&nbsp;&nbsp;&nbsp;"Baš lepo! A sad tutanj!" Bernard posegnu rukom i ukrade neispijenu čašu smrdljivog viskija od jednog obližnjeg čoveka, čija su leđa bila prorešetana hicima, tako da mu piće očigledno više nije bilo potrebno. On podozrivo pogleda u čašu, a onda, vođen iznenadnim porivom, uze jednu maslinku i spusti je u tečnost. Ova odmah iščeze, a viski stade da se mehura, klokoće i izbacuje oblake odvratnog, zelenog dima. Bernard povrati i tresnu čašu na popločan pod, gde tečnost iz nje poče bešumno da izjeda rupu koja se pušila. Konan Osvajač povuče ga za ruku, pokazavši mu niz groznih, belih zuba.
<BR>&nbsp;&nbsp;&nbsp;&nbsp;&nbsp;"Borba?" upita on punonadežno. "Ubiti? Krv? Ubistvo?" Zatim se naže nad Bernarda, riknuvši kao vo, od čega mu gotovo izleteše krajnici. "Ja Konan! Ti ušljivi majmun! Ti boriti!"
<BR>&nbsp;&nbsp;&nbsp;&nbsp;&nbsp;Bernardu je sve ovo već počinjalo da ide na živce. On se okrenu, zlokobno se iscerivši. "Važi", prodahta. "U svako doba."
<BR>&nbsp;&nbsp;&nbsp;&nbsp;&nbsp;"'Oćeš da bariš?" promuca Konan tupavo.
<BR>&nbsp;&nbsp;&nbsp;&nbsp;&nbsp;"Nego šta, vraški peško? Hajde već jednom!"
<BR>&nbsp;&nbsp;&nbsp;&nbsp;&nbsp;"Niko se ne usuditi da bori sa moćan Konan Osvajač. Mora da sebe šališ, stanče!"
<BR>&nbsp;&nbsp;&nbsp;&nbsp;&nbsp;"Živi bili pa videli", uzvrati Bernard. "Hajde, hoćeš li najzad?" On pogubno krenu prema Konanu, koji uzmače pobledevši.
<BR>&nbsp;&nbsp;&nbsp;&nbsp;&nbsp;"Niko se još ne usuditi da sebe bori sa mnom", promrmlja on.
<BR>&nbsp;&nbsp;&nbsp;&nbsp;&nbsp;"Pa šta? Sad je kucnuo čas da ti neko najzad otfikari glavurdu!" Bernard još jednom junački koraknu napred, držeći obema rukama mač koji se mahnito izvijao i pitajući se šta se to zbilo sa mačem i šta se zbiva sa njim. Konan proguta knedlu.
<BR>&nbsp;&nbsp;&nbsp;&nbsp;&nbsp;"Ja se sad setiti da imati posla", promrmlja Konan, polako se povlačeći prema vratima. "Ja morati spasiti divnu kraljicu od Šibe od sudbine gore od smrti noćas..."
<BR>&nbsp;&nbsp;&nbsp;&nbsp;&nbsp;"Vraćaj se ovamo, majmunčino!" ciknu Bernard.
<BR>&nbsp;&nbsp;&nbsp;&nbsp;&nbsp;"Ti mnogo mali za moćan Konan... Ja ne boriti sa mali i bezvredni ratnik..." Konan nastavi sa uzmicanjem prema vratima. "Ja jak i moćan", reče on Bernardu. "Ja boriti sa užasna aždaja Mrfnea goloruk i ubiti nju, ja satrti vojske Melnibonea, ali ne ubiti bezvredan čovek."
<BR>&nbsp;&nbsp;&nbsp;&nbsp;&nbsp;"Hvala bogu zbog toga", pomisli Bernard.
<BR>&nbsp;&nbsp;&nbsp;&nbsp;&nbsp;"Ma nemoj!" viknu on.
<BR>&nbsp;&nbsp;&nbsp;&nbsp;&nbsp;"Neću!"
<BR>&nbsp;&nbsp;&nbsp;&nbsp;&nbsp;"Uprpio si se, a?"
<BR>&nbsp;&nbsp;&nbsp;&nbsp;&nbsp;"Ja?" Konan stade da se smeje u istom času kada je odškrinuo vrata iza sebe. "Konan Osvajač sebe plaši? Ja morati smejati! Ha! Haha! Hahahahaha!"
<BR>&nbsp;&nbsp;&nbsp;&nbsp;&nbsp;"Dobro, de, samo sam pitao", reče Bernard pomirljivo. On vrati u korice mač, koji se žestoko protivio, spreman da se pomiri, ali Konan je već nestao. Samo je još njegov zvonak smeh dopirao sa otvorenih vrata. Bernard progunđa nešto sebi u bradu, podiže ramena i krenu odlučnim korakom za njim. Odlučnim - ali i sporim.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
