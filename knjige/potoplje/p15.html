<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. RAJEVI SUNCA
<P>&nbsp;&nbsp;&nbsp;&nbsp;&nbsp;Sledećeg dana, srećom, olujni oblaci su prolazili gore između njega i sunca, i vazduh se znatno rashladio. U podne se temperatura spustila na 35 stepeni. Velike gromade crnih kumulusa na samo četiri-pet stotina stopa iznad njega zatamnile su vazduh kao da je pomračenje sunca, i on ožive dovoljno da pokrene motor i poveća brzinu na deset milja na sat. Kružeći među ostrvima kretao se dalje na jug, idući za suncem koje je udaralo u njegovom duhu. Kasnije te večeri, dok su kišne oluje šibale po zemlji, oporavi se toliko da se mogao uspraviti na jednoj nozi uz katarku. Voda mu se u mlazevima slivala niz grudi, kidajući s njega iscepanu tkaninu sakoa. Kad prođe olujni pojas, vazduh se razbistri i on ugleda južnu obalu mora, liniju ogromnih nanosa mulja visokih preko stotinu jardi. U treperavoj sunčevoj svetlosti blistali su na horizontu kao polja od zlata, a krune džungle su se uzdizale iznad njih.
<BR>&nbsp;&nbsp;&nbsp;&nbsp;&nbsp;Na pola milje od obale presuši mu rezervoar. On odvrnu motor i baci ga u vodu; posmatrao je kako tone kroz smeđu vodu, puštajući sitne mehurove koji su se u lelujavom stubu dizali na površinu. Smota jedro i lagano zavesla protiv glavnog vetra. Kad je stigao do obale bio je sumrak, a senke su preletale preko velikih sivih padina. Hramljući kroz plićake priterao je splav uz obalu i seo na zemlju, oslonivši se na jedno od buradi. Zagledan u beskrajnu usamljenost ove mrtve poslednje obale, ubrzo iscrpljen pade u san.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra rastavi splav i izvuče delove jedan po jedan uz strme padine pokrivene sluzavim slojem vegetacije, nadajući se da će naći produžetak vodenog puta na jug. Veliki nanosi su se talasali miljama oko njega, krivudale su dine prošarane hobotnicama i nautiloidima. More se više nije videlo, i on ostade sam sa ovo nekoliko beživotnih predmeta, sličnih ostacima kakvog iščezlog kontinuuma; dine su se smenjivale jedna za drugom dok je on vukao tešku burad od pedeset galona s vrha na vrh. Nebo nad njim bilo je sumorno i bez oblaka, bezizrazno, bezosećajno plavetnilo, kao unutrašnji svod neke duboke neopozive psihoze, a ne nebeska sfera ispunjena burom koju je poznavao prethodnih dana. S vremena na vreme, pošto bi spustio jedan teret, oteturao bi u udolinu pogrešne dine i video da se spotiče po nemim udubljenjima sa podovima koji su razbijeni u heksagonalne ploče kao usnuo čovek koji traži nevidljiva vrata da iziđe iz svoga košmara.
<BR>&nbsp;&nbsp;&nbsp;&nbsp;&nbsp;Najzad je ostavio splav i nastavio da se batrga dalje sa malim zavežljajem stvari, osvrćući se dok su burad lagano tonula iza njega. Pažljivo izbegavajući mesta sa živim peskom između dina, kretao se prema udaljenoj džungli u kojoj su se zeleni tornjevi velikih rastavića i paprati izdizali stotinu stopa u vazduh.
<BR>&nbsp;&nbsp;&nbsp;&nbsp;&nbsp;Ponovo se odmarao ispod jednog drveta na ivici šume, brižljivo čisteći pištolj. Pred sobom je čuo kako slepi miševi cvile i proleću među tamnim deblima u svetu beskrajnog sumraka šume pri zemlji, i kako iguane reže i kidišu. Članak je počeo bolno da mu otiče; stalno istezanje povređenog mišića raširilo je prvobitnu infekciju. On odseče granu s jednog drveta i hramljući stupi u senke.
<BR>&nbsp;&nbsp;&nbsp;&nbsp;&nbsp;Pred veče poče da pada kiša šibajući po golemim kišobranima na stotinu stopa iznad zemlje; crna svetlost prekidala se jedino kad bi se fosforescentne reke vode probijale i izlivale dole na njega. Plašeći se da se odmara preko noći, gurao je dalje odstreljujući iguane koje su navaljivale, trčeći od jednog masivnog stabla do drugog. Tu i tamo nailazio bi na uzan procep u svodu iznad glave, a bleda svetlost bi obasjala malu čistinu sa razrušenim poslednjim spratom neke potonule zgrade koji se nazirao kroz lišće dok je kiša tukla po njemu. Ali tragovi bilo kakvih građevina koje je stvorio čovek postajali su sve ređi, jer su naselja i gradove juga davno progutali mulj i vegetacija.
<BR>&nbsp;&nbsp;&nbsp;&nbsp;&nbsp;Tri dana gurao je napred bez sna kroz šumu, hraneći se džinovskim bobicama koje su rasle kao grozdovi jabuka; odsekao je jednu jaču granu da mu posluži kao štaka. S vremena na vreme ugledao bi na levoj strani srebrna leđa reke u džungli; njena površina treperila je pod naletima kiše, ali nije mogao da dođe do nje zbog velikih mangrova kojima su bile obrasle obale.
<BR>
<BR>&nbsp;&nbsp;&nbsp;&nbsp;&nbsp;Tako se nastavljalo njegovo silaženje u fantazmagoričnu šumu, dok mu je kiša nemilosrdno oblivala lice i ramena. Ponekad bi naglo prestajala, pa bi oblaci pare ispunjavali prostor između drveća, visili nad natopljenim tlom kao prozirna runa i rasturali se tek kad bi se pljusak nastavio.
<BR>&nbsp;&nbsp;&nbsp;&nbsp;&nbsp;Za vreme jednog takvog prekida, on se pope uz neku strmu uzvišicu usred širokog proplanka u želji da izbegne vlažne magle, pa se nađe u uzanoj dolini između pošumljenih padina. Prekrivena gustom vegetacijom, brda su se talasala oko dolje kao dine preko kojih je ranije prešao i zatvarala ga u zeleni raskvašen svet. S vremena na vreme, kad bi se magle uzvitlale i podigle, ponovo bi za trenutak ugledao reku u džungli između uzvišica na daljini od pola milje. Sunce na zalasku obojilo je vlažno nebo, a bledogrimizne magle obavijale su grebene brda u daljini. Vukući se vlažnim tlom koje je nalikovalo na ilovaču on se utetura u nešto što je po svoj prilici predstavljalo ostatke nekog malog hrama. Nakrivljeni stubovi kapije vodili su ka blago nagnutom stepeništu gde je pet porušenih stubova činilo trošan ulaz. Krov je bio srušen, a od bočnih zidova ostalo je još samo nekoliko stopa. Na drugom kraju broda, razbijeni oltar gledao je na neuznemirenu sliku doline; tamo je sunce lagano tonulo, a njegov golemi disk pomorandžine boje bio je zastrt maglom.
<BR>&nbsp;&nbsp;&nbsp;&nbsp;&nbsp;Želeći da se tu skloni preko noći, Kerans prođe brodom iznemoglo zastajući, kad li kiša opet poče padati. Stigavši do oltara položi ruke na mermerni sto u visini grudiju i zagleda se u sve manji sunčev disk, čija se površina ritmički pokretala kao šljaka na sudu istopljenog metala.
<BR>&nbsp;&nbsp;&nbsp;&nbsp;&nbsp;"Aaa-ah!" slab, gotovo neljudski krik kao ječanje ranjene životinje jedva se čuo u vlažnom vazduhu. Kerans hitro pogleda oko sebe, pitajući se da možda neka iguana nije ušla za njim u ruševinu. Ali i džungla i dolina i sve kamenje bili su nemi i nepomični, a kiša je zalivala naprsline u trošnim zidinama.
<BR>&nbsp;&nbsp;&nbsp;&nbsp;&nbsp;"Aaa-ah!" Ovoga puta glas je došao spreda, negde iz pravca zamirućeg sunca. Disk je opet udarao i očigledno izvlačio ovaj zadavljeni odziv, upola kao protest, upola kao zahvalnost.
<BR>&nbsp;&nbsp;&nbsp;&nbsp;&nbsp;Brišući vlagu s lica, Kerans oprezno zađe iza oltara i ustuknu trgavši se, pošto je gotovo nagazio na ostatke čoveka koji je sedeo sa leđima uz oltar i glavom uspravljenom uz kamen. Glasovi su očigledno dolazili iz ove izmoždene prilike, ali ona je bila toliko nepokretna i pocrnela da Kerans pretpostavi da mora biti mrtva.
<BR>&nbsp;&nbsp;&nbsp;&nbsp;&nbsp;Čovekove duge noge, kao dve ugljenisane pritke od drveta, beskorisno su štrčale ispred njega, omotane gužvom poderanih crnih rita i komada kore od drveta. Ruke i upale grudi bile su mu slično odevene, povezane kratkim komadima puzavica. Nekada bujna, a sada proređena crna brada pokrivala mu je veći deo lica, a kiša se slivala preko njegove upale donje vilice koja se isturala prema zamirućoj svetlosti. Sunce je padalo tačno na otkrivenu kožu njegovog lica i ruku. Jedna njegova ruka, skeletna zelena kandža, iznenada se podiže kao ruka iz groba i upravi u sunce kao da ga prepoznaje, zatim mlitavo pade na zemlju. Kad disk opet stade da udara, na licu se pokaza neka mala promena. Duboke usekline oko usta i nosa, šuplji obrazi koji su bili toliko upali preko široke vilice da je izgledalo da ne ostavljaju mesta za usnu šupljinu unutra, ispuniše se za trenutak kao da je jedan jedini dašak života iznenada prostrujao telom.
<BR>&nbsp;&nbsp;&nbsp;&nbsp;&nbsp;Nesposoban da mu se približi, Kerans je gledao ogormnu isušenu priliku na zemlji pred sobom. Čovek nije bio ništa drugo doli vaskrsao leš, bez hrane ili opreme, prislonjen uz oltar kao neko koga su iščupali iz groba i ostavili da čeka dan Strašnog suda.
<BR>&nbsp;&nbsp;&nbsp;&nbsp;&nbsp;Tada shvati zašto čovek nije mogao da ga primeti. Prljavština i gruba koža oko upalih očnih duplji spaljena suncem pretvorile su ih u pocrnele levkove na čijem je dnu mutan zagnojen sjaj bledo odražavao daleko sunce. Oba oka bila su gotovo potpuno zatvorena usled raka rožnjače, i Kerans pomisli da te oči ne bi ni mogle videti bilo šta sem umirućeg sunca. Kako disk zapade za džunglu pred njima, a sumrak se kao koprena provuče kroz sivu kišu, čovekova glava se s mukom podiže, kao da pokušava da zadrži sliku koja mu se tako razorno upekla u mrežnječe. Onda se svali na jednu stranu na svom kamenom jastuku. Muve počeše da se roje po zemlji i zuje na njegovim izbrazdanim obrazima.
<BR>&nbsp;&nbsp;&nbsp;&nbsp;&nbsp;Kerans se saže da se obrati čoveku; izgledalo je da je on osetio njegov pokret. Slepe prazne oči stadoše da pretražuju sumorni nimbus oko njega.
<BR>&nbsp;&nbsp;&nbsp;&nbsp;&nbsp;"Hej, druže", začu se njegov glas kao slabačko škripanje. "Ti tamo, vojniče, hodi ovamo! Odakle si došao?" Njegova leva ruka zahvati kao rak okolo po vlažnoj kamenitoj ilovači, kao da nešto traži. Onda se čovek okrenu nazad iščezlom suncu, ne hajući za muve koje su mu se smeštale po licu i bradi. "Opet nestade! Aa-aah! Udaljava se od mene! Pomozi mi da ustanem, vojniče, idemo za njim. Sada, pre nego što ode zauvek."
<BR>&nbsp;&nbsp;&nbsp;&nbsp;&nbsp;Zatim ispruži svoju kandžu prema Keransu kao prosjak koji umire. Glava mu se opet svali unazad, a kiša se poče slivati preko njegove crne lobanje.
<BR>&nbsp;&nbsp;&nbsp;&nbsp;&nbsp;Kerans kleče. I pored delovanja sunca i kiše, ostaci čovekovih pantalona od uniforme pokazivali su da je oficir. Njegova desna šaka koja je ostala zatvorena, sada se iznemoglo otvori. Na dlanu mu je bio mali srebrni cilindar sa kružnim brojčanikom, džepni kompas koji se nosi u torbicama za spasavanje vazduhoplovne posade.
<BR>&nbsp;&nbsp;&nbsp;&nbsp;&nbsp;"Hej, vojniče!" Čovek je naglo oživeo i njegova glava bez očiju okrete se prema Keransu. "Ja ti naređujem, ne ostavljaj me! Možeš se sada odmoriti dok ja čuvam stražu. Sutra krećemo dalje."
<BR>&nbsp;&nbsp;&nbsp;&nbsp;&nbsp;Kerans sede kraj njega, razveza svoj mali zavežljaj i poče da otire kišu i uginule muve sa čovekovog lica. Držeći izmučene obraze u svojim rukama kao obraze deteta, on pažljivo izgovori: "Hardmane, ovde je Kerans - doktor Kerans. Ićiću s tobom, ali pokušaj da se odmoriš." Hardman ničim ne pokaza da mu je ime poznato; veđe mu se lako svedoše, izražavajući zbunjenost.
<BR>&nbsp;&nbsp;&nbsp;&nbsp;&nbsp;Dok je Hardman ležao naslonjen uz oltar, Kerans svojim nožem poče da iskopava neke od raspuklih kamenih ploča iz broda crkve. Prenese komade nazad kroz kišu i sagradi grubo kameno sklonište oko nepokretne prilike, pokrivajući pukotine puzavicom otkinutom sa zidova. Mada zaklonjen od kiše, Hardman se malo uznemiri u tom mračnom alkovu, ali uskoro pade u lak san; s vremena na vreme naglo bi zahrkao. Kerans se kroz mrak vrati do ivice džungle, nabra pregršt bobica za jelo, pa se vrati do skloništa da bi sedeo kraj Hardmana sve dok nad brdima iza njih ne svane zora.
<BR>&nbsp;&nbsp;&nbsp;&nbsp;&nbsp;Ostao je sa Hardmanom sledeća tri dana, hranio ga bobicama i prskao mu oči onim što mu je ostalo od penicilina. Učvrstio je kolibu sa još nekoliko kamenih ploča i napravio grub ležaj od lišća. Tokom popodneva i večeri, Hardman bi sedeo u otvorenim vratima i kroz izmaglicu gledao u daleko sunce. U prekidima između oluja, njegovi kišom isprani zraci obasjavali su Hardmanovu zelenkastu kožu čudnom jakom svetlošću. Hardman nije uspeo da se seti Keransa i obraćao mu se jednostavno sa 'vojniče'; ponekad bi se prenuo iz umrtvljenosti da bi izdao niz nepovezanih zapovesti za sutradan. Kerans je sve više osećao da je Hardmanova stvarna ličnost potisnuta duboko u njegovom umu, i da su njegovo spoljašnje ponašanje i reakcije samo bledi odrazi te ličnosti, prigušeni njegovim delirijumom i simptomima od izloženosti suncu. Nagađao je da je Hardman izgubio vid otprilike pre mesec dana i da je po instinktu dopuzao do uzvišice na kojoj je bila ruševina. Odatle je najbolje mogao da vidi jedino postojanje dovoljno jako da ureže svoju sliku na njegove umiruće mrežnjače.
<BR>&nbsp;&nbsp;&nbsp;&nbsp;&nbsp;Drugog dana, Hardman poče pohlepno da jede kao da se sprema za još jedan pohod kroz džunglu; do kraja trećeg dana pojede nekoliko veza džinovskih bobica. Izgledalo je da se snaga odjednom vraća u njegovo veliko istrošeno telo, pa je tokom popodneva uspeo da se podigne na noge, oslanjajući se o dovratak, dok je sunce tonulo iza pošumljenih brda. Kerans nije bio siguran da li ga je Hardman sada prepoznao, ali monolog naređenja i uputstava prestade.
<BR>&nbsp;&nbsp;&nbsp;&nbsp;&nbsp;Kerans se veoma prijatno iznenadio kad se sledećeg jutra probudio i video da je Hardman otišao. Podigavši se u oskudnoj svetlosti praskozorja, on othrama dolinom do ivice šume gde se majušni potok račvao na svom putu prema dalekoj reci. Tu podiže pogled na tamne grane paprati koje su visile u tišini. Slabim glasom viknu Hardmanovo ime, slušajući njegove prigušene odjeke kako zamiru među mračnim stablima, zatim se vrati do kolibe. Prihvati bez komentara Hardmanovu odluku da krene dalje pretpostavljajući da će ga možda opet videti, a možda i neće, tokom njihove zajedničke odiseje prema jugu. Sve dok mu oči budu dovoljno jake da osećaju udaljene signale koje prenosi sunce i sve dok ga iguane ne nanjuše, Hardman će ići napred pipanjem tražeći put kroz šumu, sa glavom uzdignutom prema sunčevoj svetlosti koja se probijala kroz granje.
<BR>&nbsp;&nbsp;&nbsp;&nbsp;&nbsp;Kerans sačeka još dva dana kod kolibe za slučaj ako Hardman odluči da se vrati, zatim i sam krenu. Njegov sanitetski materijal bio je sada iscrpen, i sve što je nosio bili su torba bobica i kolt sa dva metka. Sat mu je još radio, pa ga je koristio kao kompas. Takođe je pažljivo beležio dane tako što je svakog jutra pravio zarez na svom opasaču.
<BR>&nbsp;&nbsp;&nbsp;&nbsp;&nbsp;Idući dolinom gacao je kroz onaj plitki potočić s namerom da stigne do obala daleke reke. Teške kišne oluje povremeno su šibale po površini vode, ali sada su izgledale koncentrisane na nekoliko časova posle podne i uveče.
<BR>&nbsp;&nbsp;&nbsp;&nbsp;&nbsp;Kad mu tok reke zatraži da krene nekoliko milja u pravcu zapada da bi stigao do njenih obala, on diže ruke od tog pokušaja. Hrlio je dalje na jug, ostavljajući za sobom gušću džunglu brdskog kraja i ulazeći u ređu šumu koja najzad ustupi pred velikim prostranstvima močvare.
<BR>&nbsp;&nbsp;&nbsp;&nbsp;&nbsp;Obilazeći oko močvarnih krajeva, odjednom izbi na obale jedne ogromne lagune od preko jedne milje u prečniku; oivičena trakom belog peska kroz koji su se probijali vrhovi nekoliko porušenih stambenih zgrada, slične kućicama na plaži kad se gledaju iz daljine. U jednoj od njih se odmori jedan dan, nastojeći da izleči pocrneo i natečeni članak. Gledajući sa prozora na vodeni disk, posmatrao je kako se popodnevna kiša izliva na površinu sa nemilosrdnim besom; kad su se oblaci razišli i voda se smirila u glatku staklenu ploču, izgledalo je kao da njene boje ponavljaju redom sve one promene koje je video u svojim snovima.
<BR>&nbsp;&nbsp;&nbsp;&nbsp;&nbsp;Po primetnom porastu temperature mogao je zaključiti da je otišao preko sto pedeset milja na jug. Opet je vrelina sve prožimala, dizala se do 60 stepeni, i njemu se nije napuštala laguna sa praznim obalama i spokojnim prstenom džungle. Iz nekog razloga je znao da će Hardman uskoro umreti, i da on sam takođe neće možda još, dugo živeti u gustim netaknutim džunglama dalje na jugu.
<BR>&nbsp;&nbsp;&nbsp;&nbsp;&nbsp;Upola utonuo u san ležao je zavaljene glave, misleći na događaje proteklih godina koji su dostigli vrhunac njihovim dolaskom u centralne lagune i bacili ga u njegovu neuronsku odiseju, zatim na Strangmana i njegove strašne aligatore, i najzad, sa snažnim grčem žaljenja i nežnosti, na Beatrisu i njen bodri osmeh, zadržavajući uspomenu na nju jasno u svom duhu što je duže mogao.
<BR>&nbsp;&nbsp;&nbsp;&nbsp;&nbsp;Najzad opet priveza štaku za nogu, a drškom praznog kolta 45 izgreba na zid ispod prozora, siguran da niko nikada neće pročitati poruku:
<BR>
<BR>&nbsp;&nbsp;&nbsp;&nbsp;&nbsp;Dvadeset sedmi dan. Odmorio se i krećem na jug. Sve je dobro.
<BR>
<BR>&nbsp;&nbsp;&nbsp;&nbsp;&nbsp;Kerans.
<BR>
<BR>&nbsp;&nbsp;&nbsp;&nbsp;&nbsp;Tako napusti lagunu i opet uđe u džunglu. Za nekoliko dana potpuno se izgubi sledeći lagune ka jugu kroz sve veću kišu i vrućinu, dok su ga napadali aligatori i džinovski slepi miševi, drugi Adam koji traži zaboravljene rajeve ponovo rođenog sunca.
</P></TD></TR></TABLE>
</CENTER>
</BODY>
</HTML>
