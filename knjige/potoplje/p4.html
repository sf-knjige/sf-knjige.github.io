<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. MAGISTRALE SUNCA
<P>&nbsp;&nbsp;&nbsp;&nbsp;&nbsp;Sledećeg dana, iz razloga koje će Kerans tek mnogo kasnije potpuno shvatiti, nestao je poručnik Hardman. Posle noći dubokog sna bez snova, Kerans je rano ustao i doručkovao pre sedam sati. Onda je proveo jedan čas na balkonu, zavaljen u platnenu stolicu, u belim kratkim pantalonama od lateksa, dok se sunčeva svetlost razlivala nad tamnom vodom kupajući njegovo mršavo telo boje abonosa. Nebo nad njim bilo je živo i išarano kao mramor, a crna laguna nasuprot njemu, beskrajno duboka i nepomična kao ogromno vrelo ćilibara. Zgrade pokrivene drvećem koje su se pomaljale po njenoj ivici izgledale su stare milione godina, kao izbačene uvis iz Zemljine magme nekom velikom prirodnom kataklizmom, balsamovane u bezmernim intervalima vremena koje je proteklo dok su one bile unutra.
<BR>&nbsp;&nbsp;&nbsp;&nbsp;&nbsp;Zastavši kod stola da bi prešao prstima preko mesinganog kompasa koji je svetlucao u tami apartmana, Kerans uđe u spavaću sobu i presvuče se u uniformu za vežbe, što je predstavljalo minimalan ustupak Rigsovim pripremama za odlazak. Italijanska sportska odeća sada je jedva bila d riger, <EM>De rigueur - obavezna; prim. prev.</EM> i samo bi izazvao pukovnikovo podozrenje ako bi ga videli kako okolo paradira u ansamblu pastelne boje sa oznakom 'Rica'.
<BR>&nbsp;&nbsp;&nbsp;&nbsp;&nbsp;Mada je prihvatio verovatnoću da će ostati, Kerans je osećao unurašnji otpor prema preduzimanju bilo kakvih sistematskih mera predostrožnosti. Pored zaliha goriva i hrane, za koje je tokom prethodnih šest meseci zavisio od darežljivosti pukovnika Rigsa, bilo mu je potrebno i beskrajno mnogo manjih stvarčica i rezervnih delova - od novog cifarnika za sat do potpuno nove instalacije za osvetljenje u apartmanu. Čim baza i njena radionica odu, on će odmah biti opterećen sve većom gomilom sitnih glavobolja, a neće biti narednika-tehničara pri ruci da ih otkloni.
<BR>&nbsp;&nbsp;&nbsp;&nbsp;&nbsp;Da bi olakšao osoblju u skladištima, i da bi sebi uštedeo nepotrebna putovanja do baze i natrag, Kerans je u apartmanu nagomilao zalihe hrane za mesec dana unapred. Ta hrana se sastojala uglavnom od kondenzovanog mleka i mesa za užinu, praktično neupotrebljivih za jelo, sem ukoliko se ne dopune poslasticama koje su čuvali duboko zamrznute kod Beatrise. Kerans je računao da će ih održati ta prostrana hladnjača sa svojim zalihama pat d foa gra <EM>Pate de foie gras - pašteta od guščije džigerice; prim. prev.</EM> i file minjona, ali je u najboljem slučaju bilo hrane jedva za tri meseca. Posle toga moraće da žive od onoga što im daje zemlja i da svoj jelovnik preorijentišu na supu od drveća i šniclu od iguane.
<BR>&nbsp;&nbsp;&nbsp;&nbsp;&nbsp;Gorivo je stvaralo ozbiljnije probleme. Rezervoari dizel-ulja u 'Ricu' hvatali su jedva nešto više od 500 galona, dovoljno za rad sistema za rashlađivanje za najviše dva-tri meseca. Ako bi zatvorio spavaću sobu i garderobu, preselio se u salon i podigao temperaturu sredine do 30 stepeni, mogao bi sa malo sreće da udvostruči trajanje ulja, ali kad se zalihe jednom iscrpe, mogućnosti da se one dopune su zanemarljivo male. Sve rezervoare i tajna skrovišta u opljačkanim zgradama oko laguna, već davno su do poslednje kapi iscrple izbeglice koje su se tokom poslednjih trideset godina u talasima kretale ka severu u lađicama i motornim čamcima. Rezervoar kod spoljnog motora splava primao je tri galona, dovoljno za trideset milja ili za jedno putovanje dnevno - tamo i nazad između 'Rica' i Beatrisine lagune - u toku mesec dana.
<BR>&nbsp;&nbsp;&nbsp;&nbsp;&nbsp;Zbog nečega, međutim, ovaj obrnuti krusoizam - namerno ostavljanje samog sebe bez pomoći karake <EM>Karaka - španski (portugalski) ratni brod; prim. prev.</EM> natovarene opremom i nasukane na pogodan sprud - izazivao je kod Keransa veoma malu zabrinutost. Izvlačeći se iz apartmana, on ostavi termostat kao i obično na 25 stepeni, bez obzira na gorivo koje će generator uzalud potrošiti, opirući se da učini i nominalan ustupak opasnostima koje ga čekaju posle Rigsovog odlaska. U početku je pretpostavljao da ovo održava nesvesnu lukavu promenu da će prevagnuti njegov zdrav razum, ali kad je upalio motor i provezao splav kroz hladne ljigave talase prema rukavcu koji vodi u susednu lagunu, on shvati da ova ravnodušnost označava naročitu prirodu odluke da ostane. Rečeno simboličnim jezikom Bodkinove sheme, on će tada napustiti konvencionalne procene vremena u odnosu na sopstvene fizičke potrebe i stupiti u svet totalnog, neuronskog vremena u kome ogromni intervali geološke vremenske skale određuju more njegovog postojanja. Tu je milion godina najkraća jedinica sa kojom se računa, a problemi ishrane i odevanja postaju isto tako irelevantni kao što bi bili za budističkog usamljenika koji u pozi lotosa razmišlja pred praznom zdelom za pirinač, pod zaštitnim baldahinom stoglave kobre večnosti.
<BR>&nbsp;&nbsp;&nbsp;&nbsp;&nbsp;Ulazeći u treću lagunu, sa podignutim veslom da bi odgurnuo deset stopa dugačke vlati gigantskog rastavića koji je umakao svoje lišće u vodu na ulazu u zaton, on bez uzbuđenja primeti da je grupa ljudi pod rukovodstvom narednika Makredija digla sidra stanice za ispitivanje i da je lagano vuče prema bazi. Dok se rastojanje između njih dve smanjivalo, slično zavesama koje se privlače jedna drugoj po završetku predstave, Kerans je stajao na krmi splava pod zaklonom od lišća sa koga je kapala voda: posmatrač iza kulisa čiji je doprinos drami, ma kako bio majušan, sada potpuno završen.
<BR>&nbsp;&nbsp;&nbsp;&nbsp;&nbsp;Da ne bi privukao pažnju ponovnim paljenjem motora, on iziđe na sunce dok je džinovsko lišće do stabljike tonulo u zelene pihtije vode, i polako zavesla ivicom lagune prema Beatrisinoj stambenoj zgradi. Nad vodom je odzvanjalo isprekidano urlanje helikoptera, a talasi od stanice za ispitivanje udarali su o pramce splava i navaljivali kroz otvorene prozore s desne strane, zapljuskujući unutrašnje zidove. Beatrisin motorni brodić škripao je bolno u svom sidrištu. Prostor sa motorima bio je poplavljen, a krma je potonula pod težinom dva velika Krajzlerova motora. Pre ili posle, jedna termalna oluja će dohvatiti brod i zauvek ga usidriti pedeset stopa duboko u nekoj potopljenoj ulici.
<BR>&nbsp;&nbsp;&nbsp;&nbsp;&nbsp;Kad iziđe iz lifta, on vide da je patio oko bazena pust; čaše od prethodne večeri još su ležale na poslužavniku između rasklopljenih stolica. Sunce je već počinjalo da ispunjava bazen, osvetljavajući žute morske konjice i plave trozupce koji su ukrašavali njegovo dno. Nekoliko ljiljaka visilo je u senci pod odvodnim kanalom iznad prozora Beatrisine spavaće sobe, ali kad Kerans sede, oni prhnuše kao duhovi pred danom koji se rađa.
<BR>&nbsp;&nbsp;&nbsp;&nbsp;&nbsp;Kroz zastore, Kerans spazi Beatrisu kako se tiho kreće, a posle pet minuta ona uđe u salon sa crnim peškirom obavijenim oko stomaka. Bila je delimično skrivena u nejasnoj svetlosti na drugom kraju sobe. Izgledala je umorna i potištena; pozdravi ga nevoljnim pokretom ruke. Pripremala je piće za sebe naslanjajući se laktom na bar, bezizrazno zagledana u jednu od Delvoovih slika, i vratila se u spavaću sobu.
<BR>&nbsp;&nbsp;&nbsp;&nbsp;&nbsp;Pošto se nije ponovo pojavila, Kerans pođe da je traži. Kad je gurnuo staklena vrata, vreo vazduh koji je ispunjavao salon udari mu u lice kao isparenje iz pretrpane brodske kuhinje. Za poslednjih mesec dana, generator nekoliko puta nije uspeo da odmah reaguje na termostat, temperatura je bila preko 35 stepeni i verovatno je to bio razlog Beatrisine letargije i nezainteresovanosti.
<BR>&nbsp;&nbsp;&nbsp;&nbsp;&nbsp;Sedela je na krevetu kad je Kerans ušao, a na njenim glatkim kolenima bila je čaša sa viskijem. Gust i vreo vazduh u sobi podseti Keransa na Hardmanovu kabinu za vreme eksperimenta što ga je Bodkin vršio nad pilotom. Kerans priđe termostatu na stočiću pored kreveta i spusti ručicu sa 20 na 15 stepeni.
<BR>&nbsp;&nbsp;&nbsp;&nbsp;&nbsp;"Opet se pokvario", reče mu Beatrisa suvo. "Motor se stalno zaustavljao."
<BR>&nbsp;&nbsp;&nbsp;&nbsp;&nbsp;Kerans pokuša da joj uzme čašu iz ruku, ali ona mu je izmače. "Ostavi me na miru, Roberte", reče umornim glasom.
<BR>&nbsp;&nbsp;&nbsp;&nbsp;&nbsp;"Znam da sam razvratna, pijana žena, ali prošlu noć sam provela u džunglama vremena i ne želim da slušam predavanja."
<BR>&nbsp;&nbsp;&nbsp;&nbsp;&nbsp;Kerans ju je pažljivo ispitivao, smešeći se za sebe sa mešavinom nežnosti i očajanja. "Videću da li mogu opraviti motor. Ova soba zaudara kao da si imala ceo kazneni bataljon na konaku. Istuširaj se, Bea, i pokušaj da se sabereš. Rigs sutra odlazi, biće nam potrebno prisustvo duha. Kakve to košmare imaš?"
<BR>&nbsp;&nbsp;&nbsp;&nbsp;&nbsp;Beatrisa sleže ramenima. "Snove džungle, Roberte", promrmlja dvosmisleno. "Ponovo učim svoje ABC. Noćas su bile džungle delta." Turobno mu se nasmeši, zatim dodade sa prizvukom zlobnog humora: "Ne izgledaj tako strog, i ti ćeš ih uskoro sanjati."
<BR>&nbsp;&nbsp;&nbsp;&nbsp;&nbsp;"Nadam se da neću." Kerans je sa odvratnošću gledao kako ona prinosi čašu ustima. "I, prospi to piće! Škotski doručak je možda stari običaj Brđana, ali je propast za jetru."
<BR>&nbsp;&nbsp;&nbsp;&nbsp;&nbsp;Beatrisa odmahnu rukom. "Znam. Akohol ubija polako, ali meni se ne žuri. Odlazi, Roberte!"
<BR>&nbsp;&nbsp;&nbsp;&nbsp;&nbsp;Kerans diže ruke od svega i okrenu se. Pođe stepeništem koje je vodilo iz kuhinje dole u ostavu, nađe jednu baklju i kutiju sa alatom i započe rad na generatoru.
<BR>
<BR>&nbsp;&nbsp;&nbsp;&nbsp;&nbsp;Pola sata kasnije, kad se pojavila u patiju, Beatrisa se očigledno bila povratila iz otupelosti i pažljivo je mazala nokte iz bočice sa plavim lakom.
<BR>&nbsp;&nbsp;&nbsp;&nbsp;&nbsp;"Zdravo, Roberte, jesi li sada bolje raspoložen?"
<BR>&nbsp;&nbsp;&nbsp;&nbsp;&nbsp;Kerans se spusti na pod od pločica, brišući sa ruku poslednje tragove ulja. Snažno šljepnu čvrstu oblinu njenog lista, pa se brzo izmače od osvetničke pete koja mu polete na glavu. "Izlečio sam generator; ako budeš imala sreće, više nećeš imati muke. Prilično je zanimljivo: vremenski uređaj na dvotaktnom motoru se pokvario. U stvari, radio je unazad."
<BR>&nbsp;&nbsp;&nbsp;&nbsp;&nbsp;Hteo je da opširno objasni ironiju ove šale, kad odozdo iz lagune zatrešta megafon. Iz baze su se dizali glasovi iznenadne i užurbane aktivnosti; motori su zavijali i ubrzavali, nosači škripali dok su se dva velika rezervna motorna čamca spuštala u vodu, čula se zbrka povika i koraka duž prolaza i hodnika.
<BR>&nbsp;&nbsp;&nbsp;&nbsp;&nbsp;Kerans se diže i požuri oko bazena prema ogradi. "Nemoj mi reći da danas odlaze: Rigs je dovoljno pametan da to pokuša u nadi da će nas zateći nepripremljene."
<BR>&nbsp;&nbsp;&nbsp;&nbsp;&nbsp;Batrisa stade kraj njega pritežući peškir oko grudi, pa zajedno pogledaše dole na bazu. Izgledalo je da su svi članovi jedinice mobilisani, a kuter i dva velika čamca uspinjali su se i poigravali oko keja. Opušteni rotori helikoptera lagano su se okretali, a Rigs i Makredi su se spremali da se ukrcaju. Ostali ljudi bili su postrojeni na keju i čekali svoj red da se ukrcaju. Čak je i Bodkin bio poteran iz kreveta; stajao je golih grudi na mostu stanice za ispitivanje i vikao nešto Rigsu.
<BR>&nbsp;&nbsp;&nbsp;&nbsp;&nbsp;Odjednom Makredi primeti Keransa na ogradi balkona i obrati se pukovniku. On uze električni megafon i krenu napred preko krova.
<BR>&nbsp;&nbsp;&nbsp;&nbsp;&nbsp;"KE-RAN-SE! ! DOK-TO-RE KE-RAN-SE!"
<BR>&nbsp;&nbsp;&nbsp;&nbsp;&nbsp;Gromoglasni odlomci pojačanih rečenica grmeli su između krovova, Kerans načulji uši pokušavajući da razazna šta pukovnik viče, ali se zvuci izgubiše u sve glasnijem urlanju helikoptera. Onda se Makredi i Rigs popeše u kabinu, a pilot poče da šalje svetlosne signale Keransu kroz vetrobran na pilotskoj kabini.
<BR>&nbsp;&nbsp;&nbsp;&nbsp;&nbsp;Kerans prevede morzeove znake, zatim se brzo okrenu od ograde i poče da unosi platnene stolice u hol.
<BR>&nbsp;&nbsp;&nbsp;&nbsp;&nbsp;"Hoće da me pokupe odavde", reče Beatrisi kad se helikopter odlepi od svog postolja i dijagonalno podiže preko lagune. "Biće bolje da se obučeš ili da se negde skloniš. Vazdušna struja će ti strugnuti peškir kao hartiju. Rigs sada ima dosta razloga za svađu."
<BR>&nbsp;&nbsp;&nbsp;&nbsp;&nbsp;Beatrisa mu pomože da smota platneni krov, potom stupi u hol baš u trenutku kad treperava senka helikoptera ispuni patio, a preko ramena im prostruja vetar od njega.
<BR>&nbsp;&nbsp;&nbsp;&nbsp;&nbsp;"Ali šta se dogodilo, Roberte? Zbog čega je Rigs tako uzbuđen?"
<BR>&nbsp;&nbsp;&nbsp;&nbsp;&nbsp;Kerans zakloni glavu od urlanja mašine i zagleda se preko zeleno obrubljenih laguna koje su se pružale prema horizontu; iznenadan grč zabrinutosti iskrivi mu ugao usta.
<BR>&nbsp;&nbsp;&nbsp;&nbsp;&nbsp;"Nije uzbuđen, samo strahovito zabrinut. Sve oko njega počinje da se ruši. Nestao je poručnik Hardman!"
<BR>
<BR>&nbsp;&nbsp;&nbsp;&nbsp;&nbsp;Ispod donjeg otvora helikoptera prostirala se džungla kao kakva ogromna gnjila rana. Džinovski gajevi gimnosperma širili su se kao gusti čuperci po krovovima potopljenih zgrada, gušeći pod sobom bele pravougaone oblike. Tu i tamo štrčala je iz baruštine stara betonska vodovodna kula, ili su ostaci provizornog keja još plovili uz trupinu kakve nakrivljene poslovne zgrade zarasle u paperjaste akacije i rascvetale tamariske. Uzani rukavci, koje su svodovi od rastinja iznad njih pretvarali u zeleno osvetljene tunele, vijugali su od većih laguna da bi se na kraju pridružili kanalima širokim šest stotina jardi koji su se širili vani preko nekadašnjih predgrađa. Posvuda je nadiralo blato, taložilo se u ogromnim nanosima uz železnički vijadukt ili polukružnu ulicu poslovnih zgrada, cedilo se kroz poplavljenu arkadu kao kužna sadržina neke velike kloake kasnijeg doba. Mnoga manja jezera bila su ispunjena muljem, okrugle žute kaljuge pokrivene gljivama iz kojih je izbijala raskošna gužva biljnih formi što se bore za opstanak, ograđeni vrtovi u jednom bezumnom Raju.
<BR>&nbsp;&nbsp;&nbsp;&nbsp;&nbsp;Čvrsto vezan uz ogradu kabine najlonskom užadi oko pasa i ramena, Kerans je posmatrao pejzaž koji se dole prostirao prateći vodene puteve iz tri centralne lagune. Duboko dole na pet stotina stopa jurila je senka helikoptera preko pegave zelene površine vode, i on usredsredi pažnju na teren neposredno oko nje. Neizmerno obilje životinjskog sveta ispunjavalo je zatone i kanale: vodene zmije uvijale su se među zdrobljenim stablima natopljenih gajeva bambusa, kolonije slepih miševa izbijale su iz zelenih tunela kao rasprsli oblaci čađi, iguane su nepomično sedele na senovitim pervazima zgrada kao kamene sfinge. Često se činilo da neki ljudski oblik, kao da je uznemiren bukom helikoptera, hitro promiče i skriva se među prozorima na liniji vode, a onda bi se otkrilo da je to krokodil koji hvata neku vodenu pticu ili kraj potopljenog panja izlomljenih stabala paprati.
<BR>&nbsp;&nbsp;&nbsp;&nbsp;&nbsp;Na dvadeset milja, horizont je još bio zamračen ranim jutarnjim maglama, ogromnim koprenama zlatnih isparenja, koje su se spuštale sa neba kao svetli prozirni zastori, ali je vazduh nad gradom bio bistar i jasan, a izduvne pare helikoptera bleštale su gubeći se u dugom vijugavom tragu. Dok su se udaljavali od centralnih laguna u spiralnom brišućem letu, Kerans se naže nad donji otvor i poče posmatrati blistav prizor, napustivši pretraživanje džungle ispod helikoptera.
<BR>&nbsp;&nbsp;&nbsp;&nbsp;&nbsp;Mogućnost da iz vazduha opaze Hardmana bila je beskrajno mala. Sem ukoliko se nije sklonio u zgradu u blizini baze, bio bi prinuđen da ide vodenim putevima gde je ispod drveća paprati imao najveću mogućnost da izbegne osmatranje iz vazduha.
<BR>&nbsp;&nbsp;&nbsp;&nbsp;&nbsp;Rigs i Makredi nastaviše svoje bdenje na desnom bočnom otvoru, dodajući dogled jedan drugom. Bez šiljate kape, sa retkom kosom boje peska koju mu je vetar prebacio napred preko lica, Rigs je izgledao kao razjaren vrabac što besno istura svoj mali kljun u vazduh.
<BR>&nbsp;&nbsp;&nbsp;&nbsp;&nbsp;On primeti da Kerans gleda gore u nebo i povika: "Jesi li ga već video, doktore? Ne zazjavaj sada; tajna uspešnog pretraživanja je u stoprocentnom pokrivanju, stoprocentnoj koncentraciji."
<BR>&nbsp;&nbsp;&nbsp;&nbsp;&nbsp;Prihvativši prekor, Kerans opet poče da ispituje nagnuti disk džungle dok su visoki tornjevi centralne lagune promicali oko otvora. Hardmanov nestanak otkrio je dežurni u bolničkom odeljenju u 8 časova toga jutra, ali njegov krevet je bio hladan, pa je gotovo sigurno da je on otišao prethodne večeri, verovatno ubrzo nakon poslednje prozivke u odeljenju u 9,30 sati. Nijedan od manjih čamaca privezanih uz ogradu keja nije nestao, ali Hardman je lako mogao da priveže dva prazna bureta za gorivo koje su bila ostavljena na gomili kraj palube C, i da ih nečujno spusti u vodu. Ma kako grubo sklepan, takav splav bi glatko umakao i do zore ga odneo deset milja daleko, negde do granice terena za pretraživanje od nekih sedamdeset pet kvadratnih milja, na kome je svaki hektar bio razrovan ruševinama napuštenih zgrada.
<BR>&nbsp;&nbsp;&nbsp;&nbsp;&nbsp;Pošto nije mogao da se vidi s Bodkinom pre nego što su ga digli na helikopter, Kerans je mogao samo da nagađa o motivima koji su naterali Hardmana da napusti bazu, kao i o tome da li su oni bili deo nekog većeg plana koji je polako sazrevao u poručnikovoj glavi, ili samo iznenada besmislena reakcija na vest da odlaze iz lagune na sever. Keransovo prvobitno uzbuđenje je iščilelo i on oseti neobično olakšanje, kao da je Hardmanovim nestankom bila otklonjena jedna od suprotnih linija sile koje ga opkoljavaju, i da su zategnutost i nemoć sadržani u tom sistemu popustili iznenada. Ako išta drugo, međutim, sada će biti još teže da se ostane.
<BR>&nbsp;&nbsp;&nbsp;&nbsp;&nbsp;Oslobađajući se svojih veza, Rigs ustade sa gestom ozlojeđenosti i pruži dogled jednom od dvojice vojnika koji su čučali na podu u zadnjem delu kabine.
<BR>&nbsp;&nbsp;&nbsp;&nbsp;&nbsp;"Otvoreno traganje je gubljenje vremena na ovakvom terenu", viknu prema Keransu. "Sići ćemo negde i pažljivo pogledati mapu. Možeš da se oprobaš u čitanju Hardmanove psihologije."
<BR>&nbsp;&nbsp;&nbsp;&nbsp;&nbsp;Bili su na oko deset milja severozapadno od centralnih laguna, a tornjevi su bili gotovo skriveni u magli duž horizonta. Na pet milja, tačno između njih i baze, jedan od dva velika motorna čamca krstario je otvorenim kanalom, a bela pruga koju je ostavljao za sobom nestajala je na staklastoj ravni vode. U ovaj kraj je prodrlo manje mulja, jer ga je sprečila koncentracija grada prema jugu, i vegetacija je bila ređa, a između glavnih nizova zgrada bilo je više prostranstva nerazvijene vode. Sve u svemu, kraj ispod njih je bio prazan i nezakrčen, i Kerans je bio ubeđen, mada ne iz nekog racionalnog razloga, da Hardmana neće naći u severozapadnom delu.
<BR>&nbsp;&nbsp;&nbsp;&nbsp;&nbsp;Rigs se pope u pilotsku kabinu i, trenutak kasnije, brzina i nagib heliktoptera se promeniše. Počeše blago da poniru i spustiše se do na stotinu stopa iznad vode; klizili su u široke kanale i izlazili iz njih tražeći pogodan krov na koji bi se spustili. Najzad izabraše ispupčena leđa polupotopljenog bioskopa, i lagano se spustiše na čvrst četvrtasti krov neoasirskog portika.
<BR>&nbsp;&nbsp;&nbsp;&nbsp;&nbsp;Nekoliko minuta su ispravljali noge, gledajući preko prostranstva plave vode. Najbliža građevina bila je neka usamljena robna kuća na dve stotine jardi od njih, a otvorene aleje podsetiše Keransa na Herodotov opis pejzaža Egipta u vreme poplave, sa njegovim gradovima opasanim zidinama, sličnim ostrvima Jegejskog mora.
<BR>&nbsp;&nbsp;&nbsp;&nbsp;&nbsp;Rigs otvori torbu s mapama i raširi polietilenski otisak na podu kabine. Naslonivši se laktovima na ivicu otvora, on stavi prst na mesto gde su se spustili.
<BR>&nbsp;&nbsp;&nbsp;&nbsp;&nbsp;"Pa, naredniče", reče Deiliju, "izgleda da smo na pola puta prema Berdu. Sem što smo trošili mašinu, nismo mnogo šta postigli."
<BR>&nbsp;&nbsp;&nbsp;&nbsp;&nbsp;Deili klimnu glavom; njegovo malo ozbiljno lice bilo je skriveno pod šlemom od vlaknastog stakla. "Gospodine, ja mislim da nam ostaje jedina mogućnost da u nekoliko odabranih pravaca izvršimo pretraživanje sa male visine. Ima nade da bismo nešto mogli da vidimo - splav ili mrlju od ulja."
<BR>&nbsp;&nbsp;&nbsp;&nbsp;&nbsp;"Slažem se. Ali problem je", tu Rigs zabubnja svojom palicom po mapi, "gde? Hardman verovatno nije dalje od dve ili tri milje od baze. Šta bi ti rekao, doktore?"
<BR>&nbsp;&nbsp;&nbsp;&nbsp;&nbsp;Kerans sleže ramenima. "Ja stvarno ne znam kakvi su Hardmanovi motivi, pukovniče. U poslednje vreme bio je kod Bodkina. Možda..."
<BR>&nbsp;&nbsp;&nbsp;&nbsp;&nbsp;Glas poče da mu se prekida, a Deili upade sa drugim predlogom, odvukavši Rigsovu pažnju. Sledećih pet minuta, pukovnik, Deili i Makredi raspravljali su se oko eventualnih pravaca kojima je Hardman krenuo, označavajući samo šire vodene puteve kao da Hardman upravlja džepnim bojnim brodom. Kerans je gledao okolo kako voda u vrtlozima prolazi kraj bioskopa. Nekoliko grana i gužve travuljine plovilo je severnom strujom, a sjajna sunčeva svetlost pretvarala je površinu vode u ogledalo od rastopljenog metala. Voda je dobovala o trem sa stubovima pod njegovim nogama, lagano mu udarajući u glavi i postavljajući sve širi krug mogućnosti mešanja, kao da prelazi preko njegovog uma u pravcu suprotnom od njegovog sopstvenog toka. Posmatrao je kako talasići jedan za drugim zapljuskuju nagnuti krov i poželeo da može napustiti pukovnika i sići pravo dole u vodu, rastvoriti sebe i stalno prisutne utvare koje ga obleću kao ptice stražarice u svežem utočištu njenog čarobnog mira, u blistavom zelenom moru po kome lebde zmije.
<BR>&nbsp;&nbsp;&nbsp;&nbsp;&nbsp;Odjednom shvati, ne sumnjajući ni trenutak, gde treba tražiti Hardmana.
<BR>&nbsp;&nbsp;&nbsp;&nbsp;&nbsp;Sačeka da Deili završi: "...Znao sam poručnika Hardmana, gospodine, leteo sam sa njim gotovo pet hiljada časova; očigledno je da je on odjednom poremetio umom. Hteo je da se vrati u Berd, i mora da je odlučio da dalje ne čeka, čak ni dva dana. Biće da je krenuo na sever i da se odmara negde u ovim otvorenim kanalima van grada."
<BR>&nbsp;&nbsp;&nbsp;&nbsp;&nbsp;Rigs je s nevericom klimao glavom, očigledno neubeđen, ali spreman da prihvati narednikov savet u nedostatku nekog drugog.
<BR>&nbsp;&nbsp;&nbsp;&nbsp;&nbsp;"Pa, možda si u pravu. Verovatno vredi pokušati. Šta ti misliš, Keranse?"
<BR>&nbsp;&nbsp;&nbsp;&nbsp;&nbsp;Kerans zavrte glavom. "Pukovniče, pretraživanje krajeva severno od grada znači potpuno gubljenje vremena. Hardman ne bi došao ovamo; isuviše je otvoreno i izolovano. Ne znam da li ide peške ili plovi na nekom splavu, ali sigurno ne ide na sever - Berd je poslednje mesto na Zemlji u koje želi da se vrati. Postoji samo jedan pravac kojim se Hardman uputio - jug." Kerans pokaza na mrežu kanala koji su se ulivali u centralne lagune, pritoke jedinog ogromnog vodenog puta tri milje južno od grada, čiji su tok razuđivali i skretali gromadni nanosi mulja. "Hardman će biti tamo negde. Verovatno mu je bila potrebna cela noć da bi stigao do glavnog kanala, i ja verujem da se on sada odmara u nekom malom zatonu pre nego što će noćas krenuti dalje."
<BR>&nbsp;&nbsp;&nbsp;&nbsp;&nbsp;On zaćuta, a Rigs se napregnuto zagleda u mapu; šiljata kapa bila mu je navučena na oči, što je značilo da je koncentrisan.
<BR>&nbsp;&nbsp;&nbsp;&nbsp;&nbsp;"Ali zašto na jug?" pobuni se Deili. "Kad iziđe iz kanala nema ničeg sem guste džungle i otvorenog mora. Temperatura se stalno penje - on će se ispržiti."
<BR>&nbsp;&nbsp;&nbsp;&nbsp;&nbsp;Rigs diže pogled na Keransa. "Narednik Deili dobro kaže, doktore. Zašto bi Hardman izabrao da putuje na jug?"
<BR>&nbsp;&nbsp;&nbsp;&nbsp;&nbsp;Gledajući opet napolje preko vode, Kerans odgovori mirnim glasom: "Pukovniče, nema nijednog drugog pravca."
<BR>&nbsp;&nbsp;&nbsp;&nbsp;&nbsp;Rigs je oklevao, zatim pogleda na Makredija koji se izdvojio iz grupe i sada je stajao pored Keransa; njegova visoka pogurena prilika odražavala se na vodi kao mršava vrana. On gotovo neprimetno klimnu glavom Rigsu, odgovarajući na neizrečeno pitanje. Čak i Deili podiže nogu na prag ulaza u pilotsku kabinu, prihvatajući logiku Keransovog argumenta i opšte razumevanje Hardmanovih motiva kada ih je Kerans podrobno objasnio.
<BR>&nbsp;&nbsp;&nbsp;&nbsp;&nbsp;Tri minuta kasnije, helikopter je pod punim višestrukim pritiskom hitao ka lagunama na jugu.
<BR>
<BR>&nbsp;&nbsp;&nbsp;&nbsp;&nbsp;Kao što je Kerans predskazao, Hardmana nađoše među zaravnima u mulju.
<BR>&nbsp;&nbsp;&nbsp;&nbsp;&nbsp;Spustivši se na tri stotine stopa iznad vode, oni počeše da pročešljavaju periferni deo glavnog kanala u dužini od pet milja. Ogromni nanosi mulja uzdizali su se nad površinom kao leđa velikih glavatih ulješura. <EM>Glavata ulještura - vrsta velikog kita; prim. prev.</EM> Gde god su hidrodinamične konture kanala dozvoljavale nanosima mulja ma i najmanju trajnost, džungla unaokolo slivala se s krovova i hvatala korenje u vlažnoj ilovači, zastirući celu baruštinu čvrstim tkivom. Kerans je sa donjeg otvora posmatrao uzane trake obale pod spoljnom ivicom šume paprati, tražeći izdajničke znake koji bi otkrili kamufliran splav ili na brzinu sklepanu kolibu.
<BR>&nbsp;&nbsp;&nbsp;&nbsp;&nbsp;Međutim, pošto su desetak puta pažljivo pretraživali kanal, Rigs se posle dvadeset minuta okrenu od otvora vrteći utučeno glavom.
<BR>&nbsp;&nbsp;&nbsp;&nbsp;&nbsp;"Verovatno imaš pravo, Roberte, ali ovo je beznadežan posao. Hardman nije budala; ako želi da se sakrije od nas, nikada ga nećemo pronaći. Čak i kad bi se naginjao kroz prozor i mahao, kladim se u deset prema jedan da ga ne bismo videli."
<BR>&nbsp;&nbsp;&nbsp;&nbsp;&nbsp;Kerans nešto promrmlja kao odgovor. Svaki put su kružili za oko stotinu jardi više od prethodnog, a poslednja tri kruga osmatrao je polukrug nečega što je na izgled bilo velika stambena zgrada u uglu između kanala i južne obale malog rukavca koji se gubio u okolnoj džungli. Gornjih osam ili devet spratova zgrade stajali su iznad vode i opkoljavali nizak bedem tamnog mulja. Njegova površina bila je izbrazdana vodom koja je oticala iz mnoštva plitkih bara. Dva sata ranije obala je predstavljala pojas kaljuge, ali do deset časova, kada ga je nadleteo helikopter, blato je počinjalo da se suši i stvrdnjava. Keransu, čije su oči bile zaštićene od reflektovane sunčeve svetlosti, učini se da je njena glatka površina u razmaku od oko šest stopa zaparana dvema slabim paralelnim prugama koje su vodile do isturenog krova jednog gotovo potopljenog balkona. Dok su preletali iznad balkona, on pokuša da zaviri ispod betonske ploče, ali otvor je bio zagušen otpacima i istrulelim panjevima.
<BR>&nbsp;&nbsp;&nbsp;&nbsp;&nbsp;On dotače Rigsovu ruku i pokaza na pruge, toliko udubljen u praćenje njihovog krivudavog puta ka balkonu da gotovo nije ni primetio isto tako jasan crtež otisaka između linija na prosušenoj površini, u razmacima od oko četiri stope, nesumnjivo tragove stopala visokog snažnog čoveka koji je vukao težak tovar.
<BR>
<BR>&nbsp;&nbsp;&nbsp;&nbsp;&nbsp;Kad buka helikopterovog motora iščeznu na krovu iznad njih, Rigs i Makredi se sagoše da ispitaju grubo sklepan splav koji je bio sakriven ispod balkona iza zaklona od otpadaka. Bio je napravljen od dva bureta privezana na krajeve metalnog krevetskog rama, a njegove dve iste sive trupine bile su još prošarane blatom. Tragovi blata sa Hardmanovih stopala vodili su preko sobe koja je imala balkon i gubili se kroz apartman u susednom hodniku.
<BR>&nbsp;&nbsp;&nbsp;&nbsp;&nbsp;"Tu smo, nema sumnje - je li tako, naredniče?" upita Rigs izlazeći na sunčevu svetlost da pogleda gore u polumesec stambenih zgrada. One su kao lanac samostalnih jedinica bile povezane kratkim nadvožnjacima između šahtova za liftove na kraju svake zgrade. Većina prozora bila je razbijena, crepovi prekriveni ogromnim mrljama gljiva, i ceo kompleks je ličio na prezreo sir kamamber.
<BR>&nbsp;&nbsp;&nbsp;&nbsp;&nbsp;Makredi kleče kraj jednog bureta da očisti mulj, i tako otkri broj šifre ispisan bojom preko prednjeg dela. "UNAF 22-H-549 - to smo mi, gospodine. Juče smo raščišćavali pokretne cisterne, držali smo ih na palubi C. Sigurno je uzeo rezervni krevet iz bolesničkog odeljenja posle prozivke."
<BR>&nbsp;&nbsp;&nbsp;&nbsp;&nbsp;"Dobro." Rigs priđe Keransu trljajući ruke od zadovoljstva i smeškajući se samouvereno, jer su mu se samopouzdanje i dobro raspoloženje potpuno povratili. "Odlično, Roberte. Izvanredna veština u postavljanju dijagnoze. Bio si potpuno u pravu, naravno." Prepredeno je piljio u Keransa kao da nagađa o stvarnim izvorima ove značajne sposobnosti sagledavanja, nevidljivo ga izdvajajući. "Razvedri se. Hardman će ti biti zahvalan kad ga odvedemo natrag."
<BR>&nbsp;&nbsp;&nbsp;&nbsp;&nbsp;Kerans je stajao na ivici balkona i pod njim je bila padina od očvrslog mulja. Gledao je gore u nemi luk prozora, pitajući se u kojoj bi od hiljadu soba moglo da bude Hardmanovo skrovište. "Nadam se da si u pravu. Samo još treba da ga uhvatiš."
<BR>&nbsp;&nbsp;&nbsp;&nbsp;&nbsp;"Ne brini! Uhvatićemo ga!" Rigs poče dovikivati dvojici ljudi na krovu koji su pomagali Deiliju da priveže helikopter. "Vilsone, motri sa jugozapadnog kraja! Koldvele, ti kreni prema severu! Pazite na obe strane, mogao bi da pokuša plivati!"
<BR>&nbsp;&nbsp;&nbsp;&nbsp;&nbsp;Dva čoveka pozdraviše i krenuše sa karabinima uz bok. Makredi je pod rukom držao 'tompsonku'. Kad Rigs otkopča poklopac svoje futrole, Kerans mu reče mirno: "Pukovniče, ne gonimo besnog psa."
<BR>&nbsp;&nbsp;&nbsp;&nbsp;&nbsp;Rigs odmahnu rukom. "Polako, Roberte, ja jednostavno ne želim da mi kakav usnuli krokodil odgrize nogu. Mada je zanimljivo čuti", tu on uputi Keransu blistavi osmeh, "da Hardman sa sobom nosi jedan kolt 45."
<BR>&nbsp;&nbsp;&nbsp;&nbsp;&nbsp;Ostavivši Keransa da ovo svari, podiže električni megafon.
<BR>&nbsp;&nbsp;&nbsp;&nbsp;&nbsp;"Hardmane! Govori pukovnik Rigs!" Urlao je Hardmanovo ime u nemu vrelinu, potom namignu Keransu i dodade: "Dr Kerans želi da razgovara sa vama, poručniče!"
<BR>&nbsp;&nbsp;&nbsp;&nbsp;&nbsp;Skupljene u žižu lukom zgrada, reči su odjekivale preko močvara i zatona, potmulo grmeći u daljini nad velikim praznim blatištima. Unaokolo je sve treperilo od nesnosne vrućine, i ljudi na krovu su razdraženo jadikovali pod vojničkim kapama. Težak zadah kloake izlazio je iz udoljice s muljem nad kojom je gladno pulsirala i zujala korona od milion insekata. Keransu se naglo steže jednjak od muke, i on za trenutak oseti vrtoglavicu. Čvrsto pritisnuvši čelo ručnim zglobom, on se nasloni na jedan stub slušajući kako se odjeci ponavljaju oko njega. Na četiri stotine jardi odatle, dva belolika tornja sa satovima probijala su se kroz rastinje kao tornjevi hrama kakve izgubljene religije iz džungle, i Keransu se učini da, odbijajući se od njih, zvuk njegovog imena - Kerans... Kerans... Kerans - odzvanja moćnim predskazanjem užasa i nesreće, dok ga besmislen pravac kazaljki potpunije identifikuje, nego sve što je dotad doživeo, sa svim nejasnim i pretećim avetima koje su bacale sve tamnije senke na njegov duh, sa hiljadorukim čudovištem kosmičkog vremena.
<BR>
<BR>&nbsp;&nbsp;&nbsp;&nbsp;&nbsp;Njegovo ime mu je još slabo odzvanjalo u ušima kad su počeli da pretražuju zgradu. On je zauzimao položaj kod stepeništa u svakom hodniku, dok su Rigs i Makredi pretraživali stanove i motrili penjući se na spratove. Zgrada je bila opustošena. Svi podovi bili su istruleli ili provaljeni, pa su se oni lagano kretali po umetnutim keramičkim pločama, oprezno prelazeći sa jedne poprečne betonske grede na drugu. Pretežan deo maltera otpao je sa zidova i ležao u sivim gomilama duž ivica. Gde god se sunce probijalo, gole letve su bile isprepletane puzavicama i žiličastom mahovinom. Izgledalo je da prvobitno tkivo zgrade održava još jedino raskošna vegetacija koja se granala kroz sve sobe i hodnike.
<BR>&nbsp;&nbsp;&nbsp;&nbsp;&nbsp;Iz pukotina u podovima dizao se smrad masne vode koja je klokotala kroz donje prozore. Uznemireni prvi put posle mnogih godina, slepi miševi, koji su visili sa nakrivljenih ramova za slike, izbezumljeno su se ustremljivali na prozore i rasturali se uz bolne krike u bleštavoj sunčevoj svetlosti. Gušteri su promicali i jurili kroz pukotine na podu, ili se očajnički klizali po suvim kadama u kupatilima.
<BR>&nbsp;&nbsp;&nbsp;&nbsp;&nbsp;Pojačano zbog vrućine, Rigsovo nestrpljenje je još više raslo dok su se peli na spratove i bez uspeha pretražili sve sem dva poslednja.
<BR>&nbsp;&nbsp;&nbsp;&nbsp;&nbsp;"Pa dobro, gde je?" Rigs se nasloni na ogradu stepeništa i pokretom ruke dade im znak da se utišaju; zatim poče da osluškuje nemu zgradu dišući kroz stisnute zube. "Stajaćemo mirno pet minuta, naredniče. Sada treba da budemo oprezni. On je ovde negde!"
<BR>&nbsp;&nbsp;&nbsp;&nbsp;&nbsp;Makredi zabaci svoju 'tompsonku' na rame i pope se do malog prozora na sledećem odmorištu; kroz prozor je dolazio slab povetarac. Kerans se nasloni na zid dok mu se znoj slivao niz leđa i grudi, a u slepoočnicama udaralo od napora zbog penjanja uz stepenice. Bilo je pola dvanaest i napolju je temperatura iznosila preko 45 stepeni. On pogleda dole u Rigsovo zaduvano rumeno lice i oseti divljenje prema pukovnikovoj samodisciplini i čestitosti.
<BR>&nbsp;&nbsp;&nbsp;&nbsp;&nbsp;"Ne gledaj me tako zaštitnički, Roberte. Znam da se znojim kao svinja, ali se u poslednje vreme nisam toliko odmarao kao ti."
<BR>&nbsp;&nbsp;&nbsp;&nbsp;&nbsp;Dva čoveka izmenjaše poglede, obojica svesni da imaju različit stav u odnosu na Hardmana. Pokušavajući da razbije to suparništvo, Kerans mirno reče: "Sad ćeš ga verovatno uhvatiti, pukovniče."
<BR>&nbsp;&nbsp;&nbsp;&nbsp;&nbsp;Tražeći gde da sedne, on ode hodnikom i gurnu vrata koja su vodila u prvi stan.
<BR>&nbsp;&nbsp;&nbsp;&nbsp;&nbsp;Dok je otvarao vrata, ram se odjednom sruši i pretvori u hrpu crvotočine i istrulelih komada grede. On prekorači preko nje i uputi se prema velikim prozorima koji su gledali na balkon. Nešto malo vazduha strujalo je kroz sobu, pa Kerans pusti da ga on miluje po licu i grudima dok je posmatrao džunglu ispod sebe. Rt na kome je stajao polumesec stambenih zgrada, nekada je bio malo brdo, a nekoliko zgrada koje su se videle pod vegetacijom na drugoj strani blatišta, još su bile iznad vode što je nadolazila. Kerans se zagleda u dva tornja sa satovima koji su se, kao dva obeliska, izdizali iz gustog lišća paprati. Izgledalo je kao da žuti vazduh podneva pritiskuje lisnatu prostirku kao ogroman poluproziran pokrivač; svetlost se kao dijamant rasprštavala u hiljadu iskrica kad god bi se neka grana pokrenula prelamajući sunčeve zrake. Nejasni obrisi klasičnog trema i fasade sa stubovima ispod tornjeva nagoveštavali su da su zgrade nekada bile deo malog gradskog centra. Jedan od brojčanika nije imao kazaljke; drugi se slučajno zaustavio gotovo tačno u taj čas - 11,35! Kerans pomisli da sat u stvari radi, da ga možda navija neki ludi pustinjak koji se uhvatio za poslednji besmislen registar nepomračenog uma, mada bi, ukoliko mehanizam još radi, i Rigs mogao dobro da odigra tu ulogu. Pre nego što bi napustili neki od potopljenih gradova, Rigs je nekoliko puta navio dvotonski mehanizam zarđalog sata na katedrali, pa su tako odlazili praćeni poslednjom jekom zvona preko vode. Noćima posle toga, Kerans je u snovima viđao kako Rigs, obučen kao Viljem Tel, korača velikim koracima po ogromnom dalijevskom pejzažu, zabadajući goleme sunčane časovnike u žitki pesak kao bodeže.
<BR>&nbsp;&nbsp;&nbsp;&nbsp;&nbsp;Kerans se nasloni na prozor čekajući; minuti su prolazili i ostavljali za sobom sat zaustavljen na 11,35 i preticali ga kao vozilo u bržoj traci. Ili možda on ne stoji (mada bi sigurno dva puta dnevno pokazivao vreme sa potpunom, neospornom tačnošću - više nego većina instrumenata za merenje vremena) nego je samo toliko spor da njegovo kretanje izgleda neprimetljivo? Što sporiji sat, to bliže odgovara beskonačno postepenom i veličanstvenom toku kosmičkog vremena - u stvari, obrtanjem smera časovnika i njegovim kretanjem unazad mogao bi se napraviti mehanizam za merenje vremena koji bi se u izvesnom smislu kretao još sporije nego vasiona, i tako predstavljao deo jednog još većeg prostorno-vremenskog sistema.
<BR>&nbsp;&nbsp;&nbsp;&nbsp;&nbsp;Keransovo bavljenje ovom idejom bilo je prekinuto otkrićem malog groblja koje se u gomili razvalina na suprotnoj obali spuštalo u vodu, sa nakrivljenim nadgrobnim pločama što su nalikovale na grupu kupača. Opet se seti jednog jezivog groblja nad kojim su se usidrili, njegovih kitnjastih florentinskh grobova koji su se bili raspukli i izbacili svoju utrobu, leševa koji su lebdeli u razavijenim pokrovima kao na kakvoj užasnoj probi Strašnog suda.
<BR>&nbsp;&nbsp;&nbsp;&nbsp;&nbsp;Odvrativši oči, Kerans se okrenu od prozora i trže se kad shvati da u vratima iza njega neopomično stoji visok crnobrad čovek. Prestrašen, Kerans se u nedoumici zablenu u tu priliku sređujući misli s naporom. Krupni čovek stajao je malo pognut ali opušten, a teške ruke su mu mlitavo visile niz bokove. Crno blato skorelo mu se po rukama i čelu, zgrudvalo se na čizmama i tkanini njegovih vojničkih pantalona, i on za trenutak podseti Keransa na neki od onih vaskrslih lešava. Njegova kosmata brada bila je utonula medu široka ramena, a utisak zbunjenosti i umora pojačavala je bluza sanitetskog dežurnog od grubog plavog platna koja je bila manja za nekoliku brojeva pa mu se desetarska uznaka popela čak iznad ispupčenja deltoidnih mišića. Lice mu je imalo izraz gladne napregnutosti, ali je buljio u Keransa sa mračnom odsutnošću, očima koje su tinjale kao zapretena vatra, i jedini spoljni znak unutrašnje energije bio je bledi sjaj zainteresovanosti za biologa.
<BR>&nbsp;&nbsp;&nbsp;&nbsp;&nbsp;Kerans sačeka da mu se oči priviknu na mrak u zadnjem delu sobe, nehotično pogledajući na vrata spavaće sobe kroz koja je stupio bradati čovek. Pruži mu jednu ruku, gotovo se plašeći da ne razbije začaranost, opominjući ga da se ne miče, a za uzvrat izmami izraz neobičnog saučešća punog razumevanja, gotovo kao da su im uloge bile obrnute.
<BR>&nbsp;&nbsp;&nbsp;&nbsp;&nbsp;"Hardmane!" prošapta Kerans.
<BR>&nbsp;&nbsp;&nbsp;&nbsp;&nbsp;Hardman se baci na Keransa grčevitim skokom, njegova velika telsina zakrči pola sobe, napravi se kao da udara neposredno pre no što se sudariše, izmigolji se pre nego štu je Kerans mogao da povrati ravnotežu, izlete na balkon i preskoči preko ograde.
<BR>&nbsp;&nbsp;&nbsp;&nbsp;&nbsp;"Hardmane!" Kerans dolete na balkon upravo u trenutku kad jedan od ljudi na krovu poče dizati uzbunu. Hardman se kao akrobata spusti niz oluk, dole na parapet. Rigs i Makredi uleteše u sobu. Pridržavajući svoj šešir, Rigs odjuri, naže se preko ograde i opsova kad se Hardman izgubi u stanu.
<BR>&nbsp;&nbsp;&nbsp;&nbsp;&nbsp;"Pobogu, čoveče, Keranse! Gotovo si ga držao!" Zajedno otrčaše nazad u hodnik i sjuriše se stepeništem, spaziše Hardmana kako leti po zavojima stepeništa četiri sprata ispod njih, bacajući se jednim jedinim korakom sa jednog odmorišta na drugo.
<BR>&nbsp;&nbsp;&nbsp;&nbsp;&nbsp;Kad su stigli na najniži sprat, zaostajali su trideset sekundi iza Hardmana, a sa krova je dopirao žagor uzbuđenih povika. Ali Rigs zastade kao ukopan na balkonu.
<BR>&nbsp;&nbsp;&nbsp;&nbsp;&nbsp;"Gospode bože, hoće da odvuče splav nazad u vodu!"
<BR>&nbsp;&nbsp;&nbsp;&nbsp;&nbsp;Na trideset jardi od njih, Hardman je vukao splav preko očvrsle mase mulja, sa užetom koje mu je bilo zategnuto preko ramena, trzajući prednji deo splava u vazduh sa demonskom energijom.
<BR>&nbsp;&nbsp;&nbsp;&nbsp;&nbsp;Rigs zakopča futrolu od revolvera i tužno zavrte glavom. Do ivice vode bilo je još dobrih pedeset jardi, i Hardman je do kolena tonuo u vlažniji mulj, ne misleći na ljude koji su ga gledali s krova. Najzad odbaci uže za vuču, pa zgrabi krevetski okvir i poče da ga cima laganim mučnim trzajima, dok mu je plava vojnička bluza pucala na leđima.
<BR>&nbsp;&nbsp;&nbsp;&nbsp;&nbsp;Rigs kroči na balkon i dade rukom znak Vilsonu i Koldvelu da siđu. "Jadnik! Izgleda potpuno izgubljen. Doktore, budi tu u blizini; možda ćeš uspeti da ga umiriš."
<BR>&nbsp;&nbsp;&nbsp;&nbsp;&nbsp;Pažljivo su stezali krug oko Hardmana. Petorica ljudi: Rigs, Makredi, dva vojnika i Kerans, napredovali su niz padinu od skorelog blata, zaklanjajući oči od jakog sunca. Kao ranjeni indijski bivo, Hardman nastavi da se batrga u blatu na deset jardi ispred njih. Kerans dade znak ostalima da ostanu na mestu, a zatim krenu napred sa Vilsonom, plavokosim mladićem koji je nekada bio Hardmanov posilni. Pročišćavao je grlo i pitao se šta da kaže Hardmanu.
<BR>&nbsp;&nbsp;&nbsp;&nbsp;&nbsp;Iznenada se na krovu iza njih začu isprekidano urlanje izduvne cevi koje je cepalo tišinu zaravni. Kerans zastade nekoliko koraka iza Vilsona i spazi Rigsa kako zabrinuto gleda gore u helikopter. Predpostavljajući da je njihov zadatak sada završen, Deili je upalio motor pa su se krakovi rotora polaku okretali u vazduhu.
<BR>&nbsp;&nbsp;&nbsp;&nbsp;&nbsp;Ometen u pokušaju da stigne do vode, Hardman pogleda grupu koja ga je opkoljavala, pusti splav i čučnu iza njega. Sa karabinom preko grudi, Vilson nesigurno zagazi kroz meki mulj uz vodu. Kad utonu do pojasa, on doviknu nešto Keransu, ali glas mu se izgubi u sve jačem urlanju motora. Izduvna cev bljuvala je iznad njihovih glava uz resko praskanje. Odjednom se Vilson zanjiha i, pre nego što je Kerans mogao da ga za drži, Hardman je naslonjen na splav pucao na njih velikim koltom 45; plamen iz doboša probode treperav vazduh. Vilson uz kratak krik pade preko karabina, zatim se otkotrlja, unazad stiskajući okrvavljen lakat, a vazdušni udar eksplozije odnese mu kapu s glave.
<BR>&nbsp;&nbsp;&nbsp;&nbsp;&nbsp;Kad ostali počeše da se povlače uz padinu, Hardman stavi revolver u pojas, okrete se i otrča ivicom vode do zgrada koje su se stapale sa džunglom na sto jardi odatle.
<BR>&nbsp;&nbsp;&nbsp;&nbsp;&nbsp;Pojuriše za Hardmanom uz sve jače urlanje helikoptera. Rigs i Kerans su pomagali povređenom Vilsonu, upadali i izvlačili se iz rupa što su ih ostavili ljudi ispred njih. Na kraju muljevite zaravni dizala se džungla kao visoka zelena litica, red za redom stabala paprati i džinovske prečice koja je cvetala sa terasa. Hardman bez oklevanja sunu u uzan propust između dva stara popločana zida i nestade u uličici, a Makredi i Koldvel jurili su na rastojanju od dvadeset jardi iza njega.
<BR>&nbsp;&nbsp;&nbsp;&nbsp;&nbsp;"Nastavi za njim, naredniče!" prodra se Rigs kada Makredi zastade da ga sačeka. "Gotovo smo ga uhvatili; počinje se zamarati", a Keransu se poveri: "Gospode, kakva klanica!" Beznadežno uperi prst u ogromnu Hardmanovu priliku koja se topćući udaljavala dugim koracima. "Šta goni toga čoveka dalje? Potpuno sam raspoložen da ga pustim da ode, pa kako mu bude."
<BR>&nbsp;&nbsp;&nbsp;&nbsp;&nbsp;Vilson se bio dovoljno oporavio da bi mogao ići bez pomoći, pa ga Kerans ostavi i potrča. "Biće u redu, pukovniče! Ja ću pokušati da govorim sa njim možda ću uspeti da ga zadržim."
<BR>&nbsp;&nbsp;&nbsp;&nbsp;&nbsp;lz uličice izbiše na mali skver na kome je grupa mirnih gradskih kuća iz XIX veka gledala na kitnjastu fontanu. Divlje orhideje i magnolije obavijale su se oko sivih jonskih stubova stare sudske zgrade, minijaturne imitacije Partenona, sa masivnim tremom koji je bio ukrašen skulpturama; inače je skver netaknut preživeo juriše pedesetih prethodnih godina, i njegovu prvobitno tlo još se prilično izdizalo iznad okolnog nivoa vode. Pored palate suda, sa tornjem na kome je bio sat bez brojčanika, nalazila se druga zgrada sa stubovima - biblioteka ili muzej. Njeni beli stubovi presijavali su se na suncu kao niz ogromnih izbeljenih kostiju.
<BR>&nbsp;&nbsp;&nbsp;&nbsp;&nbsp;Kako se približavalo podne, sunce je ispunilo ovaj antikni forum jakom usplamtelom svetlošću, pa Hardman zastade i u nedoumici pogleda ljude koji su išli za njim, zatim se posrćući pope stepenicama u sudsku zgradu. Dajući znake Keransu i Koldvelu, Makredi uzmače između statua na skveru i zauze položaj iza bazena fontane.
<BR>&nbsp;&nbsp;&nbsp;&nbsp;&nbsp;"Doktore, sada je suviše opasno! Možda vas neće prepoznati. Sačekaćemo dok ne popusti vrućina; odande ne može da se makne. Doktore."
<BR>&nbsp;&nbsp;&nbsp;&nbsp;&nbsp;Kerans ne obrati pažnju na njega. Išao je lagano napred preko napuklih kamenih ploča, zaklanjajući oči podlakticama, i oprezno stavi nogu na prvi stepenik. Negde u senci čuo je kako Hardman iscrpljeno dahće.
<BR>&nbsp;&nbsp;&nbsp;&nbsp;&nbsp;Uznemirivši skver svojom bukom, helikopter se sporo vinu uvis iznad njih. Rigs i Vilson požuriše uza stepenice u ulaz u muzej, gledajući kako elisa na repu okreće mašinu u sve manjoj spirali. Buka i vrelina zajedno su udarale u Keransovoj glavi, mlateći ga kao hiljadu maljeva, a oblaci prašine dizali su se u talasima oko njega. Helikopter naglo poče da gubi visinu, skliznu iz vazduha na skver sa hroptavim ubrzanjem motora, zatim se pridiže upravo u trenutku kad je gotovo dotakao zemlju. Kerans se uzmičući skloni sa Makredijem iza fontane, dok se helikopter batrgao nad njihovim glavama. Obrćući se, elisa na repu zviznu u trem sudske zgrade uz grmljavinu razbijenog mermera, helikopter se zaljulja i teško zari u kladrmu, a smrskani propeler nastavi da se i dalje ekscentrično okreće. Isključivši mašinu, Deili je sedeo za komandnim uređajima napola ošamućen udarom o zemlju i bespomoćno pokušavao da se ispetlja iz svojih veza.
<BR>
<BR>&nbsp;&nbsp;&nbsp;&nbsp;&nbsp;Osujećeni u ovom drugom pokušaju da uhvate Hardmana, sada su čučali u hladu ispod trema muzeja i čekali da mine podne. Sivi kamen zgrada oko skvera bio je obasjan bleštavom belom svetlošću kao ogromnim reflektorima, slično predugo eksponiranoj fotografiji, i podsećao je Keransa na kolonadu egipatske nekropole belu poput krede. Dok se sunce penjalo ka zenitu, njegovi zraci počeše da se odbijaju uvis sa pločnika. S vremena na vreme, dok je vidao Vilsona i smirivao ga s nekoliko pilula morfijuma, Kerans bi spazio ostale kako pažljivo motre ne bi li ugledali Hardmana i polako se hlade svojim vojničkim kapama.
<BR>&nbsp;&nbsp;&nbsp;&nbsp;&nbsp;Deset minuta kasnije, ubrzo posle podneva, on pogleda na skver. Sasvim nejasne usled svetlosti i bleska, zgrade sa druge strane fontane nisu se više jasno videle, nego su se nazirale i nestajale iz vazduha kao arhitektura kakvog sablasnog grada. Nasred skvera, kraj fontane, stajala je visoka usamljena prilika; otkucaji termalnih talasa izvrtali su normalnu perspektivu svakih nekoliko sekundi i za trenutak je uveličavali. Hardmanovo suncem opaljeno lice i crna brada sada su bili beli kao kreda, a njegovo blatnjavo odelo sijalo se poput zlatnih ploča u zaslepljujućoj sunčevoj svetlosti.
<BR>&nbsp;&nbsp;&nbsp;&nbsp;&nbsp;Kerans se uspravi na kolena u očekivanju da Makredi skoči na Hardmana, ali se narednik zajedno sa Rigsom skupio uz jedan stub i njegove oči su prazno buljile u tle pred njima kao da spava ili je u transu.
<BR>&nbsp;&nbsp;&nbsp;&nbsp;&nbsp;Udaljavajući se od fontane, Hardman polako krenu preko skvera, zalazeći iza zastora svetlosti koji su se smenjivali i izlazeći iza njih. Prođe na dvadeset stopa od Keransa koji je čučao sakriven iza stuba sa jednom rukom na Vilsonovom ramenu da bi ućutkao njegovo tiho ječanje. Hardman obiđe helikopter i stiže do drugog kraja sudske zgrade; na tom mestu napusti skver, koračajući ravnomerno uzanim nagibom prema nanosima mulja koji su se protezali obalom na stotinu jardi od njih.
<BR>&nbsp;&nbsp;&nbsp;&nbsp;&nbsp;Kao da potvrduje njegovo bekstvo, jačina sunčeve svetlosti smanji se neznatno.
<BR>&nbsp;&nbsp;&nbsp;&nbsp;&nbsp;"Pukovniče Rigs!"
<BR>&nbsp;&nbsp;&nbsp;&nbsp;&nbsp;Makredi se stušti niz stepenice, zaklanjajući oči od bleska, i uzmahnu svojom 'tompsonkom' preko kaljuge. Rigs jurnu za njim bez šešira, skupljenih mršavih ramena, umoran i obeshrabren.
<BR>&nbsp;&nbsp;&nbsp;&nbsp;&nbsp;On uhvati Makredija za lakat i zadrža ga. "Neka ide, naredniče! Sada ga više nećemo uhvatiti. U svakom slučaju, izgleda da i nema mnogo smisla."
<BR>&nbsp;&nbsp;&nbsp;&nbsp;&nbsp;Bezbedan na rastojanju od dve stotine jardi, Hardman je nastavio žustro da korača ne plašeći se jare kao u užarenoj peći. Stiže do prvog prevoja, delimično skrivenog ogromnim koprenama pare nad sredinom kaljuge i iščeznu u njih kao čovek koji nestaje u gustoj magli. Beskrajne obale kopnenog mora pružale su se pred njim, stapajući se sa užarenim nebom na ivicima tako da se Keransu učini da on stupa u sama usta sunca preko dina od belo usijanog pepela.
<BR>&nbsp;&nbsp;&nbsp;&nbsp;&nbsp;Sledeća dva sata presedeo je ćutke u muzeju, čekajući da stigne kuter, slušajući Rigsovo razdraženo gunđanje i Deilijeva sakata pravdanja. Izmožden od vrućine, Kerans je pokušavao da zaspi, ali povremeni prasak karabina izazivao bi trzaj u njegovom izubijanom mozgu kao udarac čizme. Privučena bukom helikoptera približila im se jedna grupa iguana; sada su se gmizavci postrance šunjali oko skvera, drečeći na ljude na stepeništu muzeja. Njihovi grubi piskavi glasovi ispuniše Kerana tupim strahom koji ga nije napustio čak ni onda kad je kuter stigao i oni se vratili u bazu. Dok je sedeo u relativnoj svežini pod žičanim zaklonom, a zelene obale kanala klizile kraj njih, čuo je još njihov promukao lavež.
<BR>&nbsp;&nbsp;&nbsp;&nbsp;&nbsp;U bazi je smestio Vilsona u bolesničko odeljenje, zatim je pronašao doktora Bodkina i ispričao mu događaje minulog prepodneva, uzgred pominjući glasove iguana. Bodkin samo klimnu zagonetno glavom i primeti: "To neka ti bude upozorenje, Roberte; možda ćeš ih opet čuti."
<BR>&nbsp;&nbsp;&nbsp;&nbsp;&nbsp;Povodom Hardmanovog bekstva ne reče ništa.
<BR>&nbsp;&nbsp;&nbsp;&nbsp;&nbsp;Keransov splav je još bio usidren na drugoj strani lagune, pa on stoga odluči da prenoći u svojoj kabini u stanici za ispitivanje. Tu provede mirno popodne, lečeći se od lake groznice u svojoj postelji, misleći na Hardmana i njegovu čudnu odiseju ka jugu, na nanose mulja koji kao žeženo zlato sjaje na meridijanskom suncu, pa istovremeno i odbijaju i mame kao izgubljene, ali večito željene i nedostižne obale amnionskog <EM>Amnion - vodenjak, unutrašnja opna koja omotava zaćetak u materici; prim. prev.</EM> raja.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
