<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. KARNEVAL ALIGATORA
<P>&nbsp;&nbsp;&nbsp;&nbsp;&nbsp;Rascepljena gromoglasnim urlikom, tišina ranog jutra nad lagunom naglo se raspršta i prolomi se strahovita jeka kraj prozora hotelskog apartmana. Kerans s naporom izvuče svoje opušteno telo iz postelje i poče se spoticati preko knjiga razbacanih po podu. Gurnu nogom vrata od žičane mreže koja vode na balkon, i to tačno na vreme da vidi ogroman hidroplan belog tela kako juri lagunom, odsecajući svojim dugim dvostrukim krilima divne mlazeve koji su se rasprštavali u svetlucavu vodenu prašinu. Kad veliki talas zapljusnu zid hotela razbijajući kolonije vodenih paukova i uznemirujući slepe miševe koji su napravili gnezda među istrulelim panjevima, on za trenutak ugleda visokog čoveka širokih ramena u pilotskoj kabini, sa belim šlemom i koporanom, kako uspravno stoji za komandama.
<BR>&nbsp;&nbsp;&nbsp;&nbsp;&nbsp;Vozio je hidroplan sa lakim nonšalantnim razmetanjem, ubrzavajući dvema snažnim propelerskim turbinama pred sobom kad bi letelica udarila u široke talase koji su se valjali lagunom, tako da se zarivala u njih i ronila kao motorni čamac koji se guša kroz džinovske valove, bacajući uvis brda vodene prašine duginih boja. Čovek se njihao već prema tome kako se hidroplan dizao i spuštao, i sa svojim gipkim i opuštenim dugim nogama ličio je na vozača trkačkih kola koji potpuno vlada vatrenom zapregom.
<BR>&nbsp;&nbsp;&nbsp;&nbsp;&nbsp;Skriven džinovskim rastavićem koji je sada bujao sa balkona - napor da ga nekako zaustavi izgledao mu je već odavno besmislen - Kerans je, neprimećen, posmatrao čoveka. Kad letelica projuri drugi put pored njega, Kerans spazi razuzdan profil, sjajne oči i zube, izraz ushićenog osvajača.
<BR>&nbsp;&nbsp;&nbsp;&nbsp;&nbsp;Srebrne pločice redenika blistale su mu oko pasa, pa kad je stigao na drugu stranu lagune začuo se niz kratkih eksplozija. Signalni meci rasprštaše se nad vodom kao iscepani crveni kišobrani, i parčići zasuše obalu.
<BR>&nbsp;&nbsp;&nbsp;&nbsp;&nbsp;Poslednjim trzajem energije, dok su mu motori resko zavijali, hidroplan se krivudavo izvuče iz lagune i kao tane se ustremi kanalom do susedne lagune, uz put mlateći po lišću jakim mlazevima vode. Kerans je stezao ogradu balkona i gledao uznemirenu vodu lagune koja je pokušavala da se opet smiri, dok je uzvitlani vazduh lomio i mrsio golemo nepoznato rastinje i krljuštasto drveće uz obalu. Tanka koprena crvene pare odvuče se na sever, bledeći sa sve slabijim zvukom hidroplana. Žestoki prolom buke i energije i dolazak ove čudne prilike u belom odelu, u trenutku uznemiri Keransa i grubo ga istrže iz stanja malaksalosti i otupelosti.
<BR>&nbsp;&nbsp;&nbsp;&nbsp;&nbsp;Tokom šest nedelja od Rigsovog odlaska živeo je gotovo sam u svom apartmanu pod krovom u hotelu, tonući sve dublje u ćutljivi svet džungle unaokolo. Zbog stalnog porasta temperature - termoalarmni uređaj na balkonu sada je registrovao 55 stepeni u podne - i iscrpljujuće vlage postalo je gotovo nemogućno izići iz hotela posle deset časova ujutru; lagune i džungla bile su ispunjene vrelinom do četiri sata, a tada bi on obično bio isuviše umoran da bi uradio išta drugo sem da se vrati u krevet.
<BR>&nbsp;&nbsp;&nbsp;&nbsp;&nbsp;Po ceo dan je sedeo kraj prozora sa spuštenim kapcima osluškujući, po senkama, naizmenično kretanje žičanog kaveza koji se širio i skupljao na vrućini. Mnoge zgrade oko lagune bile su već nestale pod vegetacijom koja je sve više bujala. Ogromne prečice <EM>Prečica - zimzelena biljka srodna sa papratima; prim. prev.</EM> i rastavići prekrivali su bele pravougaone fasade, zaklanjajući guštere u njihovim prozorskim jazbinama.
<BR>&nbsp;&nbsp;&nbsp;&nbsp;&nbsp;Izvan lagune, beskrajne plime mulja počele su da nagomilavaju ogromne svetlucave bregove koji su se ponegde izdizali nad obalom kao visoki vrhovi kakvog dalekog zlatnog rudnika. Svetlost je dobovala po njegovom mozgu, kupala potisnute nivoe ispod svesti i nosila ga nadole, u tople prozirne dubine u kojima prestaju da postoje nominalne realnosti vremena i prostora. Vođen snovima kretao se unazad, kroz prošlost koja je nadolazila, kroz ređanje sve čudnijih pejzaža čije je središte bilo u laguni, od kojih je svaki, kao što je Bodkin rekao, predstavljao po jedan stepen njegovog kičmenog stuba. Ponekad je krug vode bio avetinjski živ, drugi put mrtav i mračan, a obala je na izgled bila od škriljca, slična tamnoj metalnoj koži reptila. Pa ipak se žalo presijavalo tamnocrvenim primamljivim sjajem, nebo je bilo toplo i jasno, a usamljenost dugih peščanih sprudova, potpuna i apsolutna, ispunjavala ga je divnom i nežnom mučninom.
<BR>&nbsp;&nbsp;&nbsp;&nbsp;&nbsp;Žudeo je da se to silaženje kroz arheopsihičko vreme završi, prigušujući pomisao da će spoljni svet oko njega postati tuđ i nepodnošljiv kad se to bude desilo.
<BR>&nbsp;&nbsp;&nbsp;&nbsp;&nbsp;Ponekad bi u svoj botanički dnevnik nervozno unosio po nekoliko podataka o novim biljnim formama, a tokom prvih nedelja svratio je nekoliko puta do dra Bodkina i Beatrise Dal. Ali i njih dvoje bilo je sve više obuzeto sopstvenim silaženjem kroz totalno vreme. Bodkin se izgubio u intimnom sanjarenju, besciljno terajući čamac motkom po uzanim zatonima u potrazi za potopljenim svetom svog detinjstva. Jednom ga je Kerans zatekao kako se odmara oslonjen o veslo na krmi malog metalnog čamca i odsutno bludi pogledom po negostoljubivim zgradama oko sebe. Gledao je pravo kroz Keransa, uopšte ga ne primećujući.
<BR>&nbsp;&nbsp;&nbsp;&nbsp;&nbsp;Međutim, uprkos njihovoj spoljnoj otuđenosti, sa Beatrisom je postojalo ispod svega jedno netaknuto jedinstvo, prećutna svest o njihovim simboličnim ulogama.
<BR>&nbsp;&nbsp;&nbsp;&nbsp;&nbsp;Mnoštvo signalnih metaka raspršta se nad krajnjom lagunom u kojoj su bile stanica i Beatrisina stambena zgrada, pa Kerans zakloni oči kad se vatrene lopte prosuše po nebu. Posle nekoliko sekundi, na nekoliko milja dalje, među nanosima mulja prema jugu odgovori im niz eksplozija sa bledim oblačićima koji se ubrzo rasturiše.
<BR>&nbsp;&nbsp;&nbsp;&nbsp;&nbsp;Znači da stranac koji je vozio hidroplan nije bio sam. Pri pomisli na mogućnost ove bliske invazije, Kerans se sabra. Rastojanje koje je delilo signale bilo je dovoljno veliko da pokaže kako postoji više od jedne grupe i da je hidroplan samo izviđačko vozilo.
<BR>&nbsp;&nbsp;&nbsp;&nbsp;&nbsp;Čvrsto zatvorivši mrežasta vrata za sobom, on se vrati u apartman i uze svoj sako sa stolice. Po navici uđe u kupatilo i stade pred ogledalo, odsutno opipavajući jednonedeljnu strnjiku na licu. Kosa mu je bila bela kao sneg i, sa abonosovim tenom i očima utonulim u posmatranje svoje ličnosti, davala mu je izgled uglađene i kultivisane lučke skitnice. Iz razbijenog destilatora na krovu nakapalo je vedro prljave vode, pa on pokupi malo sa površine i pljusnu se po licu, simbolično obavljajući toaletu, koliko je mogao da vidi, čisto iz navike.
<BR>&nbsp;&nbsp;&nbsp;&nbsp;&nbsp;Upotrebivši čaklju sa metalnim vrhom da bi oterao dve male iguane koje su se izležavale na keju, on spusti splav u vodu i otisnu se. Mali čamac ponese ga ravnomerno kroz trome talase. Ogromne gužve algi promicale su ispod čamca, a oko pramca su se jurili vodeni pauci. Bilo je nekoliko minuta posle sedam i temperatura je iznosila samo dvadeset pet stepeni - relativno sveže i prijatno, a u vazduhu se nisu videli ogromni oblaci komaraca koje će vrućina kasnije poterati iz njihovih legla.
<BR>&nbsp;&nbsp;&nbsp;&nbsp;&nbsp;Dok je brodio rukavcem dugim stotinu jardi koji je vodio u južnu lagunu, nad glavom su mu se rasprskavale signalne rakete i čuo je hidroplan kako zuji tamo-amo; s vremena na vreme bi uhvatio u letu priliku u belom odelu za njenim komandama kad bi kao munja projurila kraj njega. Kerans ugasi motor na ulazu u lagunu i poče tiho da klizi kroz nadvijeno lišće paprati, motreći na vodene zmije koje je talas terao sa njihovih grana.
<BR>&nbsp;&nbsp;&nbsp;&nbsp;&nbsp;Na dvadeset pet jardi uz obalu ukotvi splav u rastaviću koji je bujao na ravnom terasastom krovu neke robne kuće, pa gacajući kroz vodu pređe uz betonsku strminu do lestvica za slučaj požara koje su se nalazile na boku susedne zgrade. Pope se pet spratova do ravnog krova i leže iza niskog zabata pogledajući naviše u obližnju masu Beatrisine stambene zgrade.
<BR>&nbsp;&nbsp;&nbsp;&nbsp;&nbsp;Hidroplan je bučno kružio oko jednog tesnaca na drugom kraju lagune, i vozač ga je cimao napred-nazad kao konjanik koji obuzdava svoga ata. Rakete su se i dalje dizale u nebo, neke na samo četvrt milje odatle. Dok je tako posmatrao, Kerans začu slab, ali potom sve jači urlik, grub životinjski glas sličan onome što su ga puštale iguane. Glas se približavao pomešan sa brujanjem motora, praćen bukom od kidanja i udaranja po rastinju. Sasvim sigurno je da su ogromne paprati i prečice duž zatona bile obarane jedna za drugom, a grane su im se njihale dok su padale kao osvojene zastave. Cela džungla se cepala na komade. Rojevi slepih miševa uzletali su u vazduh i izbezumljeno se rasturali nad lagunom. Njihove krike prigušivale su turbine hidroplana i praštanje raketa.
<BR>&nbsp;&nbsp;&nbsp;&nbsp;&nbsp;Iznenada se voda na ulazu u tesnac podiže nekoliko stopa u vazduh, a onda se nešto što je izgledalo kao ogroman naplavak panjeva sruči niz nju otkidajući rastinje i pokulja u lagunu. Minijaturna Nijagara zapenjene vode izli se na polje terena pritiskom velikog talasa plime iza sebe; na njemu je jezdilo nekoliko četvrtastih čamaca crnog trupa sličnih kuteru pukovnika Rigsa. Boja se ljuštila sa džinovskih zmajevskih očiju i zuba izrezbarenih na njihovim pramcima. Sa posadom od po dvanaestak prilika tamne kože u belim kratkim pantalonama i majicama, čamci su skakutali prema centru lagune, a sa njihovih paluba još su se dizale uvis poslednje rakete u opštoj gužvi i uzbuđenju.
<BR>&nbsp;&nbsp;&nbsp;&nbsp;&nbsp;Ogluveo od buke, Kerans je buljio dole u mnoštvo dugih smeđih oblika koji su moćno plivali kroz uskomešanu vodu, šibajući penu svojim masivnim repovima. Daleko najveći aligatori koje je ikada video, mnogi od njih dugi preko dvadeset pet stopa, divlje su se gurali među sobom krčeći put u bistru vodu, komešajući se u čoporu oko hidroplana koji je sada stajao u mestu. Čovek u belom odelu stajao je na otvorenom oknu sa rukama na bokovima i ushićeno gledao ovaj nakot gmizavaca. Lenjo mahnu posadi u tri teretna čamca, potom širokim pokretom obuhvati lagunu pokazujući da će se tu usidriti.
<BR>&nbsp;&nbsp;&nbsp;&nbsp;&nbsp;Dok su njegovi crnački poručnici ponovo palili motore i kretali prema obali, on je posmatrao okolne zgrade kritičkim okom, naginjući nekako samouvereno svoje snažno lice na jednu stranu. Aligatori su se tiskali kao lovački psi oko svog gospodara, a reski krici gustog oblaka ptica stražarica i zviždovki probijali su jutarnji vazduh. Sve više aligatora pristizalo je u čopor, kružeći bok uz bok po spirali, dok ih se najzad nije nakupilo bar dve hiljade, golemo grupno otelotvorenje gmizavičkog zla.
<BR>
<BR>&nbsp;&nbsp;&nbsp;&nbsp;&nbsp;Uzviknuvši, pilot se obrnu svojim komandama, a dve hiljade čeljusti podigoše se uvis sa odobravanjem. Propeleri uz trzaj oživeše i podigoše hidroplan napred preko vode. Zaoravši oštrim krilima pravo preko zlosrećnih stvorova na svome putu, on se odveze prema rukavcu koji je vodio u susednu lagunu, a velika masa aligatora nadiže se za njim. Nekoliko ih se izdvoji i poče da krstari u parovima po laguni, cunjajući između potopljenih prozora i razgoneći iguane koje su bile izišle da posmatraju. Ostali su klizili između zgrada i zauzimali položaje na delimično pokrivenim krovovima. Iza njih, na sredini lagune, izudarana voda sumorno se penušala i, s vremena na vreme, na površinu izbacivala kao sneg beo trbuh mrtvog aligatora koga je zdrobio hidroplan.
<BR>&nbsp;&nbsp;&nbsp;&nbsp;&nbsp;Kada se armada uputi ka rukavcu s njegove desne strane, Kerans se stušti niz lestvice za slučaj požara i sjuri se niz strmi krov do splava. Pre no što je mogao da stigne do njega, veliki talas što ga je podigao hidroplan bio je odvukao splav u vodu on je otplovio u masu koja je nadirala. Aligatori koji su se tukli da uđu u rukavac, opkolili su ga, prevrnuli i za nekoliko sekudni isekli na komade svojim raškljocanim čeljustima.
<BR>&nbsp;&nbsp;&nbsp;&nbsp;&nbsp;Veliki aligator koji je držao odstupnicu opazi Keransa u vodi do pasa među rastavićima i krenu ka njemu, upravivši pogled pravo u njega. Njegova rapava leđa pokrivena pločama i izraštaj na repu snažno su se izvijali dok je sekao vodu. Kerans se hitro povuče uz padinu, okliznuvši se i dočekavši se na grudi, pa se dočepa lestvica za slučaj požara baš u trenutku kad se aligator iskobeljao iz plićaka na svojim kratkim krivim nogama i ustremio na njegova stopala u letu.
<BR>&nbsp;&nbsp;&nbsp;&nbsp;&nbsp;Dašćući, Kerans se nasloni na ogradu i pogleda dole u nepomične hladne oči koje su ga ravnodušno posmatrale.
<BR>&nbsp;&nbsp;&nbsp;&nbsp;&nbsp;"Ti si dobro dresiran pas-čuvar", reče mu on pomirljivo. Zatim dohvati ciglu sa zida i hitnu je obema rukama na izraštaj na vrhu aligatorove čeljusti, cereći se kad ovaj zaurla i povuče se, besno škljocajući čeljustima na rastaviće i nekoliko oblica od splava koje su ostale da plutaju po vodi.
<BR>&nbsp;&nbsp;&nbsp;&nbsp;&nbsp;Posle pola sata i nekoliko manjih duela sa iguanama koje su se povlačile, on je uspeo da pređe dve stotine jardi obale koje su ga delile od Beatrisine stambene zgrade. Kad je izišao iz lifta, ona ga dočeka široko otvorenih očiju od straha.
<BR>&nbsp;&nbsp;&nbsp;&nbsp;&nbsp;"Roberte, šta se to događa?" Stavi mu ruke na ramena i priljubi glavu uz njegovu vlažnu košulju. "Jesi li video aligatore? Ima ih na hiljade!"
<BR>&nbsp;&nbsp;&nbsp;&nbsp;&nbsp;"Video ih - umalo me jedan nije pojeo na tvom pragu!" Kerans se oslobodi njenih ruku, požuri do prozora i gurnu plastične zastore. Hidroplan je ušao u centralnu lagunu i brzo kružio po njoj, a mnoštvo aligatora jurilo je po tragu koji se vukao za njim; oni na repu su se odvajali da bi se porazmeštali po obali. Bar trideset ili četrdeset krokodila ostade u laguni ispod njih. Oni su lagano krstarili u malim patrolama, navaljujući s vremena na vreme na neku neopreznu iguanu.
<BR>&nbsp;&nbsp;&nbsp;&nbsp;&nbsp;"Ti đavolski stvorovi mora da su im čuvari", zaključi Kerans. "Kao pitoma trupa tarentula. Kad razmisliš, ništa bolje od toga."
<BR>&nbsp;&nbsp;&nbsp;&nbsp;&nbsp;Beatrisa je stajala kraj njega nervozno opipavajući okovratnik svilene košulje boje žada koju je nosila preko crnog kupaćeg kostima. Mada je stan počinjao da izgleda ispreturan i neuredan, Beatrisa je i dalje predano brinula o svom izgledu. U ono nekoliko mahova kad je Kerans svraćao, ona bi sedela u patiju ili pred ogledalom u spavaćoj sobi, automatski nanoseći beskrajne slojeve šminke, kao slepi slikar koji večito retušira portret, koga se jedva seća, iz straha da će ga inače potpuno zaboraviti. Njena kosa je uvek bila besprekorno doterana, šminka na usnama i očima izvanredno uređena, mada joj je povučen, odsutan pogled davao ledenu voštanu lepotu beživotne lutke, ali, najzad je bila probuđena.
<BR>&nbsp;&nbsp;&nbsp;&nbsp;&nbsp;"Ali ko su oni, Roberte? Plaši me taj čovek u trkačkom čamcu. Volela bih da je pukovnik Rigs ovde."
<BR>&nbsp;&nbsp;&nbsp;&nbsp;&nbsp;"Biće da je sada već hiljadu milja daleko odavde, ako već nije stigao u Berd. Ne brini, Bea. Možda izgledaju kao gusari, ali mi nemamo šta da im damo."
<BR>&nbsp;&nbsp;&nbsp;&nbsp;&nbsp;Jedan veliki parobrod na točkove, sa vitlima uzdužno od kljuna do krme, ušao je u lagunu i lagano se kretao prema ona tri teretna čamca koja su se rasporedila na nekoliko jardi od mesta gde je bila usidrena Rigsova baza. Bio je natovaren opremom i brodskim teretom, a palube su bile zakrčene velikim balama i mašinama zamotanim u platno tako da je ostalo samo šest inča slobodnog prostora po sredini broda.
<BR>&nbsp;&nbsp;&nbsp;&nbsp;&nbsp;Kerans je nagađao da je to skladišni brod grupe, i da se ti ljudi, kao i većina ostalih skitnica koje su još lutale ekvatorijalnim lagunama i arhipelazima, bave pljačkanjem potopljenih gradova, spasavajući teške specijalne mašine kao što su generatori električne energije i rasklopni uređaji što su ih vlade napuštale po nuždi. Takva pljačka je strogo kažnjavana, ali su vlasti u stvari jedva čekale da plate dobru cenu za svaki spaseni predmet.
<BR>&nbsp;&nbsp;&nbsp;&nbsp;&nbsp;"Gledaj!"
<BR>&nbsp;&nbsp;&nbsp;&nbsp;&nbsp;Beatrisa ščepa Keransa za lakat. Pokazivala je dole na stanicu za ispitivanje na čijem je krovu stajala izgužvana čupava prilika dra Bodkina i lagano mahala ljudima na mostu parobroda. Jedan od njih, gologrudi crnac u belim pantalonama i sa belom šiljatom kapom na glavi, poče da mu odvraća uzvicima kroz megafon.
<BR>&nbsp;&nbsp;&nbsp;&nbsp;&nbsp;Kerans sleže ramenima. "Alan je u pravu. Mi samo dobijamo time što ćemo se pokazati. Ako im pomognemo, oni će se uskoro otisnuti odavde i ostaviti nas na miru."
<BR>&nbsp;&nbsp;&nbsp;&nbsp;&nbsp;Beatrisa je oklevala, ali je Kerans uhvati za ruku. Hidroplan je, sada bez pratnje, prelazio preko centralne lagune, lako skačući kroz vodu na divnom valu od pene.
<BR>&nbsp;&nbsp;&nbsp;&nbsp;&nbsp;"Hajde! Ako na vreme stignemo do keja, verovatno će nas povesti."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
