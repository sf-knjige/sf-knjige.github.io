<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. SILAZAK U DUBOKO VREME
<P>&nbsp;&nbsp;&nbsp;&nbsp;&nbsp;Kasnije te noći, dok je spavao u svojoj postelji u stanici za ispitivanje, i dok su tamne vode lagune zapljuskivale potopljeni grad, Keransu dođe prvi od snova. Kao izišao je iz kabine, otišao na palubu i počeo gledati dole preko ograde na crn i sjajan disk lagune. Guste koprene neprozirnog gasa vitlale su nebom na samo nekoliko stotina stopa iznad njegove glave, tako da je kroz njih mogao tek da razazna slabu svetlucavu konturu jednog džinovskog sunca. Potmulo grmeći iz daljine, ono je u impulsima slalo sumornu svetlost preko lagune i na trenutak osvetljavalo duge krečnjačke litice koje su zamenile prsten belolikih zgrada.
<BR>
<BR>&nbsp;&nbsp;&nbsp;&nbsp;&nbsp;Odražavajući ove isprekidane bleskove, duboka zdela vode sjajila je difuznim mutnim prelivima opala, svetlošću od mirijada mikroskopski sitnih fosforescentnih životinjica koje su vrvele u gustim jatima kao mnoštvo malih oreola pod vodom. Između njih, voda je bila gusta od hiljada isprepletenih zmija i jegulja što su se izvijale u besomučnim gužvama i tako izbijale na površinu lagune.
<BR>
<BR>&nbsp;&nbsp;&nbsp;&nbsp;&nbsp;Kako se veliko sunce približavalo uz tutanj, gotovo ispunjavajući i samo nebo, gusto rastinje duž krečnjačkih litica naglo se povuče u pozadinu da bi otkrilo crne i kao kamen sive glave ogromnih trijaskih guštera. Šepureći se oni dodoše do ivice stena i počeše zajedno urlati na sunce; dreka je postepeno postajala sve jača tako da se više nije mogla razlikovati od vulkanskog udaranja sunčevih eksplozija. Kerans oseti kako u njemu, kao samo njegovo bilo, udara moćan hipnotički zov gmizavaca koji laju, pa iskorači u jezero čije su mu vode sada izgledale kao produženje sopstvenog krvotoka. Dok se tupo udaranje pojačavalo, on oseti da se rastapaju barijere koje odvajaju njegove ćelije od okolne sredine, pa zapliva preko crne vode koju su potresali tupi udarci...
<BR>
<BR>&nbsp;&nbsp;&nbsp;&nbsp;&nbsp;Probudio se u zagušljivoj metalnoj kutiji svoje kabine, dok mu je glava pucala kao rascepljena moždina, isuviše iscrpljen da bi otvorio oči. I dok je sedeo na krevetu i pljuskao se po licu mlakom vodom iz bokala, još je mogao da vidi ogroman zapaljen disk avetinjskog sunca, da čuje gromoglasno dobovanje njegovog bila. Obrativši pažnju na vreme udaraca, on shvati da njihova učestalost predstavlja učestalost otkucaja njegovog srca, ali su zvuci na neki ludački način bili pojačani tako da su ostajali tek iznad zvučne granice, potmulo se odbijajući od metalnih zidova i tavanice kao šaputavo mrmljanje neke slepe okeanske struje koja se odbija od ploča na trupu podmornice.
<BR>
<BR>&nbsp;&nbsp;&nbsp;&nbsp;&nbsp;Izgledalo je da ga ovi zvuci progone i onda kad je otvorio vrata kabine i otišao hodnikom do kuhinje. Bilo je nešto posle šest časova ujutru, i stanica za ispitivanje se budila u mukloj tišini; prvi zraci lažnog svitanja obasjavali su prašnjave stolove sa reagensima i drvene sanduke nagomilane pod prozorima u hodniku. Kerans zastade nekoliko puta i pokuša da uguši odjeke koji su mu uporno bubnjali u ušima, pitajući se sa zebnjom šta su u stvari njegovi novi progonitelji. Njegova podsvest brzo se pretvarala u panteon krcat zaštitnim fobijama i opsesijama koje su se, kao izgubljeni telepati, smeštale u njegovu već prenatrpanu psihu. Pre ili posle, sami praoblici će se uzjoguniti i počeće da se bore između sebe, anima protiv persone, ego protiv ida...
<BR>&nbsp;&nbsp;&nbsp;&nbsp;&nbsp;Tada se seti da je Beatrisa Dal sanjala isti san, i sabra se. Iziđe na palubu i pogleda preko mrtve vode u laguni na udaljenu kulu stambene zgrade, pitajući se da li da pozajmi jedan od velikih teretnih čamaca privezanih uz kej i da se preveze do nje. Pošto je sada doživeo jedan od tih snova, shvatio je koliku je hrabrost i samopouzdanje pokazivala Beatrisa kada je odbijala ma i najmanji znak saučešća.
<BR>&nbsp;&nbsp;&nbsp;&nbsp;&nbsp;Pa ipak je Kerans znao da se iz nekog razloga opirao da Beatrisi pruži stvarno saučešće kada joj je postavljao pitanja o košmarima što je škrtije mogao, a ne nudeći joj kakvu terapiju ili sredstvo za umirenje. Niti je pokušao da se pozabavi ijednom od Bodkinovih ili Rigsovih okolišnih primedaba o snovima i opasnosti od njih, gotovo kao da je znao da će ih i on uskoro deliti; prihvatao ih je kao neizbežan elemenat svog života, kao sliku sopstvene smrti koju svaki od njih nosi u tajnim kutovima svoga srca. (Logično - jer šta ima sumornije izglede od života? Svakog jutra trebalo bi da čovek kaže svojim prijateljima: "Tugujem zbog vaše neopozive smrti", kao nekome ko pati od neizlečive bolesti, i da li opšte izostavljanje tog minimalnog gesta saučešća predstavlja uzor za njihovo opiranje da razgovaraju o snovima?)
<BR>&nbsp;&nbsp;&nbsp;&nbsp;&nbsp;Bodkin je sedeo za stolom u kuhinji kad je Kerans ušao; mirno je pio kafu skuvanu na štednjaku u velikoj napukloj šerpi. Njegove prepredene žive oči nenametljivo su posmatrale Keransa dok se ovaj spuštao u stolicu i lagano trljao čelo grozničavom rukom.
<BR>&nbsp;&nbsp;&nbsp;&nbsp;&nbsp;"I tako si ti sada jedan od sanjača, Roberte. Video si fatamorganu poslednje lagune. Izgledaš umoran. Je li bila duboka?"
<BR>&nbsp;&nbsp;&nbsp;&nbsp;&nbsp;Kerans se s naporom tužno osmehnu. "Pokušavaš da me uplašiš, Alane? ne bih još mogao da kažem, ali izgledala je dovoljno duboka. Bože, bilo bi bolje da nisam noćas ovde spavao. U 'Ricu' nema košmara." Zamišljeno je srkutao toplu kafu. "Znači o tome je govorio Rigs! Koliko njegovih ljudi sanja te snove?"
<BR>&nbsp;&nbsp;&nbsp;&nbsp;&nbsp;"Sam Rigs ih nema, ali bar polovina ostalih sanja. I Beatrisa Dal, naravno. Ja ih sanjam već puna dva meseca. U osnovi je to jedan isti san koji se ponavlja u svim slučajevima." Bodkin je govorio sporim, mirnim glasom, tonom koji je bio mekši od njegovog uobičajenog odsečnog govora, kao da je Kerans sada postao član odabrane zatvorene grupe. "Dugo si se držao, Roberte, to je velika pohvala za snagu tvojih podsvesnih filtera. Već smo svi počeli da se pitamo kada ćeš stići." Nasmešio se na Keransa. "Figurativno, naravno. Nikada nisam ni sa kim razgovarao o snovima. Izuzev sa Hardmanom, i eto, jadni mladić; snovi su potpuno ovladali njime." Kao da nastavlja misao, dodade: "Primetio si sunce: kao puls? Hardmanova ploča bila je pozadina njegovog sopstvenog pulsa, pojačanog u nadi da će se, tada i tamo, ubrzati kriza. Nemoj misliti da sam ga namerno poslao napolje u one džungle."
<BR>&nbsp;&nbsp;&nbsp;&nbsp;&nbsp;Kerans klimnu glavom i zagleda se kroz porzor u zaokrugljenu masu ploveće baze koja je bila usidrena uporedo s njima. Visoko gore kraj ograde na poslednjoj palubi, nepomično je stajao narednik Deili, drugi pilot helikoptera, gledajući preko prohladne vode ranoga jutra. Možda se i on upravo probudio iz istog, zajedničkog košmara i sada punio oči maslinasto-zelenim spektrom lagune u uzaludnom očekivanju da će uspeti da izbriše razbuktalu sliku trijaskog sunca. Kerans spusti pogled na tamne senke pod stolom, i opet spazi nejasno svetlucanje fosforescentnih lokava. Kao iz daljine, u svojim ušima je mogao čuti kako sunce dobuje nad usahlom vodom. Kad se povratio od prvog straha, shvatio je da u njegovim zvucima ima nečeg blagotvornog, gotovo umirujućeg i ohrabrujućeg, kao što su otkucaji njegovog sopstvenog srca. Ali džinovski gmizavci su bili jezivi.
<BR>&nbsp;&nbsp;&nbsp;&nbsp;&nbsp;Setio se iguana kako laju i kidišu po stepenicama muzeja. Baš onako kako je razlika između latentnog i manifestnog sadržaja sna prestala da važi, tako je nestala i svaka podela između realnog i nadrealnog u spoljnom svetu. Fantomi su se neprimetno provlačili iz košmara u stvarnost i opet se vraćali nazad, pejzaži zemlje i psihe nisu se više mogli razlikovati kao što je to bilo mogućno u Hirošimi i Aušvicu, na Golgoti i u Gomori.
<BR>&nbsp;&nbsp;&nbsp;&nbsp;&nbsp;Sumnjajući u lek, Kerans reče Bodkinu: "Biće najbolje da mi pozajmiš Hardmanov budilnik, Alane. Ili još bolje, podseti me da večeras uzmem jedan fenobarbiton."
<BR>&nbsp;&nbsp;&nbsp;&nbsp;&nbsp;"Nemoj", odlučno ga upozori Bodkin. "Ne sem ukoliko ne želiš da udvostručiš dejstvo sna. Ostaci tvoje svesne kontrole su jedina stvar koja drži branu." Potom zakopča svoj pamučni žaket na grudima bez košulje. "To nije bio pravi san, Roberte, nego drevno organsko sećanje staro milione godina."
<BR>&nbsp;&nbsp;&nbsp;&nbsp;&nbsp;Pokaza mu krug sunca koje se dizalo kroz gajeve gimnosperma. "Probudili su se urođeni oslobađajući mehanizmi koji su postavljeni u tvojoj citoplazmi pre mnogo miliona godina, sunce koje se širi i sve viša temperatura gone te nazad po stepenima kičmenog stuba u potopljena mora, potisnuta ispod najnižih slojeva tvoje podsvesti, u potpuno novu oblast neuronske psihe. To je lumbalni prelaz, potpuno vraćanje biopsihičkog sećanja. Mi se zaista sećamo ovih močvara i laguna. Posle nekoliko noći, snovi te više neće plašiti i pored svog površnog užasa. Zbog toga je Rigs primio naredbu da odemo odavde."
<BR>&nbsp;&nbsp;&nbsp;&nbsp;&nbsp;"Pelikozaur...?" upita Kerans.
<BR>&nbsp;&nbsp;&nbsp;&nbsp;&nbsp;Bodkin potvrdi. "Šala je bila na naš račun. Razlog zbog koga taj izveštaj nisu ozbiljno primili u Berdu jeste taj što mi nismo bili prvi koji su javili o tome."
<BR>
<BR>&nbsp;&nbsp;&nbsp;&nbsp;&nbsp;Na stepeništu se začuše koraci, zatim žustro minuše metalnom palubom. Pukovnik Rigs gurnu dvostruka vrata na okretanje, svež pošto se dobro istrljao i doručkovao.
<BR>&nbsp;&nbsp;&nbsp;&nbsp;&nbsp;Prijateljski im mahnu svojom palicom, obuhvativši pogledom krš od neopranih šolja i svoja dva potčinjena kako sede.
<BR>&nbsp;&nbsp;&nbsp;&nbsp;&nbsp;"Gospode, kakav svinjac! Dobro jutro, vas dvojica! Pred nama je dan pun poslova, pa stoga maknimo laktove sa stola. Odredio sam vreme polaska za sutra u 12 časova, a u 10 će biti konačna smotra pred ukrcavanje. Ne želim potrošiti ni gram više goriva nego što moram, zato pobacajte preko ograde sve što možete. Je li s tobom sve u redu, Roberte?"
<BR>&nbsp;&nbsp;&nbsp;&nbsp;&nbsp;"Savršeno", reče Kerans uspravljajući se.
<BR>&nbsp;&nbsp;&nbsp;&nbsp;&nbsp;"Drago mi je što to čujem. Izgledaš pomalo rovito. Dobro, onda. Ukoliko želiš da pozajmiš kuter da evakuišeš 'Ric'..."
<BR>&nbsp;&nbsp;&nbsp;&nbsp;&nbsp;Kerans ga je automatski slušao, gledajući sunce kako se veličanstveno diže iza razmahane pukovnikove prilike. Ono što ih je sada potpuno razdvajalo bila je ta jedna jedina činjenica - da Rigs nije video san, da nije osetio njegovu ogromnu halucinantnu moć. On je i dalje slušao razum i logiku, zujeći po svom malom nevažnom svetu, sa svojim malim svežnjevima uputstava, kao pčela radilica koja se sprema matičnom gnezdu. Posle nekoliko minuta nije više uopšte obraćao pažnju na pukovnika; slušao je duboko podsvesno dobovanje u svojim ušima, sa očima napola sklopljenim da bi mogao videti treperavu površinu jezera kako se preliva preko tamne ploče stola.
<BR>&nbsp;&nbsp;&nbsp;&nbsp;&nbsp;Preko puta njega izgleda da je Bodkin činio isto to, sa rukama prekrštenim na stomaku. Koliko li je puta za vreme njihovih razgovora u poslednje vreme, on u stvari bio miljama daleko?
<BR>&nbsp;&nbsp;&nbsp;&nbsp;&nbsp;Kad je Rigs odlazio, Kerans ga je ispratio do vrata. "Naravno, pukovniče, sve će biti gotovo na vreme. Hvala što ste svratili."
<BR>&nbsp;&nbsp;&nbsp;&nbsp;&nbsp;Dok je kuter klizio preko lagune, on se vrati do svoje stolice. Nekoliko trenutaka, dva čoveka su se posmatrala preko stola. Napolju su insekti odskakali od žičane mreže dok se sunce pelo u nebo. Najzad Kerans progovori:
<BR>&nbsp;&nbsp;&nbsp;&nbsp;&nbsp;"Alane, nisam siguran da ću ići."
<BR>&nbsp;&nbsp;&nbsp;&nbsp;&nbsp;Ne odgovorivši, Bodkin izvadi cigarete. Pažljivo pripali, onda se zavali spokojno pušeći. "Znaš li gde se nalazimo?" zapita najzad. "Ime ovoga grada?" Kad Kerens odrečno zavrte glavom, on reče: "Jedan njegov deo zvao se London; nije da to nešto znači. Pa ipak čudno - ja sam ovde rođen. Juče sam odveslao do stare univerzitetske četvrti, mnoštva malih zatona, u stvari našao sam laboratoriju u kojoj je moj otac predavao. Otišli smo odavde kad mi je bilo šest godina, ali jedino čega mogu da se setim to je kako su me jednog dana odveli k njemu. Na nekoliko stotina jardi nalazio se Planetarijum, jednom sam gledao predstavu - to je bilo pre nego što su morali oko dvadeset stopa ispod vode. Izgleda kao ogromna školjka, potpuno obrasla zeleno-smeđim algama, kao da je izišla iz Vodenih beba. <EM>Vodene bebe (Water,Babies) - roman engleskog pisca Čarlsa Kingzlija (1819-1875); prim. prev.</EM> Interesantno, izgleda da mi je to posmatranje kupole u dubini mnogo približilo detinjstvo. Istinu da kažem, manje-više sam ga zaboravio - sve što imaš u mojim godinama jesu sećanja na sećanja. Pošto smo otišli odavde, počeli smo da živimo potpuno nomadskim životom i, u izvesnom smislu, ovaj grad mi je jedini dom za koji sam ikada znao..." Onda naglo prekide, a lice mu odjednom postade umorno.
<BR>&nbsp;&nbsp;&nbsp;&nbsp;&nbsp;"Nastavi", reče Kerans mirno.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
