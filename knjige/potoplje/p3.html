<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. KA NOVOJ PSIHOLOGIJI
<P>&nbsp;&nbsp;&nbsp;&nbsp;&nbsp;Privezavši splav uz platformu za pristajanje, Kerans uvuče vanpalubne delove, pa se preko mostića uputi u bazu. Dok je prolazio kroz zastrt otvor baci pogled preko ramena na lagunu i, kroz talase vrućine, za trenutak ugleda Beatrisu kako stoji uz ogradu svog balkona. Ali kada joj mahnu, ona se na svoj karakterističan način okrenu bez odgovora.
<BR>&nbsp;&nbsp;&nbsp;&nbsp;&nbsp;"Jedan od njenih ćudljivih dana, doktore?" Narednik Makredi iziđe iz stražarnice; tračak veselosti obasja njegovo kljunasto lice. "Čudna je ona, nema šta."
<BR>&nbsp;&nbsp;&nbsp;&nbsp;&nbsp;Kerans slegnu ramenima. "Te tvrde neudate devojke, znaš, naredniče. Ako ne paziš, popiće ti mozak iz glave. Pokušavao sam da je ubedim da se spakuje i pođe sa nama. Uzdajući se u sreću verujem da će krenuti."
<BR>&nbsp;&nbsp;&nbsp;&nbsp;&nbsp;Makredi je prepredeno piljio u udaljen krov stambene zgrade. "Drago mi je što vas čujem da tako govorite, doktore", reče najzad neodređeno, ali Kerans nije bio u mogućnosti da vidi da li se njegova sumnjičavost odnosi na Beatrisu ili na njega lično.
<BR>
<BR>&nbsp;&nbsp;&nbsp;&nbsp;&nbsp;Bez obzira na to da li konačno ostaju ili ne, Kerans odluči da se stalno pretvara da odlaze - svaki slobodan minut u sledeća tri dana biće im potreban da povećaju svoje zalihe i ukradu što god im bude uspelo od opreme iz skladišta baze. Kerans još nije bio odlučio - kada se odvoji od Beatrise, njegova neodlučnost se vraćala (s tugom se pitao da li ona namerno ne pokušava da ga zbuni, Pandora sa svojim ubistvenim ustima i mađijskom kutijom želja i iskušenja koja nepredvidljivo otvara i zatvara poklopac) - ali da ne bi posrtao okolo u stanju mučne neizvesnosti koje bi Rigs i Bodkin ubrzo ustanovili, reši se da odlaže konačan sud sve do poslednjeg mogućeg trenutka. Ma koliko da je mrzeo bazu, znao je da će prizor kada ona stvarno bude odlazila delovati kao čudesan katalizator za emocije straha i panike, i da će svi apstraktni razlozi za ostajanje biti brzo odbačeni. Godinu dana ranije, on je slučajno bio napušten na jednom malom keju dok je vršio neko nepredviđeno geomagnetsko merenje, jer su mu slušalice na ušima prigušile zvuk sirene za odlazak dok je čučao na instrumentima u nekom starom suterenskom bunkeru. Kad se posle deset minuta pojavio napolju i video bazu na šest stotina jardi, preko sve šire trake glatke vode, osetio se kao dete zauvek rastavljeno od majke, pa je jedva uspeo da savlada paniku na vreme i da iz signalnog pištolja ispali hitac za pomoć.
<BR>&nbsp;&nbsp;&nbsp;&nbsp;&nbsp;"Dr Bodkin mi je rekao da vas pozovem čim stignete gospodine. Poručnik Hardman se od jutros ne oseća baš najbolje."
<BR>&nbsp;&nbsp;&nbsp;&nbsp;&nbsp;Kerans klimnu glavom i baci pogled po praznoj palubi. Ručao je sa Beatrisom, znajući da je baza po podne pusta. Polovina posade je ili sa Rigsom ili na helikopteru, ostali spavaju u svojim posteljama, i nadao se da će uspeti da neprimetno procunja po skladištima i arsenalu. Na nesreću, sada mu je Makredi, pukovnikov uvek budan pas čuvar, stalno visio za petama, spreman da ga odvede stepenicama do bolničkog odeljenja na palubi B.
<BR>&nbsp;&nbsp;&nbsp;&nbsp;&nbsp;Kerans pažljivo ispita par anofeles komaraca koji su se uvukli kroz žičani zastor iza njega. "I dalje ulaze", reče Makrediju. "Šta je bilo sa dvostrukim mrežama koje je trebalo da postavite?"
<BR>&nbsp;&nbsp;&nbsp;&nbsp;&nbsp;Mlatnuvši svojom vojničkom kapom po komarcima, Makredi nesigurno pogleda oko sebe. Još jedan zaštitni sloj oko žičane mreže koja opkoljava bazu, već dugo je bio jedan od omiljenih projekata pukovnika Rigsa. S vremena na vreme rekao bi Makrediju neka odredi jedno odeljenje koje će da svrši taj posao, ali pošto je to značilo sedenje na drvenim skelama na suncu, bez ikakve zaštite usred oblaka komaraca, bilo je završeno samo nekoliko simboličnih komada oko Rigsove kabine. Sada kad odlaze na sever, korisnost ovog projekta je izbledela, ali Makredijeva prezbiterijanska savest, kad se jednom probudila, nije mu davala mira.
<BR>&nbsp;&nbsp;&nbsp;&nbsp;&nbsp;"Večeras ću narediti ljudima da se late posla, doktore," poče da uverava Keransa izvlačeći hemijsku olovku i beležnicu iz bočnog džepa.
<BR>&nbsp;&nbsp;&nbsp;&nbsp;&nbsp;"Nije hitno, naredniče, sem ukoliko nemate ništa pametnije da radite. Znam da je pukovniku veoma stalo do toga." Kerans ga ostavi netremice zagledanog u red metalnih otvora za vazduh i ode niz palubu. Čim mu je izmakao iz vida, on kroči kroz prva vrata.
<BR>&nbsp;&nbsp;&nbsp;&nbsp;&nbsp;Na palubi C, najnižoj od tri palube koje su sačinjavale bazu, nalazile su se prostorije za posadu i kuhinja. Dvojica ili trojica ležala su usred tropske opreme u kabinama, ali je soba za rekreaciju bila prazna, a pored turnirskog stola za stoni tenis u uglu svirao je radio sam za sebe. Kerans zastade slušajući škripav ritam gitare, prigušen udaljenom bukom helikoptera koji je kružio nad susednom lagunom. Zatim se centrlanim stepeništem spusti u arsenal i radionice smeštene u pontonu.
<BR>
<BR>&nbsp;&nbsp;&nbsp;&nbsp;&nbsp;Tri četvrtine brodskog korita zauzimali su dizel-motori od 2000 konjskih snaga koji su pokretali dvostruke vijke, zatim tu su bile cisterne za naftu i avionsko gorivo, a radionice su za vreme poslednjih važdušnih bura bile privremeno premeštene u dve prazne kancelarije na palubi A, pored oficirskih prostorija kako bi mehaničari mogli da brzo opslužuju helikopter.
<BR>&nbsp;&nbsp;&nbsp;&nbsp;&nbsp;Arsenal je bio zatvoren kad je Kerans ušao. Jedino svetlo gorelo je u staklenoj kabini tehničkog desetara. Kerans pogleda unaokolo po teškim drvenim stolovima i ormanima u kojima su bili karabini i automati. Čelične šipke provučene kroz branike obarača zaključavale su oružje u navlakama, i on je nehajno doticao teške predmete, sumnjajući da bi mogao rukovati ikakvim oružjem čak ako bi ga i ukrao. U fijoci u stanici za ispitivanje nalazio se jedan 'kolt' 0,45 sa pedeset metaka koje je dobio pre tri godine. Jednom godišnje podnosio je zvaničan izveštaj o utrošenoj municiji - mada ništa nije bivalo ispaljeno - i menjao neupotrebljene metke za nove, ali nikada nije pokušao da puca iz pištolja.
<BR>&nbsp;&nbsp;&nbsp;&nbsp;&nbsp;Izlazeći, pažljivo pregleda tamnozelene kutije sa municijom naslagane uza zid ispod ormana, sve sa dvostrukim katancem. Prolazio je pored kabine kad svetlost kroz vrata pade na prašnjave etikete na nizu metalnih kutija ispod jednog radnog stola.
<BR>&nbsp;&nbsp;&nbsp;&nbsp;&nbsp;Eksploživ. Keransa nešto natera da se zaustavi, da gurne prste kroz mrežu od žice i obriše prašinu sa jedne etikete. Prstima opipa formulu. 'Ciklo-trimetilen-trinitramin: brzina oslobađanja gasa - 8.000 metara u sekundi.'
<BR>&nbsp;&nbsp;&nbsp;&nbsp;&nbsp;Razmišljajući o eventualnoj primeni eksploziva - bio bi to sjajan tur d fors <EM>Tour de force - podvig, veština; prim. prev.</EM> potopiti jednu poslovnu zgradu u izlazni zaton posle Rigsovog odlaska, i tako onemogućiti svaki pokušaj povratka - nalakti se na sto igrajući se odsutno mesinganim kompasom od četiri inča u prečniku koji je tu bio ostavljen radi opravke. Prsten sa podeocima bio se otkačio i okrenuo za celih 180 stepeni, što je bilo označeno krstom nacrtanim kredom.
<BR>&nbsp;&nbsp;&nbsp;&nbsp;&nbsp;Još misleći na eksploziv i na mogućnost da ukrade detonatore i fitilj, Kerans obrisa zamrljane oznake kredom, zatim podiže kompas i odmeri ga u ruci. Izašavši iz arsenala poče se penjati stepeništem, otkači kompas i pusti da kazaljka poigrava i treperi. Jedan mornar prođe palubom C, a Kerans hitro gurnu kompas u džep svoga sakoa.
<BR>&nbsp;&nbsp;&nbsp;&nbsp;&nbsp;Zamišljajući sebe kako svom težinom pritiskuje ručice mehanizma za paljenje i izbacuje Rigsa, bazu i stanicu za ispitivanje u susednu lagunu, odjednom stade i umiri se kraj ograde. Tužno se osmehnu na besmislenost tih maštarija i zapita se zbog čega je uživao u njima.
<BR>&nbsp;&nbsp;&nbsp;&nbsp;&nbsp;Tada primeti kako mu se u sakou opustio teški cilindar kompasa. Trenutak se zamišljeno zablenu u njega.
<BR>&nbsp;&nbsp;&nbsp;&nbsp;&nbsp;"Pazi Keranse", promrmlja sam za sebe. "Ti živiš na dva nivoa."
<BR>&nbsp;&nbsp;&nbsp;&nbsp;&nbsp;Pet minuta kasnije, kada uđe u bolničko odeljenje na palubi B, nađe se pred hitnijim problemima.
<BR>&nbsp;&nbsp;&nbsp;&nbsp;&nbsp;Tri čoveka lečena su u ambulanti od čireva koje su dobili od vrućine, ali glavno odeljenje sa dvanaest kreveta bilo je prazno. Kerans klimnu glavom desetaru koji je izdavao penicilinske zavoje, i prođe u malo odeljenje sa jednim krevetom na desnoj strani palube.
<BR>&nbsp;&nbsp;&nbsp;&nbsp;&nbsp;Vrata su bila zatvorena, ali kad je pritisnuo bravu začuo je nemirno podizanje kreveta na sklapanje, zatim prgavo mumlanje pacijenta i miran, ali čvrst odgovor dra Bodkina. Ovaj drugi nastavi još malo svoj tihi ujednačeni monolog koji je bio prekidan drhtavim protestima, a potom zavlada mučna tišina.
<BR>&nbsp;&nbsp;&nbsp;&nbsp;&nbsp;Poručnik Hardman, stariji pilot helikoptera (kojim je sada upravljao njegov drugi pilot, narednik Deili), bio je pored Rigsa jedini zvanično postavljeni član jedinice za premeravanja, a do pre tri meseca služio je kao Rigsov zamenik i glavni operativni oficir. Krupan, inteligentan, ali pomalo flegmatičan čovek tridesetih godina, on se mirno držao po strani od ostalih članova jedinice. Kao (nekakav prirodnjak) amater pravio je za sebe deskriptivne zabeleške o biljnom i životinjskom svetu koji se menjao, primenjujući sistem klasifikacije koji je sam izmislio. U jednom od svojih malobrojnih trenutaka neopreznosti pokazao je te sveske Keransu, ali kad mu je Kerans sa puno takta rekao da je klasifikacija zbrkana, on se naglo povukao u sebe.
<BR>&nbsp;&nbsp;&nbsp;&nbsp;&nbsp;Prve dve godine, Hardman je predstavljao savršen tampon između Rigsa i Keransa. Ostala posada upravljala se prema poručniku, a to je, sa Keransove tačke gledišta, bilo dobro zbog toga što se u grupi nikad nije razvilo ono osećanje srećne povezanosti koje bi jedan pristupačniji zamenik glavnokomandujućeg mogao da im ulije i koje bi život ubrzo učinilo nepodnošljivim. Labavi, delimično uspostavljeni odnosi u bazi, gde se zamena prihvatala kao potpuno ravnopravan član posade u roku od pet minuta, i gde nikog nije bilo briga da li je on tu bio dva dana ili dve godine, u velikoj meri su odražavali Hardmanov temperament. Kad bi on organizovao košarkašku utakmicu ili regatu u laguni nije bilo divljenja, već je vladala ravnodušnost prema tome da li neko uopšte učestvuje ili ne.
<BR>&nbsp;&nbsp;&nbsp;&nbsp;&nbsp;U poslednje vreme, međutim, počeli su da preovlađuju turobniji elementi u Hardmanovoj ličnosti. Dva meseca ranije žalio se Keransu na povremenu nesanicu - Kerans ga je često posmatrao iz stana Beatrise Dal kako dugo posle ponoći stoji na mesečini kraj helikoptera na krovu baze, zagledan u tihu lagunu - a potom je iskoristio jedan napad malarije da bi se izvukao od letenja. Vezan za svoju kabinu gotovo celu nedelju, potpuno se povukao u sopstveni svet, prelistavao stare sveske i prevlačio prstima, kao slep čovek koji čita Brajevu azbuku, preko staklenih vitrina sa ono nekoliko nabodenih leptirova i džinovskih noćnih kukaca.
<BR>&nbsp;&nbsp;&nbsp;&nbsp;&nbsp;Poremećaj nije bilo teško ustanoviti. Kerans je prepoznao iste simptome koje je osetio na sebi: ubrzano stupanje u sopstvenu 'prelaznu zonu' pa je ostavio poručnika na miru, a Bodkinu rekao neka ga povremeno obilazi.
<BR>&nbsp;&nbsp;&nbsp;&nbsp;&nbsp;Začudo, međutim, Bodkin je Hardmanovu bolest shvatio ozbiljnije.
<BR>
<BR>&nbsp;&nbsp;&nbsp;&nbsp;&nbsp;Kerans gurnu vrata i tiho uđe u zamračenu sobu; zastade kraj ventilatora u uglu kad Bodkin diže ruku prema njemu da ga upozori. Na prozorima su bili navučeni spoljni zastori i, na Keransovo iznenađenje, uređaj za klimatizaciju bio je isključen. Vazduh koji je ventilator ubacivao nikada nije imao više od dvadeset stepeni ispod temperature lagune, a uređaj za klimatizaciju obično je održavao u sobi stalnu temperaturu od 25 stepeni. Bodkin je ne samo isključio ovaj uređaj nego je u priključak za električnu mašinu za brijanje, koji se nalazio iznad ogledala kod lavaboa, uključio jednu malu električnu grejalicu. Kerans se priseti kako je pravio tu grejalicu u laboratoriji, u stanici za ispitivanje, nameštajući nazubljeno paraboloidno ogledalo oko jedne jedine spirale. Mada jedva nešto jača od nekoliko vati, izgledalo je da stvara ogromnu toplotu, bljujući jaru u malu sobu kao usta visoke peći, i Kerans za samo nekoliko sekundi oseti kako mu se znoj skuplja na vratu. Bodkin je sedeo na metalnoj stolici bez naslona, leđima okrenut vatri. Još je imao na sebi svoj beli pamučni žaket na kome su se videle dve velike mrlje od znoja spojene među lopaticama, i Kerans u mutnoj crvenoj svetlosti vide kako mu se vlaga kruni sa glave kao kapi olova usijanog do beline.
<BR>&nbsp;&nbsp;&nbsp;&nbsp;&nbsp;Hardman se mlitavo oslanjao o lakat, a njegove široke grudi i ramena ispunjavali su naslon postelje; velikim rukama držao je gajtane slušalica koje su mu bile pričvršćene na ušima. Njegovo uzano lice sa krupnim vilicama bilo je okrenuto Keransu, ali oči su mu bile prikovane za električnu grejalicu. Projektovan paraboličnim ogledalom, krug jake crvene svetlosti od tri stope u prečniku pokrivao je zid kabine, a Hardmanova glava je bila u centru kao u ogromnom sjajnom oreolu.
<BR>&nbsp;&nbsp;&nbsp;&nbsp;&nbsp;Sa portabl-gramofona na podu kraj Bodkinovih nogu dolazilo je slabačko grebanje, jedna ploča od tri inča okretala se na svom postolju. Mehanički izazvani glavom pikapa, do Keransa dopreše gotovo neuhvatljivi zvuci dubokog sporog dobovanja i izgubiše se kad se ploča završi i Bodkin isključi gramofon. On nešto brzo zabeleži u jednu svesku zatim isključi grejalicu i upali sijalicu pored kreveta.
<BR>&nbsp;&nbsp;&nbsp;&nbsp;&nbsp;Lagano vrteći glavom, Hardman skide slušalice i pruži ih Bodkinu.
<BR>&nbsp;&nbsp;&nbsp;&nbsp;&nbsp;"Ovo je gubljenje vremena, doktore. Te ploče su lude; možete ih tumačiti kako god hoćete." Potom nezgrapno smesti svoje teške udove u uzani krevet. Uprkos vrućini, na njegovom licu i golim grudima gotovo da nije bilo znoja, a užarenost grejalice koja se gasila gledao je kao da ne želi da vidi njeno iščezavanje.
<BR>&nbsp;&nbsp;&nbsp;&nbsp;&nbsp;Bodkin ustade, stavi gramofon na svoju stolicu i omota slušalice oko kutije. "Možda je stvar u tome, poručniče - u nekoj vrsti slušnog Roršahovog testa. <EM>Roršahov test ličnosti i inteligencije zasnovan na subjektovom tumačenju niza mrlja od mastila; prim. prev.</EM> Mislim da je poslednja ploča najviše izazivala sećanja, zar ne?"
<BR>&nbsp;&nbsp;&nbsp;&nbsp;&nbsp;Hardman sleže ramenima praveći se da je neobavešten, očigledno se opirući u sebi da pristane na saradnju s Bodkinom i učini ma i najmanji ustupak. Ali Kerans i pored toga, oseti da je njemu bilo drago da učestvuje u eksperimentu, koristeći ga u sopstvene svrhe.
<BR>&nbsp;&nbsp;&nbsp;&nbsp;&nbsp;"Možda", zlovoljno reče Hardman. "Ali bojim se da nije sugerisala konkretnu sliku."
<BR>&nbsp;&nbsp;&nbsp;&nbsp;&nbsp;Bodkin se osmehnu svestan Hardmanovog opiranja, ali spreman da mu popusti za trenutak. "Ne izvinjavaj se, poručniče; veruj mi, ovo nam je bila najvrednija seansa do sada." Mahnu Keransu. "Uđi, Roberte, izvini što je ovako toplo - poručnik Hardman i ja smo izvodili jedan mali eksperiment. Ispričaću ti o tome kad se vratimo u stanicu. Sada", on pokaza na neku čudnu napravu na stočiću kraj kreveta koja je na izgled predstavljala dva budilnika pričvršćena zadnjim stranama, dok su im se grubi metalni produžeci od kazaljki preplitali kao dva pauka u borbi, "održavaj ovo da radi dokle god možeš. Ne bi trebalo da bude mnogo teško, sve što treba da činiš jeste to da posle svakog dvanaestočasovnog ciklusa ponovo doteraš oba zvonceta. Oni će te buditi svakih dvadeset minuta, što ti je taman dovoljno da se odmoriš pre nego što sa stepenice podsvesti sklizneš u dobok san. Ako budeš imao sreće, više neće biti snova."
<BR>&nbsp;&nbsp;&nbsp;&nbsp;&nbsp;Hardman se sumnjičavo nasmeši bacivši kratak pogled na Keransa. "Mislim da ste suviše veliki optimista, doktore. U stvari hoćete da kažete da ih neću biti svestan." Uze pohaban zeleni dosije, svoj botanički dnevnik, i poče mahinalno okretati listove. "Ponekad mislim da stalno imam snove, u svakom trenutku dana. Možda ih svi imamo."
<BR>&nbsp;&nbsp;&nbsp;&nbsp;&nbsp;Govorio je opuštenim, ravnomernim tonom, uprkos umoru koji mu je isušio kožu oko očiju i usta, čineći njegovu dugu vilicu sličnu fenjeru. Kerans shvati da je slabost, ma odakle poticala, jedva dotakla samu srž čovekovog ja. Element grubog samopouzdanja bio je kod Hardmana jači nego ikada, kao čelična oštrica koja udara o stub ograde i otkriva njegove žile.
<BR>&nbsp;&nbsp;&nbsp;&nbsp;&nbsp;Bodkin se lupkao po licu žutom svilenom maramicom posmatrajući Hardmana zamišljeno. Njegov prljav pamučni žaket i nemarna odeća zajedno sa podbulom kožom boje kinina zavaravali su, čineći ga sličnim kakvom otrcanom nadrilekaru, i skrivali njegovu oštru i nemirnu inteligenciju. "Možda si u pravu, poručniče. U stvari, neki ljudi su tvrdili da svest nije ništa drugo do posebna vrsta citoplazmične kome, da se kapaciteti centralnog nervnog sistema razvijaju i proširuju životom u snu isto tako potpuno kao i za vreme onoga što nazivamo budnim stanjem. Ali mi moramo usvojiti empirijski pristup, probati sva mogućna sredstva. Zar se ne slažeš, Keranse?"
<BR>&nbsp;&nbsp;&nbsp;&nbsp;&nbsp;Kerans potvrdi. Temperatura u kabini počela je da pada, i osetio je da slobodnije diše. "I promena klime će verovatno pomoći." Spolja se začu potmula zveka metalnog čamca koji je udarao o trup broda dok su ga podizali užadima. On dodade: "Atmosfera u ovim lagunama prilično razdražuje. Od sada pa za tri dana kad krenemo, mislim da će svako od nas osetiti znatno poboljšanje."
<BR>&nbsp;&nbsp;&nbsp;&nbsp;&nbsp;Pretpostavljao je da su Hardmanu rekli o njihovom skorom odlasku, ali poručnik oštro pogleda gore u njega i spusti svoju svesku. Bodkin se poče iskašljavati, a zatim naglo poče govoriti o opasnosti od promaje koju stvara ventilator. Kerans i Hardman uporno su posmatrali jedan drugoga nekoliko trenutaka, a onda poručnik kratko za sebe klimnu glavom i nastavi da čita, pažljivo pogledavši koliko je sati na satovima kraj kreveta.
<BR>&nbsp;&nbsp;&nbsp;&nbsp;&nbsp;Ljut na samog sebe, Kerans priđe prozoru okrenuvši leđa onoj dvojici. Shvati da je ono namerno rekao Hardmanu, jer se podsvesno nadao da će izmamiti baš onakav odgovor, a vrlo dobro je znao zbog čega je Bodkin zadržao vest za sebe. Bez trunke sumnje upozorio je Hardmana saopštavajući mu da bez obzira na zadatke koje treba da izvrši, bez obzira na sve unutarnje perspektive koje treba da svede na zajedničku žižu, to treba da se završi u roku od tri dana.
<BR>&nbsp;&nbsp;&nbsp;&nbsp;&nbsp;Kerans razdraženo pogleda na alarmnu napravu na stolu, ozlojeđen zbog svoje sve manje vlasti nad sopstvenim motivima. Najpre besmislena krađa kompasa, a sada ova neopravdana sabotaža. Ma koliko njegovi nedostaci bili raznovrsni ranije je uvek verovao da ih nadoknađuje jedna značajna vrlina - potpuna i objektivna svest o motivima koji stoje iza njegovih postupaka. Ako je ponekad bio sklon nepotrebnim odugovlačenjima, to nije bila posledica neodlučnosti, nego unutrašnjeg otpora da uopšte nešto čini tamo gde potpuna samosvest nije bila moguća - njegova veza sa Beatrisom Dal, iskovana od toliko suprotnih strasti, iz dana u dan je išla po uzanom zategnutom konopcu od hiljadu ograničenja i predostrožnosti.
<BR>&nbsp;&nbsp;&nbsp;&nbsp;&nbsp;U zakasnelom pokušaju da popravi stvar, on reče Hardmanu: "Ne zaboravite sat, poručniče! Kad bih bio na vašem mestu navio bih zvono tako da neprekidno zvoni."
<BR>
<BR>&nbsp;&nbsp;&nbsp;&nbsp;&nbsp;Pošto iziđoše iz bolničkog odeljenja, oni siđoše na kej i popeše se na Keransov splav. Suviše umoran da upali motor, Kerans je lagano vukao splav duž gornjeg kabla koji je bio razapet između baze i stanice za ispitivanje. Bodkin je sedeo između pramaca držeći gramofon među kolenima kao tašnu, i žmirkao na sjajnom suncu koje je treperelo na uznemirenoj površini ustajale zelene vode. Njegovo bucmasto lice pokriveno neurednom sivom čekinjom izgledalo je napregnuto i zamišljeno dok je ispitivao okolni prsten polupotopljenih zgrada kao kakav umoran sitni trgovac koji se provozi lukom po hiljaditi put. Dok su se primicali stanici za ispitivanje, helikopter im zaurla nad glavama i spusti se, udar vazduha zatrese bazu i potopi uže u vodu, onda ga zateže i poprska ih po ramenima. Bodkin tiho opsova, ali su za tren oka bili suvi. Mada je već odavno bilo prošlo četiri sata, sunce je ispunjavalo nebo i pretvaralo ga u ogromnu buktinju, primoravajući ih da spuštaju pogled na liniju vode. Ovde-onde, u velikim zidovima od stakla na okolnim zgradama, videli bi bezbrojne odsjaje sunca kako u nepreglednim vatrenim zavesama prolaze površinom kao rasplamsale pločaste oči džinovskih insekata.
<BR>
<BR>&nbsp;&nbsp;&nbsp;&nbsp;&nbsp;Dvospratni rezervoar od oko pedeset stopa u prečniku, stanica za ispitivanje bila je teška dvadeset tona. Na donjoj palubi bila je laboratorija, na gornjoj prostorije dvojice biologa, soba sa kartama i kancelarije. Preko krova je išao mali most na kome su bili smešteni instrumenti za merenje temperature i vlažnosti, za merenje padavina, kao i instrumenti za merenje stepena radijacije. Gužve osušenih lijana i crvene morske travuljine nahvatale su se po pločama pontona zalivenim bitumenom, skvrčene i izgorele od sunca pre nego što su mogle da stignu do ograde oko laboratorije, a gusta masa sargaskih trava puna otpadaka uvlačila ih je u sebe kada bi stigle do uzanog keja, polako oticale i taložile se kao naplavljeni raskvašeni otpaci.
<BR>&nbsp;&nbsp;&nbsp;&nbsp;&nbsp;Uđoše u svežu tamu laboratorije i posedaše za svoje stolove ispod polukruga izbledelih grafikona koji su dopirali do tavanice iza podijuma i, kao kakva prašnjava zidna slika, gledali dole na krš od stolova i ormana. Grafikoni sa leve strane, iz prve godine njihovog rada, bili su puni detaljnih podataka sa precizno označenom mrežom strelica, ali oni na desnoj strani stanjivali su se progresivno, sve dok nekoliko širokih kružnih poteza olovkom nije isključilo sve drugo sem jednog ili dva ekološka pravca. Mnoge kartonske etikete iskočile su iz svojih pričvršćivača i štrčale u vazduh kao ploče sa trupa napuštenog broda usidrenog u svom poslednjem pristaništu i pokrivenog urezanim gnomskim i besmislenim zapisima.
<BR>&nbsp;&nbsp;&nbsp;&nbsp;&nbsp;Lenjo prevlačeči prstom preko velikog brojčanika kompasa u prašini na stolu, Kerans je čekao da Bodkin pruži neko objašnjenje svojih čudnih eksperimenata sa Hardmanom. Ali Bodkin se udobno smestio iza gomile kutija na svom stolu, potom otvorio gramofon i skinuo ploču s postolja, zamišljeno je vrteći u rukama.
<BR>&nbsp;&nbsp;&nbsp;&nbsp;&nbsp;Kerans poče: "Žao mi je što mi je izletelo ono da idemo za tri dana. Nisam znao da to krijete od Hardmana."
<BR>&nbsp;&nbsp;&nbsp;&nbsp;&nbsp;Bodkin sleže ramenima kao da to i nema nekog značaja. "To je složena situacija, Roberte. Pošto sam učinio nekoliko koraka da je razmrsim, nisam hteo da uvodim još jedan čvor."
<BR>&nbsp;&nbsp;&nbsp;&nbsp;&nbsp;"Ali zašto da mu se ne kaže?" navali Kerans u skrivenoj nadi da će se osloboditi svog lakog osećanja krivice. "Verovatno bi ga saznanje o mogućnosti odlaska pokrenulo iz letargije."
<BR>&nbsp;&nbsp;&nbsp;&nbsp;&nbsp;Bodkin spusti naočare na vrh nosa i sumnjičavo pogleda Keransa. "Izgleda da nije delovalo tako na tebe, Roberte. Sem ukoliko se jako ne varam, ti izgledaš prilično neuzdrman. Zašto bi Hardmanove reakcije bile drukčije?"
<BR>&nbsp;&nbsp;&nbsp;&nbsp;&nbsp;Kerans se nasmeja. "Tuše, <EM>Touche - pogođen sam; prim. prev.</EM> Alane. Ne želim da se mešam, pošto sam Hardmana manje-više stavio tebi na dušu, ali šta to vas dvojica u stvari izvodite - čemu ta električna grejalica i budilnici?"
<BR>&nbsp;&nbsp;&nbsp;&nbsp;&nbsp;Bodkin spusti gramofonsku ploču u stalak sa minijaturnim pločama na polici iza sebe. Podigao je pogled prema Keransu i nekoliko trenutaka ga posmatrao blagim, ali prodornim pogledom kojim je gledao Hardmana; i Kerans shvati da je njihov odnos, do sada odnos kolega koji imaju potpuno poverenje jedan u drugoga, postao pre odnos posmatrača i subjekta. Pošto je tako poćutao, Bodkin skrenu pogled na grafikone programa, a Kerans se nehotice zakikota. U sebi pomisli: ugursuz, matori, uhvatio me je sada tamo sa algama i nautiloidima; sledeći put pustiće mi svoje ploče.
<BR>&nbsp;&nbsp;&nbsp;&nbsp;&nbsp;Bodkin ustade i pokaza tri reda laboratorijskih stolova, pretrpanih vivarijumima i teglama sa primercima iznad kojih su bili prikačeni listovi iz sveske.
<BR>&nbsp;&nbsp;&nbsp;&nbsp;&nbsp;"Kaži mi, Roberte, ako bi morao da rezimiraš poslednje tri godine rada jednim jedinim zaključkom, kako bi ti to učinio?"
<BR>&nbsp;&nbsp;&nbsp;&nbsp;&nbsp;Kerans je oklevao, zatim neusiljeno odmahnu rukom. "Ne bi bilo suviše teško." Vide da Bodkin očekuje ozbiljan odgovor, pa sredi misli. "Pa, moglo bi se jednostavno reći da kao odgovor na porast temperature, vlažnosti i radijacije, biljni i životinjski svet naše planete počinje opet da uzima oblike koje je imao poslednji put kada su takvi uslovi postojali - grubo uzev u periodu trijasa."
<BR>&nbsp;&nbsp;&nbsp;&nbsp;&nbsp;"Tačno." Bodkin poče da hoda između stolova. "Tokom poslednje tri godine, ti i ja smo, Roberte, ispitali nešto oko pet hiljada vrsta u životinjskom carstvu, videli bukvalno desetine hiljada novih biljnih varijeteta. Svuda se odvijao isti proces: bezbrojnim mutacijama, organizmi su se potpuno menjali da bi se prilagodili opstanku u novoj sredini. Svuda ista lavina nazad u prošlost - i to u tolikoj meri da ono nekoliko složenih organizama koji su uspeli da nepromenjeni zadrže uporište na padini izgleda izrazito nenormalno - šačica vodozemaca, ptice, i Čovek. Čudno je da smo, mada smo pažljivo zabeležili put unazad tolikih biljaka i životinja, zaboravili najvažnije stvorenje na ovoj planeti."
<BR>&nbsp;&nbsp;&nbsp;&nbsp;&nbsp;Kerans se nasmeja. "Rado ću se ovde pokloniti, Alane. Ali šta bi ti hteo da kažeš - da će se Homo Sapiens pretvoriti u Kromanjonca i Javanskog čoveka, i najzad u Sinantropa? Nije verovatno, svakako. Zar to ne bi bio samo lamarkizam <EM>Lamarkizam - po francuskom prirodnjaku Lamarku (1744-1829); teorija organskog razvoja prema kojoj su se vrste razvile nasleđivanjem osobina što su ih pojedini stekli pod uticajem sredine; prim. prev.</EM> u obrnutom smislu?"
<BR>&nbsp;&nbsp;&nbsp;&nbsp;&nbsp;"Slažem se. Ne kažem to." Bodkin se nasloni na jedan sto i pruži pregršt kikirikija malom marmozetu koji je bio zatvoren u prepravljenoj 'kapeli' <EM>'Kapela' - deo laboratorije sa dobrom ventilacijom, za rad sa otrovnim supstancama; prim. prev.</EM> "Mada bi Homo Sapiens očigledno posle dve ili tri stotine miliona godina mogao i da izumre, a ovaj naš mali rođak da postane najviša forma života na planeti. Međutim, biološki proces ne može se potpuno okrenuti unazad." Izvuče svilenu maramicu iz džepa i hitro je zavitla prema marmozetu koji se uplašeno trže. "Ako se mi vraćamo u džunglu, obući ćemo se za večeru."
<BR>&nbsp;&nbsp;&nbsp;&nbsp;&nbsp;Priđe jednom prozoru i zagleda se kroz zastor od mreže; ispust sa gornje palube skrivao je sve sem uzane trake jake sunčeve svetlosti. Laguna je ležala bez pokreta, utonula u užasnu vrelinu, a koprene pare vukle su se nad vodom poput džinovske sablasti.
<BR>
<BR>&nbsp;&nbsp;&nbsp;&nbsp;&nbsp;"Ali ja stvarno mislim na nešto drugo. Da li se to menja samo spoljni pejzaž? Koliko smo puta svi mi u poslednje vreme imali osećaj deža vi, <EM>Deja vu - nešto što je već viđeno; prim. prev.</EM> da smo sve ovo već videli, u stvari da se isuviše dobro sećamo ovih močvara i laguna? Ma koliko da je svesno mišljenje selektivno, većina bioloških uspomena je neprijatna; predstavlja odjeke opasnosti i straha. Ništa ne traje toliko dugo kao strah. Svuda u prirodi vide se dokazi urođenih mehanizama oslobađanja, starih doslovno milione godina, koji su kroz hiljade generacija bili uspavani, ali su zadržali nesmanjenu snagu. Predstava jastrebove siluete koju nasleđuje poljski pacov jeste klasičan primer - čak ga i silueta od hartije iznad kaveza natera da izbezumljeno traži zaklon. A kako inače možeš objasniti opštu, ali potpuno bezrazložnu mržnju prema paucima za koje se zna da je samo jedna vrsta ujedala? Ili isto tako iznenađujuću - s obzirom na njihovu srazmernu retkost - mržnju prema zmijama i gmizavcima? Prosto tako što svi mi u sebi nosimo potisnuto sećanje na vreme kad su džinovski pauci donosili smrt i kad su gmizavci bili dominantna forma života na planeti."
<BR>&nbsp;&nbsp;&nbsp;&nbsp;&nbsp;Opipavajući mesingani kompas koji mu je istezao džep, Kerans reče: "Ti se znači bojiš da povećana temperatura i radijacije ne pokreću u našim mozgovma slično UMO?"
<BR>&nbsp;&nbsp;&nbsp;&nbsp;&nbsp;"Ne u mozgu, Roberte. To su najstarija sećanja na Zemlji, šifre vremena koje se nose u svakom hromozomu i genu. Svaki korak koji smo napravili u svojoj evoluciji predstavlja miljokaz u koji su urezana organska sećanja - od encima koji upravljaju ciklusom ugljen-dioksida do organizacije brahijalnog pleksusa i nervnih puteva piramidalnih ćelija u centru mozga, svaki je rezultat hiljade odluka donetih pred iznenadnom fiziko-hemijskom krizom. Baš kao što psihoanaliza rekonstruiše originalnu situaciju u kojoj je došlo do traume da bi oslobodila potisnutu materiju, tako smo mi sada bačeni nazad u arheopsihičku prošlost, i otkrivamo praiskonske tabue i podsticaje koji su vekovima bili uspavani. Kratak raspon života pojedinca zavarava. Svaki od nas je star koliko i celo biološko carstvo, a naši krvotoci su pritoke velikog mora njegovog sveukupnog sećanja. Uterina <EM>Uterina (lat) - materična; prim. prev.</EM> odiseja fetusa koji raste predstavlja sažeto ponavljanje celokupne istorije evolucije, a njegov centralni nervi sistem označava šifrovanu vremensku skalu na kojoj svaki neuronski čvor i svaki kičmeni pršljen predstavljaju simboličnu stanicu, jedinicu neuronskog vremena. Kako dalje silaziš centralnim nervnim sistemom, od malog mozga kroz medulu u kičmenu moždinu, to znači da silaziš nazad u neuronsku prošlost. Na primer, tačka susreta između dorzalnih i lumbalnih kičmenih pršljenova, između D-12 i L-1, jeste velika zona prelaza između riba koje dišu na škrge i vodozemaca koji udišu vazduh respiratornim rebarnim konstrukcijama, baš ona ista tačka na kojoj mi sada stojimo na obalama ove lagune, između paleozoika i trijasa."
<BR>&nbsp;&nbsp;&nbsp;&nbsp;&nbsp;Bodkin se vrati do svog stola i pređe rukom preko stalka sa pločama. Slušajući kao iz daljine Bodkinov spokojan i miran glas, Kerans se zabavljao mišlju da red paralelnih crnih ploča predstavlja model neurofonskog kičmenog stuba. Sećao se potmulog dobovanja koje je gramofon emitovao u Hardmanovoj kabini i čudnog prizvuka koji je to dobovanje imalo. Možda je uobraženje bilo bliže istini nego što on zamišlja?
<BR>&nbsp;&nbsp;&nbsp;&nbsp;&nbsp;Bodkin nastavi: "Ako hoćeš, to bi mogao nazvati 'Psihologijom totalnih ekvivalenata' - recimo 'Neuronikom' da bude kraće - i odbaciti ga kao metabiološku fantaziju. Međutim, ja sam ubeđen da mi, vraćajući se kroz geofizičko vreme, ponovo ulazimo u amnionski stadijum i krećemo se unatrag kroz spinalni i arheopsihički period, sećajući se u svojoj podsvesti pejzaža svih epoha, od kojih svaka ima određen geološki teren, svoj jedinstven biljni i životinjski svet koji bi svako kao kakav putnik u Velsovom vremeplovu, mogao prepoznati. Samo što ovo nije živopisno putovanje, već potpuna preorijentacija ličnosti. Ako ovim pokopanim fantomima dozvolimo da nam postanu gospodari kad se ponovo pojave, bujica plime će nas bespomoćne odvući unazad kao otpatke koji plivaju po površini..." Uze jednu ploču sa stalka, pa je odgurnu neodlučnim pokretom. "Danas posle podne sam možda rizikovao sa Hardmanom kad sam upotrebio grejalicu da bih imitirao sunce i podigao temperaturu na preko 50 stepeni, ali je vredelo. Za posednje tri nedelje gotovo je izludeo od snova, ali poslednjih nekoliko dana mnogo je manje uznemiren; čini se kao da ih prihvata i dopušta da bude odnesen unazad, ne zadržavajući nikakvu svesnu kontrolu. Radi njega samog želim da ga što duže održim budnim - možda će to učiniti budilnici."
<BR>&nbsp;&nbsp;&nbsp;&nbsp;&nbsp;"Ako ne zaboravi da ih stalno navija", primeti Kerans mirno.
<BR>&nbsp;&nbsp;&nbsp;&nbsp;&nbsp;Napolju u laguni prozuja Rigsov kuter. Ispravivši noge, Kerans priđe prozoru i stade da gleda kako čamac za iskrcavanje kruži oko baze smanjujući luk. Dok je čamac pristajao uz kej, Rigs održa nezvaničnu konferenciju sa Makredijem preko mostića za prelaz. Nekoliko puta je pokazao palicom na stanicu za ispitivanje, pa Kerans pretpostavi da se spremaju da prevuku stanicu do baze. Ali iz nekog razloga, bliski odlazak ga nije potresao. Bodkinova razmišljanja, ma kako nebulozna, i njegova nova psihologija Neuronike pružali su verodostojnije objašnjenje metamorfoze koja se odigrava u njegovom umu od bilo čega drugog. Prećutna pretpostavka Direkcije UN - naime da će se unutar novih perimetara, opisanih kao Arktički i Antarktički krug, život nastaviti u velikoj meri isto kao i pre, sa istim društvenim i porodičnim odnosima, uglavnom istim ambicijama i zadovoljstvima - bila je očigledno varka, kao što će nadiranje vode i sve viša temperatura pokazati kada stignu do takozvanih polarnih utvrđenja. Važniji zadatak od unošenja luka i laguna spoljnog pejzaža u mape bio je da se upišu avetinjske delte i sjajne obale potopljenih neuronskih kontinenata.
<BR>&nbsp;&nbsp;&nbsp;&nbsp;&nbsp;"Alane", upita preko ramena, gledajući Rigsa kako trupka po keju, "zašto ne pripremiš izveštaj za Berd? Mislim da bi trebalo da ih obavestiš. Uvek postoji mogućnost da..."
<BR>&nbsp;&nbsp;&nbsp;&nbsp;&nbsp;Ali Bodkin je bio otišao. Kerans je čuo njegov spori težak korak kako odjekuje stepeništem i gubi se u kabini, umoran korak čoveka isuviše starog, isuviše iskusnog da bi ga se ticalo slušaju li se njegova upozorenja ili ne.
<BR>&nbsp;&nbsp;&nbsp;&nbsp;&nbsp;Kerans se vrati svome stolu i sede. Iz džepa na sakou izvuče kompas i stavi ga ispred sebe, njišući ga među dlanovima. Prigušeni glasovi laboratorije činili su tihu pozadinu njegovim mislima, meko tumaranje marmozeta, otkucaji nekakvog brojača, škripa naprave koja se obrće mereći fototropizam neke puzavice.
<BR>&nbsp;&nbsp;&nbsp;&nbsp;&nbsp;Kerans natenane pregleda kompas, pažljivo okrenu mehanizam u njegovom vazdušnom prostoru, zatim izravna iglu sa skalom. Pokušavao je da shvati zbog čega ga je uzeo iz arsenala. Kompas je normalno bio postavljen u jednom od velikih motornih čamaca, i njegov nestanak će ubrzo biti prijavljen, što će za njega verovatno značiti sitno ponižavanje i priznanje krađe.
<BR>&nbsp;&nbsp;&nbsp;&nbsp;&nbsp;Zatvarajući kompas u kutiju, on ga okrenu prema sebi i, ne primećujući, utonu u trenutno sanjarenje u kome je njegova celokupna svest bila usredsređena na krajnju tačku koju je kazaljka dodirivala, na zbrkanu, nesigurnu, ali čudesno moćnu viziju iskazanu idejom 'Jug', sa svom njenom uspavanom mađijom i hipnotičkom snagom što je izbijala iz mesingane kutije u njegovim rukama poput opojnih para nekog sablasnog grala. <EM>Gral - po srednjovekovnoj legendi, pehar koji je Isus Hristos upotrebio za vreme Tajne večere i u koji je Josif iz Arimateje pokupio poslednje kapi krvi razapetog Hrista; prim. prev.</EM>
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
