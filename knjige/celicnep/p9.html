<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. SVEMIRČEVO OBJAŠNJENJE
<P>&nbsp;&nbsp;&nbsp;&nbsp;&nbsp;Prolazili su minuti. Šum u Bejlijevim ušima postao je glasniji i potpuno je zaglušio smeh. Prostorija i sve što se u njoj nalazilo zanjihalo se i on je izgubio osećaj vremena.
<BR>&nbsp;&nbsp;&nbsp;&nbsp;&nbsp;Kad je ponovo došao k sebi, sedeo je u nepromenjenom položaju, ali sa sasvim određenim osećanjem da je prošlo izvesno vreme. Trimenziovizijski prijemnik bio je mlečno proziran, ali se na njemu nije video komesar. R. Denil je sedeo kraj Bejlija, držeći s dva prsta kožu na njegovoj nadlaktici. Bejli je video da mu Denil daje nekakvu injekciju. Posmatrao je kako se tamna tečnost polako širi ispod površine kože i kako, nestajući u limfi, natapa ceo njegov sistem.
<BR>&nbsp;&nbsp;&nbsp;&nbsp;&nbsp;Počeo se polako pribirati.
<BR>&nbsp;&nbsp;&nbsp;&nbsp;&nbsp;"Da li ti je bolje, partneru Elija?" upita ga R. Denil.
<BR>&nbsp;&nbsp;&nbsp;&nbsp;&nbsp;Bejli se zaista osećao bolje. Povukao je ruku i robot ga je pustio. Spustio je rukav i pogledao oko sebe. Dr Fastolf je sedeo na istom mestu, a izraz njegovog lica ublažavo je smešak.
<BR>&nbsp;&nbsp;&nbsp;&nbsp;&nbsp;Bejli je rekao: "Jesam li se to onesvestio?"
<BR>&nbsp;&nbsp;&nbsp;&nbsp;&nbsp;Dr Fastolf uzvrati: "Da, na izvestan način. Bio je to svakako težak udarac za vaše živce."
<BR>&nbsp;&nbsp;&nbsp;&nbsp;&nbsp;Bejli se odmah seti svega. Zgrabio je hitro R. Denilovu ruku, zadigavši s nje rukav koliko god je mogao. Osećao je mekoću robotova mesa pod prstima, ali ispod toga bilo je nešto tvrdo, mnogo tvrđe nego kost.
<BR>&nbsp;&nbsp;&nbsp;&nbsp;&nbsp;R. Denil dopusti da njegova ruka nepokretno leži u stisku detektiva. Bejli je zurio u nju, štipkajući kožu i primećujući vrlo sitan trag šava.
<BR>&nbsp;&nbsp;&nbsp;&nbsp;&nbsp;Bilo je to logično. Robot, pokriven sintetskom kožom i sazdan tako da izgleda kao čovek, ne može se popravljati na uobičajen način. Nije se naprosto mogao, recimo, odšrafiti njegov grudni koš. Lobanja se nije mogla naprosto nasaditi i opet skinuti. U stvari, razni delovi mehaničkog tela morali su se sastavljati pomoću mikromagnetskih polja. Ruka, glava i celo telo moraju se rastavljati odgovarajućim dodirom, a zatim se opet sastavljati obrnutim postupkom.
<BR>&nbsp;&nbsp;&nbsp;&nbsp;&nbsp;Bejli podiže oči: "Gde je komesar?" promrmlja on gotovo mrtvo.
<BR>&nbsp;&nbsp;&nbsp;&nbsp;&nbsp;"Imao je posla", reče dr Fastolf. "Nagaovorio sam ga da se povuče. Uverio sam ga da ćemo se sami za vas pobrinuti."
<BR>&nbsp;&nbsp;&nbsp;&nbsp;&nbsp;"Već ste se za mene sasvim lepo pobinuli, hvala", uzvrati Bejli mrko. "Mislim da je naš razgovor završen."
<BR>&nbsp;&nbsp;&nbsp;&nbsp;&nbsp;Uspravio se, osećajući umor u zglobovima. Iznenada se osetio vrlo star. Previše star da sve počne ispočetka. Nije bila potrebna neka velika bistrina pa da vidi šta ga čeka u budućnosti.
<BR>&nbsp;&nbsp;&nbsp;&nbsp;&nbsp;Komesar će biti napola preplašen, a napola besan. Hladno će primiti Bejlija, skidajući svakih petnaest sekundi naočare da ih obriše. Njegov tihi glas (Džulijus Enderbi nije nikada vikao) pažljivo će objašnjavati da su Svemirci smrtno uvređeni.
<BR>&nbsp;&nbsp;&nbsp;&nbsp;&nbsp;"Nije moguće na taj način razgovarati s Svemircima, Elija. Oni to ne podnose." (Bejli je u sebi čuo Enderbijev glas, tako jasno da je prepoznavao i najmanje nijanse naglaska). "Upozorio sam te. Teško je i zamisliti koliko si štete pričino. Ja shvatam tvoje razloge. Pazi. Shvatam šta si hteo da postigneš. Da su u pitanju žitelji Zemlje sve bi bilo drugačije. Sam bih ti rekao da rizikuješ, da pokušaš, pa šta bude. Da ih isteraš na čistac. Ali Svemirci! Mogao si me bar uputiti u stvar, Elija. Mogao si se sa mnom posavetovati. Ja ih poznajem. Znam ih kao svoj džep."
<BR>&nbsp;&nbsp;&nbsp;&nbsp;&nbsp;I šta će Bejli na to moći da kaže? Da baš Enderbiju to nije mogao reći. Da je njegov plan bio strahovio riskantan, a da je baš Enderbi strahovito oprezan čovek. Da je upravo Enderbi bio taj koji je ukazivao na velike opasnosti koje bi mogle proizići iz neuspeha ili iz pogrešne vrste uspeha. Da se jedini način da se spase otpuštanja sastojao u tome da dokaže da krivica počiva na Gradu Svemiraca.
<BR>&nbsp;&nbsp;&nbsp;&nbsp;&nbsp;Enderbi će reći: "Moraću da o tome podnesem izveštaj, Elija. Doći će do svakakvih posledica. Poznajem ja Svemirce. Zahtevaće da ti se oduzme vođenje slučaja i ja ću morati to i učiniti. Ti to razumeš, Elija, zar ne? Pokušaću da ti to olakšam. Možeš računati na mene. Štitiću te koliko god budem mogao, Elija."
<BR>&nbsp;&nbsp;&nbsp;&nbsp;&nbsp;Bejli je znao da će to zista biti istina. Komesar će ga štititi, ali samo onoliko koliko to stvarno bude moguće. Ne toliko, na primer, da bi još više razgnevio pobesnelog Gradonačelnika.
<BR>&nbsp;&nbsp;&nbsp;&nbsp;&nbsp;Mogao je čuti i Gradonačelnikov glas: "Do đavola, Enderbi, šta je to? Zašto nisam bio upućen u stvar? Ko upravlja Gradom? Zašto se dopustilo da neki robot bez ovlašćenja uđe u Grad? I šta je još, do đavola, taj Bejli..."
<BR>&nbsp;&nbsp;&nbsp;&nbsp;&nbsp;Ako bude došlo do izbora između Bejlijeve budućnosti u Odseku i komesarove vlastite, šta onda Bejli može očekivati? Nije imao nikakvog razloga da krivi Enderbija.
<BR>&nbsp;&nbsp;&nbsp;&nbsp;&nbsp;Najmanje što je mogao očekivati bila je degradacija, ali je i to bilo dovoljno rđavo. Čoveku koji živi u modernom Gradu osigurana je samo minimalna egzistencija, a otpušteni nemaju čak ni to. Bejli je to dobro znao.
<BR>&nbsp;&nbsp;&nbsp;&nbsp;&nbsp;Samo je unapređenje moglo doneti neke pogodnosti: ponegde udobnije sedište, tu i tamo bolji komad mesa, kraće čekanje u nekom redu. S nekog filosofskog stanovišta te se stvari mogu činiti jedva vrednima da se čovek za njih bori.
<BR>&nbsp;&nbsp;&nbsp;&nbsp;&nbsp;Ali niko, koliko god bio filosofski nastrojen, ne bi se mogao odreći tih povlastica, kad bi ih jednom dobio, a da za njima ne zažali. U tome je bila čitava stvar.
<BR>&nbsp;&nbsp;&nbsp;&nbsp;&nbsp;Kako je samo krupna prednost za udobnost stana bilo uvođenje lavaboa, kad je čovek pre toga trideset godina automatski išao u lične prostorije. Kako je zapravo bilo besmisleno praviti se važnim zbog svog "standarda", kad se smatralo najgorom povredom bontona da čovek, na bilo kom mestu, paradira tim "standardom." Ipak, kad bi se lavabo morao ukolniti, kako bi ponižavajuć i nepodnošljiv bio svaki odlazak u lične prostorije. Kako bi se čežnjivo čovek sećao brijanja u spavaćoj sobi! Koliki bi samo osećaj luksuza čovek izgubio!
<BR>&nbsp;&nbsp;&nbsp;&nbsp;&nbsp;Bilo je u modi da se savremeni politički pisci s neskrivenim nedogovanjem osvrću na "fiskalizam" srednjevekovnih vremena, kada je sva ekonomija bila zasnovana na novcu. Konkurentska borba za opstanak, govorili su oni, bila je surova. Nije se nikako moglo ostvariti neko složenije društvo u situaciji gdje je vladala večna napetost "borbe za lovu." (Naučnici su navodili razna tumačenja reči "lova", ali nije bilo razmimoilaženja u pogledu njenog opšteg značenja.)
<BR>&nbsp;&nbsp;&nbsp;&nbsp;&nbsp;Nasuprot tome, savremeni "urbanizam" hvali se na sva usta, kao visoko prosvećeno i napredno društvo.
<BR>&nbsp;&nbsp;&nbsp;&nbsp;&nbsp;Možda je i bilo tako. Ali bilo je istorijskih romana koji su pričali o romantičnoj i senzacionalnoj srednjevekovnoj tradiciji, a medijevalisti su smatrali da je "fiskalizam" rodio i takve stvari kao što su individualizam i inicijativa.
<BR>&nbsp;&nbsp;&nbsp;&nbsp;&nbsp;Bejli nije hteo da se tako lako preda, ali sada je sam sebe bolno upitao da li se čovek ikad teže borio za tu "lovu", ma šta ona značila, ili da li je ikada teže osećao gubitak, nego žitelj Grada koji se bori da ne izgubi svoju posebnu nedeljnu porciju piletine - piletine od pravog mesa, koje se nekad nalazilo na živoj ptici.
<BR>&nbsp;&nbsp;&nbsp;&nbsp;&nbsp;Bejli pomisli: nije mi do mene. U pitanju su Džesi i Ben.
<BR>&nbsp;&nbsp;&nbsp;&nbsp;&nbsp;Glas dr Fastolfa umešao se u njegove misli: "Gospodine Bejli, čujete li me?"
<BR>&nbsp;&nbsp;&nbsp;&nbsp;&nbsp;Bejli zatrepta. "Šta?" Koliko već stoji ovde kao idiot? "Zar nećete sesti, gospodine? Budući da ste ovaj teret skinuli sa srca, mogli biste sada pogledati neke mikrofilmove koje smo napravili na poprištu zločina, kako biste videli događaje koji su neposredno usledili ubistvu."
<BR>&nbsp;&nbsp;&nbsp;&nbsp;&nbsp;"Ne, hvala lepo. Imam posla u Gradu."
<BR>&nbsp;&nbsp;&nbsp;&nbsp;&nbsp;"Pa, valjda slučaj dr Sartona dolazi na prvo mesto."
<BR>&nbsp;&nbsp;&nbsp;&nbsp;&nbsp;"Ne meni. Sigurno sam već smenjen." Iznenada je planuo. "Do đavola, ako ste mogli dokazati da je R. Denil robot, zašto to niste učinili odmah? Zašto ste dopustili onakvu farsu?"
<BR>&nbsp;&nbsp;&nbsp;&nbsp;&nbsp;"Dragi moj gospodine Bejli, mene je zaista zanimala vaša dedukcija. Što se tiče vašeg smenjivanja, ne verujem da će do toga doći. Pre nego što je komesar otišao, ja sam ga naročito zamolio da vam ne oduzima rad na ovom slučaju. Verujem da će tako i postupiti?"
<BR>&nbsp;&nbsp;&nbsp;&nbsp;&nbsp;Bejli sede, ne potpuno svojom voljom. Oštro je rekao: "Zašto?"
<BR>&nbsp;&nbsp;&nbsp;&nbsp;&nbsp;Dr Fastolf prekrsti noge i uzdahnu: "Gospodine Bejli, uopšte uzev, ja srećem dve vrste gradskih žitelja: pobunjenike i politikante. Vaš komesar nam je zaista koristan, ali on je politikant. On nama govori ono što misli da želimo da čujemo. On nama manipuliše, ako znate šta time želim da kažem. Onda vi dolazite ovamo i hrabro nas optužujete za strahovite zločine, pokušavajući da dokažete svoje stanovište. Zaista sam u tome uživao. Mislim da nam ovakav razvoj stvari uliva nadu."
<BR>&nbsp;&nbsp;&nbsp;&nbsp;&nbsp;"Kakvu nadu?" upita sarkastično Bejli.
<BR>&nbsp;&nbsp;&nbsp;&nbsp;&nbsp;"Pravu nadu. Vi ste čovek s kojim mogu iskreno razgovarati. Prošle noći, gospodine Bejli, R. Denil me je izvestio o vama subeternim komunikacijama na koje se vi ne možete priključiti. Neke stvari o vama vrlo su me zanimale. Na primer, priroda mikroknjiga u vašem stanu."
<BR>&nbsp;&nbsp;&nbsp;&nbsp;&nbsp;"Šta nije u redu s njima?"
<BR>&nbsp;&nbsp;&nbsp;&nbsp;&nbsp;"Mnoge od tih knjiga govore o istorijskim ili arheološkim temama. Čini mi se da vas ljudsko društvo zanima i da znate nešto o njegovom razvitku."
<BR>&nbsp;&nbsp;&nbsp;&nbsp;&nbsp;"Čak i policajac može svoje slobodno vreme provoditi gledajući mikroknjige, ako mu se to sviđa."
<BR>&nbsp;&nbsp;&nbsp;&nbsp;&nbsp;"Tačno. Drago mi je što čitate baš takve stvari. To će mi biti od pomoći u onome što želim da vam kažem. Najpre želim da vam objasnim, ili barem da pokušam, prirodu ekskluzivnosti ljudi sa Spoljnjih svetova. Ovde, na Zemlji, mi živimo u Gradu Svemiraca. Ne ulazimo u vaš Grad, a sa njegovim žiteljima dolazimo u dodir samo na strogo ograničen način. Dišemo na otvorenom vazduhu, ali neprestano nosimo filtere. I ja sam sedim ovde s filtrima u nozdrvama, s rukvicama na rukama, i čvrsto sam odlučio da vam se ne približujem više nego što je neophodno. Šta mislite, zašto je to tako?"
<BR>&nbsp;&nbsp;&nbsp;&nbsp;&nbsp;Bejli odvrati: "Nema smisla da nagađam." Neka sada on govori.
<BR>&nbsp;&nbsp;&nbsp;&nbsp;&nbsp;"Kada biste mislili kao mnogi vaši ljudi, rekli biste da je to zato što preziremo žitelje Zemlje i što se bojimo da bi dodir s ljudima umanjio naš ugled i uprljao našu kastu. To nije tačno. Pravi odgovor je, ipak, sasvim očigledan. Medicinski pregled kroz koji ste prošli, kao i dekontaminacija, nisu stvar rituala. Potekli su iz potrebe."
<BR>&nbsp;&nbsp;&nbsp;&nbsp;&nbsp;"Bolest?"
<BR>&nbsp;&nbsp;&nbsp;&nbsp;&nbsp;"Da, bolest. Dragi moj gospodine Bejli, žitelji Zemlje, koji su naselili Spoljnje svetove, stizali su na planete na kojima uošte nije bilo zemaljskih bakterija ili virusa. Oni su sa sobom doneli i svoje bolesti, ali su takođe doneli poslednje medicinske i mikrobiološke metode. Morali su se boriti samo protiv malog broja mikroorganizama. Tamo nije bilo komaraca koji bi širili malariju, nije bilo puževa koji bi širili skistosomijazis. Uzročnici bolesti su uništeni i sada se uzgajaju simbiotske bakterije. Postepeno su se Spoljnji svetovi potpuno oslobodili bolesti. Prirodno, tokom vremena, ulazna procedura za useljavanje žitelja Zemlje bila je sve stroža, jer su Spoljnji svetovi bili sve manje otporni prema evntualnom unošenju bolesti."
<BR>&nbsp;&nbsp;&nbsp;&nbsp;&nbsp;"Nikad niste bili bolesni, dr Fastolfe?"
<BR>&nbsp;&nbsp;&nbsp;&nbsp;&nbsp;"Ne od parazitske bolesti, gospodine Bejli. Svi smo mi podložni degenerativnim bolestima, kao što je, recimo, arterioskleroza, ali ja nikad nisam bio, kako vi to kažete, prehlađen. Kad bih dobio grip, verovatno bih umro. Ja mu ne mogu pružiti nikakav otpor. To je neperilika Grada Svemiraca. Mi, koji smo došli ovamo, rizikujemo mnogo. Zemlja je puna bolesti protiv koji mi nemamo odbrane, nikakve prirodne odbrane. Eto, i vi sami nosite u sebi klice gotovo svih poznatih bolesti. Vi toga niste svesni, jer ih u svakom trenutku suzbijate antitoksinima i antitelima koje ste razvili tokom godina. Ja tih antitoksina nemam. Da li se još čudite što vam ne prilazim? Verujte mi, gospodine Bjeli, ja se pravim važan samo u samodbrani."
<BR>&nbsp;&nbsp;&nbsp;&nbsp;&nbsp;Bejli reče: "Ako je to istina, zašto se to ne objavi ljudima na Zemlji? Mislim, ako nije u pitanju vaša uobraženost, nego odbrana od stvarne fizičke opasnosti?"
<BR>&nbsp;&nbsp;&nbsp;&nbsp;&nbsp;Svemirac zatrese glavom: "Nas je vrlo malo, gospodine Bejli, i ne vole nas jer smo stranci. Svoju bezbednost održavamo na osnovu prilično krhkog prestiža nekakve superiorne klase. Ne možemo dopustiti da izgubimo tu fasadu, priznajući da nas je strah da se približimo nekom žitelju Zemlje. Ne možemo to učiniti barem sve dotle dok ne dođe do boljeg razumevanja između žitelja Zemlje i Svemiraca."
<BR>&nbsp;&nbsp;&nbsp;&nbsp;&nbsp;"Neće ni doći, dok bude ovako išlo. Baš zbog vaše superiornosti, mi vas... oni vas mrze."
<BR>&nbsp;&nbsp;&nbsp;&nbsp;&nbsp;"U tome i jeste problem. Mi smo toga potpuno svesni."
<BR>&nbsp;&nbsp;&nbsp;&nbsp;&nbsp;"Zna li komesar išta o tome?"
<BR>&nbsp;&nbsp;&nbsp;&nbsp;&nbsp;"Mi mu to nikada nismo ovako neposredno objasnili, kao sada vama. On je to možda i sam pogodio. Vrlo je inteligentan čovek."
<BR>&nbsp;&nbsp;&nbsp;&nbsp;&nbsp;"Da je pogodio, morao bi mi reći", primeti Bejli zamišljeno.
<BR>&nbsp;&nbsp;&nbsp;&nbsp;&nbsp;Dr Fastolf podiže obrve. "Da vam je rekao, ne biste ni pomislili da je R. Denil Svemirac - čovek. Je li tako?"
<BR>&nbsp;&nbsp;&nbsp;&nbsp;&nbsp;Bejli je slegao ramenima, kao da o tome više ne želi da razgovara.
<BR>&nbsp;&nbsp;&nbsp;&nbsp;&nbsp;Ali dr Fastolf je nastavio: "To je istina. Ako ostavimo po strani psihološke teškoće, to jest strahoviti efekat koji bi na nas proizveli buka i gužva, i dalje bismo bili suočeni sa činjenicama da bi, za svakog od nas, ulazak u Grad bio ravan smrtnoj presudi. Zato je dr Sarton i započeo rad na projektu s humanoidnim robotima. Trebalo je da zemene ljude, da budu sazdani tako da uđu u Grad umesto nas..."
<BR>&nbsp;&nbsp;&nbsp;&nbsp;&nbsp;"To mi je objasnio i R. Denil."
<BR>&nbsp;&nbsp;&nbsp;&nbsp;&nbsp;"Ne slažete se s time?"
<BR>&nbsp;&nbsp;&nbsp;&nbsp;&nbsp;"Slušajte", reče Bejli, "budući da ovako otvoreno govorimo, dopustite da vas nešto upitam jednostavnim rečima. Zašto ste vi, Svemirci, došli na Zemlju? Zašto nas ne ostavite na miru?"
<BR>&nbsp;&nbsp;&nbsp;&nbsp;&nbsp;Fastolf reče, očigledno iznenađen: "Jeste li zadovoljni životom na Zemlji?"
<BR>&nbsp;&nbsp;&nbsp;&nbsp;&nbsp;"Pa, nekako guramo."
<BR>&nbsp;&nbsp;&nbsp;&nbsp;&nbsp;"Da, ali koliko će dugo o trajati? Broj žitelja neprestano raste. Raspoložive kalorije već su toliko oskudne da mogu zadovoljavati potebe samo uz najveće napore. Čoveče, Zemlja se nalazi u ćorsokaku."
<BR>&nbsp;&nbsp;&nbsp;&nbsp;&nbsp;"Guramo, ipak", ponovi tvrdoglavo Bejli.
<BR>&nbsp;&nbsp;&nbsp;&nbsp;&nbsp;"Na jedvite jade. Grad kao Njujork mora uložiti ogromne napore da bi dobavljao vodu i uklanjao otpatke. Atomske centrale u neprestanom su pogonu i crpe gorivo iz uranskih zaliha koje postaju sve manje i manje, a teško ih je dobavljati čak i sa drugih planeta. S druge strane, potrebe sve više rastu. Život u Gradu zavisi u svakom trenutku od isporuka proizvoda s kvaščevih farmi i minerala iz hidroponskih fabrika. Vazduh mora neprestano biti u cirkulaciji. Ravnoteža, u kojoj živite, vrlo je osetljiva u svakom pogledu i svake godine postaje sve osetljivija. Šta bi se dogodilo Njujorku kada bi se ogromni dovoz i odvoz prekinuo samo na jedan jedini sat?"
<BR>&nbsp;&nbsp;&nbsp;&nbsp;&nbsp;"To se nije nikad dogodilo."
<BR>&nbsp;&nbsp;&nbsp;&nbsp;&nbsp;"To ne znači da se ne može dogoditi. U stara vremena pojedine velike naseljene skupine bile su gotovo u potpunosti samodovoljne i živele su od proizvoda sa susednih farmi. Ništa im nije moglo naneti štetu, osim elementarne nesreće, kao što su, na primer poplava, epidemija ili suša. Kako su te skupine rasle, tako se i tehnologija usavršavala. Lokalne štete mogle su se otkloniti pribavljanjem pomoći iz udaljenih krajeva, ali tako su sve veća područja postajala međusobno zavisna. U srednjevekovnim vremenima, u otvorenim gradovima, čak i u onim najvećim, stanovništvo je moglo živeti od zaliha hrane gotovo čitave sedmice. Kada je Njujork prvi put postao Grad, nije mogao živeti od zaliha ni jedan dan. Sada ne bi izdržao ni jedan sat. Nesreća, koja bi pre deset hiljada godina bila samo neugodna, pre hiljadu godina samo ozbiljna, pre sto godina akutna, sada bi nesumnjivo bila kobna."
<BR>&nbsp;&nbsp;&nbsp;&nbsp;&nbsp;Bejli se nemirno pomerao na stolici. "To sam već i ranije čuo. Medijevalisti žele da se rasture Gradovi. Oni žele da se vratimo zemlji i prirodnoj obradi zemlje. Mislim, lično, da su ludi; mi to ne možemo učiniti. Ima nas previše, a, pored toga, u istoriji se nikad nije moglo ići unatrag, već samo unapred. Naravno, kad iseljavanje ne bi bilo ograničeno..."
<BR>&nbsp;&nbsp;&nbsp;&nbsp;&nbsp;"Znate i sami zašto mora biti ograničeno."
<BR>&nbsp;&nbsp;&nbsp;&nbsp;&nbsp;"Pa, šta onda da radimo? U čorsokaku smo."
<BR>&nbsp;&nbsp;&nbsp;&nbsp;&nbsp;"Zašto se ne biste iseljavali na neke nove svetove? U Galaksiji ima stotinu milijardi zvezda. Računa se da ima bar stotinu miliona nastanjivanih planeta, ili takvih koje se mogu učiniti prikladnim za ljudski život.
<BR>&nbsp;&nbsp;&nbsp;&nbsp;&nbsp;"To je smešno."
<BR>&nbsp;&nbsp;&nbsp;&nbsp;&nbsp;"Zašto?" upita dr Fastolf vatreno. "Zašto bi taj predlog bio smešan? Žitelji Zemlje su u prošlosti naseljavali druge planete. Preko trideset do pedeset Spoljnjih svetova, uključujući i moju rodnu Auroru, naselili su upravo žitelji Zemlje. Zar naseljavanje nije više moguće?"
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Nemate odgovor? Dopustite da vam ja odgovorim. Ako kolonizacija zaista nije moguća, to je samo zato što se na Zemlji razvila kultura Gradova. Pre postanka Gradova, ljudski život na Zemlji nije bio tako specijalizovan, da se ljudi ne bi mogli osloboditi i početi sve iznova na nekom novom svetu. Učinili su to trideset puta. Ali sada su se žitelji Zemlje tako zatvorili, ukopali u zatvore pod čeličnim nebom, u kojima su se zauvek zarobili. Vi, gospodine Bejli, ne možete čak ni da poverujete u to da bi neki žitelji Grada mogao preći preko otvorenog prostora, makar samo do Grada Svemiraca. Preći prostor do novog sveta sigurno za vas predstavlja potpunu nemogućnost. Urbanizam upropašćuje Zemlju, gospodine."
<BR>&nbsp;&nbsp;&nbsp;&nbsp;&nbsp;Bejli besno odvrati. "Pa šta onda? Šta se to vas tiče? To je naš problem i mi ćemo ga sami rešiti. Ako ga ne rešimo, to će biti naš originalni put u pakao":
<BR>&nbsp;&nbsp;&nbsp;&nbsp;&nbsp;"Mislite li da je vaš vlastiti put u pakao bolji nego put nekoga drugog u nebo? Znam kako se osećate. Nije prijatno slušati kako vam stranac drži propovedi. Premda, ja bih zaista želeo da vaši ljudi mogu nama držati propovedi, jer i mi smo suočeni s problemom koji je potpuno blizak vašem."
<BR>&nbsp;&nbsp;&nbsp;&nbsp;&nbsp;Bejli se zlobno nasmeši: "Prenaseljenost?"
<BR>&nbsp;&nbsp;&nbsp;&nbsp;&nbsp;"Rekao sam blizak, a ne jednak. Naš je problem u premalom broju žitelja. Šta biste rekli, koliko mi je godina?"
<BR>&nbsp;&nbsp;&nbsp;&nbsp;&nbsp;Bejli se zamisli, a onda namerno reče više nego što je mislio: "Rekao bih - šezdeset."
<BR>&nbsp;&nbsp;&nbsp;&nbsp;&nbsp;"Morali biste reći - sto šezdeset."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;"Sledećeg rođendana, da budemo tačni, imaću sto šezdeset tri godine. Nije to nikakav trik. Računam u standardnim zemaljskim godinama. Ako budem srećan, ako se budem čuvao i ako ne uhvatim neku bolest na Zemlji, doživeću još toliko. Ljudi na Aurori žive i preko tri stotine pedeset godina. A dužina života neprestano se povećava."
<BR>&nbsp;&nbsp;&nbsp;&nbsp;&nbsp;Bejli pogleda R. Denila, koji je ceo ovaj razgovor propraćao ravnodušnim mukom, kao da od njega traži potvrdu.
<BR>&nbsp;&nbsp;&nbsp;&nbsp;&nbsp;Zatim reče: "Kako je to moguće?"
<BR>&nbsp;&nbsp;&nbsp;&nbsp;&nbsp;"U društvu gde je priraštaj vrlo mali, moramo se usredsrediti na proučavanje gerontologije, istražiti kako čovek može produžiti svoj život. U svetu kao što je vaš produženje života bilo bi katastrofalno. Vi ne biste mogli podneti povećanje broja žitelja, koje bi tome usledilo. Na Aurori ima mesta za tristagodišnjake. Naravno, dugi život postaje dvostruko i trostruko vredniji od kratkog.
<BR>&nbsp;&nbsp;&nbsp;&nbsp;&nbsp;Kada biste vi sada umrli, izgubili biste možda četrdeset godina svoga života, možda još manje. Ako ja umrem, gubim stotinu pedeset godina, verovatno i više. U kulturi kao što je naša, život pojedinaca ima prvenstvenu važnost. Naš priraštaj je vrlo nizak i povećanje broja žitelja strogo se kontroliše. Mi održavamo određeni odnos između broja robota i ljudi, odnos koji pojedincu omogućava najveću udobnost. Logično, razvoj dece vrlo se pažljivo kontroliše, kako bi se sprečile sve fizičke i mentalne slabosti, i pojedincu s takvim osobinama ne bi se dopustilo da odraste."
<BR>&nbsp;&nbsp;&nbsp;&nbsp;&nbsp;Bejli ga prekide: "Želite li time da kažete da ih ubijate, ako oni..."
<BR>&nbsp;&nbsp;&nbsp;&nbsp;&nbsp;"Ako nam ne odgovaraju. Uveravam vas, ubijamo ih sasvim bezbolno. Vidim da se užasavate te pomisli, upravo onako kao što se mi užasavamo kad čujemo za zemaljsko nekontrolisano rađanje."
<BR>&nbsp;&nbsp;&nbsp;&nbsp;&nbsp;"Rađanje je i kod nas ograničeno, dr Fastolfe. Svakoj se porodici dopušta određeni broj dece."
<BR>&nbsp;&nbsp;&nbsp;&nbsp;&nbsp;Dr Fastolf se nasmeši s razumevanjem. "Određeni broj bilo kakve, dece, a ne određeni broj zdrave dece. Ali čak i tako postoji veliki broj nezakonito rođenih i vaše se stanovništvo neprestano povećava."
<BR>&nbsp;&nbsp;&nbsp;&nbsp;&nbsp;"Ko može suditi o tome koje dete sme da ostane u životu?"
<BR>&nbsp;&nbsp;&nbsp;&nbsp;&nbsp;"To je prilično složeno pitanje i na njega se ne može odgovoriti jednom rečenicom. Jednog ćemo dana o tome podrobno razgovarati."
<BR>&nbsp;&nbsp;&nbsp;&nbsp;&nbsp;"Ali u čemu je vaš problem? Reklo bi se da ste zadovoljni svojim društvom."
<BR>&nbsp;&nbsp;&nbsp;&nbsp;&nbsp;"Naše društvo je postojano. U tome je neprilika. Previše je postojano."
<BR>&nbsp;&nbsp;&nbsp;&nbsp;&nbsp;Bejli reče: "Ni sa čim niste zadovoljni. Prema vama, naša civilizacija se nalazi na rubu haosa, a vaša vam je previše postojana."
<BR>&nbsp;&nbsp;&nbsp;&nbsp;&nbsp;"I u jednom i u drugom krije se opasnost. Nijedan od Spoljnjih svetova nije naselio neku novu planetu već dva i po stoleća. Nema nade za takvu kolonizaciju ni u budućnosti. Naš život na Spoljnjim svetovima previše je dug da bismo ga rizikovali, a živimo previše udobno da bismo takav život napustili."
<BR>&nbsp;&nbsp;&nbsp;&nbsp;&nbsp;"Ne znam da li je baš tako, dr. Fastolfe. Vi ste došli na Zemlju. Vi rizikujete da se zarazite."
<BR>&nbsp;&nbsp;&nbsp;&nbsp;&nbsp;"Istina. Ima i među nama onih, gospodine Bejli, koji osećaju da je budućnost ljudske rase vredna gubitka pojedinačnog života. Žao mi je, ipak, što moram reći da nas ima vrlo malo."
<BR>&nbsp;&nbsp;&nbsp;&nbsp;&nbsp;"U redu. Sada dolazimo na stvar. Šta Grad Svemiraca može u tom pogledu učiniti?"
<BR>&nbsp;&nbsp;&nbsp;&nbsp;&nbsp;"Pokušavajući da uvedemo robote na Zemlji, mi činimo sve što možemo da bismo uništili ravnotežu gradske ekonomije."
<BR>&nbsp;&nbsp;&nbsp;&nbsp;&nbsp;"I tako nam pomažete?" Bejlijeve usne zadrhtaše. "Želite li da kažete da namerno stvarate mase otpuštenih i nezaposlenih ljudi?"
<BR>&nbsp;&nbsp;&nbsp;&nbsp;&nbsp;"Ne zato što smo surovi ili hiroviti, verujte mi. Masa otpuštenih, kako ih vi nazivate, upravo je ono što nam je potrebno, da bismo stvorili jezgro budućih iseljenika. Nekadašnja Amerika bila je otkrivena brodovima na kojima su plovili bivši zatvorenici. Zar ne vidite da će upravo taj vaš čelični oklop oko Grada dovesti do potpunog otpuštanja ljudi? Takvi ljudi nemaju ništa da izgube, a mogu mnogo dobiti ako napuste Zemlji."
<BR>&nbsp;&nbsp;&nbsp;&nbsp;&nbsp;"Ali za sada to ne deluje."
<BR>&nbsp;&nbsp;&nbsp;&nbsp;&nbsp;"Ne, ne deluje", reče tužno dr Fastolf. "Nešto nije u redu. Otpor žitelja Zemlje prema robotima prestavlja veliku prepreku. A upravo ti roboti mogu pratiti ljude, smanjiti im teškoće početnog prilagođavanja na novom svetu, i, uopšte, pomoći im pri kolonizaciji."
<BR>&nbsp;&nbsp;&nbsp;&nbsp;&nbsp;"Pa šta onda? Još više Spoljnjih svetova?"
<BR>&nbsp;&nbsp;&nbsp;&nbsp;&nbsp;"Ne. Spoljnji svetovi su stvoreni pre Urbane ere, pre nego što su se Gradovi rasprostrli po Zemlji. Nove kolonije će se stvarati na osnovu gradskog nasleđa, a uz početke C/Fe kulture. To će biti sinteza, ukrštanje. Kako sada stvari stoje, zemaljsko ustrostvo mora propasti u najbližoj budućnosti. Spoljnji svetovi će se polako degenerisati i propasti u nešto daljoj budućnosti, ali nove će kolonije biti zdravo seme koje će u sebi objediniti ono što je najbolje iz obe kulture. Njihovim odnosom prema starijim svetovima, naročito prema Zemlji, i mi sami možemo dobiti iskru novog života."
<BR>&nbsp;&nbsp;&nbsp;&nbsp;&nbsp;"Ne znam. Sve je to nejasno, dr Fastolfe."
<BR>&nbsp;&nbsp;&nbsp;&nbsp;&nbsp;"Da, to sve liči na san. Ali, razmislite o tome." Svemirac je naglo ustao. "Proveo sam s vama više vremna nego što sam nameravao. Zapravo, mnogo više nego što dopušta zdravstvena služba. Dozvolite da se udaljim."
<BR>&nbsp;&nbsp;&nbsp;&nbsp;&nbsp;Bejli i R. Denil izišli su iz kuće. Još jednom se na njih spustilo sunce, pod drugim uglom, sada nešto žuće. Bejli se nejasno pitao da li na nekom drugom svetu sunce možda izgleda drugačije. Manje grubo i metalno. Prihvatljivije. Drugi svet? Ružni Svemirac s klempavim ušima ispunio mu je mozak čudnim slikama. Da li su lekari na Aurori jednom pogledali malog Fastolfa i ispitivali može li mu se dopustiti da odraste? Zar nije bio previše ružan? Ili možda njihov kriterijum uopšte ne uključuje fizički izgled? Kada ružnoća postaje deformisanost, a koje deformisanosti...?
<BR>&nbsp;&nbsp;&nbsp;&nbsp;&nbsp;Ali kad je sunčeve svetlosti nestalo i kad su prošli kroz prva vrata koja su vodila u lične prostorije, to se raspoloženje raspršilo.
<BR>&nbsp;&nbsp;&nbsp;&nbsp;&nbsp;Bejli je u očajanju zatresao glavom. Sve je to bilo smešno. Prisiljavati žitelje Zemlje da emigriraju, da bi se stvorilo novo društvo. Sve je to glupost. Šta ovi Svemirci zapravo hoće? Razmišljao je dalje i nije došao ni do kakvog zaključka.
<BR>&nbsp;&nbsp;&nbsp;&nbsp;&nbsp;Polako su se vozili policijskim kolima niz gradski hodnik. Bejli se opet nalazio u svojoj stvarnosti. Osećao je toplu i udobnu težinu revolvera na boku. Buka i treperavi gradski život bili su tako topli, tako ugodni.
<BR>&nbsp;&nbsp;&nbsp;&nbsp;&nbsp;S čuđenjem je pomislio: Grad i miriše.
<BR>&nbsp;&nbsp;&nbsp;&nbsp;&nbsp;Pomislio je na dvadeset miliona ljudskih bića, nabijenih u čelične zidove velike pećine, i prvi put u životu pomirisao ih nozdrvama koje je isprao vazduh otvorenog prostora.
<BR>&nbsp;&nbsp;&nbsp;&nbsp;&nbsp;Pomislio je: da li bi bilo drugačije na drugom svetu? Manje ljudi i više vazduha - čistijeg?
<BR>&nbsp;&nbsp;&nbsp;&nbsp;&nbsp;Ali poslepodnevni urlik Grada ih je okružio, miris se izgubio i Bejli se pomalo zastideo samog sebe.
<BR>&nbsp;&nbsp;&nbsp;&nbsp;&nbsp;Povukao je polugu i pustio veću količinu energije u akcelerator. Policijska kola naglo su pojurila praznim auto-putem.
<BR>&nbsp;&nbsp;&nbsp;&nbsp;&nbsp;"Denile", rekao je.
<BR>&nbsp;&nbsp;&nbsp;&nbsp;&nbsp;"Da, Elija."
<BR>&nbsp;&nbsp;&nbsp;&nbsp;&nbsp;"Zašto mi je dr Fastolf govorio sve ono?"
<BR>&nbsp;&nbsp;&nbsp;&nbsp;&nbsp;"Čini mi se verovatno, Elija, da je želeo da ti ukaže na važnost ove istrage. Mi nismo ovde samo zato da rešimo ubistvo, već i da spasemo Grad Svemiraca, a time i budućnost ljudske rase."
<BR>&nbsp;&nbsp;&nbsp;&nbsp;&nbsp;Bejli suvo odvrati: "Mislim da bi bilo bolje da mi je pokazao poprište zločina i da mi je dopustio da govorim s ljudima koji su pronašli telo."
<BR>&nbsp;&nbsp;&nbsp;&nbsp;&nbsp;"Sumnjam da bi išta našao, Elija. Bili smo vrlo temeljni."
<BR>&nbsp;&nbsp;&nbsp;&nbsp;&nbsp;"Jeste li? Niste ništa našli? Nikakav trag? Nikakav putokaz?"
<BR>&nbsp;&nbsp;&nbsp;&nbsp;&nbsp;"Nismo, tu si u pravu. Odgovor se mora nalaziti u Gradu. Ipak, da budem precizan, sumnjali smo na jednog čoveka."
<BR>&nbsp;&nbsp;&nbsp;&nbsp;&nbsp;"Šta? Ništa mi o tome nisi rekao."
<BR>&nbsp;&nbsp;&nbsp;&nbsp;&nbsp;"Mislio sam da nije potrebno, Elija. Očigledno je da jedan čovek može biti automatski osumnjičen."
<BR>&nbsp;&nbsp;&nbsp;&nbsp;&nbsp;"Ko? Do đavola, ko?"
<BR>&nbsp;&nbsp;&nbsp;&nbsp;&nbsp;"Jedini žitelj Zemlje koji je bio na poprištu zločina. Komesar Džulijus Enderbi."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
