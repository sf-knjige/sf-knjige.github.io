<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>HAMOND
<P>&nbsp;&nbsp;&nbsp;&nbsp;&nbsp;Džon Hamond teško se spustio na mokru zemlju na padini i pokušao da dođe do daha. Blagi Bože, ala je vruće. Vruće i vlažno. Osećao se kao da diše kroz sunđer.
<BR>&nbsp;&nbsp;&nbsp;&nbsp;&nbsp;Pogledao je dole na dno potoka, sada četrdeset stopa ispod njega. Činilo mu se da su prošli sati otkad je ostavio vodu koja je žuborila i počeo da se penje uzbrdo. Zglob mu je sada bio natekao i tamnoljubičast. Uopšte nije mogao da se osloni na njega. Morao je da skače uzbrdo na drugoj nogi, koja je sada gorela od bola usled napora.
<BR>&nbsp;&nbsp;&nbsp;&nbsp;&nbsp;A bio je i žedan. Pre nego što je ostavio potočić, napio se iz njega, iako je znao da to nije pametno. Sada je osećao vrtoglavicu i svet se ponekad okretao oko njega. Imao je problema sa ravnotežom. Ali znao je da mora da se popne gore i vrati na stazu. Tokom proteklog sata nekoliko puta mu se učinilo da čuje korake i svaki put je vikao u pomoć. Ali, nekako, glas mu nije dopirao dovoljno daleko; nisu ga spasili. I tako, dok je popodne odmicalo, počinjao je da shvata da će morati da se popne gore, sa ozleđenom nogom ili ne. A to je sada radio.
<BR>&nbsp;&nbsp;&nbsp;&nbsp;&nbsp;Ta prokleta deca.
<BR>&nbsp;&nbsp;&nbsp;&nbsp;&nbsp;Hamond je odmahnuo glavom, pokušavajući da je razbistri. Peo se više od jednog sata i prešao je samo trećinu puta do vrha. A bio je umoran, dahtao je kao kakav mator pas. Noga mu je pulsirala. Vrtelo mu se u glavi. Naravno, znao je da mu ne preti nikakva opasnost - pobogu, gotovo može da vidi svoj bungalov - ali morao je da prizna da je umoran. Dok je sedeo na padini, otkrio je da više uopšte ne želi da se pokreće.
<BR>&nbsp;&nbsp;&nbsp;&nbsp;&nbsp;A zašto i ne bio umoran? pomislio je. Imao je sedamdeset šest godina. To nisu godine da se penješ unaokolo po brdima. Čak i kad je čovek, kao Hamond, u vrhunskoj kondiciji za svoje godine. Lično, očekivao je da će doživeti stotu. Bilo je to samo pitanje vođenja računa o sebi, o vođenja računa o stvarima kako nailaze. Naravno da je imao puno razloga da živi. Ostale parkove da sagradi. Ostala čuda da stvori...
<BR>&nbsp;&nbsp;&nbsp;&nbsp;&nbsp;Čuo je cičanje, a onda i čavrljanje. Neke ptičice, skakuću po niskom rastinju. Celo posle podne čuo je neke životinjice. Ovde je bilo svačega: pacova, oposuma, zmija.
<BR>&nbsp;&nbsp;&nbsp;&nbsp;&nbsp;Cičanje je postalo glasnije i delići zemlje otkotrljali su se nizbrdo pored njega. Nešto je dolazilo. Onda je ugledao tamnozelenu životinju kako skakuće nizbrdo prema njemu... i još jednu... i još jednu.
<BR>&nbsp;&nbsp;&nbsp;&nbsp;&nbsp;Kompići, pomisli on. Prožela ga je jeza.
<BR>&nbsp;&nbsp;&nbsp;&nbsp;&nbsp;Lešinari.
<BR>&nbsp;&nbsp;&nbsp;&nbsp;&nbsp;Kompići nisu delovali opasno. Bili su veliki kao pilići i kretali su se gore-dole uz nervozne trzaje, kao pilići. Međutim, on je znao da su otrovni. Njihovi ugrizi unosili su otrov sporog dejstva koji su koristili da ubiju osakaćene životinje.
<BR>&nbsp;&nbsp;&nbsp;&nbsp;&nbsp;Osakaćene životinje, pomisli on, namršten.
<BR>&nbsp;&nbsp;&nbsp;&nbsp;&nbsp;Prvi kompić seo je na padinu i netremice ga posmatrao. Ostao je oko pet stopa dalje, van Hamondovog domašaja i samo ga posmatrao. Uskoro su stigli i ostali i stali u red. Gledali ga. Skakali su gore-dole, čavrljali i mahali malim ručicama s kandžama.
<BR>&nbsp;&nbsp;&nbsp;&nbsp;&nbsp;"Iš! Beži!" reče on i baci kamen.
<BR>&nbsp;&nbsp;&nbsp;&nbsp;&nbsp;Kompići su se povukli, ali samo stopu-dve. Nisu se plašili. Činilo se kao da znaju da ne može da ih povredi.
<BR>&nbsp;&nbsp;&nbsp;&nbsp;&nbsp;Ljutito, Hamond je odlomio granu sa drveta i zamahao njome prema njima. Kompići su odskakali, hvatali se za lišće, veselo cičali. izgledalo je kao da misle da se on igra.
<BR>&nbsp;&nbsp;&nbsp;&nbsp;&nbsp;Ponovo je pomislio na otrov. Setio se da je jednog od hranilaca ujeo kompić u kavezu. Hranilac je rekao da je otrov bio kao narkotik - umirivao je, izazivao san. Bez bola.
<BR>&nbsp;&nbsp;&nbsp;&nbsp;&nbsp;Samo ti se spava.
<BR>&nbsp;&nbsp;&nbsp;&nbsp;&nbsp;Do đavola s tim, pomisli on. Hamond je podigao kamen, pažljivo naciljao i bacio ga. Pogodio je jednog kompića pravo u grudi. Životinjica je uzbunjeno vrisnula kad je pala unazad i preturila se preko glave. Ostale životinje smesta su se povukle.
<BR>&nbsp;&nbsp;&nbsp;&nbsp;&nbsp;Tako je bolje.
<BR>&nbsp;&nbsp;&nbsp;&nbsp;&nbsp;Hamond se okrenuo i ponovo počeo da se penje. Držao se obema rukama za grane i skakutao na levoj nozi, osećajući bol u bedru. Nije prešao više od deset stopa, kad mu je jedan kompić skočio na leđa. Divlje je zamahao rukama i zbacio životinju, međutim, izgubio je ravnotežu i skliznuo nizbrdo. Kad se zaustavio, drugi kompić bacio se napred i odgizao mu parčence mesa s ruke. Užasnuto je pogledao krv koja mu je tekla preko prstiju. Okrenuo se i ponovo počeo da se vere uzbrdo.
<BR>&nbsp;&nbsp;&nbsp;&nbsp;&nbsp;Još jedan kompić skočio mu je na leđa i on oseti kratak, oštar bol kada ga je ujeo za stražnju stranu vrata. Hamond je vrisnuo i udarcem sklonio životinju. Okrenuo se licem prema životinjama, teško dišući, a oni su stajali svuda oko njega, skakali gore-dole i krivili vratove, posmatrali ga. Osetio je kako mu sa mesta ugriza na vratu toplota teče kroz ramena, niz kičmu.
<BR>&nbsp;&nbsp;&nbsp;&nbsp;&nbsp;Ležao je leđima na padini i počeo da oseća čudno opuštanje, odvajanje od samog sebe. Ali shvatio je ništa nije pogrešno. Nije načinjena nikakva greška. Malkolm je potpuno pogrešio u svojoj analizi. Hamond je ležao jako miran, miran kao dete u kolevci, i osećao se savršeno spokojno. Kada je sledeći kompić prišao i ujeo ga za članak, preko volje je pokušao da ga šutne. Životinjice su mu prišle. Uskoro su čavrljale svuda oko njega, poput uzbuđenih ptica. Podigao je glavu kad mu je jedan drugi kompić skočio na grudi; životinja je bila iznenađujuće laka i nežna. Hamond je osetio samo slabu bol, jako slabu, kad je kompić počeo da mu grize vrat.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
