<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PLAŽA
<P>&nbsp;&nbsp;&nbsp;&nbsp;&nbsp;Jureći dinosauruse, prateći betonske krivine i nagibe, Grant je iznenada izleteo iz pećinskog otvora i obreo se na plaži, gledajući u Pacifik. Svuda oko njega mladi velociraptori vijali su se i skakutali po pesku. Međutim, jedna po jedna, životinje su se vratile u senku palmi na ivici močvare mangrova i ostale tamo da stoje, poređane na svoj čudan način, i posmatraju okean. Ukočeno su zurile u pravcu juga.
<BR>&nbsp;&nbsp;&nbsp;&nbsp;&nbsp;"Ne shvatam", reče Đenaro.
<BR>&nbsp;&nbsp;&nbsp;&nbsp;&nbsp;"Ni ja", reče Grant, "osim što očigledno ne vole sunce." Na plaži nije bilo nešto posebno sunčano; vetar je nosio laku izmaglicu, a okean je bio mutan. Ali zašto su tako nenadano napustili leglo? Šta je dovelo celu koloniju na plažu?
<BR>&nbsp;&nbsp;&nbsp;&nbsp;&nbsp;Đenaro je podigao brojčanik sata i pogledao u pravcu u kome su životinje stajale. "Severoistok-jugozapad. Isto kao i pre."
<BR>&nbsp;&nbsp;&nbsp;&nbsp;&nbsp;Iza plae, dublje među drveĆem, čuli su brujanje električne ograde. "Barem znamo kako iziđu izvan ograde", reče Eli.
<BR>&nbsp;&nbsp;&nbsp;&nbsp;&nbsp;Čuli su tutnjanje morskih dizel-motora i kroz maglu ugledali brod koji se pomaljao na jugu. Veliki teretnjak polako se kretao ka severu.
<BR>&nbsp;&nbsp;&nbsp;&nbsp;&nbsp;"Znači, zato su izišli?" reče Đenaro.
<BR>&nbsp;&nbsp;&nbsp;&nbsp;&nbsp;Grant klimnu glavom. "Mora da su čuli da dolazi."
<BR>&nbsp;&nbsp;&nbsp;&nbsp;&nbsp;Dok je teretnjak prolazio, životinje su ga posmatrale, ćutke stojeći, osim što bi povremeno neka začavrljala ili ciknula. Grant je bio zapanjen usklađenošću njihovog ponašanja, načinom na koji su se kretali i delovali kao grupa. Ali možda to i nije bilo tako tajanstveno. U svom umu, ponovo je razvijao film događaja koji su otpočeli u pećini.
<BR>&nbsp;&nbsp;&nbsp;&nbsp;&nbsp;Prvo su se bebe uznemirile. Zatim su i odrasli primetili. A na kraju sve životinje su u stammpedu pojurile prema obali. Taj redosled događaja kao da je govorio da su mlađe životinje, sa oštrijim sluhom, prve otkrile brod. Onda su odrasli poveli trupu napolje na plažu. I dok je Grant gledao, video je da su odrasli sad preuzeli brigu. Duž plaže postojala je očigledna prostorna organizacija, a način na koji su se životinje raspoređivale, nije bio slobodan i pomerljiv, kao unutra. Više je bio pravilan, gotovo vojnički. Odrasle životinje bile su razmaknute na svakih desetak jardi, svaka okružena skupinom beba. Mladunčad je bila raspoređena između, i to nešto ispred, odraslih.
<BR>&nbsp;&nbsp;&nbsp;&nbsp;&nbsp;Ali Grant je takođe uočio da svi odrasli nisu jednaki. Bila je tu jedna ženka sa prepoznatljivom prugom duž glave, a ona je bila u samom središtu grupe koja se raspoređivala duž plaže. Ta ista ženka stajala je i u središtu područja legla. Pretpostavljao je da su, kao i određene skupine majmuna, raptori organizovani kao matrijahatni čopor, a da je je prugasta životinja alfa ženka kolonije. Primetio je da su mužjaci raspoređeni u odbrambenoj formaciji po obodu grupe. Ali za razliku od majmuna, koji su bili labavo i rastegljivo organizovani, dinosaurusi su se rasporedili u krutoj formaciji - činilo se, gotovo vojničkoj. A tu je bila i čudnovata severoistočno-jugozapadna orijentacija. To je prevazilazilo Grantove mogućnosti. Međutim, on nekako i nije bio iznenađen. Paleontolozi su toliko dugo već iskopavali kosti da su zaboravili koliko je malo informacija moguće napabirčiti iz skeleta. Kosti mogu ponešto reći o opštem izgledu neke životinje, njenoj visini i težini. Možda mogu reći i nešto o tome kako su mišići bili vezani i, iz toga, ponešto o grubom ponašanju životinje tokom njenog veka. Možda mogu pružiti podatke o nekoliko bolesti koje napadaju kosti. Međutim, skelet je, zaista, jadna stvarčica da se iz nje pokuša da izvede zaključak o ukupnom ponašanju nekog organizma.
<BR>&nbsp;&nbsp;&nbsp;&nbsp;&nbsp;A pošto su kosti bile jedino što su paleontolozi imali, morali su ih ih koristiti. Kao i ostali paleontolozi, i Grant je postao pravi stručnjak za rad sa kostima. I negde duž puta, počeo je da zaboravlja nešto što nije moguće dokazati - da su dinosaurusi možda bili potpuno različite životinje, da su njihovo ponašanje i društveni život bili organizovani na način potpuno tajanstven njihovim potomcima, sisarima. Da, pošto su dinosaurusi u suštini ptice...
<BR>&nbsp;&nbsp;&nbsp;&nbsp;&nbsp;"O, moj Bože", reče Grant.
<BR>&nbsp;&nbsp;&nbsp;&nbsp;&nbsp;Netremice je posmatrao raptore, poređane duž obale u krutoj formaciji, kako ćutke posmatraju brod. I iznenada shvatio u šta gleda.
<BR>&nbsp;&nbsp;&nbsp;&nbsp;&nbsp;"Ove životinje", reče Đenaro, vrteći glavom, "izgleda da očajnički pokušavaju da pobegnu odavde."
<BR>&nbsp;&nbsp;&nbsp;&nbsp;&nbsp;"Ne", reče Grant. "One uopšte ne žele da pobegnu."
<BR>&nbsp;&nbsp;&nbsp;&nbsp;&nbsp;"Ne žele?"
<BR>&nbsp;&nbsp;&nbsp;&nbsp;&nbsp;Ne", reče Grant. "One žele da migriraju."
</P></TD></TR></TABLE>
<P class="next">
<A HREF=p67.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
