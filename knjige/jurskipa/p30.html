<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VELIKI REKS
<P>&nbsp;&nbsp;&nbsp;&nbsp;&nbsp;"Moćni tiranosaurus javio se kasno u istoriji dinosaurusa. Dinosaurusi su vladali zemljom sto dvadeset miliona godina, ali tiranosaurusi su živeli samo u poslednjih petnaest miliona godina tog razdoblja."
<BR>&nbsp;&nbsp;&nbsp;&nbsp;&nbsp;Džip se zaustavio na usponu na brdo. Bili su iznad šumovitog područja koje se spuštalo ka ivici lagune. Sunce se spuštalo ka zapadu i tonulo u maglovito obzorje. Ceo pejzaž Jurskog parka bio je okupan mekim svetlom; senke su se produžavale. Površinom lagune mreškali su se ružičasti talasići. Dalje ka jugu, videli su skladne vratove apatosaurusa koji su stajali na ivici vode; tela su im se ogledala na pokretnoj površini. Bilo je tiho, osim blagog cvrčanja cvrčaka. Dok su posmatrali taj pejzaž, mogli su lako da poveruju da su preneti milionima godina u prošlost u nestali svet.
<BR>&nbsp;&nbsp;&nbsp;&nbsp;&nbsp;"Deluje, zar ne?" čuli su kako Ed Redžis govori preko interkoma. "Volim da ponekad uveče dođem ovde. I samo sedim."
<BR>&nbsp;&nbsp;&nbsp;&nbsp;&nbsp;Grant nije bio impresioniran. "Gde je ti-reks?"
<BR>&nbsp;&nbsp;&nbsp;&nbsp;&nbsp;"Dobro pitanje. Mali često može da se vidi dole u laguni. Laguna je poribljena. Mali je naučio da lovi ribu. Zanimljivo je kako to radi. Ne koristi ruke već zaroni celu glavu pod vodu. Kao ptica."
<BR>&nbsp;&nbsp;&nbsp;&nbsp;&nbsp;"Mali?"
<BR>&nbsp;&nbsp;&nbsp;&nbsp;&nbsp;"Mali ti-reks. On je mladunac, dve godine star i oko trećinu izrastao. Visok je osam stopa, težak tonu i po. Drugi je potpuno izrastao tiranosaurus. Ali, u ovom trenutku ga ne vidim."
<BR>&nbsp;&nbsp;&nbsp;&nbsp;&nbsp;"Možda lovi apatosauruse", reče Grant.
<BR>&nbsp;&nbsp;&nbsp;&nbsp;&nbsp;Redžis se nasmejao; glas mu je bio piskav preko radija. "Bi on, kad bi mogao, verujte mi. Ponekad stoji pored lagune, gleda ih i maše ručicama, razočaran. Međutim, teritorija ti-reksa potpuno je okružena šančevima i ogradama. Sklonili su se od pogleda, ali, verujte mi, on ne može nigde da ode."
<BR>&nbsp;&nbsp;&nbsp;&nbsp;&nbsp;"Pa gde je onda?"
<BR>&nbsp;&nbsp;&nbsp;&nbsp;&nbsp;"Krije se", reče Redžis. "Pomalo je stidljiv."
<BR>&nbsp;&nbsp;&nbsp;&nbsp;&nbsp;"Stidljiv?" reče Malkolm. "Tiranosaurus reks je stidljiv?"
<BR>&nbsp;&nbsp;&nbsp;&nbsp;&nbsp;"E, pa, on smatra sebe sveopštim vladarom. Gotovo nikada ga ne vidite na otvorenom, pogotovu danju."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Mislimo da je zbog toga što ima osetljivu kožu i lako zaradi opekotine od sunca."
<BR>&nbsp;&nbsp;&nbsp;&nbsp;&nbsp;Malkolm je počeo da se smeje.
<BR>&nbsp;&nbsp;&nbsp;&nbsp;&nbsp;Grant je uzdahnuo. "Razbijate mnogo iluzija."
<BR>&nbsp;&nbsp;&nbsp;&nbsp;&nbsp;"Mislim da nećete biti razočarani", reče Redžis. "Samo sačekajte."
<BR>&nbsp;&nbsp;&nbsp;&nbsp;&nbsp;Čuli su slabo meketanje. Usred polja video se mali kavez, hidraulikom uzdignut iznad zemlje. Šipke na kavezu su skliznule dole i koza je ostala vezana usred polja; meketala je tugaljivo.
<BR>&nbsp;&nbsp;&nbsp;&nbsp;&nbsp;"Svakog će trenutka", ponovio je Redžis.
<BR>&nbsp;&nbsp;&nbsp;&nbsp;&nbsp;Netremice su posmatrali kroz prozor.
<BR>&nbsp;&nbsp;&nbsp;&nbsp;&nbsp;"Gledajte ih", reče Hamond, dok je posmatrao monitor u kontrolnoj sobi. "Naginju se kroz prozor, tako znatiželjni. Ne mogu da dočekaju da to vide. Došli su ovde zbog opasnosti."
<BR>&nbsp;&nbsp;&nbsp;&nbsp;&nbsp;"Toga se i plašim", reče Maldun. Vrteo je ključeve oko prsta i napeto posmatrao džipove. Ovo je bio prvi put da posetioci obilaze Jurski park, a Maldun je delio Arnoldovu strepnju.
<BR>&nbsp;&nbsp;&nbsp;&nbsp;&nbsp;Robert Maldun je bio krupan žovek, pedeset godina star, čeličnosivih brkova i duboko plavih očiju. Odrastao u Keniji, proveo je život kao vodič afričkim lovcima na krupnu divljač, kao i njegov otac pre njega. Ali od 1980. godine, radio je ponajviše za grupe za zaštitu ii projektante zooloških vrtova kao savetnik za divljinu. Postao je dobro poznat, članak u Londonskom Sandej Tajmsu glasio je: "Ono što je Robert Trent Džouns za terene za golf, Robert Maldun je za zoološke vrtove: projektant neprevaziđenog znanja i veštine."
<BR>&nbsp;&nbsp;&nbsp;&nbsp;&nbsp;Godine 1986, radio je nešto za kompaniju iz San Franciska koja je gradila privatni park divljine na jednom ostrvu u Severnoj Americi. Maldun je povukao granice za različite životinje, definisao prostor i zahteve naseobina za lavove, slonove, zebre i nilske konje. Označavao je koje životinje mogu da se drže zajedno, a koje se moraju razdvajati. U to vreme, bio je to priližno rutinski posao. Daleko ga je više zanimao indijski park zvan Svet tigrova u južnom Kašmiru.
<BR>&nbsp;&nbsp;&nbsp;&nbsp;&nbsp;A onda, pre godinu dana, ponudili su mu posao lovca nadzornika u Jurskom parku. To se poklopilo sa željom da napusti Afriku; plata je bila izvrsna; Maldun je prihvatio na godinu dana. Bio je oduševljen kada je otkrio da je park u stvari zbirka preistorijskih životinja stvorena genetičkim inženjeringom.
<BR>&nbsp;&nbsp;&nbsp;&nbsp;&nbsp;Bio je to, naravno, zanimljiv posao, ali tokom godina provedenih u Africi, Maldun je razvio netrepćući pogled na životinje - neromantičan pogled - koji ga je često sukobljavao sa rukovodstvom Jurskog parka u Kaliforniji, posebno sa malim imperatorom koji je stajao pored njega u kontrolnoj sobi. Po mišljenju Malduna, klonirati dinosauruse u laboratoriji bilo je jedno. Držati ih u divljini nešto sasvim drugo.
<BR>&nbsp;&nbsp;&nbsp;&nbsp;&nbsp;Bilo je to Maldunovo mišljenje da su neki dinosaurusi preopasni da bi se držali u parku. Delom, opasnost je postojala zbog roga što su toliko malo znali o životinjama. Na primer, niko nije pretpostavljao da su dilofosaurusi otrovni, sve dok nije primećeno da lovi domaće pacove sa ostrva - ugrizli bi glodara, a onda se povlačili, da sačekaju da umru. A čak i onda niko nije pretpostavljao da dilofosaurusi mogu da pljuju, sve dok jedan hranilac nije gotovo oslepeo od ispljunutog otrova.
<BR>&nbsp;&nbsp;&nbsp;&nbsp;&nbsp;Posle toga, Hamond se složio da ispitaju otrov dilofosaurusa i nađeno je da sadrži sedam različitih toksižnih enzima. Takođe je otkriveno da dilofosaurus može da pljune na daljinu od pedeset stopa. Pošto je ovo dizalo verovatnoću da gost u kolima može da oslepi, rukovodstvo je odlučilo da im ukloni kesice s otrovom. Veterinari su dvaput pokušali, na dve različite životinje, bez usppeha. Niko nije znao gde je otrov skriven. a niko neće ni saznati, sve dok se ne izvrši autopsija na nekom dilofosaurusu - a rukovodstvo nije dozvolilo da nijednog ubiju.
<BR>&nbsp;&nbsp;&nbsp;&nbsp;&nbsp;Malduna su još više brinuli velociraptori. Oni su bili nagonski lovci i nikada se nisu odricali od plena. Ubijali su čak i kad nisu bili gladni. Ubijali su iz zadovoljstva ubijanja. Bili su hitri: jaki trkači i zapanjujući skakači. Imali su smrtonosne kandže na sva četiri uda; jedan snažan udarac rukom rasporio bi čoveka, prosuo mu utrobu. A imali su i moćne čeljusti za kidanje koje su parale meso umesto da ga grizu. Bili su daleko inteligentniji od ostalih dinosaurusa, a činilo se da su prirodni begunci iz kaveza.
<BR>&nbsp;&nbsp;&nbsp;&nbsp;&nbsp;Svaki stručnjak za zoološke vrtove zna da neke životinje radije beže iz kaveza. neke, kao što su majmuni i slonovi, mogu da otvore vrata kaveza. Druge, kao divlje svinje, neobično su inteligentne i mogu da njuškama podignu brave na kavezima. Ali ko bi pretpostavljao da je divovski armadiljo notorni begunac iz kaveza? Ili severnoamerički los? pa ipak, los je njuškom gotovo isto tako spretan koliko i slon surlom. Losovi stalno beže; nadareni su za to.
<BR>&nbsp;&nbsp;&nbsp;&nbsp;&nbsp;A i velociraptori.
<BR>&nbsp;&nbsp;&nbsp;&nbsp;&nbsp;Raptori su inteligentni barem koliko i šimpanze. A, kao i šimpanze, imaju spretne ruke koje im omogućavaju da otvaraju vrata i barataju objektima. Oni lako mogu da pobegnu. A kada je jedan, čega se Maldun i plašio, konačno pobegao, ubio je dva građevinska radnika i osakatio trećeg pre nego što su ga ponovo uhvatili. Posle te epizode, kolibi za posetioce dodata su teška vrata sa šipkama, visoka obodna ograda i prozori od ojačanog stakla. A u zabranu za raptore dograđeni su elektronski senzori da bi upozorili u slučaju još jednog mogućeg bega.
<BR>&nbsp;&nbsp;&nbsp;&nbsp;&nbsp;Maldun je želeo i puške. Želeo je i ramene rakete zemlja-voda-vazduh. Lovci znaju koliko je teško oboriti četvorotonskog afričkog slona - a neki dinosaurusi bili su deset puta teži. Rukovodstvo je bilo užasnuto - insistirali su da na ostrvu ne bude pušaka. Kada je Maldun zapretio da će dati otkaz i da će razglasiti sve štampi, postignut je kompromis. Na kraju, dva posebno napravljena laserski vođena raketna lansera držana su pod ključem u podrumu. Samo Maldun imao je ključeve te sobe.
<BR>&nbsp;&nbsp;&nbsp;&nbsp;&nbsp;"To su bili ključevi koje je Maldun sada vrteo.
<BR>&nbsp;&nbsp;&nbsp;&nbsp;&nbsp;"Idem dole", reče on.
<BR>&nbsp;&nbsp;&nbsp;&nbsp;&nbsp;Arnold, koji je posmatrao kontrolne ekrane, klimnuo je glavom. Dva džipa stajala su na vrhu brda i žekala da se pojavi ti-reks.
<BR>&nbsp;&nbsp;&nbsp;&nbsp;&nbsp;"Hej", doviknuo je Denis Nedri sa udaljene konzole. "Kad ste već na nogama, donesite mi kokišku, važi?"
<BR>&nbsp;&nbsp;&nbsp;&nbsp;&nbsp;Grant je čekao u kolima i ćutke posmatrao. Meketanje koze postalo je glasnije, upornije. Koza je mahnito vukla povodac, jureći napred-nazad. Preko radija Grant je čuo kako Leksi panično kaže: "Šta će biti s kozom? Hoće li ona da pojede koozu?"
<BR>&nbsp;&nbsp;&nbsp;&nbsp;&nbsp;"Mislim da hoće", neko ju je pecnuo, a onda je Eli utišala radio. Zatim su osetili smrad, zadah truleži i raspadanja, koji je strujao uzbrdo prema njima.
<BR>&nbsp;&nbsp;&nbsp;&nbsp;&nbsp;Grant je prošaptao: "Eno ga."
<BR>&nbsp;&nbsp;&nbsp;&nbsp;&nbsp;"Je", reče Malkolm.
<BR>&nbsp;&nbsp;&nbsp;&nbsp;&nbsp;Koza je bila vezana usred polja, trideset jardi od najbližeg drveća. Dinosaurus mora da je negde među drvećem, ali za trenutak Grant nije video ništa. Onda je shvatio da prenisko gleda: glava životinje nalazila se dvadeset stopa iznad zemlje, napola skrivena gornjim granama palmi.
<BR>&nbsp;&nbsp;&nbsp;&nbsp;&nbsp;Malkolm je prošaptao: "O, moj bože... Velika je kao prokleta kuća..."
<BR>&nbsp;&nbsp;&nbsp;&nbsp;&nbsp;Grant je zurio u golemu, četvorouglastu glavu, pet stopa dugu, išaranu crvenkasto smeđu, sa ogromnim čeljustima i očnjacima. Čeljust tiranosaurusa jednom se pokrenula, otvorila i sklopila. Ali ogromna životinja nije izišla iz skrovišta.
<BR>&nbsp;&nbsp;&nbsp;&nbsp;&nbsp;Malkolm je prošaptao: "Koliko će dugo d čeka?"
<BR>&nbsp;&nbsp;&nbsp;&nbsp;&nbsp;"Možda tri ili četiri minuta. Možda..."
<BR>&nbsp;&nbsp;&nbsp;&nbsp;&nbsp;Ženka Tiranosaurus nečujno je skočila napred, potpuno otkrivajući svoje golemo telo. U četiri skoka prešla je rastojanje do koze, sagla se i pregrizla joj vrat. Meketanje je prestalo. Nastala je tišina.
<BR>&nbsp;&nbsp;&nbsp;&nbsp;&nbsp;Zastavši nad žrtvom, ženka tiranosaurusa iznenada je postala neodlučna. Njena masivna glava okrenula se na mišićavom vratu i pogledala na sve strane. Ukočeno je zurila u pravcu džipova, visoko gore na brdu.
<BR>&nbsp;&nbsp;&nbsp;&nbsp;&nbsp;Malkolm je prošaptao: "Može li da nas vidi?"
<BR>&nbsp;&nbsp;&nbsp;&nbsp;&nbsp;"O, da", reče Redžis preko interkoma. "Hajde da vidimo da li će da jede ovde pred nama, ili će da odvuče plen."
<BR>&nbsp;&nbsp;&nbsp;&nbsp;&nbsp;Ženka tiranosaurusa se sagla i onjušila lešinu koze. Ptica je zacvrkutala: njena glava se podiže; uzbunjena, pažljiva. Pogledala je napred i nazad, pretražujući okolinu malim trzajućim pokretima.
<BR>&nbsp;&nbsp;&nbsp;&nbsp;&nbsp;"Kao ptica", reče Eli.
<BR>&nbsp;&nbsp;&nbsp;&nbsp;&nbsp;Ženka tiranosaurusa je i dalje oklevala. "Čega li se plaši?" prošapta Malkolm.
<BR>&nbsp;&nbsp;&nbsp;&nbsp;&nbsp;"Verovatno drugog tiranosaurusa", prošapta Grant. Veliki mesožderi, kao što su lavovi i tigrovi, često posle ubistva postaju oprezni i ponašaju se kao da su iznenada razotkriveni. Zoolozi devetnaestog veka zamišljali su da se životinje osećaju krivim zbog onoga što su učinile. Ali savremeni naužnici potkrepili su dokazima napor koji je stajao iza ubistva - sate strpljivog šunjanja pre konačnog udarca - kao i učestalost neuspeha. Ideja o 'prirodi, crvenih zuba i čeljusti' bila je pogrešna; najčešće, plen je izmicao. Kada mesožder najzad obori životinje, oprezan je zbog drugog grabljivca, koji bi mogao da ga napadne i ukrade mu plen. Zato se ovaj tiranosaurus verovatno bojao drugog tiranosaurusa.
<BR>&nbsp;&nbsp;&nbsp;&nbsp;&nbsp;Ogromna životinja ponovo se nagnula nad kozu. Jedan veliki stražnji ud držao je lešinu dok su čeljusti počele da kidaju meso.
<BR>&nbsp;&nbsp;&nbsp;&nbsp;&nbsp;"Ostaće", prošapta Redžis. "Izvrsno."
<BR>&nbsp;&nbsp;&nbsp;&nbsp;&nbsp;Ženka dinosaurusa ponovo je podigla glavu; u čeljustima imala je iskrzane komade krvavog mesa. Netremice je gledala džip. Počela je da žvaće. Čuli su mučno krckanje kostiju.
<BR>&nbsp;&nbsp;&nbsp;&nbsp;&nbsp;"Fuj", reče Leksi, preko interkoma. "Ovo je odvratno."
<BR>&nbsp;&nbsp;&nbsp;&nbsp;&nbsp;A onda, kao da je oprez konačno prevladao, ženka tiranosaurusa podigla je čeljustima ostatke, tiho ih ponela nazad među drveće.
<BR>&nbsp;&nbsp;&nbsp;&nbsp;&nbsp;"Dame i gospodo, Tyrannosaurus rex", reče glas sa trake. Džipovi su startovali i tiho krenuli, kroz lisnati pokrov.
<BR>&nbsp;&nbsp;&nbsp;&nbsp;&nbsp;Malkolm se zavalio u sedišyu. "Fantastično", reče on.
<BR>&nbsp;&nbsp;&nbsp;&nbsp;&nbsp;Đenaro je obrisao čelo. Bio je prebledeo.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
