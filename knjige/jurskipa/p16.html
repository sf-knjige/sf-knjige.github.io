<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POGODAN CILJ
<P>&nbsp;&nbsp;&nbsp;&nbsp;&nbsp;Biosin korporacija iz Kupertina, u Kaliforniji, nikada pre nije sazvala hitan sastanak svog saveta direktora. Deset direktora koji su sada sedeli u konferencijskoj sali bili su iznervirani i nestrpljivi. Bilo je 8:00 posle podne. Razgovarali su između sebe poslednjih desetak minuta, ali polako zaćutaše. Prebirali su papire. Značajno gledali na satove.
<BR>&nbsp;&nbsp;&nbsp;&nbsp;&nbsp;"Šta čekamo?" upita jedan.
<BR>&nbsp;&nbsp;&nbsp;&nbsp;&nbsp;"Još jednoga", reče Luis Dodžson. "Potreban nam je još jedan." Bacio je pogled na svoj sat. Kancelarija Rona Mejera poručila je da on stiže u šest avionom iz San Dijega. Trebalo je već da stigne, bez obzira na gužvu u saobraćaju.
<BR>&nbsp;&nbsp;&nbsp;&nbsp;&nbsp;"Treba vam kvorum?" upita jedan drugi direktor.
<BR>&nbsp;&nbsp;&nbsp;&nbsp;&nbsp;"Da", reče Dodžson. "Treba nam."
<BR>&nbsp;&nbsp;&nbsp;&nbsp;&nbsp;To ih je za trenutak utihnulo. Kvorum znači da će se od njih tražiti da donesu neku značajnu odluku. A sam Bog zna da hoće, iako je Dodžson više voleo da uopšte ne saziva sastanak. Međutim, Stejngarten, glavešina Biosina, bio je nepopustljiv. "Za ovo moraš da imaš njihovu saglasnost, Lu", rekao je on.
<BR>&nbsp;&nbsp;&nbsp;&nbsp;&nbsp;U zavisnosti s kim ragovarate, Luis Dodžson je bio poznat kao najagresivniji genetičar svoje generacije, ili najnerazboritiji. Tridesetčetvorogodišnjak, proćelav, sokolik i žestok, bio je otpušten sa Džons Hopkinsa kao diplomac jer je planirao gensku terapiju na ljudskim pacijentima, a da nije pribavio valjane papire Ministarstva za hranu i lekove. Zaposlen u Biosinu, proveo je u Čileu kontroverzni test za vakcinu protiv besnila. Sada je bio upravnik razvoja proizvoda u Biosinu, što je trebalo da se sastoji od 'reverznog inženjeringa': uzeti suparnički prozivod, rasturiti ga na deliće, saznati kako deluje, a onda napraviti svoju verziju. U praksi, to se pretvaralo u industrijsku špijunažu, većinom usmerenu prema Ingen korporaciji.
<BR>&nbsp;&nbsp;&nbsp;&nbsp;&nbsp;U osamdesetim, poneke kompanije za genetički inženjerikg počele su da se pitaju: "Šta je biološki ekvivalent Sonijevom vokmenu?" Te kompanije nisu zanimali farmaceutski ili zdravstveni proizvodi; zanimali su ih zabava, sport, aktivnosti u slobodno vreme, kozmetika i kućni ljubimci. Zahteva za 'potrošačkim biološkim produktima' bilo je sve više. I Ingen i Biosin radili su na tom polju.
<BR>&nbsp;&nbsp;&nbsp;&nbsp;&nbsp;Biosin je već postigao nekakav uspeh, proizvevši novu, bleđu pastrmku na osnovu ugovora sa Ministarstvom za ribarstvo i sport države Ajdaho. Ovu pastrmku lakše je uočiti u brzaku, za šta je rečeno da predstavlja korak napred u pecanju. (Ako ništa drugo, onda je uklanjalo pritužbe Ministarstvu za ribarstvo i sport da nema pastrmki u brzacima.) O činjenici da je bleđa pastrmka ponekad ugibala od opekotina, i da joj je meso gnjecavo i bezukusno, nije se razgovaralo. Biosin je i dalje radio na tome, i...
<BR>&nbsp;&nbsp;&nbsp;&nbsp;&nbsp;Vrata su se otvorila i Ron Mejer je ušao u sobu i skliznuo na svoje mesto. Dodžson je sad imao kvorum. Odmah je ustao.
<BR>&nbsp;&nbsp;&nbsp;&nbsp;&nbsp;"Gospodo", reče on, "večeras smo ovde da razmotrimo pogodan cilj: Ingen."
<BR>&nbsp;&nbsp;&nbsp;&nbsp;&nbsp;Dodžson je brzo preleteo po pozadini. Početak Ingena 1983. sa japanskim investitorima. Kupovina tri Krej XMP superkompjutera. Kupovina Isla Nublar u Kostariki. Gomilanje ćilibara. Neobične donacije zoološkim vrtovima širom sveta, počev od Njujorškog zoološkog društva do Ratnapurskog parka divljine u Indiji.
<BR>&nbsp;&nbsp;&nbsp;&nbsp;&nbsp;"Uprkos svim ovim nagoveštajima", reče Dodžson, "mi i dalje nemamo pojma u kom bi smeru Ingen mogao da se kreće. Činilo se očiglednim da se kompanija usredsredila na životinje; zaposlili su istraživače koji se zanimaju za prošlost - paleobiologe, DNK filogenetičare, i tako dalje.
<BR>&nbsp;&nbsp;&nbsp;&nbsp;&nbsp;A onda, 1987. godine, Ingen je kupio opskurnu kompaniju zvanu Miliporska plastika, iz Nešvila, u Tenesiju. Bila je to poljoprivredna kompanija koja je skoro patentirala novu plastiku sa karateristikama ptičje ljuske jajeta. Ova plastika može da dobije oblik jajeta i da se koristi za razvoj embriona pileta. Od sledeće godine, Ingen je celokupnu proizvodnju ove miliporske plastike koristio za sebe."
<BR>&nbsp;&nbsp;&nbsp;&nbsp;&nbsp;"Doktore Dodžson, ovo je sve jako zanimljivo..."
<BR>&nbsp;&nbsp;&nbsp;&nbsp;&nbsp;"U isto vreme", nastavio je Dodžson, "započela je gradnja na Isla Nublar. Ovo je podrazumevalo ogromne zemljane radove, uključujući i plitko jezero, dugačko dve milje, u središtu ostrva. Projekti za opremanje odmarališta obavijeni su velom tajne, ali očigledno je da je Ingen na ostrvu sagradio privatni zoološki vrt velikih razmera."
<BR>&nbsp;&nbsp;&nbsp;&nbsp;&nbsp;Jedan od direktora se nagnuo i rekao: "Doktore Dodžson. Pa šta?"
<BR>&nbsp;&nbsp;&nbsp;&nbsp;&nbsp;"To nije običan zoološki vrt", reče Dodžson. "Ovaj zoološki vrt jedinstven je u svetu. Izgleda da je Ingen uradio nešto krajnje neobično. Uspeli su da kloniraju istrebljene životinje iz prošlosti."
<BR>&nbsp;&nbsp;&nbsp;&nbsp;&nbsp;"Koje životinje?"
<BR>&nbsp;&nbsp;&nbsp;&nbsp;&nbsp;"Dinosauruse", reče Dodžson. "Oni kloniraju dinosauruse."
<BR>&nbsp;&nbsp;&nbsp;&nbsp;&nbsp;Zaprepašćenje koje je usledilo bilo je, po Dodžsonu, potpuno pogrešno usmereno. Problem sa ljudima koji imaju novac je taj što ne drže korak: investiraju u neko polje, ali ne znaju šta je sve moguće.
<BR>&nbsp;&nbsp;&nbsp;&nbsp;&nbsp;U stvari, u tehničkoj literaturi još 1982. godine vodila se rasprava o kloniranju dinosaurusa. Svake naredne godine, manipulacija sa DNK postajala je sve lakša. Genetički materijal već je bio ekstrakovan iz egipatskih mumija i iz kože kvage, zebrolike afričke životinje koja je istrebljena 1880-ih. Već 1985. činilo se mogućim da će DNK kvage moći biti rekonstruisana i da će se moći odgajiti nova životinja. Ako je tako, to bi bila prva životinja vraćenja iz stanja istrebljenja isključivo putem rekonstrukcije njene DNK. Ako je to moguće, šta bi još bilo moguće? Mastodont? Sabljozubi tigar? Dodo?
<BR>&nbsp;&nbsp;&nbsp;&nbsp;&nbsp;Ili čak dinosaurus.
<BR>&nbsp;&nbsp;&nbsp;&nbsp;&nbsp;Naravno, nije poznato da postoji bilo koji dinosaurus bilo gde na svetu. Ali prikupljanjem velikih količina kostiju dinosaurusa, možda bi bilo moguće izvaditi fragmente DNK. Ranije se smatralo da fosilizacija uništava kompletnu DNK. Sada je ustanovljeno da to nije istina. Ako se otkrije dovoljno fragmenata DNK, možda bi bilo moguće klonirati celu životinju.
<BR>&nbsp;&nbsp;&nbsp;&nbsp;&nbsp;Tamo nazad, 1982. godine, činilo se da su tehnički problemi nepremostivi. Međutim, teoretska barijera nije postojala. Bilo je to samo teško, skupo i malo verovatno da će delovati. Ali bilo je, sasvim sigurno, moguće, ako se neko drzne da pokuša.
<BR>&nbsp;&nbsp;&nbsp;&nbsp;&nbsp;Ingen je očigledno odlučio da pokuša.
<BR>&nbsp;&nbsp;&nbsp;&nbsp;&nbsp;"Oni su", reče Dodžson, "sagradili najveću pojedinačnu turističku atrakciju u istoriji sveta. Kao što znate, zoološki vrtovi izuzetno su popularni. Prošle godine više Amerikanaca posetilo je zoološke vrtove nego sve profesionalne utakmice bejzbola i ragbija. A i Japanci vole zoološke vrtove - u Japanu ih ima više od pedeset, i još ih se gradi. A za ovaj zoološki vrt, Ingen može da traži novaca koliko poželi. Dve hiljade dolara dnevno, deset hiljada dolara dnevno... A onda tu je i trgovina. Slikovnice, majice, video igre, kape, lutke, stripovi i kućni ljubimci."
<BR>&nbsp;&nbsp;&nbsp;&nbsp;&nbsp;"Kućni ljubimci?"
<BR>&nbsp;&nbsp;&nbsp;&nbsp;&nbsp;"Naravno. Ako Ingen može da napravi dinosaurusa u prirodnoj veličini, onda može da napravi i patuljastog dinosaurusa za držanje u kući. Koje dete ne bi volelo dinosaurusa za kućnog ljubimca? Jednu malu patentiranu životinju samo za sebe. Ingen će ih prodati na milione. A Ingen će ih načiniti ove dinosauruse ljubimce tako da mogu da jedu samo Ingen hranu za kućne ljubimce..."
<BR>&nbsp;&nbsp;&nbsp;&nbsp;&nbsp;"Isuse", neko reče.
<BR>&nbsp;&nbsp;&nbsp;&nbsp;&nbsp;"Tako je", reče Dodžson. "Zoološki vrt je središnje mesto ogromnog poduhvata."
<BR>&nbsp;&nbsp;&nbsp;&nbsp;&nbsp;"Kazali ste da će ovi dinosaurusi biti patentirani."
<BR>&nbsp;&nbsp;&nbsp;&nbsp;&nbsp;"Da. Životinje stvorene genetičkim inženjeringom danas mogu da budu patentirane. Vrhovni sud je odlučio tako u korist Harvarda 1987. godine. Ingen će imati svoje dinosauruse i niko drugi neće moći da ih legalno pravi."
<BR>&nbsp;&nbsp;&nbsp;&nbsp;&nbsp;"Šta nas sprečava da stvorimo naše dinosauruse?" upita neko.
<BR>&nbsp;&nbsp;&nbsp;&nbsp;&nbsp;"Ništa, osim što oni imaju pet godina prednosti u startu. Biće naprosto nemoguće stići ih pre kraja veka."
<BR>&nbsp;&nbsp;&nbsp;&nbsp;&nbsp;Zastao je. "Naravno, ako bismo uspeli da dobijemo primerke njihovih dinosaurusa, mogli bismo reverznim inženjeringom da načinimo naše, sa dovoljno modifikacija u DNK da izbegnemo njihove patente."
<BR>&nbsp;&nbsp;&nbsp;&nbsp;&nbsp;"Možemo li da dobijemo primerke njihovih dinosaurusa?"
<BR>&nbsp;&nbsp;&nbsp;&nbsp;&nbsp;Dodžson je zastao. "Da, mislim da možemo."
<BR>&nbsp;&nbsp;&nbsp;&nbsp;&nbsp;Neko je pročistio grlo. "U tome neće biti ničeg nezakonitog..."
<BR>&nbsp;&nbsp;&nbsp;&nbsp;&nbsp;"Oh, ne", brzo reče Dodžson. "Ničeg nezakonitog. Govorim o legitimnom izvoru njihove DNK. Nezadovoljnom službeniku ili nekim otpacima nepropisno odloženim, nečem takvom."
<BR>&nbsp;&nbsp;&nbsp;&nbsp;&nbsp;"Imate li neki legitiman izvor, doktore Dodžson?"
<BR>&nbsp;&nbsp;&nbsp;&nbsp;&nbsp;"Imam", reče Dodžson. "Ali bojim se da se odluka mora hitno doneti, jer Ingen doživljava malu krizu, a moj izvor će morati da reaguje u toku sledećih dvadeset četiri sata."
<BR>&nbsp;&nbsp;&nbsp;&nbsp;&nbsp;Duga tišina spustila se nad sobu. Čovek je pogledao sekretaricu, koja je hvatala beleške, i magnetofon na stolu ispred nje.
<BR>&nbsp;&nbsp;&nbsp;&nbsp;&nbsp;"Ne vidim potrebu za formalnim zaključkom po ovom pitanju", reče Dodžson. "Pre za neko mišljenje, da li osećate da bi trebalo da nastavim..."
<BR>&nbsp;&nbsp;&nbsp;&nbsp;&nbsp;Polako, glave klimnuše.
<BR>&nbsp;&nbsp;&nbsp;&nbsp;&nbsp;Niko ništa ne reče. Niko ne napravi belešku. Samo su ćutke klimali.
<BR>&nbsp;&nbsp;&nbsp;&nbsp;&nbsp;"Gospodo, hvala vam što ste došli", reče Dodžson. "Ja dalje preuzimam."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
