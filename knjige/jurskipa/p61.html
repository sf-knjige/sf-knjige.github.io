<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UNIŠTITI SVET
<P>&nbsp;&nbsp;&nbsp;&nbsp;&nbsp;Premestili su Malkolma u jednu drugu sobu u kolibi, u čist krevet. Izgledalo je da se Hamond oporavio, jer je počeo da jurca unaokolo, ispravivši se. "E, pa", reče on, "barem je katastrofa otklonjena."
<BR>&nbsp;&nbsp;&nbsp;&nbsp;&nbsp;"Kakva to katastrofa", reče Malkolm i uzdahnu.
<BR>&nbsp;&nbsp;&nbsp;&nbsp;&nbsp;"E, pa", reče Hamond, "nisu se oslobodili i zavladali svetom."
<BR>&nbsp;&nbsp;&nbsp;&nbsp;&nbsp;Malkolm se podiže na lakat. "To te je brinulo?"
<BR>&nbsp;&nbsp;&nbsp;&nbsp;&nbsp;"Naravno da je to bilo moguće", reče Hamond. "Te životinje, pošto nemaju neprijatelje, mogle su da pobegnu i unište planetu."
<BR>&nbsp;&nbsp;&nbsp;&nbsp;&nbsp;"Ti egomanijačni idiote", reče Malkolm, besan. "Imaš li pojma o čemu govoriš? Ti misliš da možeš da uništiš planetu? Majku mu, kakvu opojnu moć ti imaš." Malkolm utonu u krevet. "Ti ne možeš da uništiš ovu planetu. Ne možeš čak ni da se tome približiš."
<BR>&nbsp;&nbsp;&nbsp;&nbsp;&nbsp;"Većina ljudi veruje, kruto reče Hamond, "da je planeta ugrožena."
<BR>&nbsp;&nbsp;&nbsp;&nbsp;&nbsp;"E, pa, nije", reče Malkolm.
<BR>&nbsp;&nbsp;&nbsp;&nbsp;&nbsp;"Svi se stručnjaci slažu da je u opasnosti."
<BR>&nbsp;&nbsp;&nbsp;&nbsp;&nbsp;Malkolm uzdahnu. "Sad ću ti reći nešto o našoj planeti", reče on. "Naša planeta stara je četiri i po milijarde godina. Na ovoj planeti život traje gotovo isto tolliko dugo. Tri zarez osam milijardi godina. Prve bakterije. A, kasnije, prve višećelijske životinje, a onda prva složena stvorenja, u moru, na kopnu. Onda doba velikog procvata životinja - vodozemci, dinosaurusi, sisari, svi su trajali milionima i milionima godina. Velike dinastije stvorenja uzdizale su se, bujale, umirale. Sve se to odigravalo na pozadini neprestanih i nasilnih preokreta, planinski venci izbijali su i bivali erodovani, dolazilo je do sudara s kometama, vulkanskih erupcija, okeani su se podizali i spuštali, celi kontinenti pomerali... Beskrajne, neprestane i nasilne promene... Čak i danas, najveća geografska znamenitost potiče od sudaranja - spajanja - dva velika kontinenta, koji već milionima godina grade Himalajski planinski venac. Planeta je, tokom svog tog vremena, sve preživela. Sigurno će reživeti i nas."
<BR>&nbsp;&nbsp;&nbsp;&nbsp;&nbsp;Hamond se namrštio. "Samo zato što je dugo trajala", reče on, "ne znači da je večna. Ako se desi nuklearna nesreća..."
<BR>&nbsp;&nbsp;&nbsp;&nbsp;&nbsp;"Pretpostavimo da je tako", reče Malkolm. "Recimo da bude velika i da sve biljke i životinje izumru, a Zemlja cvrči od vreline sto hiljada godina. Život će opstati negde... ispod tla, ili, možda, u arktičkom ledu. A posle svih tih godina, kada planeta prestane da bude negostoljubiva, život će se ponovo raširiti po celoj planeti. Ponovo će započeti evolucioni procesi. Možda će trebati milijarde godina da život povrati sadašnju šarolikost vrsta. I, naravno, jako će se razlikovati od sadašnjeg. Ali Zemlja će opstati uprkos našoj ludosti. Život će opstati uprkos našoj ludosti. Jedino mi", reče Malkolm, "mislimo da neće."
<BR>&nbsp;&nbsp;&nbsp;&nbsp;&nbsp;Hamond reče: "E, pa, ako ozonski omotač postane tanji..."
<BR>&nbsp;&nbsp;&nbsp;&nbsp;&nbsp;"Onda će više ultraljubičastog zračenja dospevati na površinu. Pa šta?"
<BR>&nbsp;&nbsp;&nbsp;&nbsp;&nbsp;"E, pa. Može da prouzrokuje rak kože."
<BR>&nbsp;&nbsp;&nbsp;&nbsp;&nbsp;Malkolm odmahnu glavom. "Ultraljubičasto zračenje je dobro za život. To je moćna energija. Ona potpomaže mutacije, promene. Mnogi oblici života počeće da bujaju što bude više ultraljubičastog zračenja."
<BR>&nbsp;&nbsp;&nbsp;&nbsp;&nbsp;"A mnoge druge će izumreti", reče Hamond.
<BR>&nbsp;&nbsp;&nbsp;&nbsp;&nbsp;Malkolm uzdahnu. "Mislite li da se to sad prvi put događa? Zar ne znate za kiseonik?"
<BR>&nbsp;&nbsp;&nbsp;&nbsp;&nbsp;"Znam da je neophodan za život."
<BR>&nbsp;&nbsp;&nbsp;&nbsp;&nbsp;"Sad jeste", reče Malkolm. "Ali kiseonik je, u stvari, metabolički otrov. On je korozivan gas, kao i fluor koji se koristi za urezivanje po staklu. A kada je kiseonik prvi put stvoren kao nusproizvod određenih ćelija biljaka - recimo, pre oko tri milijarde godina - on je stvorio krizu za sve ostale oblike života na našoj planeti. Te biljne ćelije zagađivale su životnu sredinu smrtonosnim otrovom. Ispuštale su letalan gas i povećavale njegovu koncentraciju. Planeta kao što je Venera ima manje od jednog procenta kiseonika. Na Zemlji, koncentracija kiseonika se ubrzano povećavala... pet, deset, na kraju dvadeset jedan procenat! Zemlja je imala atmosferu sačinjenu od čistog otrova! Nekompatibilnu sa životom!"
<BR>&nbsp;&nbsp;&nbsp;&nbsp;&nbsp;Hamond se iznervirao. "Pa, u čemu je poenta Da će i savremeni zagađivači biti inkorporirani?"
<BR>&nbsp;&nbsp;&nbsp;&nbsp;&nbsp;"Ne", reče Malkolm. "Poenta je da život na Zemlji ume da se brine o sebi. Po mišljenju ljudskog bića, sto godina je dug period. Pre sto godina nismo imali kola, avione, kompjutere i vakcije... Bio je to sasvim različit svet. Ali Zemlji sto godina ne predstavlja ništa. Milion godina ne predstavlja ništa. Ova planeta živi i diše na mnogo većoj skali. Mi ne možemo ni da zamislimo njene spore i moćne ritmove, a nemamo poniznosti ni da pokušamo. Mi boravimo ovde tek treptaj oka. Ako sutra nestanemo, nećemo joj nedostajati."
<BR>&nbsp;&nbsp;&nbsp;&nbsp;&nbsp;"A lako se može desiti da nestanemo", reče Hamond, namrgođen.
<BR>&nbsp;&nbsp;&nbsp;&nbsp;&nbsp;"Da", reče Malkolm. "Može."
<BR>&nbsp;&nbsp;&nbsp;&nbsp;&nbsp;"Pa šTa onda kažete? Da ne treba da brinemo za životnu sredinu."
<BR>&nbsp;&nbsp;&nbsp;&nbsp;&nbsp;"Ne. Naravno da ne."
<BR>&nbsp;&nbsp;&nbsp;&nbsp;&nbsp;"Pa šta onda?"
<BR>&nbsp;&nbsp;&nbsp;&nbsp;&nbsp;Malkolm se zakašljao i zagledao u daljinu. "Da budemo jasni. Planeta nije ugrožena. Mi smo ugroženi. Mi nemamo moć da uništimo planeti... ili da je spasemo. Ali možda imamo moć da spasemo sebe."
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
