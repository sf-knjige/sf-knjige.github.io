<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;"Zarobljeni smo između limenih božanstava i ugljeničnih anđela", zaškripa Volter.
<BR>&nbsp;&nbsp;&nbsp;&nbsp;&nbsp;"Mislite na ova... stvorenja?" upita Jovanka, glasom tankim i punim strahopoštovanja.
<BR>&nbsp;&nbsp;&nbsp;&nbsp;&nbsp;"Na ovu tuđinsku maglu... ima dosta božanskih odlika. Manje je osećajna od stvarnih, na bazi ugljenika sazdanih ljudi. Vi i ja nismo nijedno od to dvoje... sada."
<BR>&nbsp;&nbsp;&nbsp;&nbsp;&nbsp;Lebdeli su iznad nečega što je Volter nazvao SisGrad - sistemske reprezentacije Trantora, njegovog kibernetskog parnjaka. Zbog Jovankinog ljudskog načina posmatranja, pretvorio je rešetke i slojeve u bezbroj kristalastih pešačkih mostova, koji su povezivali kao sablja britke tornjeve. Vazduh je bio premrežen gustim saobraćajnicama. Na tlu, jarkovi su se spajali sa drugim jarkovima u zamršenom prepletu, prekrivajući ga. Ovo je učinilo da panorama grada podseća na mozak. Vizuelna ironija, pomisli on.
<BR>&nbsp;&nbsp;&nbsp;&nbsp;&nbsp;"Ne podnosim ovo mesto", reče ona.
<BR>&nbsp;&nbsp;&nbsp;&nbsp;&nbsp;"Više bi vam se dopala simulacija Čistilišta?"
<BR>&nbsp;&nbsp;&nbsp;&nbsp;&nbsp;"Tako je... ledeno."
<BR>&nbsp;&nbsp;&nbsp;&nbsp;&nbsp;Tuđinski umovi iznad njih bili su senovita magla veza. "Kao da nas proučavaju", reče Volter, "nimalo prijateljskim očima."
<BR>&nbsp;&nbsp;&nbsp;&nbsp;&nbsp;"Ja sam spremna, ako nas napadnu." Zamahnula je ogromnim mačem.
<BR>&nbsp;&nbsp;&nbsp;&nbsp;&nbsp;"I ja, ako kao oružje odaberu silogizme."
<BR>&nbsp;&nbsp;&nbsp;&nbsp;&nbsp;Sada je imao pristup bilo kojoj biblioteci na Trantoru i mogao je da pročita njen sadržaj za manje vremena nego što mu je nekada bilo potrebno da napiše stih. Opipavao je umom - ili su to sada bili umovi? - oko zamršene, hladne magle.
<BR>&nbsp;&nbsp;&nbsp;&nbsp;&nbsp;Postojalo je vreme kada su teoretičari mislili da će globalna mreža roditi superum, da će se algoritmi objediniti u digitalnu Gaju. Sada je nešto kudikamo veće, ova nestalna siva magla, opkoljavalo maglu. Međusobno udaljene mašine izbacivale su različite odsečke subjektivnih moment-skokova.
<BR>&nbsp;&nbsp;&nbsp;&nbsp;&nbsp;Za ove umove, sadašnjost je bio podmazani računarski tobogan, kontrolisan od stotina nezavisnih procesora. Postojala je suštinska razlika, osećao je - nije to video, već osećao, duboko u svom analognom ubeđenju - između digitalnog i onog glatkog, večitog.
<BR>&nbsp;&nbsp;&nbsp;&nbsp;&nbsp;Magla je bila oblak zaustavljenih časaka, fragmentovanih brojeva koji su čekali da se dogode, implicitni u temeljnoj komputaciji.
<BR>&nbsp;&nbsp;&nbsp;&nbsp;&nbsp;A unutar svega toga... neovdašnjost.
<BR>&nbsp;&nbsp;&nbsp;&nbsp;&nbsp;Nije bio u stanju da razume ove raspršene duše. Bile su ostaci svi računarski utemeljenih zajednica širom Galaksije, koje su se nekako - ali zašto? - kondenzovale ovde na Trantoru.
<BR>&nbsp;&nbsp;&nbsp;&nbsp;&nbsp;I to su zaista bili tuđinski umovi. Zamršeni, vizantijski. (Volter je poznavao poreklo te reči, od mesta punog kula i zaobljenih mošeja, ali je sve to sada bilo prah, od koga je preostala samo ta korisna reč.) Njihova svrha nije bila ljudska. I koristili su tik-takove.
<BR>&nbsp;&nbsp;&nbsp;&nbsp;&nbsp;Cilj saveza ovih mehaničkih stvorenja, sada je to znao, bila su prava - širenje sloboda na digitalnu divljinu.
<BR>&nbsp;&nbsp;&nbsp;&nbsp;&nbsp;Čak su i Duplikati mogli da se podvedu pod ovo pravilo. Zar kopije digitalnih osoba nisu osobe? Takav je bio argument. Neograničena sloboda - da promene brzinu svog procesorskog sata, da se morfuju u šta god požele, preobraze svoj um od vrha do dna - išla je sa priznatom činjenicom da fizički ne postoje. Nesposobna da istinski hodaju ulicama, sva digitalna prisustva bila su poput duhova. Jedini način da nekako dosegnu stvarnu Vaseljenu bile su digitalne proteze.
<BR>&nbsp;&nbsp;&nbsp;&nbsp;&nbsp;Zato su 'prava' za njih bila povezana sa duboko usađenim strahovima, ideje koje su pre mnogo milenijuma izazivale zebnju. Sada se jasno sećao da su on i Jovanka raspravljali o istim pitanjima pre više od osam hiljada godina. Iz koga razloga? Toga nije mogao da se priseti. Neko - ne, već nešto, pretpostavljao je - izbrisao je ovo sećanje.
<BR>&nbsp;&nbsp;&nbsp;&nbsp;&nbsp;Zaista pradavni (ovo je pokupio iz bezbrojnih biblioteka) behu ljudski strahovi: od digitalnih besmrtnika koji su gomilali blago; koji su rasli kao gljive; koji su prodirali u svaki kutak stvarnih života. Pravi paraziti.
<BR>&nbsp;&nbsp;&nbsp;&nbsp;&nbsp;Volter je ovo dokučio u trenu, dok je apsorbovao podatke i istoriju iz milijardu izvora, povezivao tokove i prenosio ih svojoj voljenoj Jovanki.
<BR>&nbsp;&nbsp;&nbsp;&nbsp;&nbsp;Bio je to razlog zbog koga su ljudi tako dugo anatemisali digitalni život... ali da li je to bilo sve? Ne: van domašaja njegovog dokučivanja vrebalo je neke veće prisustvo. Još jedan igrač na senovitoj pozornici. I, avaj, izvan njegovog poimanja.
<BR>&nbsp;&nbsp;&nbsp;&nbsp;&nbsp;Skrenuo je svoju viziju koja je povezivala svetove sa ovog zagonetnog prisustva. Sada je presudni činilac bilo vreme, jer je imao još toliko toga da shvati.
<BR>&nbsp;&nbsp;&nbsp;&nbsp;&nbsp;Tuđinske magle bile su čvorna mesta, paketi smešteni logičkim memorijskim prostorima neizmerne dimenzionosti. Ovi entiteti 'živeli' su na mestima koja su dejstovala kao više dimenzije, riznice podataka.
<BR>&nbsp;&nbsp;&nbsp;&nbsp;&nbsp;Ljudi su za njih bili bića koja su se mogla izračunati kroz osovine podataka, patetično nesvesna da su njihova 'ja', viđena na ovaj način, podjednako stvarna kao tri ravni posmatranja u 3-D prostoru.
<BR>&nbsp;&nbsp;&nbsp;&nbsp;&nbsp;Volter je bio pogođen ledenom izvesnošću ovoga... ali je požurio dalje, otkrivajući, zavirujući.
<BR>&nbsp;&nbsp;&nbsp;&nbsp;&nbsp;A onda se, odjednom, seti.
<BR>&nbsp;&nbsp;&nbsp;&nbsp;&nbsp;Da su se prethodni Volterov simovi ubijali, sve dok model nije 'proradio'.
<BR>&nbsp;&nbsp;&nbsp;&nbsp;&nbsp;Da su ti drugi umrli zbog njegovih... grehova.
<BR>&nbsp;&nbsp;&nbsp;&nbsp;&nbsp;Volter pogleda čekić koji mu se materijalizovao u ruci. "Simovi naših otaca..."
<BR>&nbsp;&nbsp;&nbsp;&nbsp;&nbsp;Zar se nije jednom ovim izudarao na smrt? Pokušao je da dočara kako je to moglo da izgleda - i odjednom mu dođe zapanjujuća živa vizija raskidajućeg bola, krvi koja prska, skerletne mase koja mu curi niz vrat...
<BR>&nbsp;&nbsp;&nbsp;&nbsp;&nbsp;Gledajući u sebe, video je da su ova sećanja bila 'lek' za samoubistvo, nasleđen od jednog od ranijih Duplikata: zastrašujuća, opipljiva sposbnost da se sagledaju posledice.
<BR>&nbsp;&nbsp;&nbsp;&nbsp;&nbsp;Njegovo telo bilo je, dakle, komplet recepata potrebnih da bi ličio na sebe. Nikakva skrivena fizika ili biologija, već samo jedna dosta dobra opsena, ručno uneta. Rukom Boga Programera.
<BR>&nbsp;&nbsp;&nbsp;&nbsp;&nbsp;"Odbacujete Gospoda koji jeste?" umeša se Jovanka u njegovo samoispitivanje.
<BR>&nbsp;&nbsp;&nbsp;&nbsp;&nbsp;"Voleo bih da znam šta je zaista suštinsko!"
<BR>&nbsp;&nbsp;&nbsp;&nbsp;&nbsp;"Ove tuđinske magle su vas uznemirile."
<BR>&nbsp;&nbsp;&nbsp;&nbsp;&nbsp;"Više ne znam šta znači biti čovek."
<BR>&nbsp;&nbsp;&nbsp;&nbsp;&nbsp;"Vi ste. Ja sam."
<BR>&nbsp;&nbsp;&nbsp;&nbsp;&nbsp;"Za jednog samozakletog humanistu, bojim se, upiranje prstom u samog sebe nije dovoljan dokaz."
<BR>&nbsp;&nbsp;&nbsp;&nbsp;&nbsp;"Naravno da jeste."
<BR>&nbsp;&nbsp;&nbsp;&nbsp;&nbsp;"Dekarte, tvoj duh je živ u našoj Jovanki."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nije važno - bio vam je sličan. Ali ga vi, milenijumima kasnije, najavljujete."
<BR>&nbsp;&nbsp;&nbsp;&nbsp;&nbsp;"Hoću da se usidrite u meni!" Obgrlila ga je rukama, prigušivši njegove gorke uzvike u bujnim, mirisnim - i odjednom nadošlim - grudima. (Čija li je to bila ideja?)
<BR>&nbsp;&nbsp;&nbsp;&nbsp;&nbsp;"Ove magle su me bacile u metafizički dert."
<BR>&nbsp;&nbsp;&nbsp;&nbsp;&nbsp;"Uhvatite se za stvarno", reče ona čvrsto.
<BR>&nbsp;&nbsp;&nbsp;&nbsp;&nbsp;U ustima mu se odjednom nađe topla bradavica dojke, sprečivši ga da odgovori.
<BR>&nbsp;&nbsp;&nbsp;&nbsp;&nbsp;Možda mu je upravo ovo potrebno. Naučio je da zamrzava svoja emotivna stanja. Nešto kao slikanje portreta, zapravo, radi kasnijeg proučavanja. Možda će mu to pomoći da razume svoje unutrašnje Ja, kao kad bi botaničar stavio sebe na slajd, a zatim pod mikroskop. Mogu li isečci Ja, umnoženi, da postanu Ja?
<BR>&nbsp;&nbsp;&nbsp;&nbsp;&nbsp;Tada shvati da njegova osećanja nisu ništa drugo nego programi. Unutar 'njega' nalazili su se složeni potprogrami, međudejstvujući u stanjima kojima je zajednički imenitelj bio haos. Uzvišena lepota unutrašnjih stanja, kojima je težila njegova Jovanka - bila su obična opsena!
<BR>&nbsp;&nbsp;&nbsp;&nbsp;&nbsp;Zavirio je u čudesne i brze procese koji su činili bit njegovog Ja. Okrenuo se... i shvatio da može da vidi i u Jovanku. Njegovo Ja bilo je mašina, ludački zaposleno održavanjem svesti o sebi uprkos tome što se ta suština rastakala pred njegovim očima.
<BR>&nbsp;&nbsp;&nbsp;&nbsp;&nbsp;"Mi smo... savršenstvo", zadahta on.
<BR>&nbsp;&nbsp;&nbsp;&nbsp;&nbsp;"Naravno", reče Jovanka. Zamahnula je kao britva oštrim mačem na krpu magle u prolazu. Razdvojila se oko sečiva i produžila svojim putem. "Zato što smo delo Tvorčevo."
<BR>&nbsp;&nbsp;&nbsp;&nbsp;&nbsp;"Ah! Kad bih samo mogao da verujem", uzviknu Volter u lepljivu pomrčinu. "Možda bi se Tvorac tada pojavio i razvejao ovu maglu."
<BR>&nbsp;&nbsp;&nbsp;&nbsp;&nbsp;"La vie verite", doviknu mu Jovanka. "Živite istinito!"
<BR>&nbsp;&nbsp;&nbsp;&nbsp;&nbsp;Želeo je da je posluša. Ali ni njegova ni njena osećanja nisu više bila 'stvarna'. Da je to samo poželeo, svaki moronski žalac čežnje za Francuskom mogao je biti izbrisan u trenu. Kakve vajde od toga da žali za prijateljima odavno pretvorenim u prah, ili za samom Zemljom, izgubljenom u roju svetlucavih zvezda. Jedan dug, pomaman trenutak mislio je samo: Izbrisati! Oterati!
<BR>&nbsp;&nbsp;&nbsp;&nbsp;&nbsp;Imao je, sigurno, pređašnje re-simovane prijatelje i mesta... sva sazdana od sećanja i odgovarajućih imitacija, napabirčenih iz raštrkanih izvora. Međutim, svest da su to njegovi proizvodi činila ih je nezadovoljavajućim.
<BR>&nbsp;&nbsp;&nbsp;&nbsp;&nbsp;Zato je, dok je Jovanka posmatrala, sazvao Proslavu Vaskrsenja. U trenutku najvećeg veselja sve ih je izbrisao.
<BR>&nbsp;&nbsp;&nbsp;&nbsp;&nbsp;"Bilo je to okrutno", reče Jovanka. "Moliću se za njihove duše."
<BR>&nbsp;&nbsp;&nbsp;&nbsp;&nbsp;"Molite se za naše duše. I nadajte se da ćemo moći da ih pronađemo."
<BR>&nbsp;&nbsp;&nbsp;&nbsp;&nbsp;"Moja duša je nedirnuta. Posedujem iste sposobnosti kao i vi, moj pokojni Voltere. I ja mogu da vidim svoje unutrašnje procese. Kako bi nas inače Gospod privoleo da Mu težimo?"
<BR>&nbsp;&nbsp;&nbsp;&nbsp;&nbsp;Osećao se slabo, iscrpljemo... na kraju snaga. Postojati u numeričkim stanjima značilo je biti plivač i more, istovremeno. Bez razdvajanja.
<BR>&nbsp;&nbsp;&nbsp;&nbsp;&nbsp;"Šta nas onda čini drugačijima od... onih?" Uperio je prst prema tuđinskoj magli.
<BR>&nbsp;&nbsp;&nbsp;&nbsp;&nbsp;"Pogledajte sebe, ljubavi moja", reče ona nežno.
<BR>&nbsp;&nbsp;&nbsp;&nbsp;&nbsp;Volter ponovo pogleda u sebe i vide samo haos. Živi haos.
</TD></TR></TABLE>
<P class="next">
<A HREF=p103.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
