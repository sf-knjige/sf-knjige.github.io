<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>18.
<P>&nbsp;&nbsp;&nbsp;&nbsp;&nbsp;Hodanje je bilo posao, a Ja-panu je bilo dosta posla.
<BR>&nbsp;&nbsp;&nbsp;&nbsp;&nbsp;Hari je pokušavao da natera pana da se udalji što više od reke, ali sada su morali da se uspinju uz strme jaruge, od kojih su neke bile prekrivene klizavom mahovinom i kamenite. Posrtali su, spuštali se u rupe, verali se, a povremeno i samo puzali uz strmine doline. Panovi su osećali mirise drugih životinja, i to je donekle pomagalo.
<BR>&nbsp;&nbsp;&nbsp;&nbsp;&nbsp;Ja-pan je često zastajao da se nahrani, ili da se odsutno zagleda u daljinu. Kroz njegov zamućeni um kao noćni leptiri lepršale su krhke misli, nošene tečnim emocionalnim strujama koje su vukle nasuprot njegovom pulsu. Panovi nisu bili stvoreni za dugotrajne projekte.
<BR>&nbsp;&nbsp;&nbsp;&nbsp;&nbsp;Napredovanje je bilo sporo. Pala je noć, i morali su da se popnu na drvo, usput berući voće.
<BR>&nbsp;&nbsp;&nbsp;&nbsp;&nbsp;Ja-pan je zaspao, ali Hari nije. Nije mogao.
<BR>&nbsp;&nbsp;&nbsp;&nbsp;&nbsp;Njihovi životi ovde su bili u podjednakoj opasnosti kao životi panova, ali su usnuli umovi u kojima su gostovali on i Dors oduvek tako živeli. Za panove je noć u šumi sipila kao tiha kiša podataka, obrađivanih u snu. Njihovi umovi vezivali su raznolike zvukove za poznate bezopasne izvore, ne prekidajući san.
<BR>&nbsp;&nbsp;&nbsp;&nbsp;&nbsp;Hari nije poznavao prefinjene znake opasnosti, pa je svaki šušanj i podrhtavanje lišća zamišljao kao pretnju koja se prikrada. San je došao protiv njegove volje.
<BR>&nbsp;&nbsp;&nbsp;&nbsp;&nbsp;U prvom bledom sjaju zore, Hari se probudio sa zmijom pored sebe. Bila je omotana kao zeleno uže oko uspravne grane i pripremala se da ujede. Fiksirala ga je očima, i Hari se ukoči.
<BR>&nbsp;&nbsp;&nbsp;&nbsp;&nbsp;Ja-pan izroni iz dubokog sna. Ugledao je zmiju, ali nije reagovao iznenađenim trzajem kao što se Hari plašio da hoće.
<BR>&nbsp;&nbsp;&nbsp;&nbsp;&nbsp;Trenutak se razvukao, i Ja-pan je za to vreme samo jednom trepnuo. Zmija je na to postala potpuno nepomična, i Ja-panovo srce je počelo brže da bije, ali nije načinio ni najmanju kretnju. Zmija se posle nekoliko trenutaka odmota i kliznu dalje; nemo sučeljavanje bilo je okončano. Ja-pan nije ličio na obećavajući plen, zelena zmija bila je neukusna, a panovi su bili dovoljno pametni da ostave zmije na miru.
<BR>&nbsp;&nbsp;&nbsp;&nbsp;&nbsp;Kada se Šila probudila, sišli su do obližnjeg živog potoka da piju. Usput su skupili lišća i nekoliko krckavih insekata. Oba pana mirno su zgulila debele, crne pijavice koje su im se prikačile preko noći. Debeli, naduveni crvi ispunjavali su Harija mučninom, ali ih je Ja-pan spokojno čupao sa sebe, isto kao što bi Hari vezao odvezane pertle.
<BR>&nbsp;&nbsp;&nbsp;&nbsp;&nbsp;Na svu sreću, Ja-pan ih nije jeo. Pio je vodu, i Hari ponovo primeti da pan nema potrebu da se opere. Hari se obično prao dva puta dnevno, pre doručka i večere, i osećao se nelagodno kad god bi se oznojio - tipičan meritokrat.
<BR>&nbsp;&nbsp;&nbsp;&nbsp;&nbsp;Ovde je udobno nosio svoje čupavo telo. Da li su njegova česta kupanja bila zdravstvena mera, kao i biskanje panova? Ili stečena, civilizacijska navika? Maglovito je pamtio da je kao dečak na Helikonu zadovoljno provodio dane u znoju i da nije voleo kupanje i tuširanje. Ja-pan ga je nekako vratio pređašnjem, jednostavnijem stanju, prilagođenijem prljavom svetu.
<BR>&nbsp;&nbsp;&nbsp;&nbsp;&nbsp;Njegova udobnost nije dugo trajala. Opazili su rabune na padini iznad njih.
<BR>&nbsp;&nbsp;&nbsp;&nbsp;&nbsp;Ja-pan je osetio miris, ali Hari nije imao pristup delu panovog mozga gde su nastajale veze između mirisa i slika. Znao je samo da je nešto uznemirilo Ja-pana, koji je nabrao kvrgavi nos. Bio je to prizor koji je ugledao, tako blizu.
<BR>&nbsp;&nbsp;&nbsp;&nbsp;&nbsp;Debele zadnje noge, koje su ih hitro odbacivale napred. Kratke prednje noge sa oštrim kandžama. Njihove krupne glave kao da su se sastojale od samih zuba, oštrih i belih iznad zakošenih, gladnih očiju. Bili su prekriveni gustim, smeđim krznom, čupavim na teškom repu na koji su se oslanjali.
<BR>&nbsp;&nbsp;&nbsp;&nbsp;&nbsp;Danima ranije, iz bezbednog okrilja visoke krošnje, Ja-pan je posmatrao druge rabune kako rastržu i proždiru meko meso gigantelope, tamo u savani.
<BR>&nbsp;&nbsp;&nbsp;&nbsp;&nbsp;Ovi su naišli njuškajući, krećući se nizbrdo u liniji. Bilo ih je pet. Šila i Ja-pan su zadrhtali kada su ih ugledali. Nalazili su se niz vetar u odnosu na rabune, i zato su počeli tiho da se povlače.
<BR>&nbsp;&nbsp;&nbsp;&nbsp;&nbsp;Ovde nije bilo visokog drveća, već samo grmlja i mladih stabala. Hari i Šila uzmicali su nizbrdo, udaljavajući se od rabuna, a onda ispred sebe ugledaše čistinu. Ja-pan oseti slab miris drugih panova, koji je dolazio sa druge strane čistine.
<BR>&nbsp;&nbsp;&nbsp;&nbsp;&nbsp;Mahnuo joj je: Idi. U istom trenutku začu horsko lajanje otpozadi. Rabuni su ih najušili.
<BR>&nbsp;&nbsp;&nbsp;&nbsp;&nbsp;Kroz gusti čestar odjeknu njihovo šištavo roktanje. Nizbrdo je bilo još manje zaklona, ali je nešto dalje bilo višeg drveća. Njihove krošnje mogle bi da budu spas za njih, ako stignu donde.
<BR>&nbsp;&nbsp;&nbsp;&nbsp;&nbsp;Ja-pan i Šila požuriše preko široke, mrke čistine na sve četiri, ali nisu bili dovoljno brzi. Rabuni izbiše u travu iza njih, režeći. Hari se zalete među drveće - i nađe se usred čopora panova.
<BR>&nbsp;&nbsp;&nbsp;&nbsp;&nbsp;Bilo ih je nekoliko desetina; zatečeno su treptali. On poče nerazumljivo da galami, pitajući se kako Ja-pan da se sporazume sa njima.
<BR>&nbsp;&nbsp;&nbsp;&nbsp;&nbsp;Najbliži krupni mužjak se okrenu, iskezi zube i besno zavrišta. Čitav čopor prihvati zov, galameći i gađajući Ja-pana granjem i kamenjem. Oblutak ga pogodi u bradu, grana u bok. On poče da beži, za Šilom koja je već trčala nekoliko koraka ispred njega.
<BR>&nbsp;&nbsp;&nbsp;&nbsp;&nbsp;Rabuni su im jurili u susret preko čistine. U kandžama su držali sitno, oštro kamenje. Izgledali su krupno i snažno, ali su se zaustavili na baraž vriskova i laveža iz šume.
<BR>&nbsp;&nbsp;&nbsp;&nbsp;&nbsp;Ja-pan i Šila izbiše u travu na čistini, a iza njih i panovi. Rabuni se ukopaše u mestu.
<BR>&nbsp;&nbsp;&nbsp;&nbsp;&nbsp;Panovi ugledaše rabune, ali ih to nije zaustavilo, niti usporilo. I dalje su progonili Ja-pana i Šilu, u ubilačkom zanosu.
<BR>&nbsp;&nbsp;&nbsp;&nbsp;&nbsp;Rabuni su nepomično stajali, nesigurno otvarajući i zatvarajući kandže.
<BR>&nbsp;&nbsp;&nbsp;&nbsp;&nbsp;Hari shvati šta se događa i u trku pokupi granu, dozivajući Šilu. Ona to vide i učini isto. Pojurio je pravo na rabune, mašući granom. Bila je osušena i iskrivljena, beskorisna, ali je izgledala velika. Hari je želeo da se prikaže rabunima kao glasnik veće nevolje koja se približavala.
<BR>&nbsp;&nbsp;&nbsp;&nbsp;&nbsp;U sve gušćem oblaku prašine i opštoj pometnji, rabuni videše veliki čopor razbesnelih panova kako se pojavljuje iz šume. Dadoše se u bekstvo.
<BR>&nbsp;&nbsp;&nbsp;&nbsp;&nbsp;Skičeći, otprašiše punom brzinom prema drveću u daljini.
<BR>&nbsp;&nbsp;&nbsp;&nbsp;&nbsp;Ja-pan i Šila su trčali za njima, trošeći poslednje rezerve snage. Stigavši do prvih stabala, Ja-pan se osvrnu i vide da su panovi zastali na pola puta, i dalje krvožedno vrišteći.
<BR>&nbsp;&nbsp;&nbsp;&nbsp;&nbsp;Pokazao je Šili, Ići. Zaputili su se uz strmu padinu, ponovo uzbrdo.
</TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
