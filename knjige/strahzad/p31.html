<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>19.
<P>&nbsp;&nbsp;&nbsp;&nbsp;&nbsp;Volter je voleo publiku. I nikada ranije nije stajao pred pravim okeanom lica koji mu se talasao ispod nogu.
<BR>&nbsp;&nbsp;&nbsp;&nbsp;&nbsp;Iako je u prethodnom životu bio visokog rasta, osećao je da je tek sada, dok je zurio u mnoštvo sa svoje visine od stotinu metara, stekao pojavu kakvu je zaslužio. Potapšao je svoju napudranu periku i pozabavio se sjajnom satenskom vrpcom oko vrata. Graciozni raširivši ruke, duboko im se poklonio, kao da je već odigrao predstavu života. Skup je zamrmljao kao neman koja se budi.
<BR>&nbsp;&nbsp;&nbsp;&nbsp;&nbsp;Bacio je pogled prema Devici, skrivenoj od publike svetlucavom pregradom u suprotnom uglu ekrana. Prekrstio je ruke, pretvarajući se da prizor nije ostavio utisak na njega.
<BR>&nbsp;&nbsp;&nbsp;&nbsp;&nbsp;Odlaganje je samo razjarilo neman. Pustio je publiku da kliče, ne obraćajući pažnju na ukanje i zviždanje otprilike polovine okupljenih.
<BR>&nbsp;&nbsp;&nbsp;&nbsp;&nbsp;Bar polovinu čovečanstva oduvek su činile budale, pomislio je. Ovo je bilo njegovo prvo pojavljivanje pred naprednim građanima ovog kolosalnog Carstva. Milenijumi nisu doneli nikakav pomak.
<BR>&nbsp;&nbsp;&nbsp;&nbsp;&nbsp;Nije nameravao da prekida klicanje koje je znao da zaslužuje. Ovde je bio kao jedini živi simbol francuske intelektualne tradicije
<BR>&nbsp;&nbsp;&nbsp;&nbsp;&nbsp;Ponovo je pogledao prema Jovanki... koja je, na kraju krajeva, bila jedini preživeli pripadnik njihovog doba, očigledno vrhunca ljudske civilizacije. Šapnuo je: "Suđeno nam je da zasjamo; njima, da nas slave."
<BR>&nbsp;&nbsp;&nbsp;&nbsp;&nbsp;Kada je voditelj konačno zamolio za tišinu - pomalo prerano; setiće se da mu kasnije očita za to - Volter izdrža Jovankino predstavljanje sa, kako se nadao, stoičkim osmehom. Smišljeno je zatražio da se Jovanki omogući da prva iznese svoje argumente, samo da bi mu voditelj prilično neuljudno rekao da se ovde za to baca novčić.
<BR>&nbsp;&nbsp;&nbsp;&nbsp;&nbsp;Volter je stekao prvenstvo. Slegnuo je ramenima i položio ruke na srce. Započeo je svoje izlaganje kao da recituje stihove, na način tako drag Parižanima iz osamnaestog veka: bez obzira na to kako se definiše duša, njeno postojanje, kao i postojanje božansko, ne može se dokazati; njeno postojanje se pretpostavlja.
<BR>&nbsp;&nbsp;&nbsp;&nbsp;&nbsp;Istina pretpostavki izvan je domašaja svakog racionalnog dokaza, a u prirodi ne postoji ništa što takav dokaz traži.
<BR>&nbsp;&nbsp;&nbsp;&nbsp;&nbsp;Pa opet, nastavio je Volter bespogovornim tonom, u prirodi nema ničeg očiglednijeg od delovanja inteligencije više nego što je čovekova - koju čovek može, donekle, da dokuči. Činjenica da je čovek sposoban da odgonetne tajne prirode dokazuje ono što su crkveni oci i osnivači svih svetskih religija odvajkada tvrdili: da je čovekova inteligencija odraz upravo ove božanske inteligencije koja upravlja prirodom.
<BR>&nbsp;&nbsp;&nbsp;&nbsp;&nbsp;Da to nije istina, filozofi prirode ne bi mogli da razjasne zakone Postanja, bilo zato što ih nema ili zato što je čovek toliko otuđen od njih da mu nije dato da ih protumači. Ovaj sklad između prirodnih zakona i naše sposobnosti da ih saznamo snažno ukazuje na to da su mislioci i duhovnici svih vera u suštini u pravu kada tvrde da smo svi mi samo tvorevine Svevišnje Sile, čija se moć ogleda u nama. A odraz Sile u nama može se opravdano nazvati naša univerzalna, besmrtna, ali istovremeno samosvojna duša.
<BR>&nbsp;&nbsp;&nbsp;&nbsp;&nbsp;"Ti govoriš u korist sveštenika!" uskliknu Devica. Tada je zagluši pandemonijum u publici.
<BR>&nbsp;&nbsp;&nbsp;&nbsp;&nbsp;"Uloga slučaja", zaključi Volter, "ni na koji način ne dokazuje da su priroda i čovek - koji je deo prirode, a time i odraz Tvorca - uistinu slučajnost. Slučaj je jedno od načela pomoću kojih prirodni zakon deluje. To načelo može se poistovetiti sa tradicionalnim religijskim ubeđenjem da je čovek slobodan da bira svoju sudbinu. Ali ova sloboda, iako je prividno nasumična, sledi statističke zakone na način koji čovek može da dozna."
<BR>&nbsp;&nbsp;&nbsp;&nbsp;&nbsp;Svetina zažagori, zbunjena. Potreban im je aforizam, sinu mu, da ih ubedi. U redu. "Nesigurnost je sigurna, prijatelji moji. Sigurnost je nesigurna."
<BR>&nbsp;&nbsp;&nbsp;&nbsp;&nbsp;Ni na ovo se nisu utišali da bolje čuju njegove reči. Kako im drago.
<BR>&nbsp;&nbsp;&nbsp;&nbsp;&nbsp;Stisnuo je pesnice i grmnuo glasom iznenađujuće dubine: "Čovek je, kao i sama priroda, istovremeno slobodan i određen - baš kao što su nam učitelji vere vekovima govorili, iako su, istini za volju, upotrebljavali drugačiji rečnik, manje precizan od našeg. A to je bio povod mnogih zala i nerazumevanja između vere i nauke.
<BR>&nbsp;&nbsp;&nbsp;&nbsp;&nbsp;"I sam sam bio predmet užasnog nerazumevanja", nastavi Volter. "Želeo bih da iskoristim ovu priliku da se izvinim za sve nesporazume nastale zbog toga što je sve što sam rekao i napisao bilo usredsređeno samo na pogreške vere, a ne na istine koje je ona naslutila. Ali, znate, živeo sam u doba u kojoj je grešaka u verovanju bilo napretek, dok je glas razuma morao da se bori da ga čuju. Sada je, čini mi se, upravo obrnuto. Razum se izruguje veri. Razum galami dok vera šapuće. Kao što je pogubljenje najveće i najpobožnije heroine Francuske dokazalo", širok, svečan zamah rukom prema Jovanki, "vera bez razuma je slepa. Ali isto tako, kao što je dokazala površnost i oholost većeg dela moga života, razum je sakat bez vere."
<BR>&nbsp;&nbsp;&nbsp;&nbsp;&nbsp;Neki koji su ukali i šištali sada zatreptaše, otvorenih usta - a zatim zaklicaše... Dok su drugi, primetio je, koji su do maločas pljeskali, počeli da urlaju i da zvižde. Volter krišom pogleda Devicu.
</TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
