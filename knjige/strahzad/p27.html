<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>15.
<P>&nbsp;&nbsp;&nbsp;&nbsp;&nbsp;Nesvesna prisustva madam La Sorcire, Devica je uspravno sedela u svojoj ćeliji, sklopljenih očiju. U glavi su joj odzvanjali sukobljeni glasovi.
<BR>&nbsp;&nbsp;&nbsp;&nbsp;&nbsp;Buka je podsećala na zvuke bitke, haotična i žestoka. Ali ako bude pažljivo slušala, ne dozvoljavajući svojoj besmrtnoj duši da bude istrgnuta iz smrtne puti... Možda će joj božanski orkestrirana polifonija ukazati na pravi put.
<BR>&nbsp;&nbsp;&nbsp;&nbsp;&nbsp;Arhanđel Mihajlo, Sveta Katarina i Sveta Margarita, kroz čija usta su često govorili glasovi, žestoko su se bunili zbog njenog nevoljnog upoznavanja sa Sabranim delima monsinjora Aruea. Za Mihajla je posebno uvredljiva bila sveska Elements de Newton, čiju je filozofiju smatrao nespojivom sa filozofijom Crkve... pa i sa samim svojim postojanjem.
<BR>&nbsp;&nbsp;&nbsp;&nbsp;&nbsp;Devica, sa svoje strane, nije bila toliko sigurna u to. Na svoje iznenađenje, otkrila je izvesnu poetičnost i sklad u jednačinama koje su dokazivale - kao da je za to bio potreban dokaz - neporecivo postojanje Tvorčevo, čiji su fizički zakoni možda bili dokučivi, ali putevi svakako ne.
<BR>&nbsp;&nbsp;&nbsp;&nbsp;&nbsp;Način na koji je dokučila ove lepote bio je zagonetka za nju. Čitala je proračune sile i kretanja, kovitlac svetova. Kao i lordovi i gospe na dvoru, neživa materija plesala je svoju gavotu uz pratnju nebeskog orkestra. Ove stvari osećala je samim svojim bićem, neposredno, kao nadahnuta Božjim proviđenjem. Lepote su jednostavno dolazile, niotkuda. Kako da zanemari uzvišena otkrovenja?
<BR>&nbsp;&nbsp;&nbsp;&nbsp;&nbsp;Ova nebeska invazija morala je da bude sveta. To što joj je pristizala kao bujica sećanja, sposobnosti, asocijacija, samo je još neporecivije dokazivalo da je božanskog porekla. La Sorcire je mrmljala nešto o kompjuterskim dokumentima i sub-agentima, ali su to bile inkantacije, a ne istine.
<BR>&nbsp;&nbsp;&nbsp;&nbsp;&nbsp;Mnogo uvredljivije za nju bilo je to što je njena novostečena mudrost, kudikamo uvredljivije, poticala od jednog Engleza.
<BR>&nbsp;&nbsp;&nbsp;&nbsp;&nbsp;"La Henriade", poverila se Mihajlu, navodeći jedno od dela monsinjora Aruea, "mnogo je odbojnija od Les Elements. Kako se monsinjor Arue, koji se odaziva na lažno ime Volter, usuđuje da tvrdi da je u Engleskoj razum slobodan, dok je u našoj voljenoj Francuskoj okovan za mračnu uobrazilju apsolutističnih sveštenika! Zar nisu upravo jezuitski sveštenici prvi učili onog inkvizitora da zaključuje?"
<BR>&nbsp;&nbsp;&nbsp;&nbsp;&nbsp;Ali ono što je najviše ljutilo Devicu i činilo da se otima u svojim okovima - sve dok La Sorcire, plašeći se za njeno zdravlje, nije oslobodila njene izubijane ruke i noge - bila je njegova tajno odštampana, pljuvačka poema o njoj.
<BR>&nbsp;&nbsp;&nbsp;&nbsp;&nbsp;Čim se uverila da su je glasovi napustili, gurnula je primerak La Pucelle čarobnici pod nos, razljućena mogućnošću da presvete Katarina i Margarita - koje su bile privremeno nestale, ali će se sigurno vratiti - budu slučajno izložene njenoj prljavštini. Obe svetice već su joj prebacile zbog luckastih, devojačkih misli o tome kako bi monsinjor Arue bio privlačan - zar zaista razmišlja o tome? - kada bi skinuo svoju besmislenu periku i ljubičaste trake.
<BR>&nbsp;&nbsp;&nbsp;&nbsp;&nbsp;"Kako se monsinjor Arue usudio da me ovako predstavi?" besnela je, sasvim svesna da ga je njeno uporno odbijanje da koristi ime Volter beskrajno nerviralo. "Dodao je mom dobu devet godina i odbacio moje glasove kao najobičnije laži. Osim toga, uvredio je Bodrikora, koji mi je omogućio da iznesem pred mog kralja viziju o njegovoj budućnosti i budućnosti Francuske. Pisac nametljivih drama i nepotkovanih uvreda uperenih protiv verujućih kakav je i njegov Candide, to sigurno jeste... ali taj nepodnošljivi pametnjaković sebe naziva istoričar! Ako su njegovi istorijski radovi podjednako pouzdani kao što je onaj o meni, onda su oni, a ne moje telo, zaslužili da budu spaljeni."
<BR>&nbsp;&nbsp;&nbsp;&nbsp;&nbsp;La Sorcire poblede pred ovom tiradom. Ovi ljudi - ako su to uopšte bili ljudi, ovde u tom zamršenom, maglovitom Čistilištu - uzmicali su pred iskrenim plamom božanske Svrhe. Jovanka se nadnese nad ženom, ne bez uživanja.
<BR>&nbsp;&nbsp;&nbsp;&nbsp;&nbsp;"Njutnova precizna mudrost nesvakidašnje je viđenje Tvorčevih zakona", grmela je, "ali Volterova istorija nije ništa drugo nego plod njegove uobrazilje! - načinjen od dve trećine žuči i jedne trećine pljuvačke."
<BR>&nbsp;&nbsp;&nbsp;&nbsp;&nbsp;Podigla je desnu ruku u istom gestu kojim je predvodila svoje vojnike i francuske vitezove u bitku protiv kralja Engleske i njegovih slugu - u koje je, sada je to jasno videla, spadao i monsinjor Arue. Kao ratnička femme inspiratrice sa jakom odbojnošću prema ubijanju, sada se klela da će voditi rat do istrebljenja tog, tog... zasoptala je od gneva: "Tog nouveau riche buržujskog miljenčeta plemićkog soja, koji nikada nije upoznao pravu glad i potrebu, i koji misli da se konji rađaju sa kočijom iza njih."
<BR>&nbsp;&nbsp;&nbsp;&nbsp;&nbsp;"Sredi ga!" zareža La Sorcire, zapaljena Devičinom vatrom, žedna krvi. "To je ono što želimo da učiniš!"
<BR>&nbsp;&nbsp;&nbsp;&nbsp;&nbsp;"Gde je?" upita Devica. "Gde je taj tanki mlazić iz pissoir-a - da ga mučim istim mukama koje sam sama morala da propatim!"
<BR>&nbsp;&nbsp;&nbsp;&nbsp;&nbsp;A La Sorcire je, začudo, izgledala zadovoljno, kao da to pogoduje nekoj njenoj nameri.
</TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
