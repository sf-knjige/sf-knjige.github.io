<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>16.
<P>&nbsp;&nbsp;&nbsp;&nbsp;&nbsp;Primenili su panovske modele patroliranja.
<BR>&nbsp;&nbsp;&nbsp;&nbsp;&nbsp;On i Dors prepustili su da osnovni nivoi preuzmu kontrolu, delovi mozga vični nečujnom kretanju, svesni svake grančice.
<BR>&nbsp;&nbsp;&nbsp;&nbsp;&nbsp;Čim su ostavili ljude iza sebe, panovi su postali još oprezniji. Imali su malo prirodnih neprijatelja, ali je slabi miris jednog jedinog grabljivca promenio njihovo viđenje čitave divljine.
<BR>&nbsp;&nbsp;&nbsp;&nbsp;&nbsp;Ja-pan se peo na visoko drveće i satima sedeo u krošnjama, osmatrajući otvoreno zemljište pred sobom pre nego što bi pošli dalje. Procenjivao je oštre mirise izmeta, jedva vidljive otiske, savijene grane.
<BR>&nbsp;&nbsp;&nbsp;&nbsp;&nbsp;Spuštali su se dugačkom padinom doline, držeći se šume. Hari je samo jednom pogledao veliku, raznobojno označenu mapu koja je bila podeljena svim gostima, i sada je se sa mukom prisećao.
<BR>&nbsp;&nbsp;&nbsp;&nbsp;&nbsp;Konačno je prepoznao jedan od dalekih vrhova, sličan kljunu. Sada je mogao da se orijentiše. Dors je opazila potok koji je vijugao naniže prema reci, i to im je bila dodatna pomoć, ali još nisu mogli da odrede u kom pravcu leži stanica za izlete, niti koliko je daleko.
<BR>&nbsp;&nbsp;&nbsp;&nbsp;&nbsp;Tamo? Hari pokaza preko udaljenog grebena.
<BR>&nbsp;&nbsp;&nbsp;&nbsp;&nbsp;Ne, tamo, bila je sigurna Dors.
<BR>&nbsp;&nbsp;&nbsp;&nbsp;&nbsp;Daleko, nije.
<BR>&nbsp;&nbsp;&nbsp;&nbsp;&nbsp;Zašto?
<BR>&nbsp;&nbsp;&nbsp;&nbsp;&nbsp;Najgore od svega bilo je to što nisu mogli da govore. Nije mogao da joj objasni da je tehnologija stapanja najdelotvornija na srazmerno malim razdaljinama, recimo manje od stotinu klika. Bilo je takođe logično da se panovi drže na razdaljini koju je letač mogao da preleti. Vado i ostali svakako su za kratko vreme stigli do grupe.
<BR>&nbsp;&nbsp;&nbsp;&nbsp;&nbsp;Zato, bio je uporan on.
<BR>&nbsp;&nbsp;&nbsp;&nbsp;&nbsp;Nije. Pokazala je niz dolinu. Možda tamo.
<BR>&nbsp;&nbsp;&nbsp;&nbsp;&nbsp;Mogao je samo da se nada da je Dors shvatila suštinu. Njihovi znaci bili su oskudni, i počinjao je da oseća široku, narastajuću razdražljivost. Panovi su snažno osećali, ali su bili tako ograničeni.
<BR>&nbsp;&nbsp;&nbsp;&nbsp;&nbsp;Ja-pan je ovo izražavao bacajući granje i kamenje, udarajući po stablima, ali nije mnogo pomagalo. Potreba za govorom bila je nalik na pritisak kojeg nije mogao da se oslobodi. I Dors je to osećala. Šila je uzrujano brbljala i roktala.
<BR>&nbsp;&nbsp;&nbsp;&nbsp;&nbsp;Ispod svog uma Hari je osećao usijano Ja-panovo prisustvo. Nikada pre nisu bilo toliko dugo zajedno, i između dva različita sistema razmišljanja počinjalo je da se oseća trenje. Njihov nestabilni brak sve više se ljuljao u temeljima.
<BR>&nbsp;&nbsp;&nbsp;&nbsp;&nbsp;Sedi. Mir. Poslušala ga je. On obuhvati dlanom uho.
<BR>&nbsp;&nbsp;&nbsp;&nbsp;&nbsp;Loši dolaze?
<BR>&nbsp;&nbsp;&nbsp;&nbsp;&nbsp;Ne. Slušaj... Hari u očajanju pokaza prema Šili. Prazno nerazumevanje na licu ženke pana. On ispisa u prašini: UČI OD PANOVA. Šilina usta se otvoriše, i ona klimnu glavom.
<BR>&nbsp;&nbsp;&nbsp;&nbsp;&nbsp;Čučali su u zaklonu trnovitog žbunja i osluškivali zvuke šume. Šuštanje i mrmljanje postalo je glasnije kada je Hari popustio kontrolu nad panom. Prašina je lebdela u iskošenoj svetlosti kao u katedrali, prosipajući se kroz nadstrešnicu u bogatim, žutim zracima. Sa šumskog tla dizali su se mirisi, hemijski glasnici koji su Ja-panu donosili vesti o mestima gde može da pronađe hranu, da počine, da nađe koru drveta za žvakanje. Hari nežno podiže Ja-panovu glavu da bi se zagledao preko doline, u vrhove... zamišljeno... i oseti slab drhtaj rezonance.
<BR>&nbsp;&nbsp;&nbsp;&nbsp;&nbsp;Dolina za Ja-pana postade bremenita neizrečenim značenjima. Njegova grupa ispunila ga je elementarnim osećanjima, vezanim sa trenucima kada bi neki prijatelj pao i umro, kada bi grupa pronašla mesto bogato voćem, kada bi srela i sukobila se sa dve velike mačke. Bio je to složen predeo, natopljen osećanjima, panovskim mehanizmima pamćenja.
<BR>&nbsp;&nbsp;&nbsp;&nbsp;&nbsp;Hari blago podstaknu Ja-pana da pomisli na ono što se nalazi iza linije grebena, i u odgovor oseti nejasno nespokojstvo. Usredsredio se na to zrnce - i u Ja-panovom umu pojavi se slika, oivičena strahom. Pravougaona tvorevina naspram praznog neba. izletnička stanica.
<BR>&nbsp;&nbsp;&nbsp;&nbsp;&nbsp;Tamo, pokazao je Dors rukom.
<BR>&nbsp;&nbsp;&nbsp;&nbsp;&nbsp;Ja-pan je imao jednostavna, snažna i upečatljiva sećanja na to mesto. Njegova grupa bila je odvedena tamo, gde su im ugradili umetke preko kojih će moći da se upravlja njima, a zatim je bila vraćena na svoju teritoriju.
<BR>&nbsp;&nbsp;&nbsp;&nbsp;&nbsp;Daleko, pokaza Dors.
<BR>&nbsp;&nbsp;&nbsp;&nbsp;&nbsp;Mi idemo.
<BR>&nbsp;&nbsp;&nbsp;&nbsp;&nbsp;Teško. Sporo.
<BR>&nbsp;&nbsp;&nbsp;&nbsp;&nbsp;Ne ostati ovde. Oni uhvate.
<BR>&nbsp;&nbsp;&nbsp;&nbsp;&nbsp;Dors je izgledala onoliko neodlučno koliko je pan mogao da izgleda. Borba?
<BR>&nbsp;&nbsp;&nbsp;&nbsp;&nbsp;Nije, valjda, očekivala da se sa Vadom bore ovde? Ili da će se boriti čim stignu do izletničke stanice? Ne ovde. Tamo.
<BR>&nbsp;&nbsp;&nbsp;&nbsp;&nbsp;Dors se namršti, ali prihvati ovo. Hari nije imao pravi plan, već samo ideju da je Vado ovde napolju bio spreman za panove, a da će tamo u stanici već biti manje spreman. Tamo će on i Dors možda moći da računaju na element iznenađenja. Kako, nije imao pojma.
<BR>&nbsp;&nbsp;&nbsp;&nbsp;&nbsp;Proučavali su jedno drugo, nastojeći istovremeno da opaze prisustvo onog drugog na licu tuđina. Ona mu pomilova ušnu školjku, što je bio osoben Dorsin umirujući dodir. Kao i uvek, prožeo ga je prijatnom jezom. Ali mogao je da izrazi tako malo toga... Trenutak je za njega kristalizovao svu beznadežnost njihove situacije.
<BR>&nbsp;&nbsp;&nbsp;&nbsp;&nbsp;Vado je očito pokušavao da ubije Harija i Dors kroz Ja-pana i Šilu. Šta će biti sa njihovim telima? Znalo se da šok doživljene smrti u stapanju može da bude koban. Njihova tela će otkazati usled neurološkog šoka, a da neće ni povratiti svest.
<BR>&nbsp;&nbsp;&nbsp;&nbsp;&nbsp;Video je suzu kako se spušta niz Šilin obraz. I ona je znala koliko je sve beznadežno. Obgrlio ju je i, posmatrajući daleke planine, bio iznenađen kada je shvatio da i sam ima suze u očima.
</TD></TR></TABLE>
<P class="next">
<A HREF=p79.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
