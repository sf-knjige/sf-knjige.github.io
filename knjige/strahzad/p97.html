<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;Bilo je to omamljujuće - skakati sa tačke na tačku širom Galaksije, zatvoren u posudi veličine mrtvačkog sanduka.
<BR>&nbsp;&nbsp;&nbsp;&nbsp;&nbsp;Skakali su, vrdali i ponovo skakali. Dors je postigla 'nagodbe' u još nekoliko tunelskih dvorišta. Isplate, zapravo. Vešto je kombinovala njegove signete, carske tranzitne šifre i njene lične brojeve.
<BR>&nbsp;&nbsp;&nbsp;&nbsp;&nbsp;"Skupo", žalio se Hari. "Kada ću uspeti da otplatim..."
<BR>&nbsp;&nbsp;&nbsp;&nbsp;&nbsp;"Mrtvi se ne sekiraju zbog dugova", reče ona.
<BR>&nbsp;&nbsp;&nbsp;&nbsp;&nbsp;"Umeš baš privlačno da dočaraš stvari."
<BR>&nbsp;&nbsp;&nbsp;&nbsp;&nbsp;"Finoća je ovde gubljenje vremena."
<BR>&nbsp;&nbsp;&nbsp;&nbsp;&nbsp;Skok ih je izbacio u tesnu orbitu oko teško bolesnog sunca. Pored njih su tekle trake bremenite svetlošću.
<BR>&nbsp;&nbsp;&nbsp;&nbsp;&nbsp;"Koliko dugo ovaj tunel može da potraje ovde?" pitao se on.
<BR>&nbsp;&nbsp;&nbsp;&nbsp;&nbsp;"Biće premešten, sigurna sam. Zamisli haos u sistemu ako iz usta tunela pokulja usijana plazma."
<BR>&nbsp;&nbsp;&nbsp;&nbsp;&nbsp;Hari je znao da sistem tunela, iako je bio otkriven u predcarsko doba, nije uvek bio u upotrebi. Pošto je razrađeno proračunavanje fizike tunela, brodovi su mogli da šestare Galaksijom, izazivajući stanje tunela u prostorvremenu oko sebe. Ovo je omogućilo istraživanja prostranstava gde nije bilo tunela, ali po visokoj energetskoj ceni i uz priličnu opasnost. Drugo, ovi brodski lokalizovani hiperpogoni bili su mnogo sporiji od prostog protiskivanja kroz tunel.
<BR>&nbsp;&nbsp;&nbsp;&nbsp;&nbsp;A ako Carstvo oslabi? Ako izgubi mrežu tunela? Hoće li vitki lovci-presretači i zmijolika oružja ustupiti mesto nezgrapnim levijatanima od hiperbrodova?
<BR>&nbsp;&nbsp;&nbsp;&nbsp;&nbsp;Sledeće odredište lebdelo je usred sablasne crne praznine, duboko na obodu svetlosti crvenih patuljaka iznad galaktičke ravni. Disk se prostirao u blistavoj raskoši. Hari je pamtio kako je držao novčić i razmišljao kako jedva vidljiva tačkica na njemu predstavlja ogromno prostranstvo, ravno jednoj od većih zona. Ovde su takvi ljudski pojmovi bili besmisleni. Galaksija je bila božanska simfonija mase i vremena, veća od svake ljudske perspektive ili panovski oblikovane predstave.
<BR>&nbsp;&nbsp;&nbsp;&nbsp;&nbsp;"Čudesno", reče Dors.
<BR>&nbsp;&nbsp;&nbsp;&nbsp;&nbsp;"Vidiš li Andromedu? Izgleda podjednako blizu."
<BR>&nbsp;&nbsp;&nbsp;&nbsp;&nbsp;Iznad njih je visila dvostruka spirala. Njene brazde zgusnute prašine uokvirivale su zvezde, azurne, grimizne i smaragdne. "Evo naše veze", upozori Hari.
<BR>&nbsp;&nbsp;&nbsp;&nbsp;&nbsp;Ova raskrsnica tunela dozvoljavala je pet pravaca. Tri crne sfere orbitirale su u tesnoj međusobnoj blizini, blistavo osvetljene svojim rubnim kvantnim zračenjem. Malo dalje kružila su dva kvadratna otvora tunela. Hari je znao da je kvadratni otvor jedan od retkih mogućih oblika, ali nikada nije video neki takav. Dva zajedno ukazivala su da su rođeni na ivici Galaksija, ali su takve stvari bile izvan njegove klimave moći poimanja.
<BR>&nbsp;&nbsp;&nbsp;&nbsp;&nbsp;"Idemo... tamo", Dors uperi zrak lasera prema jednoj od kocki, navodeći tanki brod.
<BR>&nbsp;&nbsp;&nbsp;&nbsp;&nbsp;Počeli su da se približavaju manjoj kocki, oprezno usporavajući. Prihvatnica tunela ovde je bila automatska, i niko ih nije presreo.
<BR>&nbsp;&nbsp;&nbsp;&nbsp;&nbsp;"Biće tesno", reče Hari nervozno.
<BR>&nbsp;&nbsp;&nbsp;&nbsp;&nbsp;"Ostaje po pet prstiju prostora."
<BR>&nbsp;&nbsp;&nbsp;&nbsp;&nbsp;Pomislio je da se našalila, a onda shvati da je precenila razmak. Na ovoj malo korišćenoj raskrsnici tunela, male brzine su bile neophodne. Dobra fizika; nesrećna ekonomija. Usporavanje je smanjivalo čisti protok, što je raskrsnicu svrstalo u sporedne.
<BR>&nbsp;&nbsp;&nbsp;&nbsp;&nbsp;Zagledao se u Andromedu, da bi skrenuo misli sa pilotiranja. Uski tuneli nisu se pojavljivali u drugim Galaksijama, usled zamršenih uzroka kvantne gravitacije. Oni krajnje uski možda i jesu, ali ako je kroz tunel prolazila neka druga masa, talas skupljanja bio je smrtonosan. Malo se njih ikada odvažilo da se zaputi njima u potrazi za vangalaktičkim izlaznim tačkama.
<BR>&nbsp;&nbsp;&nbsp;&nbsp;&nbsp;Osim, tačnije, Stefenoovog leta, legendarne samoubilačke ekspedicije koja je iskočila u Galaksiji klasifikovanoj kao M87. Stefeno je zabeležio podatke o spektakularnom mlazu koji je izbijao iz crne rupe u središtu M87, čije su se veličanstvene pruge krivile u spiralne arabeske. Usamljeni letač nije oklevao, i uspeo je da se vrati nazad nekoliko sekundi pre nego što se tunel zatvorio u zrakastoj erupciji čestica.
<BR>&nbsp;&nbsp;&nbsp;&nbsp;&nbsp;Niko nije otkrio zašto. Nešto u fizici tunela obeshrabrivalo je međugalaktične pustolovine.
<BR>&nbsp;&nbsp;&nbsp;&nbsp;&nbsp;Kvadratni tuneli munjevito su ih preneli do nekoliko otvora tunela na tesnoj orbiti oko planeta. Hari je prepoznao jednu od njih kao redak tip sa starom, ali upropašćenom biosferom. Kao i Panukopija, podržavao je visoko razvijene oblike života. Na većini nastanjivih svetova rani istraživači pronašli su slojeve algi koje se nikada nisu dalje razvile.
<BR>&nbsp;&nbsp;&nbsp;&nbsp;&nbsp;"Kako to da nema zanimljivih tuđinaca, onda?" mrmljao je Hari dok se Dors bavila lokalnim Sivcima zaduženim za kontrolu tunela.
<BR>&nbsp;&nbsp;&nbsp;&nbsp;&nbsp;Dors ga je s vremena na vreme podsećala na to da je, na kraju krajeva, ipak samo istoričar. "Po teoriji, prelaz od jednoćelijskih na višećelijske oblike trajao je milijardama godina. Mi jednostavno potičemo iz brze, otpornije biosfere, i to je sve."
<BR>&nbsp;&nbsp;&nbsp;&nbsp;&nbsp;"Takođe potičemo sa planete koja je imala bar jedan veliki mesec."
<BR>&nbsp;&nbsp;&nbsp;&nbsp;&nbsp;"Po čemu je tako?" upita ona.
<BR>&nbsp;&nbsp;&nbsp;&nbsp;&nbsp;"Imamo ugrađene ponavljajuće cikluse od dvadeset osam dana. Menstruacija kod žena, na primer - dok je kod panova, slučajno, drugačije. Obrazovala nas je biologija. Mi smo opstali, a ove biosfere nisu. Postoji više načina da se ubije svet. Pomeranje lednika prilikom promene orbite. Sudaranje sa asteroidima, bam-bam-bam!" Bučno je pljeskao po zidu brodića. "Poremećaji hemije atmosfere. Svet se pretvara u staklenu baštu ili u ledenu pustoš."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Ljudi su čvršći... i pametniji... od drugih vrsta. Uostalom, ovde smo, a drugih nema."
<BR>&nbsp;&nbsp;&nbsp;&nbsp;&nbsp;"Ko kaže?"
<BR>&nbsp;&nbsp;&nbsp;&nbsp;&nbsp;"Standardno saznanje, još od onog socioteoretičara, Kamfbela..."
<BR>&nbsp;&nbsp;&nbsp;&nbsp;&nbsp;"Sigurna sam da si u pravu", reče ona žurno.
<BR>&nbsp;&nbsp;&nbsp;&nbsp;&nbsp;Nešto u njenom glasu nateralo ga je da zastane - voleo je dobru raspravu - ali su u sledećem trenutku klizili kroz zastrašujuće tesno ždrelo tunela. Rubovi su zasvetleli kao limunasta euklidovska konstrukcija... a onda su izbili u orbitu iznad crne rupe.
<BR>&nbsp;&nbsp;&nbsp;&nbsp;&nbsp;Posmatrao je ogromne diskove za sabiranje energije kako sjaje fermentno crvenom i virusno ljubičastom svetlošću. Carstvo je oko rupe bilo postavilo velike provodnike magnetnih polja. Ovi su isisavali i uvlačili oblake međuzvezdane prašine. Mračni cikloni sužavali su se prema blistavom sabirnom disku oko crne rupe. Zračenja trenja i urušavanja sabirala su na smenu džinovske rešetke i ogledala. Žetva sirove fotonske energije i sama je bivala zarobljena i ispirana u otvorene čeljusti tunela. Ove su usmeravale protok prema dalekim svetovima kojima su bila potrebna oštra koplja svetlosti, za poslove oblikovanja planete, grabuljanja površine i rezbarenja meseca.
<BR>&nbsp;&nbsp;&nbsp;&nbsp;&nbsp;Ali on i usred tog spektakla nije mogao da zaboravi ton Dorsinog glasa. Znala je nešto što on nije. Pitao se šta...
<BR>&nbsp;&nbsp;&nbsp;&nbsp;&nbsp;Neki filozofi su smatrali da je priroda bila ono što jeste samo do trenutka kada ju je dodirnuo čovek. Po tom mišljenju, mi nismo deo bića prirode, i dato nam je da ga otkrivamo tek pošto je počelo da nestaje. Naše prisustvo bilo je dovoljno da pretvori prirodu u nešto drugo, izmenjenu imitaciju.
<BR>&nbsp;&nbsp;&nbsp;&nbsp;&nbsp;Ove ideje vodile su ka neočekivanim zaključcima. Jedan svet, po imenu Arkadija, bio je namerno ostavljen sa populacijom jedva dovoljnom za njegovo održavanje, delimično zato što je bilo teško stići do njega. Najbliži otvor tunela bio je pola svetlosne godine daleko. Jedan od prvih careva - tako beznačajan da mu se nije znalo ni ime - doneo je odluku da šume i ravnice te pitome planete treba da ostanu u 'prvobitnom' stanju. Ali, desetak hiljada godina kasnije, u jednom od izveštaja bilo je zabeleženo da se deo šuma više ne obnavlja i da se ravnice pretvaraju u grmovite pustare.
<BR>&nbsp;&nbsp;&nbsp;&nbsp;&nbsp;Sprovedeno istraživanje pokazalo je da su brižnici previše vodili brigu. Gasili su divlje požare, sprečavali migraciju vrsta. Čak su i klimu održavali u gotovo jednoličnom stanju, na taj način što su kontrolisali količinu sunčeve svetlosti koju su polarne kape odbijale nazad u svemir.
<BR>&nbsp;&nbsp;&nbsp;&nbsp;&nbsp;Pokušali su da održavaju Arkadiju u nepromenjenom stanju, tako da je prvobitna šuma postala delimično ljudski proizvod. Nisu imali razumevanja za cikluse. Hari se pitao kako bi se takav previd uklopio u psihoistoriju...
<BR>&nbsp;&nbsp;&nbsp;&nbsp;&nbsp;Zaboravi na trenutak teoriju, podsetio je sebe. Bila je činjenica da je Galaksija u rano, predcarsko doba izgledala nenastanjena razvijenim tuđinskim oblicima života. Uz toliki broj plodnih planeta, zar je bilo logično verovati da se samo čovečanstvo uzdiglo do razuma?
<BR>&nbsp;&nbsp;&nbsp;&nbsp;&nbsp;Posmatrajući neshvatljivo bogatstvo ovog raskošnog i neizmernog diska od zvezda... Hari nekako nije verovao u to.
<BR>&nbsp;&nbsp;&nbsp;&nbsp;&nbsp;Ali koja je bila druga mogućnost?
</TD></TR></TABLE>
<P class="next">
<A HREF=p98.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
