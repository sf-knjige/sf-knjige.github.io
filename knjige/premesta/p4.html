<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2172, M. G. 53.
<P>&nbsp;&nbsp;&nbsp;&nbsp;&nbsp;Ono što se događalo na Marsu predstavljalo je izvanredan primer delovanja politike u 'mladoj' kulturi, oblasti koju sam specijalizovala u vezi sa istorijom Zemlje, i trebalo je da budem oduševljena, a ja čak nisam obraćala pažnju ni na većinu dnevnih vesti.
<BR>&nbsp;&nbsp;&nbsp;&nbsp;&nbsp;Moji mladalački ideali bili su nimalo nežno zgaženi, a ja nisam znala šta o tome da mislim. Pre nego što sam mogla da odaberem budući tok svog obrazovanja i odlučim o tome na koji ću način služiti porodici, morala sam ponovo da ustanovim ko sam ja. Majka je podržala moju mladalačku neodlučnost; otac je popustio pred majkom. Neko vreme neću morati da ispunjavam obaveze.
<BR>&nbsp;&nbsp;&nbsp;&nbsp;&nbsp;Kad su ponovo počeli časovi na Marsovskom univerzitetu, ja sam promenila internat i glavni predmet, otišavši u Stanicu Dari, po veličini treći grad na Marsu i mesto gde se nalazi drugi po veličini fakultet MU. Studirala sam visoke humanističke nauke - tekstove iz devetnaestog i dvadesetog veka, filozofiju pre kvantne mehanike i, najpraktičniji predmet na listi, moral i etiku kao poslovnu umetnost. Sa mnom su studirala još četiri nesrećna stvorenja, baveći se stvarima za koje većina pionirski nastrojenih, praktičnih Marsovaca ne bi dala ni pet para.
<BR>&nbsp;&nbsp;&nbsp;&nbsp;&nbsp;Bio mi je potreban odmor. Zato sam odlučila da se zabavljam.
<BR>
<BR>&nbsp;&nbsp;&nbsp;&nbsp;&nbsp;Mesecima nisam mislila na Čarlsa. Nisam znala da je i on došao u Stanicu Dari. Kad su predavanja počela, nismo odmah naleteli jedno na drugo. Videla sam ga u Šinktonu za vreme studentskog raspusta.
<BR>&nbsp;&nbsp;&nbsp;&nbsp;&nbsp;Tokom solsticija, sedam stotina devedeset studenata otišlo je s MU u Dariju da radi na svojim farmama, ako su bili iz lokalnih, trezvenijih i dobro ukorenjenih porodica iz Mariner Velija, ili da utočište potraži u Šinktonu. Oni koji su već bili u braku, razišli su se po svojim poluizgrađenim zemunicama, koje će uskoro postati nove stanice, i radili ono što rade ljudi u braku.
<BR>&nbsp;&nbsp;&nbsp;&nbsp;&nbsp;Moja porodica nije imala farme i nije zahtevala od mene da otvoreno pokazujem pripadničku pokornost. Voleli su me, ali su dopuštali da sama izaberem svoj put.
<BR>&nbsp;&nbsp;&nbsp;&nbsp;&nbsp;Šinkton je bio neprivlačan lavirint radnji, malih i diskretnih hotela, dvorana za utakmice i gimnastičkih sala, na sedamnaest kilometara od Stanice Dari, gde su studenti odlazili da pobegnu od učenja, obaveza prema porodici i gradu; da se izduvaju i provedu.
<BR>&nbsp;&nbsp;&nbsp;&nbsp;&nbsp;Mars nikad nije bio planeta čednosti. Ipak, njegov odnos prema seksu odgovarao je pograničnoj kulturi. Svrha seksa je produženje vrste i uspostavljanje jakih veza između pojedinaca i porodica; seks vodi (ili bi trebalo da vodi) ljubavi i trajnoj vezi; seks bez ljubavi ne mora biti grešan, ali je gotovo sigurno isprazan. Idealan Marsovac ili Marsovka, onakvi kakvim ih predstavljaju popularni Litvidi, nikad nisu posmatrali seks kao obično češanje svraba; za njih je on bio đavolski složen, opterećen značajem i odgovornošću za pojedinca i porodicu - potencijalna veza (ljudi su retko stupali u brak u okviru iste PG) i začetak jednog novog bića, snažnijeg i predanog dvojstva partnera koji se savršeno slažu.
<BR>&nbsp;&nbsp;&nbsp;&nbsp;&nbsp;To je bila mitska slika i priznajem da mi se oduvek dopadala. I sad mi se dopada. Kažu da je romantičar onaj ko nikad ne veruje sopstvenim očima i ušima.
<BR>&nbsp;&nbsp;&nbsp;&nbsp;&nbsp;U ovim godinama, malo njih nisu bili fizički privlačni. Većina Marsovaca nije imala potrebe, a retko i sklonosti, da dozvoli da priroda krene svojim neizvesnim tokom. To pitanje je pre sedamdeset i više marsovskih godina preraslo u važeću društvenu politiku za većinu stanovnika Trojne federacije. Ja sam bila dovoljno privlačna, mom genetskom nasleđu trebalo je sasvim malo ili nimalo prilagođavanja - nikad nisam o tome pitala majku i oca - a muškarci su sa mnom rado razgovarali.
<BR>&nbsp;&nbsp;&nbsp;&nbsp;&nbsp;Ali nikad nisam imala ljubavnika, uglavnom zato što su mi se mladići činili suviše nestrpljivi, ili previše lakomisleni, ili, najčešće, odveć dosadni. Htela sam da moja prva (možda i jedina) ljubav ne bude samo fizička lepota, već nešto duboko značajno, nešto zbog čega bi Mars - ako ne i čitava Trojna federacija - pozeleneo od zavisti kad moj zamišljeni ljubavnik i ja objavimo memoare u zrelim, poznim godinama...
<BR>&nbsp;&nbsp;&nbsp;&nbsp;&nbsp;Ja nisam bila ništa čednija od drugih Marsovaca. Nisam uživala da sama odlazim u krevet. Često sam priželjkivala da mogu da snizim merila taman toliko da naučim nešto više o muškarcima; zgodnim muškarcima, naravno, muškarcima čvrstog karaktera, krajnje samouverenim. Za takvo ekperimentisanje, lepota i fizička privlačnost verovatno su važniji od pameti, ali kad bi neko mogao da ima sve - duh, lepotu i hrabrost...
<BR>&nbsp;&nbsp;&nbsp;&nbsp;&nbsp;To su bili moji grozničavi snovi.
<BR>&nbsp;&nbsp;&nbsp;&nbsp;&nbsp;Šinkton je za mlade Marsovce bio grad iskušenja, i zato nas je tako mnogo otišlo tamo. Uživala sam u igranju, flertovala i ljubila se mnogo puta, ali sam se uzdržavala od intimnijih sastanaka koje sam mogla imati. Jedina večita istina o muško-ženskim odnosima - da muškarac pokušava, a žena odabira - bila je na mojoj strani. Mogla sam da privučem, oprobam, da igram nesumnjivo svirepu i (mislila sam) sasvim poštenu igru probiranja krda.
<BR>&nbsp;&nbsp;&nbsp;&nbsp;&nbsp;Na polovini raspusta, jedne rane proletnje večeri, lokalni univerzitetski klub priredio je malu zabavu posle utakmice hajelaja u areni. Gledala sam utakmicu i bila pomalo uzbuđena prizorom gipkih muških tela koja skaču i udaraju tešku lopticu, i osećala laku mučninu od mešavine jakog šinktonskog prevrelog čaja i vina; nadala sam se da ću to izbaciti iz sebe igrajući i flertujući, a onda otići kući da razmislim.
<BR>&nbsp;&nbsp;&nbsp;&nbsp;&nbsp;Najpre sam ja opazila Čarlsa, s drugog kraja sobe, kako igra sa studentkinjom treće godine iz Darija. Čarls je razgovarao ('udvara se', rekoh sebi) sa visokom, egzotičnom devojkom krupnih očiju, koja mi se činila sasvim van njegovog sveta. Kad je ples završen, probila sam se kroz gomilu i slučajno s leđa naletela na njega. On se okrenuo od egzotične devojke, video me, i na moje zaprepašćenje, lice mu je zablistalo kao detinje. Iz petnih žila se potrudio da se oslobodi krupnooke.
<BR>&nbsp;&nbsp;&nbsp;&nbsp;&nbsp;Već mesecima sam razmišljala o događajima na MUS-u i želela da razgovaram o njima, a činilo mi se da će Čarls savršeno poslužiti toj svrsi.
<BR>&nbsp;&nbsp;&nbsp;&nbsp;&nbsp;"Mogli bismo da večeramo", predloži Čarls dok smo napuštali podijum za igru.
<BR>&nbsp;&nbsp;&nbsp;&nbsp;&nbsp;"Već sam jela", rekoh.
<BR>&nbsp;&nbsp;&nbsp;&nbsp;&nbsp;"Onda da prezalogajimo nešto."
<BR>&nbsp;&nbsp;&nbsp;&nbsp;&nbsp;"Htela sam da popričamo o prošlom letu."
<BR>&nbsp;&nbsp;&nbsp;&nbsp;&nbsp;"Savršena prilika, uz jedan kasni desert."
<BR>&nbsp;&nbsp;&nbsp;&nbsp;&nbsp;Namrštila sam se kao da je predlog donekle nepristojan, a onda popustila. Čarls me uhvati za ruku - što je izgledalo dovoljno bezopasno - i mi pronađosmo jedan mali, tihi autokafe u lučnom, spoljnjem tunelu. Luk se prostirao severno od šinktonskih zgrada za stalne stanovnike, a u njemu su se nalazile male radnje koje su mahom opsluživali arbajteri. Prošli smo kroz središnji kvadar, hektar urednog zelenila okruženog sa šest spratova načičkanih balkonima. Kvadarska arhitektura nastojala je da oponaša najgoru arhitekturu stare Zemlje, nazadnu, tlačiteljsku. Luk sa radnjama bio je, međutim, srazmerno moderan i nenametljiv.
<BR>&nbsp;&nbsp;&nbsp;&nbsp;&nbsp;Sedeli smo u kafeu i pijuckali 'Veli' kafu, čekajući da stignu kolači. Čarls je isprva malo govorio, njegova nervoza bila je očigledna. Široko se osmehivao kad bih progovorila, žudeći da bude predusretljiv.
<BR>&nbsp;&nbsp;&nbsp;&nbsp;&nbsp;Brzo se umorivši od tog ispraznog čavrljanja, nagnula sam se napred. "Zašto si došao u Šinkton?" upitah.
<BR>&nbsp;&nbsp;&nbsp;&nbsp;&nbsp;"Iz dosade i usamljenosti. Bio sam do guše u toposima Bel-kontinuuma. Ti... pretpostavljam da ne znaš šta je to."
<BR>&nbsp;&nbsp;&nbsp;&nbsp;&nbsp;"Ne", rekoh.
<BR>&nbsp;&nbsp;&nbsp;&nbsp;&nbsp;"Elem, stvar je zadivljujuća. Jednog dana može biti važna, ali trenutno je u početnoj fazi. Zašto si ti došla?"
<BR>&nbsp;&nbsp;&nbsp;&nbsp;&nbsp;Slegoh ramenima. "Ne znam. Zbog društva, mislim." Shvatila sam, pomalo zabrinuto, da je ovo moj način koketiranja. Majka bi to nazvala pokvarenim, a ona me je dovoljno poznavala.
<BR>&nbsp;&nbsp;&nbsp;&nbsp;&nbsp;"Tražiš dobrog partnera za ples? Ja verovatno nisam najbolji izbor."
<BR>&nbsp;&nbsp;&nbsp;&nbsp;&nbsp;Napravih se da sam prečula. "Sećaš li se šta je rekao Šon Dikinson?"
<BR>&nbsp;&nbsp;&nbsp;&nbsp;&nbsp;On napravi kiselo lice. "Voleo bih da to zaboravim."
<BR>&nbsp;&nbsp;&nbsp;&nbsp;&nbsp;"Šta li mu je bilo?"
<BR>&nbsp;&nbsp;&nbsp;&nbsp;&nbsp;"Ne razumem se baš mnogo u ljudsku prirodu." Čarls pogleda svoju šoljicu. Kolači su stigli i Čarls pljesnu arbajtera dlanom. "Ja častim", reče. "Staromodan sam."
<BR>&nbsp;&nbsp;&nbsp;&nbsp;&nbsp;Ni to nisam komentarisala. "Mislim da je bio čudovišan", rekoh.
<BR>&nbsp;&nbsp;&nbsp;&nbsp;&nbsp;"Nisam siguran da bih se s tim složio."
<BR>&nbsp;&nbsp;&nbsp;&nbsp;&nbsp;Ponovo sam tu reč zadržala na usnama, kao da se naslađujem. "Čudovišan. Političko čudovište."
<BR>&nbsp;&nbsp;&nbsp;&nbsp;&nbsp;"Baš te je žacnuo, je l' da? Seti se da je bio povređen."
<BR>&nbsp;&nbsp;&nbsp;&nbsp;&nbsp;"Pokušavala sam da shvatim čitavu situaciju, zašto ništa nismo postigli. Zašto sam bila spremna da Šona i Gretil sledim bilo kuda..."
<BR>&nbsp;&nbsp;&nbsp;&nbsp;&nbsp;"Da slediš njih? Ili ideju?"
<BR>&nbsp;&nbsp;&nbsp;&nbsp;&nbsp;"Verovala sam - verujem u ideju, ali sledila sam njih", rekoh. "Pokušavam da shvatim zašto."
<BR>&nbsp;&nbsp;&nbsp;&nbsp;&nbsp;"Izgledalo je kao da znaju šta rade."
<BR>&nbsp;&nbsp;&nbsp;&nbsp;&nbsp;Razgovarali smo čitav sat, vrteći se u krug, i dalje ne razumevajući šta nam se dogodilo. Čarls je to, izgleda, shvatao kao mladalački ispad, ali ja sebi nikad nisam dozvoljavala takvo izrugivanje. Neuspeh mi je usadio snažno osećanje krivice, izgubljenog vremena i propuštene prilike.
<BR>&nbsp;&nbsp;&nbsp;&nbsp;&nbsp;Pošto smo pojeli kolače, činilo se prirodno da odemo na neko tiho mesto i nastavimo razgovor. Čarls predloži kvadar. Odmahnula sam glavom i objasnila da mi on liči na insulu. Čarls nije studirao istoriju. Rekoh: "Insula. Stambena zgrada u starom Rimu."
<BR>&nbsp;&nbsp;&nbsp;&nbsp;&nbsp;"Grad Rim?" upita Čarls.
<BR>&nbsp;&nbsp;&nbsp;&nbsp;&nbsp;"Jes'", odgovorih. "Grad."
<BR>&nbsp;&nbsp;&nbsp;&nbsp;&nbsp;Njegov sledeći predlog, kome je prethodio trenutak zbunjenog premišljanja, bio je da odemo u njegovu sobu. "Mogao bih da poručim čaj ili vino."
<BR>&nbsp;&nbsp;&nbsp;&nbsp;&nbsp;"Dosta mi je i jednog i drugog", rekoh. "Možemo li dobiti malo mineralne vode?"
<BR>&nbsp;&nbsp;&nbsp;&nbsp;&nbsp;"Verovatno", reče Čarls. "Dari leži na pozamašnom akviferu. Čitav ovaj kraj počiva na pred-Tarzinom karstu."
<BR>&nbsp;&nbsp;&nbsp;&nbsp;&nbsp;Malim taksijem odvezli smo se do suprotnog luka, s hotelima i privremenim smeštajem za studente, pravi izvor prihoda u Šinktonu.
<BR>&nbsp;&nbsp;&nbsp;&nbsp;&nbsp;Ne sećam se da sam bogzna šta predviđala kad smo ušli u Čarlsovu sobu. Nije bila naročito raskošno opremljena - jevtina, čista, bez nano pribora, a održavali su je arbajteri; prijatni prelivi bež, bledozelene i sive boje. Na krevetu se udobno mogla smestiti samo jedna osoba. Sela sam na ugao kreveta. Odjednom mi je palo na pamet da Čarls možda očekuje nešto više kad je otišao ovako daleko. Još se, međutim, nismo ni poljubili, a dogovor je bio da ćemo ovde doći da razgovaramo.
<BR>&nbsp;&nbsp;&nbsp;&nbsp;&nbsp;Ipak, pitala sam se kako bih reagovala ukoliko Čarls nešto pokuša.
<BR>&nbsp;&nbsp;&nbsp;&nbsp;&nbsp;"Poručiću vodu", reče. Napravio je dva koraka pokraj stočića, dvoumeći se da li da sedne na poteznu stolicu ili na krevet pored mene. "Gaziranu ili običnu?"
<BR>&nbsp;&nbsp;&nbsp;&nbsp;&nbsp;"Običnu", rekoh.
<BR>&nbsp;&nbsp;&nbsp;&nbsp;&nbsp;Stavio je pločicu u otvor na stočiću i poslao narudžbu. "Spori su. Trebaće im oko pet minuta. Stari arbajteri", reče.
<BR>&nbsp;&nbsp;&nbsp;&nbsp;&nbsp;"Škripavi", dodadoh.
<BR>&nbsp;&nbsp;&nbsp;&nbsp;&nbsp;On se osmehnu, sede na stolicu i pogleda unaokolo. "Nije baš luksuzno", reče. "Nemam novca za bolje." Jedna jedina stolica, komunikacioni stočić, jedan krevet na spuštanje s tankim ćebetom, vreća sa parom iza uskih vrata, lavabo i toalet sklopljeni u zidu iza zavese - sve je to bilo stešnjeno na tri metra sa četiri.
<BR>&nbsp;&nbsp;&nbsp;&nbsp;&nbsp;Uzgred sam se pitala koliko je ljudi imalo seksualne odnose u ovoj sobi, i pod kakvim okolnostima.
<BR>&nbsp;&nbsp;&nbsp;&nbsp;&nbsp;"Mogli bismo godinama pokušavati da razumemo Šona i Gretil", reče Čarls. "Ne bih hteo da misliš da sam zaboravio šta se dogodilo."
<BR>&nbsp;&nbsp;&nbsp;&nbsp;&nbsp;"Oh, ne", rekoh.
<BR>&nbsp;&nbsp;&nbsp;&nbsp;&nbsp;"Ali zaista ima previše drugih stvari o kojima moram da promozgam." Upotrebio je tu reč kao da se samom sebi podsmeva, ne bi li umanjio teret koji ona možda nosi. "Ne mogu da brinem o greškama koje smo napravili."
<BR>&nbsp;&nbsp;&nbsp;&nbsp;&nbsp;"Jesmo li napravili greške?" upitah. Poravnala sam nekoliko nabora na tankom ćebetu.
<BR>&nbsp;&nbsp;&nbsp;&nbsp;&nbsp;"Mislim da jesmo."
<BR>&nbsp;&nbsp;&nbsp;&nbsp;&nbsp;"Kakve greške?" nastavila sam, ponovo ljuta, ali skrivajući to.
<BR>&nbsp;&nbsp;&nbsp;&nbsp;&nbsp;Čarls konačno sasvim izvuče stolicu i sede, oslonivši laktove na kolena, s rukama sklopljenim ispred sebe. "Trebalo bi pažljivije da biramo vođe", reče.
<BR>&nbsp;&nbsp;&nbsp;&nbsp;&nbsp;"Misliš li da je Šon bio loš vođa?"
<BR>&nbsp;&nbsp;&nbsp;&nbsp;&nbsp;"Rekla si da je 'čudovišan'", podseti me Čarls.
<BR>&nbsp;&nbsp;&nbsp;&nbsp;&nbsp;"Stvari su za sve nas pošle naopako", rekoh. "Da su bolje krenule, sve bi možda bilo drugačije."
<BR>&nbsp;&nbsp;&nbsp;&nbsp;&nbsp;"Misliš, da se Konorova i Doblova nisu same obesile, mi bismo im namakli omču."
<BR>&nbsp;&nbsp;&nbsp;&nbsp;&nbsp;"Tako izgleda."
<BR>&nbsp;&nbsp;&nbsp;&nbsp;&nbsp;"Pretpostavljam da su Šon i Gretil baš to pokušavali", reče Čarls.
<BR>&nbsp;&nbsp;&nbsp;&nbsp;&nbsp;"Svi smo to pokušavali", dodadoh.
<BR>&nbsp;&nbsp;&nbsp;&nbsp;&nbsp;"Tačno. Ali šta bismo uradili posle toga? Šta je Šon zaista hteo da postigne?"
<BR>&nbsp;&nbsp;&nbsp;&nbsp;&nbsp;"Na dugu stazu?" upitah.
<BR>&nbsp;&nbsp;&nbsp;&nbsp;&nbsp;"Tačno", odgovori Čarls. Pokazivao je sposobnost koju ranije nisam zapazila. Kopkalo me je da saznam dokle doseže ova nova dubina. "Mislim da su hteli anarhiju."
<BR>&nbsp;&nbsp;&nbsp;&nbsp;&nbsp;Ljutito se namrštih.
<BR>&nbsp;&nbsp;&nbsp;&nbsp;&nbsp;On me pogleda, a izraz lica mu postade stroži. "Ali ja stvarno nisam..."
<BR>&nbsp;&nbsp;&nbsp;&nbsp;&nbsp;"Zašto bi hteli anarhiju?"
<BR>&nbsp;&nbsp;&nbsp;&nbsp;&nbsp;"Šon želi da bude vođa. Ali nikad ne bi mogao da bude zajednički vođa."
<BR>&nbsp;&nbsp;&nbsp;&nbsp;&nbsp;"Zašto ne?"
<BR>&nbsp;&nbsp;&nbsp;&nbsp;&nbsp;"Mnogo liči na slike sa Litvida", reče Čarls. Kako nije mogao da vidi koliko me razdražuje? Opet sam se osećala čudno; htela sam da me on naljuti, kako bih mogla da mu uskratim ono što je pokušavao da zadobije, to jest, moju naklonost.
<BR>&nbsp;&nbsp;&nbsp;&nbsp;&nbsp;"Plitak?"
<BR>&nbsp;&nbsp;&nbsp;&nbsp;&nbsp;"Izvini, ovo te rastužuje", blago reče Čarls, stiskajući ruke. "Znam da ti se Šon dopadao. Zbog toga sam... Nisam hteo da te dovedem ovamo da..."
<BR>&nbsp;&nbsp;&nbsp;&nbsp;&nbsp;Vrata su zazvonila. Čarls ih otvori i jedan arbajter uđe, noseći bocu Prvoklasne mineralne pijaće vode iz oblasti Dari. Čarls mi pruži čašu i ponovo sede.
<BR>&nbsp;&nbsp;&nbsp;&nbsp;&nbsp;"Stvarno ne želim da razgovaram o politici", reče. "Nisam naročito dobar u tome."
<BR>&nbsp;&nbsp;&nbsp;&nbsp;&nbsp;"Došli smo ovamo da razgovaramo o tome šta je pošlo naopako", navaljivala sam. "Radoznala sam da te do kraja saslušam."
<BR>&nbsp;&nbsp;&nbsp;&nbsp;&nbsp;"Ti se ne slažeš sa mnom."
<BR>&nbsp;&nbsp;&nbsp;&nbsp;&nbsp;"Možda", rekoh. "Ali hoću da čujem šta imaš da kažeš."
<BR>&nbsp;&nbsp;&nbsp;&nbsp;&nbsp;Čarlsova tuga jasno se ogledala u načinu na koji je stegao vilice, uvukao bradu i kršio ruke. "Dobro", reče. Mogla sam da osetim kako odustaje, misleći da sam van njegovog domašaja, a to me je još više razljutilo. Kakva uobraženost!
<BR>&nbsp;&nbsp;&nbsp;&nbsp;&nbsp;"Kakav bi vođa bio Šon?"
<BR>&nbsp;&nbsp;&nbsp;&nbsp;&nbsp;"Tiranin", blago reče Čarls. "Ne baš dobar. Mislim da tome nije dorastao. Nema dovoljno šarma kad treba i ne ume da kontroliše svoja osećanja."
<BR>&nbsp;&nbsp;&nbsp;&nbsp;&nbsp;Moje ljutnje nestade. Bilo je to nadasve čudno osećanje; ja sam se slagala sa Čarlsom. To je bila ona čudovišnost koju sam pokušavala da shvatim.
<BR>&nbsp;&nbsp;&nbsp;&nbsp;&nbsp;"Ti bolje prosuđuješ ljudsku prirodu nego što misliš", rekoh, uzdahnuvši. Nagnula sam se malo unazad na krevetu.
<BR>&nbsp;&nbsp;&nbsp;&nbsp;&nbsp;On žalostivo sleže ramenima. "Ali sam zabrljao", reče.
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Hteo bih da tebe bolje upoznam. Uvek osetim nešto zaista posebno kad te vidim."
<BR>&nbsp;&nbsp;&nbsp;&nbsp;&nbsp;Radoznala, spremala sam se da nastavim svoje pakleno ispitivanje - Kako? Šta time hoćeš da kažeš? - kad Čarls ustade. "Ali to ne vodi ničemu. Ja ti se od početka nisam dopao."
<BR>&nbsp;&nbsp;&nbsp;&nbsp;&nbsp;Zinula sam od čuda.
<BR>&nbsp;&nbsp;&nbsp;&nbsp;&nbsp;"Misliš da sam nespretan, ja nisam nimalo nalik Šonu, a na njega si bacila oko... A sad izgleda kao da ga ja nipodaštavam."
<BR>&nbsp;&nbsp;&nbsp;&nbsp;&nbsp;"Šon mi se ne dopada", rekoh, oborivši oči u pokušaju da izgledam smerno iskrena. "Naročito ne posle onog što je rekao."
<BR>&nbsp;&nbsp;&nbsp;&nbsp;&nbsp;"Žao mi je", reče Čarls.
<BR>&nbsp;&nbsp;&nbsp;&nbsp;&nbsp;"Zašto se neprestano izvinjavaš? Sedi, molim te."
<BR>&nbsp;&nbsp;&nbsp;&nbsp;&nbsp;Nijedno od nas nije ni pipnulo mineralnu vodu.
<BR>&nbsp;&nbsp;&nbsp;&nbsp;&nbsp;Čarls sede. Podiže čašu. "Znaš, ova voda milijardu godina leži zarobljena u krečnjaku... Stari život. To je ono što bih stvarno hteo da radim. Hoću reći, pored stipendija za fiziku i istraživanja. Da idem Gore i istražujem stara morska korita. Ne da pričam o politici. Treba mi neko ko će poći sa mnom da mi pravi društvo. Mislio sam da bi možda ti htela." Čarls podiže pogled, a onda u jednom dahu izgovori svoj predlog: "PG Klajn ima jedan stari vinograd na dvadesetak kilometara odavde. Mogao bih da pozajmim traktor, da ti pokažem..."
<BR>&nbsp;&nbsp;&nbsp;&nbsp;&nbsp;"Vinariju?" upitah, zatečena.
<BR>&nbsp;&nbsp;&nbsp;&nbsp;&nbsp;"Propala je. Pretvorena je u vodnu stanicu. Nije veća od obične zemunice, ali ima dobrih nalazišta fosila. Možda je stara, ostavljena berba dosad sazrela, pa možemo i da gucnemo malo."
<BR>&nbsp;&nbsp;&nbsp;&nbsp;&nbsp;"Da li ti pitaš?" Osetila sam tako naglu i neočekivanu toplinu da mi se oči ovlažiše. "Čarlse, iznenađuješ me." Ja sam samu sebe iznenadila. Onda, opet oborivši pogled: "Šta očekuješ?"
<BR>&nbsp;&nbsp;&nbsp;&nbsp;&nbsp;"Možda ću ti se više dopadati van ovog mesta. Ja ne spadam u Šinkton i ne znam zašto sam došao ovamo. Drago mi je što jesam, naravno, jer si ti tu, ali..."
<BR>&nbsp;&nbsp;&nbsp;&nbsp;&nbsp;"Stara vinarija. I... ponovo da idemo Gore?"
<BR>&nbsp;&nbsp;&nbsp;&nbsp;&nbsp;"U pravim odelima pod pritiskom. Ja sam to dovoljno često radio. Sa mnom je sasvim bezbedno." On upre prstom prema Gore. "Ja nisam nikakav idol sa Litvida, Kaseja. Ne mogu da te oborim s nogu."
<BR>&nbsp;&nbsp;&nbsp;&nbsp;&nbsp;Napravih se da to nisam čula. "Nikad nisam išla u potragu za fosilima", rekoh. "Ideja je divna."
<BR>&nbsp;&nbsp;&nbsp;&nbsp;&nbsp;Čarls proguta knedlu i brzo odluči da nastavi. "Mogli bismo sad da krenemo. Da provedemo nekoliko dana. Neće biti skupo - moja PG nije bogata, ali pozajmili bismo opremu koju sad niko ne koristi. Nema problema s budžetom za kiseonik. Možemo natrag doneti vodonik da pokrijemo troškove. Mogu da pozovem i kažem stanici da se pripremi za naš dolazak."
<BR>&nbsp;&nbsp;&nbsp;&nbsp;&nbsp;Ovo je bilo pomalo obešenjački i sasvim neočekivano i veoma dražesno. Čarls me nikad ne bi prisiljavao da odem i za korak dalje nego što nameravam. Bilo je savršeno.
<BR>&nbsp;&nbsp;&nbsp;&nbsp;&nbsp;"Trudiću se da ti ne dosađujem fizikom", reče.
<BR>&nbsp;&nbsp;&nbsp;&nbsp;&nbsp;"Mogu to da podnesem", odgovorih. "Zašto si mislio da sam se ikad zanimala za Šona, u romantičnom smislu?"
<BR>&nbsp;&nbsp;&nbsp;&nbsp;&nbsp;On je mudro izbegao odgovor, i odmah se dao na kasne noćne pripreme.
<BR>
<BR>&nbsp;&nbsp;&nbsp;&nbsp;&nbsp;Marsovci su površinu svog sveta viđali najčešće kroz prozor voza. Možda devet ili deset puta u životu, Marsovac bi otišao Gore i hodao po površini u odelu pod pritiskom - obično u grupama i pod strogim nadzorom, turisti na sopstvenoj planeti.
<BR>&nbsp;&nbsp;&nbsp;&nbsp;&nbsp;Zvali vi to strahom ili zdravim razumom, većina Marsovaca više je volela tunele i sebe sasvim spokojno nazivala zečevima; crvenim zečevima, da bi se razlikovali od sivih zečeva na Zemljinom Mesecu.
<BR>&nbsp;&nbsp;&nbsp;&nbsp;&nbsp;Mislim da sam bila više uzbuđena sedeći na traktoru pored Čarlsa nego u impregnatoru kože nekoliko meseci ranije. Imala sam poverenja u Čarlsa da se nećemo izgubiti među jarugama i jezičcima starih glečera; on je zračio samopouzdanjem. Ono što me je uznemiravalo bila je blizina osećanja koja sam dosad držala duboko potisnuta filozofijom.
<BR>&nbsp;&nbsp;&nbsp;&nbsp;&nbsp;Neću da objašnjavam ovaj svoj preokret. Čarls je počinjao da mi se dopada, ali taj proces se sporo odvijao. Dok je vozio, ja sam krišom bacala pogled na njega i proučavala njegove pravilne crte, dugačak, prav nos, krupne, smeđe i pronicljive oči koje sporo trepću, blago senzualnu gornju usnu, malo slabiju donju usnu, isturenu bradu, vrat žilav i suvonjav - zbunjujuća mešavina crta koje sam smatrala privlačnim i crta za koje nisam bila sigurna da li mi se dopadaju. Ne estetski, ne savršenstvo. Dugački prsti s četvrtastim noktima, široka, koščata ramena, grudi malo upale...
<BR>&nbsp;&nbsp;&nbsp;&nbsp;&nbsp;Nabrala sam obrve i usmerila pažnju na predeo. Nisam imala sklonosti ka prirodnim naukama, ali nijedan Marsovac ne može pobeći od prošlosti; još u kolevci nam pričaju priče.
<BR>&nbsp;&nbsp;&nbsp;&nbsp;&nbsp;Mars je sad bio mrtav; jednom davno bio je živ. Duž ravničarskih nizija, ispod nepreglednog peska i viskozne prašine, prostirale su se debele naslage krečnjačkih stena, peščara, samrtna postelja nebrojenih majušnih živih bića na dnu starog mora što je nekad pokrivalo celu ovu oblast, kao i šezdeset posto severne polulopte Marsa.
<BR>&nbsp;&nbsp;&nbsp;&nbsp;&nbsp;Mora su, pre pola milijarde marsovskih godina, postala žrtve Marsovog starenja i hlađenja. Podzemni tokovi Marsa usporili su se i umirili baš kad je Mars počeo da razvija - i razmiče - svoje kontinente, naglo presekavši pomeranje četiri površinske ploče, prekidajući život nizovima vulkana iz kojih je izbijao gas. Atmosfera je počela svoje dugo isparavanje u svemir. U roku od šest stotina miliona marsovskih godina, i sam život se povlačio, razvijajući otpornije oblike, ostavljajući za sobom fosilna morska korita i karstove i, konačno, Materinski ekos i veličanstvene mostove akvadukta.
<BR>&nbsp;&nbsp;&nbsp;&nbsp;&nbsp;Svuda oko nas, iz oker-crvenog peska izbijali su grebeni žutobelog krečnjaka. Razbijene stene boje rđe, rasute oko meteorskih kratera, krasile su ovu mešavinu poput čokoladnih mrvica na sosu od rabarbare prelivenom preko sladoleda od vanile. Naspram ružičastog neba, utisak je bio predivan i snažan do bola, preteća opomena da su čak i planete smrtne.
<BR>&nbsp;&nbsp;&nbsp;&nbsp;&nbsp;"Dopada ti se?" upita Čarls. Nismo mnogo razgovarali otkako smo u pozajmljenom traktoru Klajnovih otišli iz Darija.
<BR>&nbsp;&nbsp;&nbsp;&nbsp;&nbsp;"Veličanstveno je", rekoh.
<BR>&nbsp;&nbsp;&nbsp;&nbsp;&nbsp;"Čekaj dok stignemo do otvorenih karstova - kao jazbine prerijskih pasa. Siguran znak akvifera, ali samo stručnjak može znati koliko su duboko i da li su izbeljeni." Izbeljeni akviferi sadržavali su visok postotak arsenika, zbog čega je izvlačenje vode bilo malo skuplje. "Izbeljena mora imala su potpuno drugačije oblike života. Odatle verovatno potiču majke."
<BR>&nbsp;&nbsp;&nbsp;&nbsp;&nbsp;Znala sam ponešto o materinskim cistama - jednosložnim organizmima u kojima počiva post-Tarzinski Omega ekos, život celog jednog sveta u strpljivoj ljušturi, - roditeljkama akvadukta. Njihovi fosili otkriveni su tek u poslednjih nekoliko godina, a ja nisam obraćala mnogo pažnje na novosti u vezi s njima. "Jesi li ikad videla majku?" upita Čarls.
<BR>&nbsp;&nbsp;&nbsp;&nbsp;&nbsp;"Samo na slici."
<BR>&nbsp;&nbsp;&nbsp;&nbsp;&nbsp;"Veličanstvene su. Veće od traktora, s pola metra debelom, teškom ljuskom - zakopane u pesku, gde čekaju da ponovo nastupi neko od pradavnih vlažnih razdoblja... Poslednji primerci svoje vrste." Oči mu zablistaše, a usne se izviše u smešak pun strahopoštovanja. Njegovo oduševljenje za trenutak me je odaljilo. "Neke od njih mogle su da traju desetinama miliona godina. Ali vlaga nikad nije došla." On odmahnu glavom i lice mu se rastuži, kao da govori o porodičnoj tragediji. "Neki lovci misle da ćemo jednog dana naći živu majku. Sveti gral tragača za fosilima."
<BR>&nbsp;&nbsp;&nbsp;&nbsp;&nbsp;"Je li to moguće?"
<BR>&nbsp;&nbsp;&nbsp;&nbsp;&nbsp;"Mislim da nije."
<BR>&nbsp;&nbsp;&nbsp;&nbsp;&nbsp;"Ima li fosilnih majki tamo gde mi idemo?"
<BR>&nbsp;&nbsp;&nbsp;&nbsp;&nbsp;On odmahnu glavom. "One su veoma retke. I nema ih u karstovima. Većina ih je nađena među brazdama."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Ali možemo da ih potražimo." Nasmejao se ljupkim, dečačkim osmehom, iskrenim i punim poverenja.
<BR>
<BR>&nbsp;&nbsp;&nbsp;&nbsp;&nbsp;Vinarija PG Klajn, odvažan opit koji je sasvim propao, ležala je ukopana podno trošne, ledom okovane uzvisine na dvadeset kilometara od Stanice Dari. Sad su je održavali arbajteri, i to ne baš redovno, sudeći po naslagama statičkog peska na isturenom ulazu. Na kapiji je stajao svetlo-zeleni natpis: 'TrQs Haut MQdoc'. Čarls se traktorom provuče ispod njega. Garaža se polako i teško otvori, jer su zupčanici bili puni peska, a Čarls zaustavi traktor u njenoj tamnoj unutrašnjosti.
<BR>&nbsp;&nbsp;&nbsp;&nbsp;&nbsp;Zakopčali smo odela i sišli iz kabine. Čarls nasloni dlan na port vazdušne komore i okrete se prema meni. "Nisam ovde bio otkako su kodovi promenjeni. Nadam se da sam upisan na staroj mreži Klajnovih."
<BR>&nbsp;&nbsp;&nbsp;&nbsp;&nbsp;"Nisi proverio?" upitah panično.
<BR>&nbsp;&nbsp;&nbsp;&nbsp;&nbsp;"Šalim se", reče on. Komora se otvori i mi uđosmo.
<BR>
<BR>&nbsp;&nbsp;&nbsp;&nbsp;&nbsp;Tokom godina, arbajteri su sami sebe opravljali i bili nalik bezobličnim grudvama. Podsećali su me na uslužne, male grbavce, pokorno nam se sklanjajući s puta dok smo istraživali uske tunele koji vode do glavnih stambenih prostorija. "Nikad nisam videla ovako stare arbajtere", rekoh.
<BR>&nbsp;&nbsp;&nbsp;&nbsp;&nbsp;"Krpež kuću drži. Klajnovi su štedljiva porodica. Najbolje mašine odneli su sa sobom, a ostavili samo najnužniju ekipu, taman dovoljnu da se stara o vodi."
<BR>&nbsp;&nbsp;&nbsp;&nbsp;&nbsp;"Jadnici", rekoh sumnjičavo.
<BR>&nbsp;&nbsp;&nbsp;&nbsp;&nbsp;"Voila", objavi Čarls, otvarajući vrata glavne stambene prostorije. Iza njih se nalazilo nešto što bi samo ludak mogao proglasiti za red, s vazdušnim dušecima naslaganim u obliku nekakvog skloništa u jednom uglu, s čaršavima prostrtim po stolu kao da je krevet, oronula oprema, koja se osećala na jod, brižljivo nagomilana nasred poda da je ljudi zapaze. Mašine su se dosađivale. Jedan veliki arbajter, oko metar visok i pola metra širok, mašina nalik buretu s dugačkim rukama, ponosno je stajao usred svog carstva. "Dobro došli", pozdravi nas škriputavim glasom. "Četiri godine nije bilo gostiju na imanju. Kako možemo da vas uslužimo?"
<BR>&nbsp;&nbsp;&nbsp;&nbsp;&nbsp;Čarls se nasmeja.
<BR>&nbsp;&nbsp;&nbsp;&nbsp;&nbsp;"Nemoj", rekoh. "Uvredićeš ga."
<BR>&nbsp;&nbsp;&nbsp;&nbsp;&nbsp;Arbajter je stalno zujao, što je bio znak da će se uskoro pokvariti. "Ovoj jedinici treba zameniti delove, ako ih ima na raspolaganju", reče, pošto se na trenutak ćutke preispitao.
<BR>&nbsp;&nbsp;&nbsp;&nbsp;&nbsp;"Moraćete da se snađete", odgovori Čarls. "Treba nam pristojno mesto za boravak dva ljudska bića... odvojene sobe, što je pre moguće."
<BR>&nbsp;&nbsp;&nbsp;&nbsp;&nbsp;"Ovo ne odgovara?" upita arbajter s mehaničkom začuđenošću.
<BR>&nbsp;&nbsp;&nbsp;&nbsp;&nbsp;"Nije loše, ali ga treba malo preurediti."
<BR>&nbsp;&nbsp;&nbsp;&nbsp;&nbsp;Nismo mogli da se ne nasmejemo.
<BR>&nbsp;&nbsp;&nbsp;&nbsp;&nbsp;Arbajter nas je osmotrio na onaj čudnovat način kome starije mašine pribegavaju da bi izgledale uzdržane i osećajne, iako su samo spore. "Sve će biti uređeno. Izvinite, molim, ali ovoj jedinici treba zamena delova i novo nanopunjenje, ako je moguće."
<BR>
<BR>&nbsp;&nbsp;&nbsp;&nbsp;&nbsp;Četiri sata kasnije, kad su prostorije za život bile dovedene u kakav-takav red, a naše zalihe za nekoliko dana smeštene i zavedene kod arbajtera, Čarls i ja smo prestali da jurcamo unaokolo i pogledali jedno drugo. Čarls je prvi sklonio pogled, praveći se da kritički posmatra nameštaj. "Izgleda kao spavaonica", reče.
<BR>&nbsp;&nbsp;&nbsp;&nbsp;&nbsp;"U redu je", rekoh ja.
<BR>&nbsp;&nbsp;&nbsp;&nbsp;&nbsp;"Pa, nije baš raskošno."
<BR>&nbsp;&nbsp;&nbsp;&nbsp;&nbsp;"Nisam ni očekivala da će biti."
<BR>&nbsp;&nbsp;&nbsp;&nbsp;&nbsp;"Došao sam jednom ovde kad mi je bilo deset godina, sa tatom", reče Čarls, nervozno otirući ruke o pantalone. "Nešto kao bekstvo na par dana, dok smo putovali od Amnezije do Džefersona, preko Darija... Vlasništvo Klajnovih ovde zalazi u teritoriju stare PG Erskin. Ne znam kako se to dogodilo."
<BR>&nbsp;&nbsp;&nbsp;&nbsp;&nbsp;Još jedan trenutak nelagodnog ćutanja. Čarls očigledno nije znao kako da počne, niti šta se od njega očekuje; nisam ni ja, ali na meni, kao ženskoj strani u paru, nije bilo da ma šta započinjem, pa nisam htela ni da pokušam.
<BR>&nbsp;&nbsp;&nbsp;&nbsp;&nbsp;"Hoćemo li da obiđemo vinariju?" upita on iznenada, ispruživši ruku.
<BR>&nbsp;&nbsp;&nbsp;&nbsp;&nbsp;Prihvatila sam njegovu ruku i mi pođosmo u zvaničan obilazak imanja TrQs Haut MQdoc.
<BR>&nbsp;&nbsp;&nbsp;&nbsp;&nbsp;Čarls je bio smirujuće nervozan. Smirujuće, jer nisam morala mnogo da govorim niti išta da radim osim da ga pratim; on je neprekidno blago pričao o marsovskim stvarima, koje su mi uglavnom bile poznate. Glas mu je bio umirujući čak i dok je govorio o tehničkim pojedinostima. Postepeno sam počela da slušam više njegov glas nego sadržinu, uživajući u muževnoj muzici slaganja činjenice na činjenicu, građevini koja je u ovom trenutku trebalo da nas zaštiti od toga da nasamo budemo zajedno.
<BR>&nbsp;&nbsp;&nbsp;&nbsp;&nbsp;Devedeset i više postotaka svake marsovske stanice leži ispod površine. Zbog održavanja pritiska i zaštite od zračenja koje prodire kroz retku atmosferu, ovakav način gradnje bio je najprobitačniji. Tokom prvih deset godina bilo je pokušaja da se podignu nadzemne višespratnice, ali Mars je stalno patio od nedostatka novca. Podzemna ili ukopana gradnja bila je mnogo jeftinija. Razmenjivači toplote, senzori, badže, ulazi i izlazi, te nekoliko niskih zgrada razbijali su površinu, ali još smo bili uglavnom trogloditi.
<BR>&nbsp;&nbsp;&nbsp;&nbsp;&nbsp;Polovina akvifera na Marsu bili su čvrsti - mineralni akviferi - a pola tečni. Čvrstih akvifera bilo je mnogo vrsta. Neki su bili ledene naslage i nabori, koji su stvarali brežuljkast teren. Neki lednici na Marsu bili su široki po deset kilometara, ali gotovo svi nabori odavno su ostali bez vode koja ih je stvorila. Isparavajući, voda se ili ponovo kondenzovala na polovima, ili je tokom vekova nestala u svemiru. U retkoj atmosferi gotovo da i nije bilo vlage.
<BR>&nbsp;&nbsp;&nbsp;&nbsp;&nbsp;TrQs Haut MQdoc ležao je na pola kilometra iznad vodenog toka, verovatno istog onog iz koga se snabdevao Dari. Voda je prodirala kroz krečnjak i skupljala se u dubljim pukotinama i pećinama, spuštajući se i do deset kilometara ispod karsta.
<BR>&nbsp;&nbsp;&nbsp;&nbsp;&nbsp;Naša prva tačka bila je pumpna stanica. Pumpa, masivan grozd čelično-plavih cilindara i lopti spojenih nalik na apstraktnu skulpturu, radila je neprekidno već petnaest marsovskih godina. Iz vode koju je izvlačila iz tla, ona je uzimala i svoje gorivo, deuterijum.
<BR>&nbsp;&nbsp;&nbsp;&nbsp;&nbsp;"Prikačili smo se na Darijevski cevovod pre nekih devetnaest godina, zemaljskih godina", objasni Čarls, obilazeći oko pumpe. "Čim je vinarija zatvorena, stanica je automatizovana i evakuisana. Izvor prihoda kojim ćemo pokriti neuspeh." Naši koraci potmulo su odjekivali na sleđenom kamenom podu. Vazduh je strujao iz ventila na zidovima, hladnjikav i oporo-memljivog mirisa. "To je jedini razlog što stanica još postoji. Potrebna je Dariju, oni plaćaju za nju, pa mi održavamo rad pumpe. Dok sam ovde, poslaću izveštaj da opravdam našu posetu..."
<BR>&nbsp;&nbsp;&nbsp;&nbsp;&nbsp;"I da dobiješ rezervne arbajtere", predložih.
<BR>&nbsp;&nbsp;&nbsp;&nbsp;&nbsp;"Možda. Porodica koja je osnovala vinariju bila je iz Kalifornije... Ili iz Australije? Zaboravio sam."
<BR>&nbsp;&nbsp;&nbsp;&nbsp;&nbsp;"Velika razlika", rekoh.
<BR>&nbsp;&nbsp;&nbsp;&nbsp;&nbsp;"U stvari i nije. Sad poznajem mnogo ljudi iz Australije i Kalifornije. Osim u naglasku, sasvim su slični. Moja porodica je, zapravo, sa Novog Zelanda. A tvoja?"
<BR>&nbsp;&nbsp;&nbsp;&nbsp;&nbsp;"Nisam sigurna. Nemačko-indijska, mislim."
<BR>&nbsp;&nbsp;&nbsp;&nbsp;&nbsp;"To objašnjava zašto ti je koža tako lepa", reče Čarls.
<BR>&nbsp;&nbsp;&nbsp;&nbsp;&nbsp;"Ne obraćam mnogo pažnje na nasleđe."
<BR>&nbsp;&nbsp;&nbsp;&nbsp;&nbsp;Čarls me uvede u prostorije za taloženje vode. Tamna jezera ležala su nepomična poput stakla u svojim krečnjačkim bazenima, ispunjavajući dva taložnika od kojih je svaki bio dugačak čitav hektar i deset metara dubok. Negde ispod naših nogu, prigušeno su brundale razvodne pumpe, šaljući vodu do ukopanog Darijevskog cevovoda. Udisala sam hladan, vlažan vazduh, dodirivala mokre krečnjačke zidove.
<BR>&nbsp;&nbsp;&nbsp;&nbsp;&nbsp;"Ta stena liči na stare kosti", reče Čarls.
<BR>&nbsp;&nbsp;&nbsp;&nbsp;&nbsp;"Tačno. Morsko dno."
<BR>&nbsp;&nbsp;&nbsp;&nbsp;&nbsp;"Pola naših gradova i stanica ne bi moglo postojati bez krečnjačkih naslaga."
<BR>&nbsp;&nbsp;&nbsp;&nbsp;&nbsp;"Zašto se nisu pretvorile u mermer ili tako nešto?" upitala sam, delimično i da bih pokazala kako nisam baš potpuna neznalica u oblasti areologije.
<BR>&nbsp;&nbsp;&nbsp;&nbsp;&nbsp;Čarls odmahnu glavom. "Nije bilo veće areološke aktivnosti u poslednjih milijardu godina. Da bi se stvorio mermer, potrebni su toplota i pritisak. Mars spava. On to više ne može da uradi."
<BR>&nbsp;&nbsp;&nbsp;&nbsp;&nbsp;"Aha." Nisam pokazala ništa osim neznanja. Ipak, to me nije uznemiravalo; davala sam Čarlsu obilje mogućnosti da se pravi važan, tek da bih videla ko je on zaista, s kakvim sam to čovekom odlučila da provedem nekoliko dana, nasamo.
<BR>&nbsp;&nbsp;&nbsp;&nbsp;&nbsp;Prešli smo most preko najudaljenijeg bazena i krenuli niz tunel koji se blago spuštao. U sledećoj prostoriji nalazili su se redovi cisterni od talasastog nerđajućeg čelika, blistavi poput ogledala i opasani mnoštvom narandžastih keramičkih cevi. Ovde je oporo-memljivi zadah bio neodoljivo jak. Budio je u meni nešto nalik na rasno sećanje, i ja pomislih na hladne, vlažne podrume za vrelih letnjih dana, pune slatkog mirisa drvenih sanduka s jabukama i krompirom, pretrpane zemljane podove...
<BR>&nbsp;&nbsp;&nbsp;&nbsp;&nbsp;"Stare bačve", reče Čarls. "Kivete, kako su ih zvali. Grožđani sok..."
<BR>&nbsp;&nbsp;&nbsp;&nbsp;&nbsp;"Mogu da pogodim", prekidoh ga. "Ja sam, u stvari, nešto kao znalac vina." Ovo je bilo pozamašno preterivanje.
<BR>&nbsp;&nbsp;&nbsp;&nbsp;&nbsp;"Oh, zaista?" upita Čarls, s prizvukom istinskog zadovoljstva. "Onda bi možda mogla nešto više da mi objasniš. Oduvek sam se pitao zašto vinarija nije imala uspeha."
<BR>&nbsp;&nbsp;&nbsp;&nbsp;&nbsp;"Odakle su dobijali grožđe?" upitah sa izrazom stručnjaka.
<BR>&nbsp;&nbsp;&nbsp;&nbsp;&nbsp;"CuvQe in situ. Gajili su ga u bačvama, viseće ćelije grožđa... Kalemili su ga, pripremali za vrenje baš tu gde je raslo."
<BR>&nbsp;&nbsp;&nbsp;&nbsp;&nbsp;"Zato je i propalo", rekoh ušmrknuvši. "Najgore moguće vino." Tako sam, u svakom slučaju, čula; nikad ga nisam lično probala.
<BR>&nbsp;&nbsp;&nbsp;&nbsp;&nbsp;"Moji mi kažu da je bilo prilično loše. Nešto od toga se još čuva ovde, mislim... Tako ostavljeno."
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Najmanje dvadeset godina."
<BR>&nbsp;&nbsp;&nbsp;&nbsp;&nbsp;"Zemaljskih godina", rekoh.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Ja lično više volim marsovske godine."
<BR>&nbsp;&nbsp;&nbsp;&nbsp;&nbsp;Čarls, mislila sam, dobro podnosi moja sitna peckanja i bockanja, bez ljutnje, pa ipak ne uzvraćajući laskanjem.
<BR>&nbsp;&nbsp;&nbsp;&nbsp;&nbsp;"Hoćemo li da ih potražimo?"
<BR>&nbsp;&nbsp;&nbsp;&nbsp;&nbsp;"Da", reče on. "Sećam se da sam ih kao dete video... negde ovde dole." On pođe napred. Zaostala sam nekoliko koraka i zavirila kroz stakleni prozor na stranici jedne kivete. Crna praznina. Čitavo to mesto me je rastuživalo. Koliko su puta Marsovci pokušali da nešto urade onako kako se to radi na Zemlji, delom izmišljajući, delom se držeći stare tradicije, i doživljavajući težak neuspeh?
<BR>&nbsp;&nbsp;&nbsp;&nbsp;&nbsp;"Ti znaš kako se danas pravi vino, zar ne?" upitala sam sustigavši ga.
<BR>&nbsp;&nbsp;&nbsp;&nbsp;&nbsp;"Čist nano, sve veštačko, je l' da?"
<BR>&nbsp;&nbsp;&nbsp;&nbsp;&nbsp;"Poneka i nisu tako loša."
<BR>&nbsp;&nbsp;&nbsp;&nbsp;&nbsp;"Jesi li ikad probala vino sa Zemlje?" upita Čarls.
<BR>&nbsp;&nbsp;&nbsp;&nbsp;&nbsp;"Zaboga, ne", odgovorih. "Moja porodica nije bogata."
<BR>&nbsp;&nbsp;&nbsp;&nbsp;&nbsp;"Ja sam ga okusio pre nekoliko godina. Maderu. Mog prijatelja je koštalo četiri stotine trojnih dolara."
<BR>&nbsp;&nbsp;&nbsp;&nbsp;&nbsp;"Srećnik", rekoh. "Madera se nekad držala u trupu brodova koji su plovili oko rta Horn." To je otprilike bio vrhunac mog poznavanja vina.
<BR>&nbsp;&nbsp;&nbsp;&nbsp;&nbsp;"Bila je vrlo dobra. Iako malo slatka."
<BR>
<BR>&nbsp;&nbsp;&nbsp;&nbsp;&nbsp;Odgurnuli smo tanka vrata od fiberglasa i ušli u skladišni prostor iza sobe s bačvama. Skriveno iza uredno složenih gomila filterskog platna, u uglu je stajalo jedno jedino bure. Čarls stade kraj njega i pogleda nalepnicu. "Berba 2152", reče. "M. G. 43. Nikad flaširano, nikad pušteno u promet." On me pogleda s komičnim izrazom uplašene zabrinutosti. "Može nas oboje ubiti."
<BR>&nbsp;&nbsp;&nbsp;&nbsp;&nbsp;"Hajde da ga probamo", rekoh.
<BR>&nbsp;&nbsp;&nbsp;&nbsp;&nbsp;Čep je bio okrenut ka zidu. Čarls pozva jednog od arbajtera da doveze viljuškar i pomeri bure. Arbajter obavi posao, pa smo mogli da postavimo slavinu. Čarls ode da potraži čaše, ostavljajući me da razmišljam u hladnoj, praznoj sobi.
<BR>&nbsp;&nbsp;&nbsp;&nbsp;&nbsp;Zurila sam u sunđeraste kamene zidove, a onda naglas rekla: "Šta ja to, do đavola, radim?" Bila sam daleko od ma koje stanice ili grada, s mladićem o kome sam vrlo malo znala, dovodeći sebe u položaj koji je mogao biti nezgodan, postupajući protivno svom zdravom razumu, da ne pominjemo moje pređašnje planove za ovakvu priliku... kad bih oprobala i odabrala veoma pogodnog kandidata za ozbiljnu vezu, značajan ljubavni spoj.
<BR>&nbsp;&nbsp;&nbsp;&nbsp;&nbsp;Očigledno nisam znala šta hoću. Čarls mi se dopadao, bio je nesumnjivo prijatan, ali on nije...
<BR>&nbsp;&nbsp;&nbsp;&nbsp;&nbsp;Šon Dikinson.
<BR>&nbsp;&nbsp;&nbsp;&nbsp;&nbsp;Namrštila sam se i za kaznu uštinula sebe za mišicu. Da je Šon Dikinson ovde, mislila sam, verovatno bismo već bili u krevetu... Ali mogla sam da zamislim Šona kako se ujutru budi, gledajući me s negodovanjem, ćutljiv posle strastvene noći. Je li to ono što hoću? Seksualno iskustvo začinjeno nepostojećom ljubavlju, s nekim uz koga ne bih imala nikakvu budućnost, pa stoga bez ikakvih obaveza?
<BR>&nbsp;&nbsp;&nbsp;&nbsp;&nbsp;Lice mi se zažarilo.
<BR>&nbsp;&nbsp;&nbsp;&nbsp;&nbsp;Čarls se vratio s dve debele čaše, a ja sam se na trenutak pretvarala da posmatram arbajtera, trepćući kako bih ponovo ovladala sobom. "Nešto nije u redu?" upita Čarls.
<BR>&nbsp;&nbsp;&nbsp;&nbsp;&nbsp;Odmahnula sam glavom, na silu se osmehnuvši. "Samo izgleda tako jadno." Uzeh jednu čašu.
<BR>&nbsp;&nbsp;&nbsp;&nbsp;&nbsp;Čarls je protegao vrat dok su mu ramena nervozno podrhtavala, očito još manje siguran u mene nego što sam ja bila u njega. Ali dobro se držao, pa mađioničarskim hokus-pokus pokretom odvrnu slavinu i istoči tanak mlaz tamnocrvene tečnosti u svoju čašu.
<BR>&nbsp;&nbsp;&nbsp;&nbsp;&nbsp;"Ne bi bilo učtivo da prvo tebe ponudim", reče i podiže čašu. "To je, uostalom, greška moje porodice."
<BR>&nbsp;&nbsp;&nbsp;&nbsp;&nbsp;On omirisa čašu, zanjiha je, nasmeja se tom nadobudnom pokretu, pa otpi jedan gutljaj. Radoznalo sam posmatrala njegovo lice, pitajući se koliko strašno može biti.
<BR>&nbsp;&nbsp;&nbsp;&nbsp;&nbsp;On je bio istinski iznenađen.
<BR>&nbsp;&nbsp;&nbsp;&nbsp;&nbsp;"Pa?" upitah.
<BR>&nbsp;&nbsp;&nbsp;&nbsp;&nbsp;"Nije smrtonosno", reče on. "Uopšte nije smrtonosno. Pitko je."
<BR>&nbsp;&nbsp;&nbsp;&nbsp;&nbsp;Natočio je i meni čašu. Vino je bilo oporo i malo teže klizilo niz grlo nego što bih volela, ali nije bilo ni izdaleka tako strašno kako je moglo biti.
<BR>&nbsp;&nbsp;&nbsp;&nbsp;&nbsp;"Mladi smo", zaključi Čarls. "Preživećemo. Da istočimo litar-dva, da popijemo uz večeru?"
<BR>&nbsp;&nbsp;&nbsp;&nbsp;&nbsp;"Zavisi od toga šta ima za večeru", rekoh.
<BR>&nbsp;&nbsp;&nbsp;&nbsp;&nbsp;"Ono što smo sa sobom doneli i šta god možemo da iskopamo iz rezervnih zaliha."
<BR>&nbsp;&nbsp;&nbsp;&nbsp;&nbsp;"Možda bih mogla da skuvam nešto", rekoh.
<BR>&nbsp;&nbsp;&nbsp;&nbsp;&nbsp;"To bi bilo sjajno."
<BR>
<BR>&nbsp;&nbsp;&nbsp;&nbsp;&nbsp;Jeli smo u trpezariji upravnika stanice, sedeći za starim metalnim stolom na stolicama koje niko nije našao za shodno da ukloni. Muzika od pre deset godina tiho je dopirala iz razglasa; brze ritmične melodije koje su možda mojim roditeljima zvučale romantično, ali su mene ostavljale ravnodušnom. Više sam volela napredak nego to bubnjanje.
<BR>&nbsp;&nbsp;&nbsp;&nbsp;&nbsp;Neću da kažem da me je vino oslobodilo briga, ali mi je ipak ulilo malo spokojstva, na kome sam bila zahvalna. Hrana je bila podnošljiva - siva kaša stara bar pet godina - marsovskih godina - koja se srećom uobličila u nešto jestivo, iako ne baš naročito ukusno. Čarls je bio nelagodno pun hvale. Morala sam da se ugrizem za jezik kako ne bih naglasila da je kaša zaslužnija od mene. On se trudio da bude ljubazan, kako bih se ja osećala prijatno. Moje nedosledno ponašanja bilo nam je oboma zagonetno.
<BR>&nbsp;&nbsp;&nbsp;&nbsp;&nbsp;Dok smo završavali večeru, vazdušno postrojenje u starim zemunicama zaškripalo je i zastenjalo. Napolju nam je ekran upravnikove stanice saopštio da se temperatura na površini spustila ispod -80 stepeni Celzijusa i da vetar duva brzinom od sto kinsa. Nisam bila zabrinuta za bezbednost - imali smo dovoljno zaliha za par nedelja. Ako bismo hteli da odemo, traktor bi izdržao svako vreme osim velike oluje, koja se, prema vremenskim prognozama komsata, nije spremala.
<BR>&nbsp;&nbsp;&nbsp;&nbsp;&nbsp;Nismo bili ni u kakvoj opasnosti, niko nije znao gde smo, sa svakim gutljajem vina Čarls mi je izgledao sve privlačniji, a vrat me je ipak boleo od napetosti.
<BR>&nbsp;&nbsp;&nbsp;&nbsp;&nbsp;"Sutra ćemo otići do obrijanih špilja u jednom starom kanjonu otopljene reke", reče Čarls, podigavši čašu i posmatrajući vino u njoj kao da je neka retka berba. Zažmurio je na jedno oko da iskosa osmotri boju, zapazio moj zbunjen izraz lica i nasmejao se. Taj smeh je možda prvo u šta sam se zaljubila - lagodan i nežan, samopodsmešljiv, ali ne ponizan, propraćen kolutanjem očiju i podignutom bradom.
<BR>&nbsp;&nbsp;&nbsp;&nbsp;&nbsp;"Šta su obrijane špilje?" upitah.
<BR>&nbsp;&nbsp;&nbsp;&nbsp;&nbsp;"Prirodne pukotine u krečnjaku. Gornje naslage odvajaju se od donjih, verovatno usled vibracija od vetra, a onda gornja naslaga počinje da puca. Ubrzo - u stvari, za sto miliona godina - u pukotinama se stvara led, a gornja naslaga se pretvara u pesak i prašinu, koji bivaju oduvani, ostavljajući donji sloj... obrijan, da tako kažem."
<BR>&nbsp;&nbsp;&nbsp;&nbsp;&nbsp;"Otkud led, ovako daleko na jugu?" upitah.
<BR>&nbsp;&nbsp;&nbsp;&nbsp;&nbsp;"Brijanje je prestalo pre oko trista miliona godina. Nije više bilo dovoljno vode za led. Nešto ugljen-dioksida tokom zime. Ali tamo su fosili. Ovo je nekad bio vrlo dobar kraj za stare školjke."
<BR>&nbsp;&nbsp;&nbsp;&nbsp;&nbsp;"Školjke?"
<BR>&nbsp;&nbsp;&nbsp;&nbsp;&nbsp;"Ljuskare. Mahom nisu bili veći od tvog prsta, ali je moj deda-ujak pronašao nedirnutog Arhimedovog grabljivca dugačkog oko tri metra. Baš ovde, dok su kopali tunele za stanicu."
<BR>&nbsp;&nbsp;&nbsp;&nbsp;&nbsp;"Šta je Arhimedov grabljivac?" Znala sam ponešto o staromarsovskoj biologiji, dovoljno da bih se setila najvećeg stvorenja iz tercijarnog razdoblja Tarza, ali sam htela još da slušam Čarlsa. Glas mu je, zapravo, bio prijatan, a ja sam već užvala u tome da slušam njegova objašnjenja.
<BR>&nbsp;&nbsp;&nbsp;&nbsp;&nbsp;"Veliki vretenast, člankovit crv s bodljama oštrim poput brijača. On se provlačio kroz mulj na dnu morskih korita seckajući manje životinje, a onda puštao stomačne pipke da svare ostatke i usisaju ih."
<BR>&nbsp;&nbsp;&nbsp;&nbsp;&nbsp;Stresla sam se od jeze. Čarlsu se to dopalo.
<BR>&nbsp;&nbsp;&nbsp;&nbsp;&nbsp;"Prilično gadno ako si, recimo, troljuskasti mekušac u toku sezone parenja", dodade on, ispijajući čašu. Podigao ju je prema meni, pitajući bez reči da li hoću još.
<BR>&nbsp;&nbsp;&nbsp;&nbsp;&nbsp;"Ali nisam", rekoh. "Zašto je to tako strašno?"
<BR>&nbsp;&nbsp;&nbsp;&nbsp;&nbsp;"Još vina - strašno?" upita Čarls.
<BR>&nbsp;&nbsp;&nbsp;&nbsp;&nbsp;"Ja nisam troljuskasti mekušac, pa zašto je onda Arhimedov grabljivac tako strašan?"
<BR>&nbsp;&nbsp;&nbsp;&nbsp;&nbsp;"Nije navikao na sveže meso", odgovori Čarls.
<BR>&nbsp;&nbsp;&nbsp;&nbsp;&nbsp;"Ja nikad nisam jela meso", rekoh. "Kažu da ono... izoštrava porive. Nagone."
<BR>&nbsp;&nbsp;&nbsp;&nbsp;&nbsp;Čarls ponovo podiže čašu prema meni. Pitala sam se da li hoće da me napije. To ne bi bila baš sportska želja, nepomična žena koja ne zna za sebe; da li bi ga to zadovoljilo, ili će pokušati da me celu osvoji, kako telo tako i um?
<BR>&nbsp;&nbsp;&nbsp;&nbsp;&nbsp;"Ne, hvala", rekoh. "Izgleda kao krv."
<BR>&nbsp;&nbsp;&nbsp;&nbsp;&nbsp;"Venska krv", složi se Čarls, spustivši dopola punu čašu. "I meni je dosta. Nisam navikao."
<BR>&nbsp;&nbsp;&nbsp;&nbsp;&nbsp;"Mislim da je vreme za spavanje", rekoh.
<BR>&nbsp;&nbsp;&nbsp;&nbsp;&nbsp;Čarls je zurio u pod. Usredsredila sam se na njegov osmeh i zamislila Čarlsa i sebe bez ćebadi, bez odeće, u sobi toploj kao krv, i osetila vrelinu koja nije poticala samo od vina. Htela sam da ga ohrabrim, ali nešto me je i dalje zadržavlo.
<BR>&nbsp;&nbsp;&nbsp;&nbsp;&nbsp;Ako sad ne učini nešto, promašiće, a ja neću morati da odlučim da li da prihvatim. Pitala sam se koliko je žena navaljivalo na Čarlsa, i koliko je puta on to prihvatio - ako je ikad prihvatio. Bilo bi strašno da smo oboje neiskusni - zar ne?
<BR>&nbsp;&nbsp;&nbsp;&nbsp;&nbsp;"Sutra imamo mnogo posla", reče Čarls, oborivši pogled. "Drago mi je što si rešila da pođeš sa mnom. To je dobar podstrek za moj ego."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne bih hteo ništa da pužurujem", reče on, tako tiho da sam jedva čula.
<BR>&nbsp;&nbsp;&nbsp;&nbsp;&nbsp;"Šta da požuruješ?"
<BR>&nbsp;&nbsp;&nbsp;&nbsp;&nbsp;On nasu vina u svoju čašu, onda se namršti i isplazi jezik. "Ne znam zašto sam to uradio. Ne pije mi se više. Ti si veoma popustljiva." Sledeće reči izgovorio je užurbano, gestikulirajući kao u nekoj raspravi. "Ja sam stidljiv i nespretan i ne znam šta da radim, i da li uopšte nešto da radim, a ono što sad najviše želim jeste da samo razgovaram s tobom, i da shvatim zašto me toliko privlačiš. Ali mislim da bi trebalo da učinim i još nešto, da pokušam da te poljubim ili... Naravno, to mi ne bi smetalo." On pogleda pravo u mene, iscrpljen. "A tebi?"
<BR>&nbsp;&nbsp;&nbsp;&nbsp;&nbsp;Nadala sam se da će me kroz ovo provesti neko ko bi mogao naučiti mene.
<BR>&nbsp;&nbsp;&nbsp;&nbsp;&nbsp;"Razgovor je dobra stvar", rekoh.
<BR>&nbsp;&nbsp;&nbsp;&nbsp;&nbsp;Čarls mi priđe, malo prebrzo, i mi se poljubismo. Stavio mi je ruku preko ramena, zagrlio me, ne stežući, a onda, kako je nagon proradio, postao je malo nasrtljiviji. Nežno sam ga odgurnula, onda se nagla napred i ponovo ga poljubila da pokažem kako ga ne odbijam. Pocrveneo je i oči mu postadoše nemirne. "Hajde da malo smirimo igru", rekoh.
<BR>
<BR>&nbsp;&nbsp;&nbsp;&nbsp;&nbsp;Spavali smo u odvojenim sobama. Kroz zid sam čula kako Čarls korača po sobi i mrmlja. Mislim da te noći nije mnogo spavao. Začudo, ja sam dobro spavala.
<BR>&nbsp;&nbsp;&nbsp;&nbsp;&nbsp;Sutradan ujutru sam se obukla, otišla u kuhinju i zatekla glavnog arbajtera smrznutog nasred poda. Oprezno sam ga dodirnula. Slabačak snimljen glas reče: "Više nisam u operativnom stanju. Treba me popraviti ili zameniti." Zatim se potpuno isključio.
<BR>&nbsp;&nbsp;&nbsp;&nbsp;&nbsp;Sama sam napravila čaj i čekala Čarlsa. On uđe posle nekoliko trenutaka, trudeći se da ne izgleda umorno, i ja mu zagrejah šolju čaja.
<BR>&nbsp;&nbsp;&nbsp;&nbsp;&nbsp;"Jesi li dobro spavao?" upitah.
<BR>&nbsp;&nbsp;&nbsp;&nbsp;&nbsp;On odmahnu glavom. "A ti?"
<BR>&nbsp;&nbsp;&nbsp;&nbsp;&nbsp;"Sasvim pristojno. Žao mi je što si bio potišten."
<BR>&nbsp;&nbsp;&nbsp;&nbsp;&nbsp;"Ti nisi šinktonska ljubavnica. Ne za mene."
<BR>&nbsp;&nbsp;&nbsp;&nbsp;&nbsp;"Drago mi je", rekoh.
<BR>&nbsp;&nbsp;&nbsp;&nbsp;&nbsp;"Ali ne znam šta očekuješ."
<BR>&nbsp;&nbsp;&nbsp;&nbsp;&nbsp;Uhvatila sam ga za ruku i rekla: "Provešćemo divan dan razgledajući okolinu i tražeći fosile. Razgovaraćemo i upoznati jedno drugo. Zar to nije dovoljno?"
<BR>&nbsp;&nbsp;&nbsp;&nbsp;&nbsp;"I to je početak", odgovori Čarls.
<BR>&nbsp;&nbsp;&nbsp;&nbsp;&nbsp;Doručkovali smo i obukli odela.
<BR>
<BR>&nbsp;&nbsp;&nbsp;&nbsp;&nbsp;"Ovde glečeri nisu ništa izbrazdali", reče Čarls, pokazujući rukom prema ravnici. Oboje smo nosili puna odela pod pritiskom, sedeći u kabini traktora, ali su nam viziri na šlemovima bili podignuti. Traktorski motori glasno zastenjaše dok smo se peli na uzvisinu u prostranoj niziji. "Oni su se prostirali na oko sto kilometara istočno i pedeset zapadno. Ali iza njih je nedaleko odavde ostao kanjon otopljene reke. Preseca par milijardi godina.
<BR>&nbsp;&nbsp;&nbsp;&nbsp;&nbsp;Proći ćemo kroz tri sloja života kad budemo silazili u kanjon. Gornji sloj je star oko pola milijarde godina. Glečeri su nastali oko sto miliona godina pošto su oni izumrli. Srednji sloj je star dve milijarde godina. To je sekundarni i tercijarni, predomotački ekos pred-Tarze jedan. Na dnu, u obrijanim špiljama, nalaze se naslage silicijuma."
<BR>&nbsp;&nbsp;&nbsp;&nbsp;&nbsp;"Stakleno more", rekoh. Svako marsovsko dete bar bi jednom dobilo na poklon fosil iz Staklenog mora.
<BR>&nbsp;&nbsp;&nbsp;&nbsp;&nbsp;Čarls nas je provezao oko krečnjačke uzvisine pokrivene bazaltom. Komadići bazalta od pradavnog meteorskog udara ležali su rasejani svuda unaokolo. Pokušala sam da zamislim kako metor udara usred plitkog okeana, razbacujući krhotine stotinama kilometara daleko i stvarajući oblak blatnjave kiše i pare... Pustošenje jednog ionako nežnog sveta. "Od ovog me jeza podilazi", rekoh.
<BR>&nbsp;&nbsp;&nbsp;&nbsp;&nbsp;"Od čega?"
<BR>&nbsp;&nbsp;&nbsp;&nbsp;&nbsp;"Od vremena. Starosti. Naši životi izgledaju tako beznačajni."
<BR>&nbsp;&nbsp;&nbsp;&nbsp;&nbsp;"Mi i jesmo beznačajni", reče Čarls.
<BR>&nbsp;&nbsp;&nbsp;&nbsp;&nbsp;Napravila sam ozbiljno lice i odmahnula glavom. "Ja ne mislim tako. Prazno vreme nije baš..." Tražila sam pravu reč. Na pamet mi je padalo toplo, živo, zanimljivo, ali te reči su, čini mi se, otkrivale moj ženski pogled na svet, dok je Čarlsov refleksni odgovor bio nedvosmisleno muški i prezrivo intelektualan. "Aktivno. Nema posmatrača", zaključih nespretno.
<BR>&nbsp;&nbsp;&nbsp;&nbsp;&nbsp;"Čak i tako, mi smo ovde samo na trenutak, a promene koje napravimo na ovom predelu biće izbrisane za nekoliko hiljada godina."
<BR>&nbsp;&nbsp;&nbsp;&nbsp;&nbsp;"Ne slažem se", nastavih. "Mislim da ćemo ostaviti trajan trag za sobom. Mi posmatramo, planiramo, organizovani smo..."
<BR>&nbsp;&nbsp;&nbsp;&nbsp;&nbsp;"Neki od nas jesu", nasmeja se Čarls.
<BR>&nbsp;&nbsp;&nbsp;&nbsp;&nbsp;"Ne, ja ozbiljno mislim. Možemo doneti veliku promenu. Sva flora i fauna na Marsu istrebljena je zato što..." Još nisam mogla jasno da izrazim ono što sam htela.
<BR>&nbsp;&nbsp;&nbsp;&nbsp;&nbsp;"Nisu bile organizovane", dodade Čarls.
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;"Čekaj da vidiš", reče Čarls.
<BR>&nbsp;&nbsp;&nbsp;&nbsp;&nbsp;Zadrhtala sam. "Ne želim da me neko uveri u moju beznačajnost."
<BR>&nbsp;&nbsp;&nbsp;&nbsp;&nbsp;"Pusti zemlju da govori", reče Čarls.
<BR>&nbsp;&nbsp;&nbsp;&nbsp;&nbsp;Nikad se nisam osećala lagodno pred velikim idejama - astrofizika, areologija, sve je to izgledalo sumorno i preteće u poređenju s blistavom kratkotrajnošću ljudske istorije. Na studijama sam se usredsređivala na zamršen splet politike i kulture, uzajamne ljudske odnose; Čarls je, mislim, više voleo otvorena prostranstva prirode, bez ljudi.
<BR>&nbsp;&nbsp;&nbsp;&nbsp;&nbsp;"Sve što vidimo tumačimo tako da odgovara našim predstavama", rekoh nadmeno.
<BR>&nbsp;&nbsp;&nbsp;&nbsp;&nbsp;Na trenutak me njegov izraz - spušteni krajevi usana, poluzatvorene oči, lako odmahivanje glavom - natera da zažalim zbog tih reči. Ako sam se s njim poigravala kao s ribom na struku, možda sam upravo prekinula struk, i najednom se osetih strašno nesigurna. Dodir moje rukavice na njegovom debelom rukavu nije mi se činio odgovarajući. "Ipak hoću da idem i pogledam", rekoh.
<BR>&nbsp;&nbsp;&nbsp;&nbsp;&nbsp;Čarls otpusti vodeću ručicu. Traktor uspori i uz trzaj stade. On se okrenu na sedištu. "Da li ja tebe nerviram?" upita.
<BR>&nbsp;&nbsp;&nbsp;&nbsp;&nbsp;"Ne, zašto?"
<BR>&nbsp;&nbsp;&nbsp;&nbsp;&nbsp;"Imam osećaj kao da me stavljaš na probu. Postavljaš mi ključna pitanja da bi videla da li odgovaram."
<BR>&nbsp;&nbsp;&nbsp;&nbsp;&nbsp;Ugrizla sam se za usnu i spustila pogled u krilo, pokušavajući da izgledam skrušeno. "Nervozna sam", rekoh.
<BR>&nbsp;&nbsp;&nbsp;&nbsp;&nbsp;"Pa i ja sam. Možda bi trebalo malo da popustimo i smirimo se."
<BR>&nbsp;&nbsp;&nbsp;&nbsp;&nbsp;"Samo sam izrazila mišljenje", rekoh, ljutnuvši se. "Izvinjavam se što sam bila nespretna. Nisam nikad bila ovde, ne poznajem te dobro, ne znam šta..."
<BR>&nbsp;&nbsp;&nbsp;&nbsp;&nbsp;Čarls podiže ruku. "Hajde da sve to zaboravimo. Hoću reći, da zaboravimo sve što je između nas, i samo pokušamo da budemo dvoje prijatelja na izletu. Ja ću se opustiti ako se ti opustiš. Važi?"
<BR>&nbsp;&nbsp;&nbsp;&nbsp;&nbsp;Bila sam na ivici suza zbog ljutnje u njegovom glasu. Pogledala sam kroz prozor, ali nisam zapažala prastare izbrazdane groteske napolju.
<BR>&nbsp;&nbsp;&nbsp;&nbsp;&nbsp;"Važi?" upita on.
<BR>&nbsp;&nbsp;&nbsp;&nbsp;&nbsp;"Ne znam kako da budem drugačija", odgovorih. "Pretvaranje mi ne ide od ruke."
<BR>&nbsp;&nbsp;&nbsp;&nbsp;&nbsp;"Ni meni, a ne volim ni da pokušavam. Ako ja nisam pravi čovek za tebe, hajde da sve ostavimo po strani i uživamo u izletu."
<BR>&nbsp;&nbsp;&nbsp;&nbsp;&nbsp;"Ne znam zašto se toliko ljutiš."
<BR>&nbsp;&nbsp;&nbsp;&nbsp;&nbsp;"Ne znam ni ja. Izvini."
<BR>&nbsp;&nbsp;&nbsp;&nbsp;&nbsp;On povuče napred ručicu i nekoliko trenutaka smo se vozili ćutke. "Ponekad sanjam o ovome", reče on. "Sanjam da sam nekakav marsovski domorodac, da mogu da stojim Gore nag i sve da osetim. Da mogu da otputujem natrag kroz vreme do razdoblja kad je Mars bio živ."
<BR>&nbsp;&nbsp;&nbsp;&nbsp;&nbsp;"Okruglih očiju, vitki, kestenjasto-smeđi ili bronzani. 'Tamni su bili i zlatnooki'."
<BR>&nbsp;&nbsp;&nbsp;&nbsp;&nbsp;"Upravo tako", reče Čarls. "Mi živimo na tri Marsa, zar ne? Na Marsu koji su izmislili na Zemlji pre mnogo vekova. Na Litvidovom Marsu. I na ovom ovde."
<BR>&nbsp;&nbsp;&nbsp;&nbsp;&nbsp;Napetost kao da je nestala. Raspoloženje mi se naglo promenilo. Došlo mi je da zaplačem, ali ovog puta od olakšanja. "Ti si vrlo popustljiv", rekoh.
<BR>&nbsp;&nbsp;&nbsp;&nbsp;&nbsp;"Oboje smo teški", reče Čarls. Nagnuo se na stranu i svojim šlemom lupnuo o moj. Nismo mogli više da približimo usne, pa se zadovoljismo time.
<BR>&nbsp;&nbsp;&nbsp;&nbsp;&nbsp;"Pokaži mi svoj Mars", rekoh.
<BR>
<BR>&nbsp;&nbsp;&nbsp;&nbsp;&nbsp;Kanjon otopljene reke protezao se trideset kilometara u dužinu, usecajući vijugavu liniju među špiljama. Servisna staza bila je usečena u stene s obe strane, budući jeftinija od mosta, narušavajući prirodnu lepotu, ali omogućavajući traktorima pristup na dno kanjona.
<BR>&nbsp;&nbsp;&nbsp;&nbsp;&nbsp;"Ovde je areologija sasvim očigledna", reče Čarls. "Prvo ide Stakleno more, onda Tarza jedan s dubokim okeanskim naslagama, koje su se taložile preko milijardu godina, krečnjak... Onda ledeni pokrovi i šljunkoviti lednički brežuljci, eskeri... A zatim veoma jaki vetrovi na kraju poslednjeg ledenog razdoblja."
<BR>&nbsp;&nbsp;&nbsp;&nbsp;&nbsp;Spuštali smo se u kanjon niz blagu džombastu padinu. Na obema stranama stene su bile prošarane naslagama hematitnog peska bogatog gvožđem i tamnijim slojevima zgusnute ledničke gline pomešane s peskom i šljunkom. "Vetar i led", rekoh.
<BR>&nbsp;&nbsp;&nbsp;&nbsp;&nbsp;"Pogodila si. Taložni pesak i jantarski pesak, viskozna prašina, lepljive i erozivne čestice... Tu je i podebeli sloj severnjačke hromne gline." Čarls pokaza prema sivo-zelenoj traci s naše desne strane, dubokoj čitav metar. On traktorom obiđe ostatke nedavnog odrona, provuče se kroz jedva dovoljan prolaz, i mi se nađosmo na dvadeset metara ispod špilja. Gusenice traktora su razbacivale nataloženi pesak otkrivajući svetlije vrste erozivnih stena i tamne ledničke gline.
<BR>&nbsp;&nbsp;&nbsp;&nbsp;&nbsp;"Mi imamo isto toliko naziva za pesak i prašinu koliko Eskimi imaju za sneg", reče Čarls.
<BR>&nbsp;&nbsp;&nbsp;&nbsp;&nbsp;"Nekad smo pravili školski kviz", rekoh. "'Zapamtite sve vrste prašine i peska i navedite ih po abecednom redu'. Ja se sećam samo dvadeset."
<BR>&nbsp;&nbsp;&nbsp;&nbsp;&nbsp;"Evo nas", reče Čarls, puštajući ručicu. Traktor uspori i stade uz tiho zujanje. Izvan kabine - tišina. Jak vetar od prethodne noći se stišao i vazduh je bio miran. Nebo bez prašine pružalo se od jedne do druge litice crno kao gar. Mogli smo se osećati kao na Zemljinom Mesecu da nije bilo boje kanjona i namreškanog crveno-žutog korita stare otopljene reke.
<BR>&nbsp;&nbsp;&nbsp;&nbsp;&nbsp;Čarls je uživao u tišini. Lice mu je imalo izraz opuštene usredsređenosti. "U prtljažniku je pribor za stene. Kopaćemo jedan sat i onda se vratiti u traktor." Oklevao je, premišljajući. "Onda ćemo poći kući. Hoću reći, natrag u stanicu."
<BR>&nbsp;&nbsp;&nbsp;&nbsp;&nbsp;Temeljno smo pregledali opremu, dopunili zalihe vazduha iz traktorskih rezervoara, ispumpali pritisak iz kabine u rezervu i zakoračili kroz sigurnosni zastor. Kristali leda su se razleteli oko nas i poput kamena pali na dno kanjona.
<BR>&nbsp;&nbsp;&nbsp;&nbsp;&nbsp;"Sećam se ovoga", reče Čarls preko predajnika u odelu. "Nije se promenilo. Uzorci peska su drugačiji, naravno, a ima i nekoliko novih naslaga... ali sve izgleda tako poznato. Moje omiljeno nalazište fosila bilo je na stotinak metara odavde. Otac mi ga je pokazao."
<BR>&nbsp;&nbsp;&nbsp;&nbsp;&nbsp;Čarls odvoji alat koji ću ja poneti, uhvati me za ruku u rukavici i mi se udaljismo od traktora. Videla sam dva reda naslaga koje su se isticale u delu kanjona gde se stena nije odronila: jedan metar smeđeg i sivog povrh nekoliko metara bledožutog krečnjaka, a ispod toga, pola metra sivog i crnog.
<BR>&nbsp;&nbsp;&nbsp;&nbsp;&nbsp;Sad smo koračali kroz obrijane špilje, pokrivene peskom; najstariji krečnjak, a ispod njega, dno Staklenog mora. Naglo sam udahnula, kao da štucam, iznenađena utiskom koji je na mene ostavilo ovo saznanje. Stari Mars, iz vremena kad je bio živa planeta... Živ nepunih milijardu i po godina.
<BR>&nbsp;&nbsp;&nbsp;&nbsp;&nbsp;Još se raspravljalo o tome gde se najpre pojavio život; Marsovci su tvrdili da oni imaju prednost, a Zemljani su im to osporavali. Ali Zemlja je bila snažniji i energičniji svet, bliže Suncu, zasipana pogubnijim zračenjima... Mars, udaljeniji od svoje mlade zvezde, brže se hladio, a njegovi oblaci pare kondenzovali su se u mora četvrt milijardi godina ranije.
<BR>&nbsp;&nbsp;&nbsp;&nbsp;&nbsp;Verovala sam - kao i većina lojalnih Marsovaca - da je ovde nastao prvi život u Sunčevom sistemu. Moja stopala gazila su tanak sloj taložnog peska pet ili šest centimetara iznad groblja tih pradavnih živih bića.
<BR>&nbsp;&nbsp;&nbsp;&nbsp;&nbsp;"Ovde", reče Čarls, kad smo stupili u mastiljavu senku nestabilnog kamenog ispusta. Pogledala sam gore, zabrinuta zbog te izbočine. Čarls je video moj izraz dok se saginjao i vadio cepin. "U redu je", reče. "Stajao je tu još kad sam ja bio dete. Možeš li da mi posvetliš?"
<BR>&nbsp;&nbsp;&nbsp;&nbsp;&nbsp;Radili smo pri sjaju svetiljke. Čarls odiže ploču trošnog, gustog krečnjaka. Pomogla sam mu da sklonimo ploču, stenu od dvadeset ili trideset kila, koju smo spustili na stranu. Čarls mi pruži cepin.
<BR>&nbsp;&nbsp;&nbsp;&nbsp;&nbsp;"Ti si na redu", reče. "Ispod ovog sloja. Oko centimetar niže."
<BR>&nbsp;&nbsp;&nbsp;&nbsp;&nbsp;Blago sam zamahnula cepinom, zatim malo jače, dok sloj nije napukao, a ja mogla prstima da raščistim ostatke, oslobađajući tako prostor širok par šaka. Čarls je držao svetiljku.
<BR>&nbsp;&nbsp;&nbsp;&nbsp;&nbsp;Zavirila sam kroz dve milijarde marsovskih godina i ugledala draguljarnicu prošlosti, stešnjenu nalik na tanak sloj boje, kako se poput opala presijava naspram tamnih naslaga silikatnih okeana.
<BR>&nbsp;&nbsp;&nbsp;&nbsp;&nbsp;Okrugla, četvrtasta, piramidalna, izdužena, svih mogućih oblika, okružena divnim perjastim filterom, s dugačkim stabljikama koje se završavaju vitkim, čvornovatim korenjem: bića iz pradavnog Staklenog mora ličila su na ilustracije u staroj knjizi, blistave duge u kojima se prelamala svetlost svetiljke. Zamislila sam ih kako se njišu u gustim morima, prosejavajući i jedući svoje manje rođake.
<BR>&nbsp;&nbsp;&nbsp;&nbsp;&nbsp;"Ponekad su se odvajali od stabljika i slobodno plutali", reče Čarls. Znala sam, ali mi nije smetalo što mi on to govori. "Najveće kolonije bile su verovatno jedan klik široke, plutale su u grozdovima i dizale purpurne pipke iznad vode kako bi upile Sunčevu svetlost..."
<BR>&nbsp;&nbsp;&nbsp;&nbsp;&nbsp;Pružila sam ruku u rukavici da ih dodirnem. Bila su čvrsto slepljena za svoju samrtnu postelju; otporna čak i tokom eona.
<BR>&nbsp;&nbsp;&nbsp;&nbsp;&nbsp;"Božanstveni su", rekoh.
<BR>&nbsp;&nbsp;&nbsp;&nbsp;&nbsp;"Prvi primeri zajedničkih kogenotipskih bauplana", reče Čarls. "Ovo su uobičajeni primerci. Nema razvoja vrsta, već svi nastaju prema istom genetskom obrascu, stvarajući nekoliko stotina raznih oblika. Sve je to, u stvari, jedno biće. Neki misle da na Marsu nikad nije bilo više od devet ili deset vrsta odjednom. Zapravo ih i ne možeš nazvati vrstama - radije kogenotipskim rodovima. Nije čudo da ovakva biologija prouzrokuje Materinske ciste."
<BR>&nbsp;&nbsp;&nbsp;&nbsp;&nbsp;On duboko udahnu i ustade. "Doneću sad jednu prilično važnu odluku. Imam poverenja u tebe."
<BR>&nbsp;&nbsp;&nbsp;&nbsp;&nbsp;Podigla sam pogled sa Staklenog mora, u nedoumici. "Šta?"
<BR>&nbsp;&nbsp;&nbsp;&nbsp;&nbsp;"Hteo bih nešto da ti pokažem, ako te zanima. Kratka šetnja, još par stotina metara. Milijardu i po godina gore. Zemaljskih godina. Prvi i poslednji."
<BR>&nbsp;&nbsp;&nbsp;&nbsp;&nbsp;"Zvuči tajanstveno", rekoh. "Da ne kriješ ti ovde materinske naslage?"
<BR>&nbsp;&nbsp;&nbsp;&nbsp;&nbsp;On odmahnu glavom. "Nalazi se u sigurnosnom popisu, a iznajmljujemo ga samo naučnicima. Otac me je vodio tamo. Naterao me da se zakunem da ću čuvati tajnu."
<BR>&nbsp;&nbsp;&nbsp;&nbsp;&nbsp;"Možda bi trebalo da to preskočimo", rekoh, plašeći se da ne navedem Čarlsa da naruši poverenje porodice.
<BR>&nbsp;&nbsp;&nbsp;&nbsp;&nbsp;"U redu je", reče on. "Otac bi se složio."
<BR>&nbsp;&nbsp;&nbsp;&nbsp;&nbsp;"Kako to - bi?"
<BR>&nbsp;&nbsp;&nbsp;&nbsp;&nbsp;"Poginuo je na Džefersonu."
<BR>&nbsp;&nbsp;&nbsp;&nbsp;&nbsp;"Oh." Međuplanetni putnički brod Džeferson je pet marsovskih godina ranije imao kvar motora dok je izlazio sa orbite oko Meseca. Sedamdeset ljudi je poginulo.
<BR>&nbsp;&nbsp;&nbsp;&nbsp;&nbsp;Čarls je doneo odluku u ime svog pokojnog oca. Nisam mogla da odbijem. Ustala sam i pokupila torbu s alatom.
<BR>
<BR>&nbsp;&nbsp;&nbsp;&nbsp;&nbsp;Kanjon je vijugao stotinak metara južno pre nego što će okrenuti na zapad. U krivini smo zastali da se odmorimo i Čarls je iz dokolice kopkao po sloju tvrde gline. "Imamo još oko jedan sat", reče. "Treba nam petnaest minuta da stignemo gde smo krenuli, a to znači da tamo možemo provesti samo deset minuta."
<BR>&nbsp;&nbsp;&nbsp;&nbsp;&nbsp;"Trebalo bi da bude dovoljno", rekoh, i smesta mi dođe da samu sebe udarim.
<BR>&nbsp;&nbsp;&nbsp;&nbsp;&nbsp;"Mogao bih tamo da provedem godinu dana, pa mi ne bi bilo dosta", reče Čarls.
<BR>&nbsp;&nbsp;&nbsp;&nbsp;&nbsp;Popeli smo se uz blagu uzvisinu dugačku četrdeset-pedeset metara i iznenada se obreli pred jednim dubokim usekom. Usek je dijagonalno presecao kanjon, a vetar mu je tokom godina uglačao ivice.
<BR>&nbsp;&nbsp;&nbsp;&nbsp;&nbsp;"Cela ravnica je nestabilna", reče Čarls. "Potresi, udari meteora... Nešto ju je zatreslo i ona je napukla. Ovo je staro oko šest stotina miliona godina."
<BR>&nbsp;&nbsp;&nbsp;&nbsp;&nbsp;"Veličanstveno je."
<BR>&nbsp;&nbsp;&nbsp;&nbsp;&nbsp;On podiže rukavicu i pokaza uzanu stazu koja je vodila od dna kanjona niz bliži zid useka. "Stabilna je", reče. "Samo nemoj da se okližneš na šljunak."
<BR>&nbsp;&nbsp;&nbsp;&nbsp;&nbsp;Oklevala sam pre no što sam pošla za Čarlsom. Ispust je bio neravan, iskrzan, ne širi od pola metra. Zamislila sam kako bi bilo da se okliznem, padnem, da mi se odelo pocepa ili probuši.
<BR>&nbsp;&nbsp;&nbsp;&nbsp;&nbsp;Čarls me pogleda preko ramena, dobrano odmakavši niz stazu. "Hajde", reče. "Nije opasno ako je čovek oprezan."
<BR>&nbsp;&nbsp;&nbsp;&nbsp;&nbsp;"Ja nisam planinar", rekoh. "Ja sam zec, sećaš se?"
<BR>&nbsp;&nbsp;&nbsp;&nbsp;&nbsp;"Ovo je lako. Vredi truda, veruj mi."
<BR>&nbsp;&nbsp;&nbsp;&nbsp;&nbsp;Nervozno sam razmišljala pre svakog koraka, mrmljajući sebi u bradu ispod mikrofona. Silazili smo u pukotinu. Odjednom više nisam mogla da vidim Čarlsa. Nisam mogla ni da ga čujem na radiju. Nismo bili jedno drugom u vidnom polju, a on nije dopirao do komsatovog transpondera. Nekoliko puta sam ga pozvala po imenu, pribijajući se uza stenu, svakog časa sve bliže panici i besu.
<BR>&nbsp;&nbsp;&nbsp;&nbsp;&nbsp;Gledala sam unazad preko levog ramena, povlačeći se udesno, kad mi ruka propade u prazninu. Zastala sam, tiho uzdahnuvši i pokušavajući da održim ravnotežu na ivici, pipajući u potrazi za osloncem, i osetila kako me ruka u rukavici hvata za mišicu.
<BR>&nbsp;&nbsp;&nbsp;&nbsp;&nbsp;Okrenula sam se i ugledala Čarlsa pored sebe. "Izvini", reče on. "Zaboravio sam da ne možemo da razgovaramo kroz stene. Dobro si. Samo zakorači ovamo..."
<BR>&nbsp;&nbsp;&nbsp;&nbsp;&nbsp;Stajali smo na ulazu u pećinu. Čvrsto sam zagrlila Čarlsa, ne govoreći ništa dok srce nije prestalo da mi mahnito lupa.
<BR>&nbsp;&nbsp;&nbsp;&nbsp;&nbsp;Pećina je prodirala duboko u zid useka, gubeći se u gustom mraku. Tavanica se uzdizala pet-šest metara iznad naših glava. Sa suprotnog zida useka u pećinu dopiralo je dovoljno popodnevne Sunčeve svetlosti da smo mogli jasno da vidimo jedno drugo. Čarls podiže svetiljku i pruži mi je. "Ovo je poslednji uzdah", reče.
<BR>&nbsp;&nbsp;&nbsp;&nbsp;&nbsp;"Šta?" još nisam bila sasvim pribrana.
<BR>&nbsp;&nbsp;&nbsp;&nbsp;&nbsp;"Prošli smo od alfe do omege."
<BR>&nbsp;&nbsp;&nbsp;&nbsp;&nbsp;Mrko sam ga pogledala zbog te smišljene tajanstvenosti, ali on nije gledao mene.
<BR>&nbsp;&nbsp;&nbsp;&nbsp;&nbsp;Postepeno sam shvatila da pećina nije areološka. Prigušena svetlost odbijala se od staklastih, glatkih zidova s uljanozelenkastim odsjajem. Fina paučinasta vlakna, tvrda kao kamen, protezala su se duž unutrašnjosti i presijavala se na nemirnom zraku svetla iz svetiljke. Komadići vlakana ležali su rasuti po podu. Stajala sam u tišini, poimajući očigledno: tunel je nekad bio deo nečeg živog.
<BR>&nbsp;&nbsp;&nbsp;&nbsp;&nbsp;"To je most akvadukta", reče Čarls. "Omega i Materinski ekos."
<BR>&nbsp;&nbsp;&nbsp;&nbsp;&nbsp;To uopšte nije bila pećina, već deo džinovskog cevovoda, fosilni ostatak najvećih i poslednjih živih bića na Marsu. Nikad nisam čula da je neki most akvadukta preživeo nedirnut.
<BR>&nbsp;&nbsp;&nbsp;&nbsp;&nbsp;"Ovaj deo je urastao u usek pre oko pola milijarde godina. Diluvijalne krečne naslage i pesak ispunili su granu, jer se pružala nasuprot ovdašnjim vetrovima. Lepljive čestice i jantarski pesak pokrili su akvadukt, ali ga nisu sprečili da pumpa vodu na jug. Kad je ekos propao, a voda presušila, ovaj deo izumro je zajedno s ostalim cevima, ali je bio zaštićen. Hajdemo."
<BR>&nbsp;&nbsp;&nbsp;&nbsp;&nbsp;Čarls me povede još dublje. Obilazili smo oko i ispod unutrašnjih nosača organske cevi. Voda koja je nekad tekla ovim akvaduktom hranila je milijarde hektara zelene i purpurne površine, prirodni sistem za navodnjavanje veći od svega što su ljudi ikad izgradili.
<BR>&nbsp;&nbsp;&nbsp;&nbsp;&nbsp;To su bili pravi Marsovi kanali, ali oni su izumrli mnogo pre no što su ih mogli videti Skjapareli ili Persival Louel.
<BR>&nbsp;&nbsp;&nbsp;&nbsp;&nbsp;Progutala sam knedlu. "Predivno je", rekoh dok smo zalazili još dublje. "Je li bezbedno?"
<BR>&nbsp;&nbsp;&nbsp;&nbsp;&nbsp;"Stoji ovde od pre pet stotina miliona godina", reče Čarls. "Zidovi su od gotovo čistog silikata, izgrađeni u slojevima debelim pola metra. Sumnjam da će sad pasti na nas."
<BR>&nbsp;&nbsp;&nbsp;&nbsp;&nbsp;Svetlost se sablasno belasala u daljini. Čarls sačeka da pronađem put kroz gustu rešetku zeleno-crnih vlakana, a zatim pruži ruku da me propusti napred. Moj dah zvučao je promuklo u skučenom prostoru šlema.
<BR>&nbsp;&nbsp;&nbsp;&nbsp;&nbsp;"Lakše je tamo dalje. Peščani pod, lako se krećeš."
<BR>&nbsp;&nbsp;&nbsp;&nbsp;&nbsp;Cev se završavala u jednoj mračnoj prostoriji. Na trenutak nisam mogla da sagledam njenu veličinu, ali visoko iznad bio je otvor kroz koji se videlo nebo, i ja ugledah zvezde. Prigušena svetlost koja se rasipala po prostoriji dolazila je od zraka sunca koji je sporo kao kazaljka na satu klizio preko namreškanog peščanog poda.
<BR>&nbsp;&nbsp;&nbsp;&nbsp;&nbsp;"To je rezervoar", reče Čarls. "I pumpna stanica. Nešto kao u TrQs Haut MQdoc."
<BR>&nbsp;&nbsp;&nbsp;&nbsp;&nbsp;"Ogroman je", rekoh.
<BR>&nbsp;&nbsp;&nbsp;&nbsp;&nbsp;"Oko pedeset metara u širinu. Nije baš kružnog oblika. Gornji otvor se verovatno odronio pre nekoliko stotina godina."
<BR>&nbsp;&nbsp;&nbsp;&nbsp;&nbsp;"Zemaljskih godina."
<BR>&nbsp;&nbsp;&nbsp;&nbsp;&nbsp;"Tačno", odvrati on, šeretski se osmehnuvši.
<BR>&nbsp;&nbsp;&nbsp;&nbsp;&nbsp;Posmatrala sam koncentrične nabore u pesku, zamišljajući nalete i šibanje vetra koji je dopirao iz otvora na krovu. Zagrebala sam čizmom po prašini i taložnom pesku. Ovo je prevazilazilo obično poverenje. Čarls mi je pružio istinsku povlasticu, na koju su samo malobrojni imali pravo. "Ne mogu da verujem."
<BR>&nbsp;&nbsp;&nbsp;&nbsp;&nbsp;"Šta?" s iščekivanjem upita Čarls, zadovoljan sobom.
<BR>&nbsp;&nbsp;&nbsp;&nbsp;&nbsp;Slegoh sam ramenima, ne umejući da objasnim.
<BR>&nbsp;&nbsp;&nbsp;&nbsp;&nbsp;"Pretpostavljam da ćemo na kraju dovesti i Litvid, možda ga čak otvoriti i za turiste", reče. "Moj otac je hteo da on ostane u porodici nekoliko decenija, ali ne verujem da se iko od mojih tetaka i stričeva ili upravnika PG Klajn složio s tim. Svih ovih godina su ga, pretpostavljam, držali zatvorenog zarad uspomene na oca, ali sad misle da je to dovoljno dugo trajalo, a treba razmišljati i o sporazumu oko otkrivanja prirodnih izvora."
<BR>&nbsp;&nbsp;&nbsp;&nbsp;&nbsp;"Zašto je on hteo da bude zatvoren?"
<BR>&nbsp;&nbsp;&nbsp;&nbsp;&nbsp;"Hteo je da dovodi ovamo decu Klajnovih na čas istorije. Isključivo. Da im usadi osećanje dalekog vremena."
<BR>&nbsp;&nbsp;&nbsp;&nbsp;&nbsp;Čarls ode do mesta na koje je padao Sunčev zrak i stade, skrštenih ruku, dok su mu odelo i šlem bleštali zasplepljujuće belo i zlatasto naspram zagasitih plavozelenih senki u pozadini. Izgledao je božanstveno nadmen, u večnosti se osećao kao kod kuće.
<BR>&nbsp;&nbsp;&nbsp;&nbsp;&nbsp;Osećanje dalekog vremena, koje je Čarlsov otac pomno čuvao za decu iz svoje PG, neopaženo me je obuzelo i izazvalo svetao, blistav šok, ni nalik nečemu što sam ranije iskusila. Oči su mi se privikle na polumrak. Tanane šare brazdale su staklaste zidove pokopanog mehura. Setila sam se paleoskopske slike na zidu Šonove bolničke sobe. Prirodne Marsove katedrale. Sad su sve porušene i sravnjene... osim ovde.
<BR>&nbsp;&nbsp;&nbsp;&nbsp;&nbsp;Pokušala sam da zamislim božanski mir planete na kojoj ogromni, mehurasti sklopovi poput ovog ostaju nedirnuti tokom stotina miliona godina.
<BR>&nbsp;&nbsp;&nbsp;&nbsp;&nbsp;"Jesi li ovo već nekom pokazao?" upitah.
<BR>&nbsp;&nbsp;&nbsp;&nbsp;&nbsp;"Ne", odgovori Čarls.
<BR>&nbsp;&nbsp;&nbsp;&nbsp;&nbsp;"Ja sam prva?"
<BR>&nbsp;&nbsp;&nbsp;&nbsp;&nbsp;"Ti si prva."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što sam mislio da će ti se dopasti", reče on.
<BR>&nbsp;&nbsp;&nbsp;&nbsp;&nbsp;"Čarlse, ja nemam ni upola dovoljno iskustva ili... neophodne svesti da bih shvatila vrednost svega ovoga."
<BR>&nbsp;&nbsp;&nbsp;&nbsp;&nbsp;"Mislim da imaš."
<BR>&nbsp;&nbsp;&nbsp;&nbsp;&nbsp;"Mora biti da ima na stotine drugih..."
<BR>&nbsp;&nbsp;&nbsp;&nbsp;&nbsp;"Tražila si da vidiš moj Mars", odvrati Čarls. "Niko ranije nije tražio."
<BR>&nbsp;&nbsp;&nbsp;&nbsp;&nbsp;Mogla sam samo da odmahnem glavom. Nisam bila spremna da shvatim takav poklon, nekmoli da budem svesna njegove vrednosti, ali Čarls mi ga je darovao s najslađim namerama, i nije imalo smisla opirati se. "Hvala ti", rekoh. "Zadivljuješ me."
<BR>&nbsp;&nbsp;&nbsp;&nbsp;&nbsp;"Volim te", reče on, okrenuvši šlem. Lice mu je bilo u senci. Mogla sam da vidim samo kako mu oči blistaju.
<BR>&nbsp;&nbsp;&nbsp;&nbsp;&nbsp;"Nemoguće", odgovorih, odmahujući glavom.
<BR>&nbsp;&nbsp;&nbsp;&nbsp;&nbsp;"Pogledaj ovo", reče Čarls, podigavši ruke poput sveštenika pod svodovima katedrale. Glas mu je podrhtavao. "Ja radim na svojim nagonima. Nemamo mnogo vremena za donošenje važnih odluka. Mi smo svici, nakratko zasvetlimo pa iščeznemo. Kažem da te volim i to mislim ozbiljno."
<BR>&nbsp;&nbsp;&nbsp;&nbsp;&nbsp;"Ne daješ mi vremena da se odlučim!" uzviknuh.
<BR>&nbsp;&nbsp;&nbsp;&nbsp;&nbsp;Načas smo zaćutali. "U pravu si", reče Čarls.
<BR>&nbsp;&nbsp;&nbsp;&nbsp;&nbsp;Duboko sam udahnula, potiskujući talas osećanja, stiskajući ruke da ne bi drhtale. "Čarlse, ja uopšte nisam očekivala ovako nešto. Moraš mi dati malo prostora."
<BR>&nbsp;&nbsp;&nbsp;&nbsp;&nbsp;"Izvini", reče on, tako tiho da se jedva prenelo kroz predajnik na šlemu. "Trebalo bi da se vratimo."
<BR>&nbsp;&nbsp;&nbsp;&nbsp;&nbsp;Ja nisam htela da se vratim. Čitavog života ću se sećati toga, romantičnog trenutka i prizora o kojima sam potajno sanjala, mada je ovo prevazilazilo sve što sam mogla da zamislim; upravo onakvo uklapanje i obaranje s nogu, strastvene izjave kojima sam se nadala još otkako su se takve misli začele u meni. Zbunjivalo me je što to izaziva toliko protivurečnosti.
<BR>&nbsp;&nbsp;&nbsp;&nbsp;&nbsp;Čarls mi je davao sve što ima.
<BR>
<BR>&nbsp;&nbsp;&nbsp;&nbsp;&nbsp;Dok smo se vraćali prema traktoru, na deset minuta pre no što ćemo morati da upotrebimo rezerve kiseonika, Čarls kleknu i odlomi četvrtast komadić sa dna Staklenog mora. Pružio mi ga je. "Znam da ih verovatno već imaš", reče. "Ali ovaj je od mene."
<BR>&nbsp;&nbsp;&nbsp;&nbsp;&nbsp;To baš liči na Čarlsa, mislila sam, da mi poklanja cveće od kamena. Spustila sam komadić stene u torbu. Popeli smo se u traktor, pustili pritisak, pa pomogli jedno drugom da crevom usisamo prašinu s odela.
<BR>&nbsp;&nbsp;&nbsp;&nbsp;&nbsp;Čarls je izgledao gotovo besan dok je hvatao ručicu i pokretao traktor napred. Pošli smo ukrug i ispeli se iz kanjona u mučnoj tišini.
<BR>&nbsp;&nbsp;&nbsp;&nbsp;&nbsp;Ja sam donela odluku. Čarls je bio strastven i posvećen. Do mnogo čega mu je bilo stalo. Svašta smo prošli zajedno, a on se pokazao kao hrabar, pouzdan i razuman. Gajio je prema meni duboku naklonost.
<BR>&nbsp;&nbsp;&nbsp;&nbsp;&nbsp;Bila bih glupača kad ne bih uzvratila njegova osećanja. Već sam ubedila sebe da je moja ranija bojazan poticala iz kukavičluka i neiskustva. Pogledavši ga tad - on je odbijao da pogleda mene, a lice mu se zarumenelo - rekoh: "Hvala ti, Čarlse. Čuvaću ovo kao dragocenost."
<BR>&nbsp;&nbsp;&nbsp;&nbsp;&nbsp;On klimnu glavom, naprežući se da izbegne polje stena.
<BR>&nbsp;&nbsp;&nbsp;&nbsp;&nbsp;"Negde duboko u srcu i ja tebe volim", rekoh. "Zaista."
<BR>&nbsp;&nbsp;&nbsp;&nbsp;&nbsp;U taj mah se njegovo lice opusti i ja videh koliko je bio prestravljen. Nasmejala sam se i protegla se da ga zagrlim. "Tako smo - uvrnuti", rekoh.
<BR>&nbsp;&nbsp;&nbsp;&nbsp;&nbsp;Nasmejao se i on, a oči mu zasuziše. Bila sam zadivljena svojom sposobnošću da nekom ugodim.
<BR>
<BR>&nbsp;&nbsp;&nbsp;&nbsp;&nbsp;Te večeri, pošto je spoljnja temperatura pala na minus osamdeset, zidovi i tunelske instalacije u zemunicama su škripale i stenjale, a mi privukosmo krevete jedan do drugog u upravnikovoj spavaonici. Čarls i ja smo se poljubili, svukli i vodili ljubav.
<BR>&nbsp;&nbsp;&nbsp;&nbsp;&nbsp;Ni danas ne znam da li sam mu bila prva. To tada nije bilo važno, a sigurno nije važno ni sad. Čarls nije delovao neiskusno, ali je pokazao sposobnost da brzo shvata, pa me je uzbuđivao i zadovoljavao, a ja sam bila sigurna da je ono što osećam - ljubav. Moralo je biti; bilo je tako ispravno, bilo je uzajamno... i pružalo mi je silno zadovoljstvo.
<BR>&nbsp;&nbsp;&nbsp;&nbsp;&nbsp;Uživala sam u njegovoj uzbuđenosti, a posle toga smo razgovarali s lakoćom i otvorenošću koja pre nije bila moguća.
<BR>&nbsp;&nbsp;&nbsp;&nbsp;&nbsp;"Šta nameravaš da radiš?" upitah, ugnezdivši se na njegovom ramenu. Osećala sam se sigurna.
<BR>&nbsp;&nbsp;&nbsp;&nbsp;&nbsp;"Misliš, kad odrastem?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;On protrese glavom i nabra obrve. Imao je guste, izrazite obrve i dugačke trepavice. "Hoću da razumem", reče.
<BR>&nbsp;&nbsp;&nbsp;&nbsp;&nbsp;"Šta da razumeš?" upitah, gladeći svilenkaste, crne malje na njegovoj podlaktici.
<BR>&nbsp;&nbsp;&nbsp;&nbsp;&nbsp;"Sve", odgovori on.
<BR>&nbsp;&nbsp;&nbsp;&nbsp;&nbsp;"Misliš da je to moguće?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako bi to izgledalo? Razumeti sve - pretpostavljam da misliš na to kako sve dejstvuje, na fiziku."
<BR>&nbsp;&nbsp;&nbsp;&nbsp;&nbsp;"I to bih voleo da znam", reče on. Pomislila sam da se možda šali sa mnom, ali, podigavši pogled, shvatih da je smrtno ozbiljan. "A ti?" upita on, trepćući i jedva primetno se stresavši.
<BR>&nbsp;&nbsp;&nbsp;&nbsp;&nbsp;Namrštila sam se. "Bože, to pokušavam da odgonetnem već godinama. Stvarno me zanima upravljanje - politika, mislim da bi to bio zemaljski naziv. Mars je u tom pogledu zaista slab."
<BR>&nbsp;&nbsp;&nbsp;&nbsp;&nbsp;"Predsedniče Marsa", svečano reče Čarls. "Glasaću za tebe."
<BR>&nbsp;&nbsp;&nbsp;&nbsp;&nbsp;Pljesnula sam ga po ruci. "Centralisto", rekoh.
<BR>&nbsp;&nbsp;&nbsp;&nbsp;&nbsp;Čekajući da mi san dođe na oči, mislila sam kako ovaj deo mog života ima jasan pravac. Prvi put sam kao odrasla spavala s nekim i nisam osećala grižu mladalačke usamljenosti, već neku porodičnu pripadnost, lagodnost želje koju je zadovoljio drag prijatelj.
<BR>&nbsp;&nbsp;&nbsp;&nbsp;&nbsp;Imala sam ljubavnika. Nisam mogla da razumem svoju dotadašnju zbunjenost i oklevanje.
<BR>
<BR>&nbsp;&nbsp;&nbsp;&nbsp;&nbsp;Sutradan smo opet vodili ljubav - naravno - a potom sam, dok smo šetali kroz tunele noseći šolje sa supom za doručak, pomogla Čarlsu da pregleda stanicu. Svakih nekoliko godina, aktivne stanice - bile napuštene ili ne - morali su da pregledaju ljudi i da podnesu izveštaj Stambenom odboru Povezanih grupa. Sve stanice u kojima se moglo obitavati upisivane su na karte, i morale su biti spremne da ih svako može koristiti u slučaju nužde. TrQs Haut MQdoc-u su bili potrebni novi arbajteri i sveže zalihe za vanredne prilike. Rezerve medicinskog nanoa bile su bajate. Pumpama je verovatno trebala inženjerska opravka dubinske mašinerije koja se nije mogla sama popraviti.
<BR>&nbsp;&nbsp;&nbsp;&nbsp;&nbsp;Pošto smo završili s dijagnostikom glavnih pumpi, još obuzeta izletom od prethodnog dana i svojim šokom pred dalekim vremenom, upitala sam Čarlsa šta je za njega najzagonetnije u svemiru.
<BR>&nbsp;&nbsp;&nbsp;&nbsp;&nbsp;"Problem upravljanja", reče on uz osmeh.
<BR>&nbsp;&nbsp;&nbsp;&nbsp;&nbsp;"Tako je", odvratih durljivo. "Samo ti meni spuštaj."
<BR>&nbsp;&nbsp;&nbsp;&nbsp;&nbsp;"Uopšte ti ne spuštam. Kako sve zna gde je i šta je? Kako svaka stvar razgovara sa svakom drugom stvari, i šta ili ko to sluša?"
<BR>&nbsp;&nbsp;&nbsp;&nbsp;&nbsp;"Deluje sablasno", rekoh.
<BR>&nbsp;&nbsp;&nbsp;&nbsp;&nbsp;"Veoma sablasno", složi se on.
<BR>&nbsp;&nbsp;&nbsp;&nbsp;&nbsp;"Ti misliš da je svemir jedan džinovski mozak."
<BR>&nbsp;&nbsp;&nbsp;&nbsp;&nbsp;"Nipošto, gospo", reče on, puštajući dijagnostičku traku da se smota natrag u njegovu pločicu. Zatakao je pločicu za pojas. "Ali on je neobičniji nego što iko može zamisliti. Neka vrsta računarskog sistema... ništa osim informacije koja sama sa sobom razgovara. Toliko je, izgleda, jasno. Ja hoću da znam kako ona razgovara sa sobom i kako mi možemo da je prisluškujemo... možda i da se uključimo u razgovor. Da joj kažemo šta da radi."
<BR>&nbsp;&nbsp;&nbsp;&nbsp;&nbsp;"Misliš, možemo privoleti svemir da se promeni?"
<BR>&nbsp;&nbsp;&nbsp;&nbsp;&nbsp;"Da", odgovori on blago.
<BR>&nbsp;&nbsp;&nbsp;&nbsp;&nbsp;"Zar je to moguće?" upitah.
<BR>&nbsp;&nbsp;&nbsp;&nbsp;&nbsp;"Kladim se u život da jeste", reče Čarls. "Ili bar u svoju budućnost. Da li si se ikad zapitala zašto smo zarobljeni u statusu quo?"
<BR>&nbsp;&nbsp;&nbsp;&nbsp;&nbsp;Kritičari kulture, pa čak i najveći mislioci Trojne federacije bavili su se odsustvom značajnih pomaka tokom poslednjih decenija. Bilo je napretka - na Zemlji, procvat informatičke revolucije - koji je doveo do površinskih promena, do krajnje prefinjenosti, ali već skoro čitav vek nije bilo paradigmatičnog zaokreta. Neki su govorili da bi stanovnik Zemlje iz 2071. mogao biti prenet u 2171. i prepoznati bezmalo sve što vidi... Samo to, posle vekova izvanrednih promena.
<BR>&nbsp;&nbsp;&nbsp;&nbsp;&nbsp;"Ako bismo mogli da uđemo u Bel-kontinuum, zabranjene kanale na kojima svemir vodi svoje knjige..." On se snebivljivo osmehnu. "Raspolutili bismo status quo. Bila bi to najveća revolucija svih vremena... mnogo veća od nanoa. Gledaš li ti ikad crtaće?"
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Animirane slike iz dvadesetog veka. Diznijevi crtaći, Duško Dugouško, Ptica trkačica, Tom i Džeri."
<BR>&nbsp;&nbsp;&nbsp;&nbsp;&nbsp;"Gledala sam nekoliko", rekoh.
<BR>&nbsp;&nbsp;&nbsp;&nbsp;&nbsp;"Ja sam ih kao dete stalno gledao. Bili su jeftini - javno dobro - i oduševljavali su me. I sad me oduševljavaju. Gledao sam ih i pokušavao da shvatim kako bi svet poput njihovog mogao imati smisla. Čak sam se bavio i matematičkim proračunima. Stvarnost u korist posmatrača - niko ne pada dok ne shvati da je na ivici stene... Trenutna regeneracija povređenih tela, bez posledica, neprestani protok energije, ograničeno vreme, različite posledice istih uzroka. Prilično blesava stvarčica, ali me je naterala da se zamislim."
<BR>&nbsp;&nbsp;&nbsp;&nbsp;&nbsp;"Da li tako dejstvuje i naš svemir?" upitah.
<BR>&nbsp;&nbsp;&nbsp;&nbsp;&nbsp;"Možda i više nego što smo svesni! Zadivljuju me zamisli drugih stvarnosti, drugačiji načini da se nešto uradi. Ništa nije utvrđeno, ništa sveto, ništa metafizički određeno - sve zavisi od procesa i evolucije. To je savršeno. To znači da možemo biti u stanju da razumemo, samo ako se opustimo i odbacimo čula."
<BR>&nbsp;&nbsp;&nbsp;&nbsp;&nbsp;Pošto smo završili s obilaskom, više nismo imali izgovor da ostanemo, a traktor je trebalo vratiti u Šinkton još nekoliko sati ranije.
<BR>&nbsp;&nbsp;&nbsp;&nbsp;&nbsp;Čarls je izgledao potišten.
<BR>&nbsp;&nbsp;&nbsp;&nbsp;&nbsp;"Stvarno mi se ne ide natrag. Ovo je savršeno mesto da čovek bude sam."
<BR>&nbsp;&nbsp;&nbsp;&nbsp;&nbsp;"Nije baš savršeno", rekoh, spustivši ruku oko njegovog pasa. Lupkali smo se kukovima, idući niz tunel od pumpe prema kivetama.
<BR>&nbsp;&nbsp;&nbsp;&nbsp;&nbsp;"Niko nam ne smeta, ima šta da se vidi i gde da se ode..."
<BR>&nbsp;&nbsp;&nbsp;&nbsp;&nbsp;"A tu je i vino", rekoh.
<BR>&nbsp;&nbsp;&nbsp;&nbsp;&nbsp;Pogledao me je kao da sam najvažnija osoba na svetu. "Biće mi teško da odem kući i da te jedno vreme ne viđam."
<BR>&nbsp;&nbsp;&nbsp;&nbsp;&nbsp;O tome nisam mnogo razmišljala. "Trebalo bi da smo sad odgovorni odrasli ljudi."
<BR>&nbsp;&nbsp;&nbsp;&nbsp;&nbsp;"Ja se osećam vraški odgovoran", reče Čarls. Zastali smo pred vratima prostorije s kivetama. "Hteo bih da budemo partneri."
<BR>&nbsp;&nbsp;&nbsp;&nbsp;&nbsp;Bila sam zapanjena što se sve tako brzo zbivalo. "Zakonita veza?"
<BR>&nbsp;&nbsp;&nbsp;&nbsp;&nbsp;"Sklopio bih ugovor."
<BR>&nbsp;&nbsp;&nbsp;&nbsp;&nbsp;To je bio marsovski izraz, ali je izgledao nekako manje romantičan - premda stoga ne mnogo manje opasan - nego kad se kaže: 'Da se venčamo.'
<BR>&nbsp;&nbsp;&nbsp;&nbsp;&nbsp;Osetio je da drhtim i stegao me jače, kao da bih mogla pobeći. "Vraški značajno i brzo", rekoh.
<BR>&nbsp;&nbsp;&nbsp;&nbsp;&nbsp;"Vreme", reče Čarls s grobnom ozbiljnošću. Osmehnuo se. "Ja nisam strpljiv kao stene. A ti si neverovatna. Ti si ono što mi je potrebno."
<BR>&nbsp;&nbsp;&nbsp;&nbsp;&nbsp;Oduprla sam mu se rukama o ramena i držala ga na tom rastojanju, ispitujući njegovo lice, dok mi je srce lupalo. "Plašiš me, Čarlse Frenkline. Nije lepo plašiti ljude."
<BR>&nbsp;&nbsp;&nbsp;&nbsp;&nbsp;On se izvinio, ali nije popustio stisak.
<BR>&nbsp;&nbsp;&nbsp;&nbsp;&nbsp;"Mislim da još nisam dorasla za udaju", rekoh.
<BR>&nbsp;&nbsp;&nbsp;&nbsp;&nbsp;"Ne očekujem odgovor odmah", odvrati Čarls. "Samo ti kažem da su moje namere časne." Pokušao je da tu reč izgovori tako da ona izgubi svoj kruti, zvanični smisao, ali nije uspeo. Časno je bilo nešto što se moglo ticati mog oca, možda i majke, ali nisam bila sigurna da se ticalo i mene.
<BR>&nbsp;&nbsp;&nbsp;&nbsp;&nbsp;Ponovo zbunjenost, unutarnje protivurečnosti koje izbijaju na površinu. Ali nisam nameravala da mu dozvolim da pokvari ono što je postojalo među nama. Prislonih svoj prst na njegove usne. "Strpljenja", rekoh što sam mogla nežnije. "Bili mi stene ili ne bili. Ovo su velike stvari za obične ljude."
<BR>&nbsp;&nbsp;&nbsp;&nbsp;&nbsp;"U pravu si", reče on. "Opet navaljujem."
<BR>&nbsp;&nbsp;&nbsp;&nbsp;&nbsp;"Ne bih ni znala koliko si dobar ljubavnik", rekoh, "da nisi malčice navaljivao."
<BR>
<BR>&nbsp;&nbsp;&nbsp;&nbsp;&nbsp;Dremala sam na povratku u Šinkton. Traktor je pronašao put kući kao veran konj. Čarls me je prodrmao dva sata pre nego što smo stigli i ja sam se budila izvinjavajući se. Nisam htela da se on oseti zapostavljen. Okrenula sam se da vidim kratku perjanicu prašine iza nas, a onda pogledala Čarlsa, koji je sedeo za upravljačem. "Hvala ti", rekoh.
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Za to što si navaljivao." Htedoh da kažem: 'Zato što si od mene napravio ženu', ali duhovitost možda ne bi bila očigledna, a ja nisam htela da on pomisli kako se ja neozbiljno odnosim prema onom što se dogodilo.
<BR>&nbsp;&nbsp;&nbsp;&nbsp;&nbsp;"Dobar sam u tome", reče on.
<BR>&nbsp;&nbsp;&nbsp;&nbsp;&nbsp;"Dobar si ti u mnogo čemu."
<BR>&nbsp;&nbsp;&nbsp;&nbsp;&nbsp;Obećala sam svojoj porodici da ću neko vreme provesti u Ili, mojoj domaćoj stanici, pre no što se budem vratila u školu. Za to je preostalo nedelju dana, ali sam morala da odem do Darija kako bih uhvatila glavni voz na sever. Čarls će još nekoliko dana ostati u Šinktonu.
<BR>&nbsp;&nbsp;&nbsp;&nbsp;&nbsp;Parkirali smo traktor u garaži i strasno se poljubili, a onda otišli na šinktonsku stanicu, obećavajući jedno drugom da ćemo se opet sastati kad počne škola.
<BR>
<BR>&nbsp;&nbsp;&nbsp;&nbsp;&nbsp;Kad sam se vratila u Dari, Dijana Džohara - s kojom sam ponovo delila sobu - otvori vrata i uputi mi osmeh pun iščekivanja. "Kakav je bio?" upita.
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Čarls Frenklin."
<BR>&nbsp;&nbsp;&nbsp;&nbsp;&nbsp;Rekla sam joj da idem na izlet Gore, ali nikakve pojedinosti u vezi s tim. "Jesi li ti to njuškala?" upitah.
<BR>&nbsp;&nbsp;&nbsp;&nbsp;&nbsp;"Nisam. Dok sam bila na porodičnom imanju, naša soba je primala poruke. Jedna je bila od Čarlsa sa šinktonske stanice. Gde ti je pločica?"
<BR>&nbsp;&nbsp;&nbsp;&nbsp;&nbsp;Namrštila sam se, setivši se da sam pločicu slučajno ostavila u traktoru. Možda je Čarls zato zvao. "Zaturila sam je", rekoh.
<BR>&nbsp;&nbsp;&nbsp;&nbsp;&nbsp;Dijana uzvi obrvom. "Pogledala sam listu kad smo se vratili. Isti onaj Čarls s kojim smo se zlopatili na MUS-u, pretpostavljam."
<BR>&nbsp;&nbsp;&nbsp;&nbsp;&nbsp;"Išli smo u potragu za fosilima", rekoh.
<BR>&nbsp;&nbsp;&nbsp;&nbsp;&nbsp;"Tri dana...?"
<BR>&nbsp;&nbsp;&nbsp;&nbsp;&nbsp;"Imaš dobar njuh, Dijana", odvratih.
<BR>&nbsp;&nbsp;&nbsp;&nbsp;&nbsp;Pošla je za mnom u moj deo sobe. Izvukla sam krevet iz zida i bacila torbu na ćebe.
<BR>&nbsp;&nbsp;&nbsp;&nbsp;&nbsp;"On izgleda fin", reče Dijana.
<BR>&nbsp;&nbsp;&nbsp;&nbsp;&nbsp;"Hoćeš li mračne pojedinosti?" upitah, već očajna.
<BR>&nbsp;&nbsp;&nbsp;&nbsp;&nbsp;Dijana sleže ramenima. "Ispovest je dobra za dušu."
<BR>&nbsp;&nbsp;&nbsp;&nbsp;&nbsp;"Mora biti da si se dosađivala na imanju."
<BR>&nbsp;&nbsp;&nbsp;&nbsp;&nbsp;"Na imanju je uvek dosadno. Samo braća i venčani rođaci. Ali sjajan bazen za plivanje. Trebalo bi jednom da pođeš sa mnom. Možda sretneš nekog ko ti se dopada. Ti bi valjala našoj porodici, Kaseja."
<BR>&nbsp;&nbsp;&nbsp;&nbsp;&nbsp;"Zašto misliš da bih prenela ugovor?"
<BR>&nbsp;&nbsp;&nbsp;&nbsp;&nbsp;"Možemo mnogo da ponudimo", reče ona veselo.
<BR>&nbsp;&nbsp;&nbsp;&nbsp;&nbsp;"Ti si vrhunski davež, Dijana." Brzo sam se raspakovala i složila stvari u ladice. Pomisao da ću ostatak raspusta provesti sama izgledala mi je sumorno.
<BR>&nbsp;&nbsp;&nbsp;&nbsp;&nbsp;"Ima li u tvojoj porodici dobrih muškaraca?" upita ona. "Prenela bih svoj ugovor... zbog nekog kao što je Čarls."
<BR>&nbsp;&nbsp;&nbsp;&nbsp;&nbsp;Nekoliko meseci ranije, ja bih isplazila jezik ili je gađala jastukom. Sad mi je to izgledalo nedolično. Imala sam ljubavnika - bila sam ljubavnica - a to je na neki način zahtevalo više zrelosti nego akcija na MUS-u.
<BR>&nbsp;&nbsp;&nbsp;&nbsp;&nbsp;"U redu. Bila sam sa Čarlsom u porodičnoj stanici", priznadoh. "On je dobar."
<BR>&nbsp;&nbsp;&nbsp;&nbsp;&nbsp;"Zgodan je", čežnjivo reče Dijana. "Radujem se zbog tebe, Kaseja."
<BR>&nbsp;&nbsp;&nbsp;&nbsp;&nbsp;Savila sam torbu. "Mogu li na miru da preslušam svoje poruke?"
<BR>&nbsp;&nbsp;&nbsp;&nbsp;&nbsp;"Sad možeš", reče Dijana.
<BR>&nbsp;&nbsp;&nbsp;&nbsp;&nbsp;Srce mi je zatreperilo od Čarlsove poruke. On je i dalje navaljivao.
<BR>&nbsp;&nbsp;&nbsp;&nbsp;&nbsp;Jedan sat pošto smo stigli u Šinkton, Čarls je govorio: "Ostavila si pločicu u mojoj torbi. Šaljem je u tvoju domaću stanicu. Samo sam hteo da se uverim da shvataš kako ja ozbiljno mislim. Volim te i mislim da nikad neću naći ženu kao što si ti. Znam da ti treba vremena. Ali znam da možemo podeliti snove. Već mi nedostaješ."
<BR>&nbsp;&nbsp;&nbsp;&nbsp;&nbsp;On je mnome bio oduševljen više nego ja sama. Sela sam na ivicu kreveta, nasmrt preplašena.
<BR>&nbsp;&nbsp;&nbsp;&nbsp;&nbsp;Te noći sam ležala budna, uznemirena poplavom uspomena na Čarlsa. Sve je bilo tako zbunjujuće i tako divno, ali sam znala da sam isuviše mlada za udaju. Neki su se vezivali u mojim godinama: oni koji su već na drugom stepenu odredili svoju budućnost, koji su znali šta hoće i kako to da postignu.
<BR>&nbsp;&nbsp;&nbsp;&nbsp;&nbsp;Ako bih Čarlsu rekla da ne želim sad da se udam, on bi se osmehnuo i kazao: "Imaš onoliko vremena koliko ti je potrebno." A to nije odgovor koji sam htela da čujem. U stvari, ono što je u meni trebalo da sazri bio je celokupan moj pristup mešanju unutarnjeg života sa spoljašnjim. Šta ako Čarls nije stvoren za mene? Zašto da prihvatim nešto manje od savršenstva?
<BR>&nbsp;&nbsp;&nbsp;&nbsp;&nbsp;Jetko sam odmahnula glavom, osećajući se tako sebična, čak kao izdajica. Čarls mi je pružio sve. Kako sam mogla da odbijem?
<BR>&nbsp;&nbsp;&nbsp;&nbsp;&nbsp;Kako sam mogla da se bavim takvim mislima, a da i dalje tvrdim, čak i sebi, da ga volim?
<BR>&nbsp;&nbsp;&nbsp;&nbsp;&nbsp;Poslala sam natrag pisanu poruku, nemajući poverenja u svoj glas: Vreme koje smo proveli na TrQs Haut MQdoc-u bilo je divno. Zauvek će mi ostati u dragoj uspomeni. Ne mogu da govorim o zakonitoj vezi, jer sam mnogo manje sigurna u sebe nego što si ti. Hoću što pre da te vidim. Treba da budemo u društvu svojih prijatelja i radimo sve i svašta pre nego što počnemo da razmišljamo o obavezi, slažeš li se?
<BR>&nbsp;&nbsp;&nbsp;&nbsp;&nbsp;Potpisala sam se S ljubavlju, Kaseja Madžumdar. Tako sam potpisivala pisma dalekim rođacima. Ne sa volim te, jakim rečima, nego jednostavno, uzdržano, s ljubavlju. Čarlsa će to povrediti. Mene je zabolelo što sam to napisala i nisam izmenila...
<BR>&nbsp;&nbsp;&nbsp;&nbsp;&nbsp;Ali sam poslala poruku. Na sobnom prijemniku sam ostavila oproštajnu poruku za Dijanu, koja je ostala u Dariju da na miru uči.
<BR>&nbsp;&nbsp;&nbsp;&nbsp;&nbsp;Onda sam se ukrcala u voz za Severni Solis. Naslonila sam glavu na dvostruko staklo i posmatrala Mars noću, Fobos nalik na prigušen reflektor iznad potamnelih brda zapadno od Darija.
<BR>&nbsp;&nbsp;&nbsp;&nbsp;&nbsp;Plašim se, rekoh sebi. Nikad više ne mogu da budem što sam bila. Nikad ni za koga ne mogu biti ono što sam bila za Čarlsa. Nešto se završilo i ja se plašim.
<BR>&nbsp;&nbsp;&nbsp;&nbsp;&nbsp;Doputovala sam preko Klaritas Fose natrag do Džeda Planuma i Ile, sedišta moje porodice, pozdravivši roditelje i brata s puno nežnosti, uzalud se trudeći da ostavim utisak ležernog samopouzdanja, ovde je sve u redu, ja sam ista kao i uvek. Ali ja sam sad ljubavnica, oče. Mama, bila sam s muškarcem i bilo je divno... Mislim, on je bio divan, i čini mi se da sam zaljubljena, ali sve se zbiva tako brzo, i, Bože, volela bih da mogu da razgovaram s vama, istinski da razgovaram...
<BR>
<BR>&nbsp;&nbsp;&nbsp;&nbsp;&nbsp;Čarls tri dana nije odgovarao.
<BR>&nbsp;&nbsp;&nbsp;&nbsp;&nbsp;Možda je proniknuo u dubine moje ličnosti i shvatio da je napravio veliku grešku. Možda je prozreo moju nezrelost i neiskrenost i rešio da me ipak otpiše kao šinktonsku ljubavnicu.
<BR>&nbsp;&nbsp;&nbsp;&nbsp;&nbsp;Poštanski arbajter doneo je moju pločicu, ali ja sam već bila poručila novu, ne uzdajući se u to da će soba zabeležiti sve poruke za mene. Nisam mogla da se usredsredim na planirnje svog sledećeg osminskog semestra. Bila sam u potpunom nervnom rastrojstvu.
<BR>&nbsp;&nbsp;&nbsp;&nbsp;&nbsp;Mrzela sam napetost i neizvesnost. Imala sam osećaj da sve kontrolišem, a sad sam izgubila tu kontrolu i došao je red na to da se sa mnom poigravaju kao s ribom na struku. Razdraženost se pretvorila u tužnu obamrlost. Ali nisam ga pozvala.
<BR>&nbsp;&nbsp;&nbsp;&nbsp;&nbsp;Potkraj trećeg dana, dok sam se svlačila pred odlazak u samotnu postelju, stigao je direktan poziv od Čarlsa.
<BR>&nbsp;&nbsp;&nbsp;&nbsp;&nbsp;Ogrnula sam se i prihvatila poziv u svojoj sobi. Njegov lik se jasno video na ekranu iznad mog kreveta. Izgledao je premoren i skrhan, a lice mu je bilo belo kao kreč. "Zaista mi je žao što se nisam javljao", reče. "Voleo bih da možemo uživo da razgovaramo. Ovde je prava noćna mora."
<BR>&nbsp;&nbsp;&nbsp;&nbsp;&nbsp;"Šta nije u redu?" upitah.
<BR>&nbsp;&nbsp;&nbsp;&nbsp;&nbsp;"Svi ugovori naše PG sa Zemljom su raskinuti. Morao sam da doletim u Mekolif Veli na porodični sastanak. Još sam ovde. Bože, žao mi je, mora da si mislila..."
<BR>&nbsp;&nbsp;&nbsp;&nbsp;&nbsp;"Dobro sam", rekoh. "Nisam ništa čula na vestima."
<BR>&nbsp;&nbsp;&nbsp;&nbsp;&nbsp;"Još nije dospelo u javnost. Nemoj nikom da kažeš, Kaseja. Mislim da nas izbacuju zato što naš lunarni odsek počinje s velikim geološkim zahvatima u Lagranžu. Zemlji se to ne sviđa. Tačnije, ne sviđa se Velikoj istočno-zapadnoj alijansi, ali to je isto što i cela Zemlja."
<BR>&nbsp;&nbsp;&nbsp;&nbsp;&nbsp;VIZA, ekonomski savez Azije, Severne Amerike, Indije i Pakistana, Filipina i nekih delova Malajskog arhipelaga, stvarala je probleme pojedinim PG-ima, uključujući i Madžumdar.
<BR>&nbsp;&nbsp;&nbsp;&nbsp;&nbsp;"Je li baš tako strašno?"
<BR>&nbsp;&nbsp;&nbsp;&nbsp;&nbsp;"Ne možemo ništa da prevezemo na Zemlju i ne možemo da razmenjujemo procesne podatke s potpisnicama VIZA-e."
<BR>&nbsp;&nbsp;&nbsp;&nbsp;&nbsp;"Kako to tebe pogađa?" upitah.
<BR>&nbsp;&nbsp;&nbsp;&nbsp;&nbsp;"Predviđa se sveopšti gubitak u narednih pet zemaljskih godina. Moja stipendija je sasvim propala", reče Čarls. "Nadao sam se da ću za peti stepen studija moći da pristupim Trans-marsovskom društvu fizičara. Ako Klajnovi ne budu mogli da se povrate, neću moći da platim školarinu, niti da odem na peti stepen."
<BR>&nbsp;&nbsp;&nbsp;&nbsp;&nbsp;"Do đavola", rekoh. "Znam koliko to znači..."
<BR>&nbsp;&nbsp;&nbsp;&nbsp;&nbsp;"Time se sve odlaže, Kaseja. Ono što si rekla... o tome da neko vreme razmisliš o svemu..." Glas mu je podrhtavao dok se on upinjao da ovlada njime. "Kaseja, ja sad nikako ne mogu da stupim u zakonitu vezu, nemam izgleda na stipendiju..."
<BR>&nbsp;&nbsp;&nbsp;&nbsp;&nbsp;"U redu je", rekoh.
<BR>&nbsp;&nbsp;&nbsp;&nbsp;&nbsp;"Osećam se kao idiot. Sve je tako glatko išlo, možda, mislio sam, možda možemo..."
<BR>&nbsp;&nbsp;&nbsp;&nbsp;&nbsp;"Da." Bolela me je njegova nesreća.
<BR>&nbsp;&nbsp;&nbsp;&nbsp;&nbsp;"Izvini."
<BR>&nbsp;&nbsp;&nbsp;&nbsp;&nbsp;"Ne moraš da se izvinjavaš."
<BR>&nbsp;&nbsp;&nbsp;&nbsp;&nbsp;"Toliko te volim."
<BR>&nbsp;&nbsp;&nbsp;&nbsp;&nbsp;"Da", rekoh.
<BR>&nbsp;&nbsp;&nbsp;&nbsp;&nbsp;"Želim da te vidim. Čim ovde budem slobodan - treba da donesemo neke porodične odluke, konsenzus oko kursa PG i našeg odgovora, i tako dalje..."
<BR>&nbsp;&nbsp;&nbsp;&nbsp;&nbsp;"Ozbiljno. Znam."
<BR>&nbsp;&nbsp;&nbsp;&nbsp;&nbsp;"Hoću da se nađemo. U Dariju, kad se vratimo, možda u Ili, svejedno. Bez navaljivanja, samo... da te vidim."
<BR>&nbsp;&nbsp;&nbsp;&nbsp;&nbsp;"I ja želim da vidim tebe."
<BR>&nbsp;&nbsp;&nbsp;&nbsp;&nbsp;Ponovio je da me voli, pa se smušenim rečima oprostismo. Njegov lik se izgubio, a ja sam duboko udahnula i popila malo vode.
<BR>&nbsp;&nbsp;&nbsp;&nbsp;&nbsp;Čarls je bio u nevolji, što je smanjivalo pritisak na mene, i ja osetih olakšanje prožeto krivicom. Znala sam da moram porazgovarati s nekim, ali to nisam mogla s majkom i ocem...
<BR>&nbsp;&nbsp;&nbsp;&nbsp;&nbsp;Pozvala sam Dijanu.
<BR>&nbsp;&nbsp;&nbsp;&nbsp;&nbsp;Odgovorila je bez video-slike, a zatim ju je ipak uključila. Nosila je otrcanu plavu haljinu koju je od detinjstva brižljivo čuvala. Kosu je obložila Vividom, pakovanjem boje blata, na koje odavno beše navikla. Pakovanje se polako obmotavalo oko njene glave. "Znam, znam, ružna sam", reče ona. "Šta se dešava?"
<BR>&nbsp;&nbsp;&nbsp;&nbsp;&nbsp;Rekla sam joj u kakvoj je situaciji Čarls. Rekla sam joj da mi je predložio zakonitu vezu, a da je to sad nemoguće. Da sam bila i da sam još veoma zbunjena.
<BR>&nbsp;&nbsp;&nbsp;&nbsp;&nbsp;Ona zviznu i sruči se na krevet. "Momak radi brzinom svetlosti, zar ne?" upita, žmirnuvši. Razgovor na daljinu nije ni nalik sedenju u istoj sobi, naročito kad je ispovest u pitanju, ali Dijanino ophođenje ublažavalo je udaljenost. "Nadam se da si mu rekla da uspori malo."
<BR>&nbsp;&nbsp;&nbsp;&nbsp;&nbsp;"Mislim da on to ne može. Deluje tako zaljubljeno."
<BR>&nbsp;&nbsp;&nbsp;&nbsp;&nbsp;"To je ili divno ili on baš ima petlju. Šta ti osećaš?"
<BR>&nbsp;&nbsp;&nbsp;&nbsp;&nbsp;"On je tako iskren i... tako drag, osećam se kriva što nisam popustila i zagrizla."
<BR>&nbsp;&nbsp;&nbsp;&nbsp;&nbsp;"Pa, on ti je prvi, a to je samo po sebi dražesno. Ali nisi rekla tetka-Dijani šta ti osećaš. Voliš li ga?"
<BR>&nbsp;&nbsp;&nbsp;&nbsp;&nbsp;"Strepim da ću ga povrediti."
<BR>&nbsp;&nbsp;&nbsp;&nbsp;&nbsp;"Ah. Hoću reći, aj-oj."
<BR>&nbsp;&nbsp;&nbsp;&nbsp;&nbsp;"Ti kao da si iskusna", rekoh mrzovoljno, kršeći prste.
<BR>&nbsp;&nbsp;&nbsp;&nbsp;&nbsp;"Volela bih da jesam. Kaseja, prestani da šetkaš tamo-amo i smiri se. Mučiš me."
<BR>&nbsp;&nbsp;&nbsp;&nbsp;&nbsp;Sela sam.
<BR>&nbsp;&nbsp;&nbsp;&nbsp;&nbsp;"Otišla si s njim na TrQs Haut MQdoc. On se nije tek tako uvukao u tvoje odelo. Mora da si u njemu videla nešto posebno. Voliš li ga?"
<BR>&nbsp;&nbsp;&nbsp;&nbsp;&nbsp;"Da", rekoh.
<BR>&nbsp;&nbsp;&nbsp;&nbsp;&nbsp;"Ali nećeš zakonitu vezu."
<BR>&nbsp;&nbsp;&nbsp;&nbsp;&nbsp;"Ne baš sad."
<BR>&nbsp;&nbsp;&nbsp;&nbsp;&nbsp;"Uopšte?"
<BR>&nbsp;&nbsp;&nbsp;&nbsp;&nbsp;Protresla sam glavom, što nije bilo ni da ni ne. "Nemoj mi reći da sam budala što to ne uradim, jer je on lep i dobar. To već znam."
<BR>&nbsp;&nbsp;&nbsp;&nbsp;&nbsp;"Nipošto, Kaseja. Mada ti malčice zavidim. On jeste pametan, bio je dobar - pretpostavljam..."
<BR>&nbsp;&nbsp;&nbsp;&nbsp;&nbsp;"Bio je veoma dobar", viknuh.
<BR>&nbsp;&nbsp;&nbsp;&nbsp;&nbsp;"I voljan je da čeka. Pa čekaj."
<BR>&nbsp;&nbsp;&nbsp;&nbsp;&nbsp;Stisnula sam usne i zurila u nju. "Šta ako odlučim da se ne vezujem? Da li bi to bilo pošteno? On će dotle toliko vremena izgubiti sa mnom..."
<BR>&nbsp;&nbsp;&nbsp;&nbsp;&nbsp;"Zaboga, Kaseja, nadam se da to nikad neće čuti nijedan prefinjeni Zemljanin. Mi Marsovci smo tako ozbiljan narod. Ljubav nikad nije protraćena. Hoćeš li da ga sad otkačiš i probaš s nekim drugim?"
<BR>&nbsp;&nbsp;&nbsp;&nbsp;&nbsp;"Ne!" rekoh ljutito.
<BR>&nbsp;&nbsp;&nbsp;&nbsp;&nbsp;"Ej, pa to jeste izbor. Niko te ni na šta ne prisiljava. Ne zaboravi to."
<BR>&nbsp;&nbsp;&nbsp;&nbsp;&nbsp;Razgovor s njom još me je više oneraspoložio. "Sad se stvarno užasno osećam", rekoh. "Bolje da odem."
<BR>&nbsp;&nbsp;&nbsp;&nbsp;&nbsp;"Ni za živu glavu. Zašto se toliko opterećuješ time?"
<BR>&nbsp;&nbsp;&nbsp;&nbsp;&nbsp;"Zato što bi trebalo da se osećam drugačije ako ga volim. Trebalo bi da moja osećanja idu sva u jednom smeru, a ne u tri. Trebalo bi da sam srećna i darežljiva."
<BR>&nbsp;&nbsp;&nbsp;&nbsp;&nbsp;"Ti imaš deset godina, Kaseja. Ljubav u mladosti nikad nije savršena."
<BR>&nbsp;&nbsp;&nbsp;&nbsp;&nbsp;"On računa u zemaljskim godinama", požalih se.
<BR>&nbsp;&nbsp;&nbsp;&nbsp;&nbsp;"Aha, nedostatak! Kakve još mane ima?"
<BR>&nbsp;&nbsp;&nbsp;&nbsp;&nbsp;"Tako je pametan. Ništa ne shvatam u vezi s njegovim radom."
<BR>&nbsp;&nbsp;&nbsp;&nbsp;&nbsp;"Idi na tečaj. Ne trebaš mu kao asistent u laboratoriji ili ženski arbajter, je li tako?"
<BR>&nbsp;&nbsp;&nbsp;&nbsp;&nbsp;"Kad sam daleko od njega, ne znam šta da osećam."
<BR>&nbsp;&nbsp;&nbsp;&nbsp;&nbsp;Dijana se gadljivo namršti. "Dobro, stalno se vrtimo u krug. Ko čeka u sporednom tunelu?"
<BR>&nbsp;&nbsp;&nbsp;&nbsp;&nbsp;"Niko", rekoh.
<BR>&nbsp;&nbsp;&nbsp;&nbsp;&nbsp;"Znaš kako muškarci reaguju na tebe. Ti si privlačna. Čarls nije jedini zgodan momak na Marsu. Možeš sebi da dozvoliš malo opuštanja. Šta ti znaš o njemu? Znaš da njegova porodica nije bogata... njegova PG ima problema sa Zemljom... on hoće da bude fizičar i sve da razume. On je lep, nežan, odvažan kad je Gore... Zaboga, Kaseja, udariću te ako ga naprosto izbaciš!"
<BR>&nbsp;&nbsp;&nbsp;&nbsp;&nbsp;Protresla sam pognutom glavom. "Moram da idem, Dijana."
<BR>&nbsp;&nbsp;&nbsp;&nbsp;&nbsp;"Žao mi je što ne mogu da ti pomognem."
<BR>&nbsp;&nbsp;&nbsp;&nbsp;&nbsp;"U redu je."
<BR>&nbsp;&nbsp;&nbsp;&nbsp;&nbsp;"Voliš li ga, Kaseja?" upita ona ponovo uz prodoran pogled.
<BR>&nbsp;&nbsp;&nbsp;&nbsp;&nbsp;"Ne!" spetljala sam se da isključim video-sliku. Promašila sam.
<BR>&nbsp;&nbsp;&nbsp;&nbsp;&nbsp;"Ne isključuj me sad, cimerko", reče Dijana. "Uopšte ga ne voliš?"
<BR>&nbsp;&nbsp;&nbsp;&nbsp;&nbsp;"Ne mogu. Ne sad. Ne sto posto."
<BR>&nbsp;&nbsp;&nbsp;&nbsp;&nbsp;"Sigurna si?"
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Možeš li ga jednog dana zavoleti?"
<BR>&nbsp;&nbsp;&nbsp;&nbsp;&nbsp;Prazno sam zurila u nju. "On je vrlo ubedljiv", rekoh.
<BR>&nbsp;&nbsp;&nbsp;&nbsp;&nbsp;"Sto posto?"
<BR>&nbsp;&nbsp;&nbsp;&nbsp;&nbsp;"Verovatno ne. Ne. Mislim da ne."
<BR>&nbsp;&nbsp;&nbsp;&nbsp;&nbsp;"Onda budi plemenita. Iskreno mu reci šta sad osećaš."
<BR>&nbsp;&nbsp;&nbsp;&nbsp;&nbsp;"Hoću."
<BR>&nbsp;&nbsp;&nbsp;&nbsp;&nbsp;Ona načas pogleda u stranu, a onda izvadi svoju pločicu. "Znaš ti mene", reče. "Stalno njuškam. Elem, imam ovde nešto zanimljivo, ako hoćeš da znaš."
<BR>&nbsp;&nbsp;&nbsp;&nbsp;&nbsp;"Šta?" upitah.
<BR>&nbsp;&nbsp;&nbsp;&nbsp;&nbsp;"Čarls je možda odvažan Gore i dobar u krevetu, ali on ima planove, Kaseja. Jesi li proveravala svog prijatelja?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Ja se uvek postaram da saznam što više o svojim muškim prijateljima. Muškarci znaju da budu takve vrdalame."
<BR>&nbsp;&nbsp;&nbsp;&nbsp;&nbsp;Pitala sam se šta li će mi sad servirati, a ramena mi se zgrčiše od napetosti: da je on, u stvari, centralista, da je u starim zemunicama uhodio za Kerolajn Konor.
<BR>&nbsp;&nbsp;&nbsp;&nbsp;&nbsp;"Ovo ne baca senku na njega kao na finog momka, ali naš dobri Čarls želi da postane pravi fizičar, Kaseja. Prijavio se da bude subjekt u istraživanju pojačavanja."
<BR>&nbsp;&nbsp;&nbsp;&nbsp;&nbsp;"Tako? To je dobra stvar. Prihvata je čak i porodica Madžumdar."
<BR>&nbsp;&nbsp;&nbsp;&nbsp;&nbsp;"Da. A na Zemlji to svi rade. Ali Čarls se prijavio da bude priključen na mislioca Kvantne Logike."
<BR>&nbsp;&nbsp;&nbsp;&nbsp;&nbsp;Na trenutak sam zaćutala. "G-gde si to saznala?"
<BR>&nbsp;&nbsp;&nbsp;&nbsp;&nbsp;"Ovoreni dosjei, prijave za istraživanja medicinskog smera, MUS. Podneo je molbu početkom prošlog leta, pre onoga u starim zemunicama."
<BR>&nbsp;&nbsp;&nbsp;&nbsp;&nbsp;Utroba mi se okrenula. "Oh, Bože", rekoh.
<BR>&nbsp;&nbsp;&nbsp;&nbsp;&nbsp;"Ej, pa mi ne znamo mnogo o takvoj vezi."
<BR>&nbsp;&nbsp;&nbsp;&nbsp;&nbsp;"Niko ne može čak ni da razgovara s KL misliocem! rekoh.
<BR>&nbsp;&nbsp;&nbsp;&nbsp;&nbsp;"Nisam htela da te uzrujavam, Kaseja, ali sam mislila da bi volela da znaš."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Kad se vraćaš?"
<BR>&nbsp;&nbsp;&nbsp;&nbsp;&nbsp;Promrmljala sam odgovor i isključila sliku. Mutilo mi se u glavi. Nisam znala da li da se razbesnim ili da plačem.
<BR>&nbsp;&nbsp;&nbsp;&nbsp;&nbsp;Mi na Marsu smo uglavnom izbegli dramatične preokrete u pojačavanju, preoblikovanju i nanomorfizmu, uobičajenim na Zemlji. Navikli smo na niskostepena pojačavanja, genetska poboljšanja i terapiju u slučajevima teških duševnih poremećaja, ali većina Marsovaca zazirala je od krajnosti. Neke od njih nisu bile dostupne van Zemlje; neke naprosto nisu odgovarale našem pragmatičnom, pionirskom ukusu. Mislim da je kulturni konsenzus bio da Mars dopusti Zemlji, a donekle i Mesecu, da isprobaju radikalne postupke, dok će Mars deceniju-dve posmatrati revoluciju sa strane i čekati ishod.
<BR>&nbsp;&nbsp;&nbsp;&nbsp;&nbsp;Ukoliko je ono što je Dijana saznala bilo tačno - a ja nisam imala nikakvog razloga da posumnjam u nju - Čarls je, izgleda, bio spreman da sune pravo na oštricu.
<BR>&nbsp;&nbsp;&nbsp;&nbsp;&nbsp;Ono što je dotad bila mladalačka neodlučnost, sad se bezmalo pretvorilo u paniku. Kako mogu da održavam normalan odnos sa Čarlsom kad će on velik deo svog duševnog života provesti slušajući besmislice Kvantne Logike? Zašto je uopšte hteo da to radi?
<BR>&nbsp;&nbsp;&nbsp;&nbsp;&nbsp;Odgovor je bio jasan - da bi postao bolji fizičar. Kvantna Logika odražavala je način na koji svemir dubinski deluje. Ljudska logika - i matematička neurologika većine mislilaca - najbolje je dejstvovala na klizavoj površini stvarnosti.
<BR>&nbsp;&nbsp;&nbsp;&nbsp;&nbsp;Ono što sam znala o tim stvarima, pokupila sam u školi i sa masovnog Litvida, gde su omladinskim programom za Zemljane vladali mentalno pojačani junaci. Ali, istinu govoreći, vrlo malo sam razumevala Kvantnu Logiku i KL mislioce.
<BR>&nbsp;&nbsp;&nbsp;&nbsp;&nbsp;Još jedno pitanje me je progonilo tokom ostatka dana, tokom večere s roditeljima i bratom, tokom zajedničkog sata PG i čajanke s igrankom predveče, sve do postelje bez sna: Zašto mi Čarls nije rekao?
<BR>&nbsp;&nbsp;&nbsp;&nbsp;&nbsp;Ipak mi nije baš sve dao.
<BR>
<BR>&nbsp;&nbsp;&nbsp;&nbsp;&nbsp;Sutradan rano ujutru, majka i ja smo planirale moje obrazovanje za sledećih nekoliko godina. Nisam bila raspoložena, ali to se moralo obaviti, pa sam sve podnela što sam mogla hrabrije i veselije. Otac i Sten su otišli na među-PG konferenciju o kontroli vanmarsovske imovine; naš ogranak porodice je, po tradiciji, služio PG Madžumdar tako što je upravljao porodičnim učešćem u finansijama Trojne federacije, a Sten je krenuo tim putem. Mene su i dalje zanimali upravljanje i politička teorija, sad još i više pošto sam nekoliko meseci provela ne pohađajući tečajeve. Akcija na MUS-u i vreme provedeno s Čarlsom podstakli su moju rešenost.
<BR>&nbsp;&nbsp;&nbsp;&nbsp;&nbsp;Majka je bila strpljiva žena, odveć strpljiva, mislila sam, ali bila sam joj zahvalna što saoseća sa mnom. Nikad nije bila naklonjena političkom procesu; moja baka je iz protesta otišla sa Meseca kad je tamo promenjen ustav, a njena kćer je zadržala tipično lunarno osećanje snažnog individualizma.
<BR>&nbsp;&nbsp;&nbsp;&nbsp;&nbsp;I majka i ja smo znale šta dugujem porodici: da ću najkasnije kroz godinu i nešto dana početi da koristim PG, ili stupiti u zakonitu vezu, preseliti se i biti od koristi nekoj drugoj PG. Političke studije, izgleda, nisu u ovom času nikom naročito koristile.
<BR>&nbsp;&nbsp;&nbsp;&nbsp;&nbsp;Ipak, ako hoću da studiram teoriju države i opštu vladavinu i upravljanje, ona će se složiti... pošto izrazi nenametljivo i učtivo protivljenje.
<BR>&nbsp;&nbsp;&nbsp;&nbsp;&nbsp;To je potrajalo oko pet minuta, a ja sam tupo sedela, slušajući je. Objašnjavala je teškoće politike u PG ekonomijama; rekla mi je da najbolji i najtrajniji doprinos čovek može dati u okviru svoje PG, ili kao izabrani predstavnik PG u Veću, a čak je i to bilo više dužnost nego povlastica.
<BR>&nbsp;&nbsp;&nbsp;&nbsp;&nbsp;Bila je ubedljiva; uzdržana, ali istinski osećajna verzija bakinog lunarnog povika 'Dosta s politikom!', a ja sam odgovorila: "To je jedino što me stvarno zanima, majko. Neko mora da prouči taj proces; PG moraju da održavaju odnose jedna s drugom, kao i sa Trojnom federacijom. To je naprosto zdravorazumski."
<BR>&nbsp;&nbsp;&nbsp;&nbsp;&nbsp;Nagnula je glavu na stranu i uputila mi svoj, kako bi ga otac nazvao, enigmatični pogled, koji sam dotad mnogo puta videla, ali nikad nisam umela da ga opišem. Blagonaklon, paćenički izraz pun strpljivog iščekivanja, mogla bih da kažem sad, posle decenija razmišljanja, ali ni to ne bi bilo tačno. Ovog puta, mogao je da znači: 'Da, to je treći najstariji zanat na svetu, ali ne bih volela da se moja kćer njime bavi.'
<BR>&nbsp;&nbsp;&nbsp;&nbsp;&nbsp;"Nećeš se predomisliti, je l' da?"
<BR>&nbsp;&nbsp;&nbsp;&nbsp;&nbsp;"Mislim da neću."
<BR>&nbsp;&nbsp;&nbsp;&nbsp;&nbsp;"Onda, hajde da to uradimo kako valja", reče ona.
<BR>&nbsp;&nbsp;&nbsp;&nbsp;&nbsp;Sedele smo u trpezariji, ne dižući pogled s prospekata koji su se smenjivali pred nama u stilizovanim slikama i tekstu, s oznaka i objašnjenja o tečajevima koji su se nadmetali da nas privuku. Majka uzdahnu i odmahnu glavom. "Nijedan od ovih nije naročito primamljiv", reče. "Svi su na nivou prijemnog."
<BR>&nbsp;&nbsp;&nbsp;&nbsp;&nbsp;"Ima nekoliko zanimljivih."
<BR>&nbsp;&nbsp;&nbsp;&nbsp;&nbsp;"Kažeš da ozbiljno hoćeš da se baviš time?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Onda marsovska politička teorija neće biti dovoljna. To su sitni kamenčići u poređenju sa zemaljskim stenama."
<BR>&nbsp;&nbsp;&nbsp;&nbsp;&nbsp;"Ali zemaljsko obrazovanje je skupo..."
<BR>&nbsp;&nbsp;&nbsp;&nbsp;&nbsp;"I verovatno se više bavi istorijom i praksom Zemlje, ne daj Bože", dodade ona. "Ali to je ipak najbolje za ono što ti hoćeš."
<BR>&nbsp;&nbsp;&nbsp;&nbsp;&nbsp;"Ne želim da tražim nešto što niko u porodici nije dobio."
<BR>&nbsp;&nbsp;&nbsp;&nbsp;&nbsp;"Zašto da ne?" upita ona veselo, uživajući u prilici da izgleda nastrana.
<BR>&nbsp;&nbsp;&nbsp;&nbsp;&nbsp;"Ne čini mi se pravo."
<BR>&nbsp;&nbsp;&nbsp;&nbsp;&nbsp;"Niko iz našeg ogranka Madžumdara nije se upustio u vladavinu i upravljanje. Finansije, ekonomija, ali nikad sistemska politika."
<BR>&nbsp;&nbsp;&nbsp;&nbsp;&nbsp;"Ja sam čudak", rekoh.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ali prepoznatljivo moja kćerka. Ja ću ti to obezbediti ako zaista želiš."
<BR>&nbsp;&nbsp;&nbsp;&nbsp;&nbsp;"Majko, mi ne bismo mogli da platimo više od godinu dana..."
<BR>&nbsp;&nbsp;&nbsp;&nbsp;&nbsp;"Ne mislim ja na samostalne tečajeve", reče ona. "Ako posežeš za zvezdama, biraj one najsjajnije. Najmanje čime bi trebalo da se zadovoljiš jeste stipendija porodice Madžumdar i razdoblje naukovanja."
<BR>&nbsp;&nbsp;&nbsp;&nbsp;&nbsp;O takvom nečem nisam ni sanjala. "Naukovanje - kod koga?"
<BR>&nbsp;&nbsp;&nbsp;&nbsp;&nbsp;Ona napravi grimasu. "Ko u našoj porodici zna najviše o politici, naročito zemaljskoj politici? Tvoj treći ujak."
<BR>&nbsp;&nbsp;&nbsp;&nbsp;&nbsp;"Bitras?"
<BR>&nbsp;&nbsp;&nbsp;&nbsp;&nbsp;"Ako se tvoj otac i pedagozi PG budu složili. Ja to ne mogu sama da ti obezbedim; na tom polju sam još pomalo autsajder. Nisam sigurna da će tvoj otac moći da potegne dovoljno veza i naplati dovoljno starih usluga. Bitrasa smo videli samo tri puta otkako si se rodila - a tebe on nikad nije upoznao..."
<BR>&nbsp;&nbsp;&nbsp;&nbsp;&nbsp;"Šta bih radila?"
<BR>&nbsp;&nbsp;&nbsp;&nbsp;&nbsp;"Među-PG poslove, i naravno, poslove Trojne federacije. Prisustvovala bi sastancima Saveta, pretpostavljam, i proučavala Povelju i poslovne zakonike."
<BR>&nbsp;&nbsp;&nbsp;&nbsp;&nbsp;"To bi bilo savršeno", rekoh zamišljeno.
<BR>&nbsp;&nbsp;&nbsp;&nbsp;&nbsp;"Ne računajući pravu vladu, to je najbolji predmet studija. Na nivou stanica mi imamo običaj da zanemarujemo tu vrstu upravljanja, a ja sam zahvalna na tome."
<BR>&nbsp;&nbsp;&nbsp;&nbsp;&nbsp;"Ali ipak će mi trebati zemaljski samostalni tečajevi da završim studije."
<BR>&nbsp;&nbsp;&nbsp;&nbsp;&nbsp;Ona se lukavo nasmeja. "Naravno." Prstom je blago dodirnula vrh mog nosa. "Ali oni neće ići na naš račun. Svi obrazovni troškovi u razdoblju naukovanja idu na teret visokog porodičnog budžeta."
<BR>&nbsp;&nbsp;&nbsp;&nbsp;&nbsp;"Ti si pomalo razmišljala o ovome iza mojih leđa", prekoreh je.
<BR>&nbsp;&nbsp;&nbsp;&nbsp;&nbsp;"Trpela sam tvoje bubice", reče ona, isturivši bradu i izvijajući vrat, "zato što se mi trudimo da svoje mlađe ohrabrimo da samostalno razmišljaju. Nadamo se da će svašta isprobati. Ali zaista nikad nisam ni pomislila da ću dočekati da moja kćer izabere politiku..."
<BR>&nbsp;&nbsp;&nbsp;&nbsp;&nbsp;"Vladavinu i upravljanje", ispravih je.
<BR>&nbsp;&nbsp;&nbsp;&nbsp;&nbsp;"...za karijeru", dovrši ona. "Mene to, naravno, odbija, ali me i kopka. Posle nekoliko godina proučavanja Saveta, čemu ti možeš naučiti mene, kad se budemo svađale?"
<BR>&nbsp;&nbsp;&nbsp;&nbsp;&nbsp;"Mi se nikad ne svađamo", rekoh, zagrlivši je.
<BR>&nbsp;&nbsp;&nbsp;&nbsp;&nbsp;"Nikad", potvrdi ona. "Ali tvoj otac misli da se svađamo."
<BR>&nbsp;&nbsp;&nbsp;&nbsp;&nbsp;Pustila sam je iz zagrljaja i odmakla se. Pošto je sve ovo bilo odlučeno, ja sam morala da rešim još jedan problem. "Majko, htela bih nekog da pozovem da dođe u Ilu. Nekog iz Darija. Njemu treba odmor - imao je neke vrlo loše vesti..."
<BR>&nbsp;&nbsp;&nbsp;&nbsp;&nbsp;"Čarls Frenklin iz porodice Klajn", reče majka.
<BR>&nbsp;&nbsp;&nbsp;&nbsp;&nbsp;Nisam ga dotad ni pomenula.
<BR>&nbsp;&nbsp;&nbsp;&nbsp;&nbsp;Ona se nasmešila i uputila mi još jedan enigmatičan pogled. "Njegova majka je zvala da proveri jesi li dostojna njenog sina."
<BR>&nbsp;&nbsp;&nbsp;&nbsp;&nbsp;Moje zaprepašćenje moralo je biti očigledno. "Kako je mogla?" A iza tog pitanja: Kako je on mogao da o meni razgovara sa svojim roditeljima?
<BR>&nbsp;&nbsp;&nbsp;&nbsp;&nbsp;"Njoj je veoma važan njen sin jedinac."
<BR>&nbsp;&nbsp;&nbsp;&nbsp;&nbsp;"Ali mi smo odrasli!"
<BR>&nbsp;&nbsp;&nbsp;&nbsp;&nbsp;"Ona mi se učinila prijatna i nije postavljala sugestivna pitanja. Misli, razume se, da je Čarls divan mladić, a s obzirom na ono što kaže, nije da se ne slažem. Pretpostavljam da i ti misliš da je divan. Da li je?"
<BR>&nbsp;&nbsp;&nbsp;&nbsp;&nbsp;Promrmljala sam nešto, pokušavajući da pokažem koliko sam uvređena. Ona mi stavi prst na usne. "Kod nas je običaj da te izluđujemo", reče. "Smatraj to osvetom za ono doba kad si imala dve godine. Čarls je dobrodošao u ma koje vreme."
<BR>
<BR>&nbsp;&nbsp;&nbsp;&nbsp;&nbsp;Mars je izdržavao četiri miliona građana i oko pola miliona budućih građana, što je malo manje od broja stanovnika nekadašnjih Sjedinjenih Država iz 1800.
<BR>&nbsp;&nbsp;&nbsp;&nbsp;&nbsp;Neki od budućih građana bili su Eloi, koji su se doseljavali sa Zemlje kako bi iznova počeli na Marsu, gde doživeti Deset na kub - životni vek od najmanje hiljadu zemaljskih godina - ne samo da je bilo prihvaćeno, već se na to nije obraćala pažnja. Zemlja je zabranjivala veštačko produžavanje života preko dvesta godina, prisiljavajući Eloe da emigriraju ili preokrenu životni proces. Mars je od Zemlje dobijao pozamašan honorar za preuzimanje svakog Eloa - mada to nije naširoko oglašavano.
<BR>&nbsp;&nbsp;&nbsp;&nbsp;&nbsp;Neki doseljenici na Mars bili su naprosto pioniri, koji su odlazili sa Zemlje ili Meseca u potrazi za jednostavnijim životom. Mora biti da je Mars za njih predstavljao razočaranje - mi smo odavno prevazišli vreme usamljeništva u sunđerastim stenama i uzanim tunelima između podzemnih nastambi.
<BR>&nbsp;&nbsp;&nbsp;&nbsp;&nbsp;Dočekala sam Čarlsa na stanici Kaulun, deset kilometara od naših zemunica u Ili. Dok je Čarls uzimao torbu od arbajtera, ugledala sam Šona Dikinsona na prozoru voza. Čak i sa manje od pet miliona ljudskih bića (i oko tri stotine zvanično priznatih mislilaca) raštrkanih na površini ne manjoj od Zemljine, Mars je bio sasvim prijatno mesto. Kud god pošli, niste mogli da ne naletite na ljude koje poznajete. Šon i ja smo jedno drugom učtivo klimnuli glavom. Otvoreno sam zagrlila Čarlsa. Šon nas je nezainteresovano posmatrao dok je voz klizio iz stanice.
<BR>&nbsp;&nbsp;&nbsp;&nbsp;&nbsp;"Neverovatno mi je milo što te vidim", reče Čarls.
<BR>&nbsp;&nbsp;&nbsp;&nbsp;&nbsp;Nežno sam uzdahnula i stegla njegovu ruku. "To je bio Šon", rekoh. "Jesi li ga video?"
<BR>&nbsp;&nbsp;&nbsp;&nbsp;&nbsp;"Sedeo sam s njim", odgovori Čarls. "Izgleda mi veseliji nego kad smo se poslednji put videli. Rekao mi je da ti prenesem izvinjenje zbog onih glupih optužbi protiv tebe. Ide na jug. Nisam pitao kuda."
<BR>&nbsp;&nbsp;&nbsp;&nbsp;&nbsp;"To je lepo", rekoh, a licem mi prostruji toplina. "Dobro došao u Džida Planum. Knjigovođe, analitičari ulaganja, mala inženjerska preduzeća. Fosila nema ni od korova, čak ni Staklenog mora."
<BR>&nbsp;&nbsp;&nbsp;&nbsp;&nbsp;"Ti si tu, a to je dovoljno", reče Čarls. Preko platforme smo se uputili u čekaonicu i uzeli karte za povratak. Ila je zadirala u severni rub Džida Planuma. Manji, sporiji vozovi išli su od Kauluna do Džide i Ile, čak i do manjih stanica na istoku.
<BR>&nbsp;&nbsp;&nbsp;&nbsp;&nbsp;Čarlsovo lice izgledalo je još više ispijeno. Bili smo razdvojeni tek nešto duže od nedelju dana, a njegov lik i raspoloženje ipak su se veoma promenili. Čvrsto me je držao dok smo se peli u voz, i s uzdahom se zavalio u sedište. "Bože, drago mi je što te vidim", reče. "Kaži mi šta si sve radila."
<BR>&nbsp;&nbsp;&nbsp;&nbsp;&nbsp;"Rekla sam ti u pismima", odgovorih.
<BR>&nbsp;&nbsp;&nbsp;&nbsp;&nbsp;"Kaži mi lično. Brinuo sam što stižu samo pisma."
<BR>&nbsp;&nbsp;&nbsp;&nbsp;&nbsp;"Pisma zahtevaju mnogo više napora", rekoh.
<BR>&nbsp;&nbsp;&nbsp;&nbsp;&nbsp;"Kaži mi."
<BR>&nbsp;&nbsp;&nbsp;&nbsp;&nbsp;Rekla sam mu da sam se prijavila za naukovanje u okviru porodice Madžumdar. On je to bezrezervno podržao. "Hrabra i plemenita Kaseja", reče. "Idi pravo na vrh u duhu tradicije."
<BR>&nbsp;&nbsp;&nbsp;&nbsp;&nbsp;"Samo očeve", rekoh. "Moja majka je, u stvari, prilično neutralna kad je reč o politici."
<BR>&nbsp;&nbsp;&nbsp;&nbsp;&nbsp;"Niko od nas neće još dugo biti neutralan", reče Čarls. "Klajnovi su dobili udarac. Uskoro će pogoditi i druge."
<BR>&nbsp;&nbsp;&nbsp;&nbsp;&nbsp;"Zemlja? VIZA?"
<BR>&nbsp;&nbsp;&nbsp;&nbsp;&nbsp;On sleže ramenima i pogleda kroz prozor na zagasitookeraste ravnice i plitke, kilometar široke doline i korita, zvana fose. "Mi smo nekakva pretnja. Čini se da niko ne zna kakva, ali idu na nas očiglednom silom. Sledeće nedelje izlazimo pred Savet Povelje da zatražimo solidarnost i pomoć."
<BR>&nbsp;&nbsp;&nbsp;&nbsp;&nbsp;"Pomoć?" nisam mogla da verujem; marsovske PG su retko tražile pomoć. Moralo se napraviti mnogo ustupaka suparničkim PG da bi se dobila međuporodična jemstva.
<BR>&nbsp;&nbsp;&nbsp;&nbsp;&nbsp;"Kao što rekoh, mi smo u velikoj nevolji. Nadam se da će sve ovo mimoići Madžumdare."
<BR>&nbsp;&nbsp;&nbsp;&nbsp;&nbsp;"Šta ćete uraditi ako ubedite Savet da pozove na solidarnost? To je jedan korak pre pozivanja na zajedničku akciju svih PG..."
<BR>&nbsp;&nbsp;&nbsp;&nbsp;&nbsp;"Pssst", reče on. podižući prst. "Ne upotrebljavaj tu reč, ujedinjen." On se nasmeja, ali osmeh nije bio ubedljiv.
<BR>&nbsp;&nbsp;&nbsp;&nbsp;&nbsp;"Kako si ugrabio vremena da dođeš ovamo?"
<BR>&nbsp;&nbsp;&nbsp;&nbsp;&nbsp;"Uradio sam i više nego što je do mene stajalo u fazi planiranja. Imam tri dana do povratka."
<BR>&nbsp;&nbsp;&nbsp;&nbsp;&nbsp;"Sledeća osmina u Dariju počinje za četiri dana", rekoh.
<BR>&nbsp;&nbsp;&nbsp;&nbsp;&nbsp;"Moraću da je propustim."
<BR>&nbsp;&nbsp;&nbsp;&nbsp;&nbsp;"Napuštaš školu?"
<BR>&nbsp;&nbsp;&nbsp;&nbsp;&nbsp;"Vanredno porodično jednogodišnje odsustvo", reče on. "Biću na raspolaganju dok ne prođe kriza."
<BR>&nbsp;&nbsp;&nbsp;&nbsp;&nbsp;"Zbog toga možeš zaostati čitavu godinu..."
<BR>&nbsp;&nbsp;&nbsp;&nbsp;&nbsp;"Marsovsku godinu", reče Čarls i potapša me po ruci. "Uspeću. Baš imam sreće da budem u ranjivoj PG. Ako ćeš se ti baviti visokom vladavinom i upravljanjem, možda bismo mogli da prenesemo tvoj ugovor..."
<BR>&nbsp;&nbsp;&nbsp;&nbsp;&nbsp;Odjednom to nije bilo smešno. Okrenula sam se na drugu stranu, nemoćna da sakrijem ljutinju, a Čarls je bio skrhan. "Izvini", reče. "Nisam hteo da budem neučtiv. Stvarno sam želeo da dođem ovamo i uverim te... a ti si rekla... Znam, Kaseja, oprosti."
<BR>&nbsp;&nbsp;&nbsp;&nbsp;&nbsp;"Ne mari." Nije pogodio uzrok mog besa, nije mogao da razume - još ne. "O mnogo čemu treba da porazgovaramo, Čarlse."
<BR>&nbsp;&nbsp;&nbsp;&nbsp;&nbsp;"Tako ozbiljno", reče on. Zatvorio je oči i spustio glavu na naslon. "Ovo neće biti odmor?"
<BR>&nbsp;&nbsp;&nbsp;&nbsp;&nbsp;"Naravno da je odmor", rekoh. To i nije bila neka laž.
<BR>
<BR>&nbsp;&nbsp;&nbsp;&nbsp;&nbsp;Čarls je stigao usred sasvim neuobičajenog zatišja - većina mojih krvnih srodnika i onih što su to postali brakom, koji su obično opsedali Ilu i naše zemunice poput čopora domaćih mačaka, otišli su negde drugde, raštrkavši se širom Marsa na dužnost ili na odmor. Uživaćemo u retkim trenucima usamljenosti, a ni Čarls ni ja nećemo morati da podnosimo uporne poglede nestašne dečurlije, neukusna pitanja mojih tetaka, nagoveštaje o vezama od starijih rođaka. Čak je i moj brat bio odsutan. Stanica Ila biće prazna i tiha, na čemu sam bila beskrajno zahvalna.
<BR>&nbsp;&nbsp;&nbsp;&nbsp;&nbsp;Ila je zauzimala šezdeset hektara gotovo bezlične ravnice, nezanimljive ako se izuzmu akviferi i naslage čvrstog leda. Istraživači ruda zacrtali su lanac stanica duž Atininog akvifera tokom prve decenije Marsovog razvoja, pre trideset godina; tri od mogućih šest je izgrađeno, najpre Ila. Isprva je bila poznata pod nazivom Gde je Ila.
<BR>&nbsp;&nbsp;&nbsp;&nbsp;&nbsp;Malo ljudi je bilo razočarano zbog manjka osećajnih Marsovaca. Marsovski doseljenici koji su sletali u svoj novi dom i preuzimali dužnosti u stanicama, brzo su postajali čvrsti i praktični; to nije bio izlet. Držati stanicu otvorenu i preživeti bilo je samo po sebi teško tokom tih decenija, čak i kad se čovek nije morao baviti nesrećnim domorocima. Ipak, ja sam se kao mala igrala Ile, a moj brat se igrao zaštitnika, g. Ttt-a, s puškom od zlatnih pčela, koji se prikrada astronautima...
<BR>&nbsp;&nbsp;&nbsp;&nbsp;&nbsp;Sve ovo sam nervozno pričala Čarlsu dok je mali voz zujao preko jaraka i glavne ravnice, pokušavajući da izgledam spokojna, iako sam se osećala jadno. Pozvala sam Čarlsa u Ilu da mu postavim pitanje koje mi se sad činilo neuljudno i nepotrebno; neuljudno, jer bi on, da je hteo, već pomenuo svoju želju da se podvrgne pojačavanju, a nepotrebno jer sam bila rešena da prekinem ovu kratkotrajnu vezu. Ali nisam mogla da mu to naprosto kažem u vozu.
<BR>&nbsp;&nbsp;&nbsp;&nbsp;&nbsp;A nisam mogla da mu kažem ni za večerom. Moji roditelji su se, naravno, svojski potrudili oko obeda, proslavljajući to što prvi put dovodim mladića u stanicu.
<BR>&nbsp;&nbsp;&nbsp;&nbsp;&nbsp;Naročito je otac pokazao zanimanje za Čarlsa, postavljajući mu beskrajna pitanja o zemaljskom embargu prema Klajnovima. Čarls je odgovarao učtivo i što je najbolje znao; nije bilo razloga da išta skriva od nekog ko je na tako visokom položaju kao što je moj otac.
<BR>&nbsp;&nbsp;&nbsp;&nbsp;&nbsp;Moji roditelji su mahom izbegavali nano hranu, dajući prednost plodovima iz bašte i sintetičkim proizvodima. Jeli smo krompir i sintetičku pitu sa sirom i voćnu salatu, a za desert očev vrhunski sintetički kolač od sira, uz vruć čaj. Posle večere smo sedeli u sobi uspomena, maloj i oskudno nameštenoj, poput većine soba u starim marsovskim stanicama, s neizbežnom kutijom živih senki sa Zemlje, samoreciklirajućim akvarijumom, malim, prastarim projektorima Litvida postavljenim na zid.
<BR>&nbsp;&nbsp;&nbsp;&nbsp;&nbsp;Volela sam roditelje, i bilo mi je važno šta oni osećaju, ali uznemirila me je njihova neposredna i prirodna naklonost prema Čarlsu. Čarls se smesta uklopio. On i otac nagli su se napred na stolicama, gotovo se dodirujući glavama, i kao stari prijatelji razgovarali o predstojećoj mogućnosti finansijski teških vremena.
<BR>&nbsp;&nbsp;&nbsp;&nbsp;&nbsp;Neizbežno, otac ga je upitao čime namerava da se bavi.
<BR>&nbsp;&nbsp;&nbsp;&nbsp;&nbsp;"Mnogim stvarima", odgovori Čarls. "Ja sam suviše preduzimljiv za jednog Marsovca."
<BR>&nbsp;&nbsp;&nbsp;&nbsp;&nbsp;Majka mu ponudi još čaja. "Ne vidimo nikakav razlog zbog koga Marsovci ne bi bili ambiciozni", reče ona, napućivši usne u blag prekor.
<BR>&nbsp;&nbsp;&nbsp;&nbsp;&nbsp;"Naprosto je nepraktično raditi ono što ja hoću, ovde i sada", reče Čarls. Odmahnuo je glavom i čudno se osmehnuo. "Ja nisam naročito praktičan."
<BR>&nbsp;&nbsp;&nbsp;&nbsp;&nbsp;"Zašto?" upita otac.
<BR>&nbsp;&nbsp;&nbsp;&nbsp;&nbsp;Prevalio je toliki put da bi bio sa mnom, mislila sam, a sve vreme provodi razgovarajući s mojim roditeljima... o tome čime namerava da se bavi u fizici.
<BR>&nbsp;&nbsp;&nbsp;&nbsp;&nbsp;"Mars nema neophodnu opremu za istraživanje, još nema, možda decenijama neće imati", reče Čarls. "Postoje samo dva mislioca na planeti koji se bave fizikom, i nekoliko desetina jedva upotrebljivih kompjutera zauzetih na univerzitetima, s dugim listama čekanja. Ja sam suviše mlad da bih dospeo na bilo koju listu. Moj rad je suviše primitivan. Ali..." On zastade, ispruživši ruke preda se, naglašavajući svoje reči odsečnim pokretom. "Za ono što želim da radim biće potrebni svi Zemljini izvori."
<BR>&nbsp;&nbsp;&nbsp;&nbsp;&nbsp;"Zašto onda ne odeš na Zemlju?" upita otac.
<BR>&nbsp;&nbsp;&nbsp;&nbsp;&nbsp;"Zašto da ne?" dodadoh ja. "To bi bilo izvanredno iskustvo."
<BR>&nbsp;&nbsp;&nbsp;&nbsp;&nbsp;"Nema izgleda", reče Čarls. "Ocene mi nisu savršene, psihološki izveštaj o meni ne obećava, da bi radili na Zemlji stranci moraju proći stroge testove... Moramo biti deset puta bolji od svakog Zemljanina."
<BR>&nbsp;&nbsp;&nbsp;&nbsp;&nbsp;Otac je namirisao ambicioznog mladića s premalo energije. "Moraš da uradiš ono što moraš da uradiš", reče strogo.
<BR>&nbsp;&nbsp;&nbsp;&nbsp;&nbsp;Istog časa bila sam na Čarlsovoj strani, naglo rekavši: "Čarls zna šta da radi. On zna više nego mnogi Zemljani."
<BR>&nbsp;&nbsp;&nbsp;&nbsp;&nbsp;Otac uzvi obrvom na žestinu moje odbrane. Čarls me u znak zahvalnosti uhvati za ruku.
<BR>&nbsp;&nbsp;&nbsp;&nbsp;&nbsp;"Probili su se i gori učenjaci od tebe", reče otac. "Samo moraš umeti da postupaš s ljudima."
<BR>&nbsp;&nbsp;&nbsp;&nbsp;&nbsp;"Ja ništa ne znam o postupanju s ljudima", reče Čarls. "Nikad nisam umeo ništa drugo osim da budem iskren s njima."
<BR>&nbsp;&nbsp;&nbsp;&nbsp;&nbsp;Pogledao me je kao da je to osobina koju možda visoko cenim, a ja sam se nasmešila iako sam mislila da to pre zaslužuje osudu nego divljenje. Zabrinutost mu začas nestade s lica, potisnuta obožavanjem. Njegove smeđe oči čak se malo ukrstiše, kao u šteneta. Okrenula sam se u stranu, ne želeći da tako delujem na njega. Htela sam da budem daleko od roditelja, nasamo s Čarlsom, da izrazim svoju naklonost, ali da mu kažem da sad nije vreme. Osećala sam se užasno i bilo mi je malo muka.
<BR>&nbsp;&nbsp;&nbsp;&nbsp;&nbsp;"Kaseja bi otišla na Zemlju čim bi joj se pružila prilika", reče majka. "Zar ne bi?" Ponosno mi se nasmešila.
<BR>&nbsp;&nbsp;&nbsp;&nbsp;&nbsp;Zurila sam u akvarijum s ribicama, hermetički zatvoren pre mnogo decenija na Zemlji, koji je moj otac brižljivo pazio i poklonio majci na dan venčanja. "Niko mi nije ponudio", rekoh.
<BR>&nbsp;&nbsp;&nbsp;&nbsp;&nbsp;"Ipak, ti si dobra", reče Čarls. "Umeš da preskačeš prepone. Umeš s ljudima."
<BR>&nbsp;&nbsp;&nbsp;&nbsp;&nbsp;"Baš tako i mi mislimo", reče otac s ponosnim osmehom. "Jedino joj treba malo samopouzdanja. Podrška od drugih ljudi, ne samo roditeljska."
<BR>
<BR>&nbsp;&nbsp;&nbsp;&nbsp;&nbsp;Otac me je odveo u stranu dok su majka i Čarls razgovarali. "Ti nisi srećna, Kaseja", reče. "Ja to vidim, tvoja majka to vidi - sigurno vidi i Čarls. Zašto?"
<BR>&nbsp;&nbsp;&nbsp;&nbsp;&nbsp;Odmahnula sam glavom. "Sve je pošlo naopako", rekoh. "Vama se on dopada."
<BR>&nbsp;&nbsp;&nbsp;&nbsp;&nbsp;"Zašto nam se ne bi dopadao?"
<BR>&nbsp;&nbsp;&nbsp;&nbsp;&nbsp;"Pozvala sam ga ovamo... da porazgovaram s njim. A ne mogu da budem nasamo s njim da razgovaramo..."
<BR>&nbsp;&nbsp;&nbsp;&nbsp;&nbsp;Otac se nasmeja. "Kasnije možete biti nasamo."
<BR>&nbsp;&nbsp;&nbsp;&nbsp;&nbsp;"Nisam ja zato nesrećna. Ispitujete ga kao da ću s njim stupiti u zakonitu vezu."
<BR>&nbsp;&nbsp;&nbsp;&nbsp;&nbsp;Otac je zažmirio na jedno oko i posmatrao me kao kad istraživač ispituje žile u steni. "Dosad sam njime zadovoljan."
<BR>&nbsp;&nbsp;&nbsp;&nbsp;&nbsp;"On je prijatelj, a ovamo je došao da razgovaramo. Ne tražim tvoje odobrenje."
<BR>&nbsp;&nbsp;&nbsp;&nbsp;&nbsp;"Dovodimo te u neprijatnu situaciju?"
<BR>&nbsp;&nbsp;&nbsp;&nbsp;&nbsp;"Samo treba s njim da porazgovaram o nekim važnim stvarima, a ovo oduzima toliko vremena."
<BR>&nbsp;&nbsp;&nbsp;&nbsp;&nbsp;"Oprosti", reče otac. "Pokušaću da skratim propitivanje."
<BR>&nbsp;&nbsp;&nbsp;&nbsp;&nbsp;Vratili smo se u sobu uspomena. Otac je polako odvukao majku od razgovora i predložio da obiđu čajnu baštu. Kad su otišli, Čarls se zadovoljno smestio, sit i opušten. "Oni su dobri ljudi", reče. "Vidim odakle potičeš."
<BR>&nbsp;&nbsp;&nbsp;&nbsp;&nbsp;Mogao je da kaže bilo šta, ja bih se svejedno naljutila. Ovo me je još više ljutilo. "Ja sam samostalna žena", rekoh.
<BR>&nbsp;&nbsp;&nbsp;&nbsp;&nbsp;On bespomoćno podiže ruke i uzdahnu: "Kaseja, ti hoćeš nešto da mi kažeš. Reci mi sad. Dovodiš me u nedoumicu."
<BR>&nbsp;&nbsp;&nbsp;&nbsp;&nbsp;"Zašto nisi rekao da si se prijavio za povezivanje?"
<BR>&nbsp;&nbsp;&nbsp;&nbsp;&nbsp;On se namršti. "Molim?"
<BR>&nbsp;&nbsp;&nbsp;&nbsp;&nbsp;"Prijavio si se da budeš povezan sa KL misliocem."
<BR>&nbsp;&nbsp;&nbsp;&nbsp;&nbsp;"Naravno", reče on bezizražajno. "Prijavila se i trećina mojih kolega s četvrtog stepena fizike."
<BR>&nbsp;&nbsp;&nbsp;&nbsp;&nbsp;"Čarlse, ja znam šta je KL mislilac. Čula sam šta može da uradi s ljudima..."
<BR>&nbsp;&nbsp;&nbsp;&nbsp;&nbsp;"Ne pretvara ih u čudovišta."
<BR>&nbsp;&nbsp;&nbsp;&nbsp;&nbsp;"Ne čini im ni dobro kao ljudskim bićima", rekoh.
<BR>&nbsp;&nbsp;&nbsp;&nbsp;&nbsp;"Je li to ono što ne valja među nama?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Nešto ipak nije kako treba."
<BR>&nbsp;&nbsp;&nbsp;&nbsp;&nbsp;"Kakav bi to život bio za nekog..." Upetljavala sam se kao pile u kučine i nisam uspevala da pronađem put da se iz toga izvučem.
<BR>&nbsp;&nbsp;&nbsp;&nbsp;&nbsp;"Udatog za KL?" Njemu je to, izgleda, bilo smešno. "To je bio hir, Kaseja. O tome se razgovara na Zemlji. Neki od naših starijih fizičara misle da to može pomoći u rešavanju konceptualnih problema. Bilo bi privremeno."
<BR>&nbsp;&nbsp;&nbsp;&nbsp;&nbsp;"Nisi mi kazao", odvratih.
<BR>&nbsp;&nbsp;&nbsp;&nbsp;&nbsp;Pokušao je da skrene s teme. "Sad mi se više neće pružiti prilika", reče Čarls.
<BR>&nbsp;&nbsp;&nbsp;&nbsp;&nbsp;"Ali mi nisi kazao."
<BR>&nbsp;&nbsp;&nbsp;&nbsp;&nbsp;"Tebe baš to ljuti?"
<BR>&nbsp;&nbsp;&nbsp;&nbsp;&nbsp;"Nisi imao dovoljno poverenja u mene da bi mi rekao." Nisam mogla da verujem da se vrtimo oko pogrešne teme... sve da bi se izbegle reči za koje sam znala da su bolne, reči koje, zapravo, nisam imala razloga da izgovorim.
<BR>&nbsp;&nbsp;&nbsp;&nbsp;&nbsp;Čarls je, evo, sedeo naspram mene. Jednim delom svog bića - snažnim i velikim delom - ja sam htela da mu se izvinim, da ga povedem u čajnu baštu i ponovo vodim ljubav s njim. To nisam htela da dopustim. Donela sam odluku i sprovešću je do kraja, ma kako bolna bila za oboje.
<BR>&nbsp;&nbsp;&nbsp;&nbsp;&nbsp;"Ja imam još puno da odrastam", rekoh.
<BR>&nbsp;&nbsp;&nbsp;&nbsp;&nbsp;"I ja. Mi..."
<BR>&nbsp;&nbsp;&nbsp;&nbsp;&nbsp;"Ali ne zajedno."
<BR>&nbsp;&nbsp;&nbsp;&nbsp;&nbsp;Donja vilica mu se opustila, a oči napola zatvorile. Gledao je preda se, zatvorio usta i rekao: "U redu."
<BR>&nbsp;&nbsp;&nbsp;&nbsp;&nbsp;"Oboje smo previše mladi. Uživala sam u vremenu koje smo proveli zajedno."
<BR>&nbsp;&nbsp;&nbsp;&nbsp;&nbsp;"Pozvala si me da upoznam tvoje roditelje pre nego što ćeš mi to reći? To baš nije pošteno. Zbog tebe su protraćili vreme."
<BR>&nbsp;&nbsp;&nbsp;&nbsp;&nbsp;"Dopadaš im se koliko i meni", rekoh. "Htela sam da razgovaram s tobom na mestu koje mi je poznato, jer mi nije lako da ovo kažem. Ja tebe stvarno volim."
<BR>&nbsp;&nbsp;&nbsp;&nbsp;&nbsp;"Hm-hm." Nije hteo da me pogleda. Posmatrao je zidove kao da traži način da pobegne. "Htela si da ti pričam o budućim planovima koji se možda nikad neće ostvariti, da te uznemiravam nečim... što je verovatno nemoguće. A sad si razočarana."
<BR>&nbsp;&nbsp;&nbsp;&nbsp;&nbsp;"Nisam." Isturila sam vilicu, nastavljajući uprkos zbunjenosti, tek sad shvativši suštinu svog odgovora. "Otvoreno ti kažem. Kasnije, možda, kad nešto postignemo, kad nam se duhovi smire, kad budemo znali šta hoćemo da radimo..."
<BR>&nbsp;&nbsp;&nbsp;&nbsp;&nbsp;"Ja to znam još od detinjstva", reče Čarls.
<BR>&nbsp;&nbsp;&nbsp;&nbsp;&nbsp;"Onda je trebalo da odabereš nekog ko je više nalik na tebe. Ja ne znam šta ću raditi ni kuda će me to odvesti."
<BR>&nbsp;&nbsp;&nbsp;&nbsp;&nbsp;Čarls klimnu glavom. "Previše sam navaljivao", reče.
<BR>&nbsp;&nbsp;&nbsp;&nbsp;&nbsp;"Do đavola, prestani s tim", rekoh. "Govoriš kao..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nema veze." Samo sam ga posmatrala, širom otvorenih očiju, pokušavajući da, načinom na koji je moj pogled prelazio preko njegovog skladnog lica, pokažem istinsku naklonost koju sam prema njemu osećala.
<BR>&nbsp;&nbsp;&nbsp;&nbsp;&nbsp;"Ti nisi srećna, je li tako?" upita on.
<BR>&nbsp;&nbsp;&nbsp;&nbsp;&nbsp;"Ne možemo da odrastemo za par meseci", rekoh.
<BR>&nbsp;&nbsp;&nbsp;&nbsp;&nbsp;On podiže ruke. "Želim da budem s tobom, da vodim ljubav s tobom, da doprem do tebe... da te gledam dok toneš u san." Ta slika mi se učinila naročito zastrašujuća: domaća udobnost. Ni nalik onome što sam mislila da mi je potrebno. Mladost je vreme za pustolovinu, za promene, ne za obaveze i život ustaljenog toka. "Možeš me toliko toga naučiti o politici i o tome kako ljudi rade zajednički. To mi je potrebno. Toliko apstraktno razmišljam da se ponekad izgubim. Ti bi mi mogla doneti ravnotežu."
<BR>&nbsp;&nbsp;&nbsp;&nbsp;&nbsp;"Pitam se da li ću ikad biti spremna za to", rekoh. "Možda bi bilo bolje da ostanemo prijatelji."
<BR>&nbsp;&nbsp;&nbsp;&nbsp;&nbsp;"Uvek moramo biti prijatelji", reče on.
<BR>&nbsp;&nbsp;&nbsp;&nbsp;&nbsp;"Zasad, samo prijatelji", dodadoh blago.
<BR>&nbsp;&nbsp;&nbsp;&nbsp;&nbsp;"Mudra Kaseja", reče on, poćutavši nekoliko trenutaka. "Izvinjavam se što sam bio tako nespretan."
<BR>&nbsp;&nbsp;&nbsp;&nbsp;&nbsp;"Nemaš zašto", rekoh. "To je ljupko, zaista."
<BR>&nbsp;&nbsp;&nbsp;&nbsp;&nbsp;"Ljupko. Nije ubedljivo."
<BR>&nbsp;&nbsp;&nbsp;&nbsp;&nbsp;"Ja ne znam šta hoću, Čarlse", rekoh. "Moram to sama da otkrijem."
<BR>&nbsp;&nbsp;&nbsp;&nbsp;&nbsp;"Veruješ li ti u mene?" upita on. "Ako veruješ, znaćeš da život sa mnom nikad neće biti dosadan."
<BR>&nbsp;&nbsp;&nbsp;&nbsp;&nbsp;Uputila sam mu napola ljubopitljiv, a napola ljutit pogled.
<BR>&nbsp;&nbsp;&nbsp;&nbsp;&nbsp;"Nameravam da se bavim ozbiljnim stvarima. Ne znam koliko će mi vremena za to biti potrebno, Kaseja, ali već nazirem neke mogućnosti. Mesta gde bih mogao nešto da doprinesem. Ono što radim sam - taj rad ne pokazujem na univerzitetu - prilično je dobro. Nije u punom zamahu, još ne, ali je veoma dobro, a to je tek zagrevanje."
<BR>&nbsp;&nbsp;&nbsp;&nbsp;&nbsp;Sad sam prvi put sagledala Čarlsovu drugu stranu, i ona mi se nije dopala. Lice mu se odlučno namrštilo.
<BR>&nbsp;&nbsp;&nbsp;&nbsp;&nbsp;"Ne moraš da me ubeđuješ da si pametan", rekoh zlovoljno.
<BR>&nbsp;&nbsp;&nbsp;&nbsp;&nbsp;On me uhvati za ramena, blago, ali odlučno. "Nije to samo pamet", reče. "To je kao da mogu da vidim budućnost. Baviću se vrlo lepim poslom, značajnim poslom, i ponekad mislim, ko god bila moja partnerka, ona će mi pomoći da taj posao obavim. Moram veoma pažljivo da odaberem svoju partnerku, prijateljicu, ljubavnicu, jer to neće biti lako."
<BR>&nbsp;&nbsp;&nbsp;&nbsp;&nbsp;Mogla sam tad da okončam razgovor stiskom ruke i odlučnim 'zbogom'. Nije mi se dopadala ova Čarlsova crta. Nije ni upola toliko pametan kao moj otac, mislila sam, a ipak je pun sebe, strašan uobraženko, pun nekakvih velikih ideja. "Imam i ja posao koji treba da obavim", rekoh. "Želim da budem više od nečijeg partnera, od podrške nečijem radu."
<BR>&nbsp;&nbsp;&nbsp;&nbsp;&nbsp;"Naravno", reče on, pomalo ishitreno.
<BR>&nbsp;&nbsp;&nbsp;&nbsp;&nbsp;"Ja moram da idem svojim putem, ne da se samo zalepim za nekog i pustim da me vuče za sobom", rekoh.
<BR>&nbsp;&nbsp;&nbsp;&nbsp;&nbsp;"Oh, naravno." Lice mu se opet namrštilo.
<BR>&nbsp;&nbsp;&nbsp;&nbsp;&nbsp;Čarlse, molim te, nemoj da plačeš, do đavola, pomislila sam.
<BR>&nbsp;&nbsp;&nbsp;&nbsp;&nbsp;"Toliko je toga u meni", reče on. "Moja su osećanja tako jaka. Ne mogu da se izrazim kako treba, a ako to ne mogu, sigurno neću moći da te ubedim. Ali nikad nisam sreo ženu kao što si ti."
<BR>&nbsp;&nbsp;&nbsp;&nbsp;&nbsp;Nisi ti sreo mnogo žena, pomislih, ne baš blagonaklono.
<BR>&nbsp;&nbsp;&nbsp;&nbsp;&nbsp;"Gde god da odeš, šta god budemo radili u životu, ja ću te čekati", reče on.
<BR>&nbsp;&nbsp;&nbsp;&nbsp;&nbsp;Tad ga uzeh za ruku, osećajući da je ovo pravi, ako ne i savršen način da se izvučem iz teške situacije. "Stvarno mi je mnogo stalo do tebe, Čarlse", rekoh. "Uvek ćeš mi biti drag."
<BR>&nbsp;&nbsp;&nbsp;&nbsp;&nbsp;"Nećeš da se venčaš, što ja sad ionako ne mogu da uradim, a znala si da... Znači, nećeš da te smatram stalnim partnerom, niti ičim drugim. Ne želiš više da me vidiš."
<BR>&nbsp;&nbsp;&nbsp;&nbsp;&nbsp;"Hoću slobodu izbora", rekoh. "Sada je nemam."
<BR>&nbsp;&nbsp;&nbsp;&nbsp;&nbsp;"Ja ti stojim na putu."
<BR>&nbsp;&nbsp;&nbsp;&nbsp;&nbsp;"Da", rekoh.
<BR>&nbsp;&nbsp;&nbsp;&nbsp;&nbsp;"Kaseja, nikad nisam bio ovako zbunjen i postiđen."
<BR>&nbsp;&nbsp;&nbsp;&nbsp;&nbsp;Zurila sam u njega, ne razumevajući.
<BR>&nbsp;&nbsp;&nbsp;&nbsp;&nbsp;"Imaš mnogo da naučiš o muškarcima."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"O ljudima."
<BR>&nbsp;&nbsp;&nbsp;&nbsp;&nbsp;"Nesumnjivo."
<BR>&nbsp;&nbsp;&nbsp;&nbsp;&nbsp;"A ne želiš da to naučiš od mene. Šta sam ja učinio da se ovo tako brzo završi?"
<BR>&nbsp;&nbsp;&nbsp;&nbsp;&nbsp;"Ništa!" dreknuh. Neću još dugo biti u stanju da se savlađujem. Užasno je bilo pomisliti da posle svega Čarls treba i da prenoći ovde; u to doba više nije bilo vozova do stanice Kaulun. Moraćemo da se vidimo i sutradan ujutro, a moji roditelji će biti prisutni.
<BR>&nbsp;&nbsp;&nbsp;&nbsp;&nbsp;"Volela bih da živim sama, bez ikoga, da izgradim sopstveni život i vidim za šta sam sposobna", promrmljah u pola glasa. Oči mi se napuniše suzama i ja podigoh glavu da mi se ne bi skotrljale niz obraze. "Nemoj me čekati. To nije sloboda."
<BR>&nbsp;&nbsp;&nbsp;&nbsp;&nbsp;On hitro odmahnu glavom. "Ja sam nešto pogrešio."
<BR>&nbsp;&nbsp;&nbsp;&nbsp;&nbsp;"Nisi!" viknuh.
<BR>&nbsp;&nbsp;&nbsp;&nbsp;&nbsp;Još smo bili u sobi uspomena. Uhvatila sam ga pod ruku i povela u središte zemunice, a onda otvorila vrata tunela koji vodi do čajne bašte. Gurnula sam ga unutra, stežući zube.
<BR>&nbsp;&nbsp;&nbsp;&nbsp;&nbsp;Čajna bašta ležala je u valjkastoj ćeliji deset metara ispod površine. Gusti zeleni grmovi izbijali su iz zidova, tavanice i poda, pružajući se prema talasastoj traci veštačkog sunca. Lišće je šuštalo na vazdušnoj struji. Držala sam ga za ruku i zastala na južnom kraju ćelije.
<BR>&nbsp;&nbsp;&nbsp;&nbsp;&nbsp;"Ja sam ta koja je pogrešila", rekoh. "Ja, a ne ti."
<BR>&nbsp;&nbsp;&nbsp;&nbsp;&nbsp;"Izgledalo je tako očigledno. Tako istinski", reče Čarls.
<BR>&nbsp;&nbsp;&nbsp;&nbsp;&nbsp;"Možda bi i bilo, kroz tri godine, ili pet. Ali pogrešno smo odabrali vreme. Ko zna šta ćemo tad raditi."
<BR>&nbsp;&nbsp;&nbsp;&nbsp;&nbsp;Čarls sede na klupu. Sela sam pored njega, hitro brišući oči rukavom. Tek pre nekoliko godina prestala sam da se igram s lutkama i zakopavam se u litvidovske priče o devojaštvu u zemaljsko viktorijansko doba. Kako je ovo moglo doći tako brzo?
<BR>&nbsp;&nbsp;&nbsp;&nbsp;&nbsp;"Na Zemlji", reče Čarls, "ljudi svoju decu upućuju u sve o seksu, udvaranju i braku."
<BR>&nbsp;&nbsp;&nbsp;&nbsp;&nbsp;"Mi smo ovde staromodni", rekoh.
<BR>&nbsp;&nbsp;&nbsp;&nbsp;&nbsp;"Pravimo pogreške iz neznanja."
<BR>&nbsp;&nbsp;&nbsp;&nbsp;&nbsp;"Ja sam neznalica, u redu", rekoh. Glasovi su nam ponovo poprimili uobičajen razgovorni ton. Kao da raspravljamo na izložbi čajeva. Marsovci neobično vole čaj; ja najradije pijem peko-čaj. A vi?
<BR>&nbsp;&nbsp;&nbsp;&nbsp;&nbsp;"Neću više da se izvinjavam", reče on i uze me za ruku. Stegla sam njegove prste. "Rekao sam ono što mislim. I sad ti kažem... kad god budeš spremna, gde god da si, ja ću biti uz tebe. Neću otići. Izabrao sam tebe, Kaseja, i ni sa kim drugim neću biti srećan. Do tada ću biti prijatelj. Neću ništa očekivati od tebe."
<BR>&nbsp;&nbsp;&nbsp;&nbsp;&nbsp;Došlo mi je da skočim i vrisnem, Čarlse, to je tako glupo, ne shvataš šta govorim... Ali nisam. Odjednom sam sasvim jasno ugledala Čarlsa kao odapetu strelu koja leti pravo u metu, nemajući vremena da laže, čak ni da se odmori i poigra; ispravan i pošten čovek koji bi, u stvari, bio divan i odan muž.
<BR>&nbsp;&nbsp;&nbsp;&nbsp;&nbsp;Ali ne za mene. Moj pravac nipošto ne može da ide uporedo s njegovim. Možda ja neću pogoditi svoju metu, a sumnjala sam da će naše mete ikad biti iste.
<BR>&nbsp;&nbsp;&nbsp;&nbsp;&nbsp;Shvatala sam da će mi nedostajati, a taj bol je bio jači nego što sam mogla da podnesem.
<BR>&nbsp;&nbsp;&nbsp;&nbsp;&nbsp;Izišla sam iz čajne bašte. Otac je Čarlsu pokazao gostinsku sobu.
<BR>
<BR>&nbsp;&nbsp;&nbsp;&nbsp;&nbsp;Nešto kasnije, otac je došao do moje sobe. Vrata su bila hermetički zatvorena, a komunikator isključen, ali sam kroz čelik i penu ipak čula njegovo kucanje. Pustila sam ga unutra, i on sede na ivicu mog kreveta. "Šta se događa?" upita.
<BR>&nbsp;&nbsp;&nbsp;&nbsp;&nbsp;Ja sam tiho i neprestano plakala.
<BR>&nbsp;&nbsp;&nbsp;&nbsp;&nbsp;"Da li te je on povredio?"
<BR>&nbsp;&nbsp;&nbsp;&nbsp;&nbsp;"Zaboga, ne", rekoh.
<BR>&nbsp;&nbsp;&nbsp;&nbsp;&nbsp;"Jesi li ti povredila njega?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Otac odmahnu glavom i stisnu usne pre no što će licu dati nepomičan izraz. "Neću više ništa da pitam. Ti si moja kćer. Ali reći ću ti nešto, a ti shvati kako najbolje umeš. Čarls je, izgleda, zaljubljen u tebe, a ti si učinila nešto da izazoveš tu ljubav..."
<BR>&nbsp;&nbsp;&nbsp;&nbsp;&nbsp;"Molim te", rekoh.
<BR>&nbsp;&nbsp;&nbsp;&nbsp;&nbsp;"Odveo sam ga u gostinsku sobu, a on me je pogledao kao izgubljeno kučence."
<BR>&nbsp;&nbsp;&nbsp;&nbsp;&nbsp;Okrenula sam se na drugu stranu, s bolom u srcu.
<BR>&nbsp;&nbsp;&nbsp;&nbsp;&nbsp;"Jesi li ga ovamo pozvala da bi se upoznao sa nama?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"On je mislio da si ga zato pozvala."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"U redu." Podigao je jedno koleno i obavio ruke oko njega: vrlo muževan, očinski pokret. "Godinama sam se pitao šta bih učinio ako te neko povredi - kako ću reagovati kad počneš da se zabavljaš. Ti znaš koliko te volim. Možda sam bio naivan, ali nikad nisam mnogo razmišljao o tome kako bi ti mogla uticati na druge ljude. Dobro smo te vaspitali..."
<BR>&nbsp;&nbsp;&nbsp;&nbsp;&nbsp;"Molim te, oče."
<BR>&nbsp;&nbsp;&nbsp;&nbsp;&nbsp;On duboko udahnu. "Ispričaću ti nešto o tvojoj majci i meni, što još ne znaš. Smatraj da time samo ispunjavam dužnost prema svom polu. Žene mogu strašno povrediti muškarce."
<BR>&nbsp;&nbsp;&nbsp;&nbsp;&nbsp;"To znam." Mrzela sam cviljenje u svom glasu.
<BR>&nbsp;&nbsp;&nbsp;&nbsp;&nbsp;"Saslušaj me. Neke žene misle da su muškarci prilično teške ličnosti i da im treba uzvratiti onako kako zaslužuju. Ali ne odobravam da lakomisleno nanosiš bol muškarcima, kao što ne bih dozvolio da Sten nanosi bol ženama."
<BR>&nbsp;&nbsp;&nbsp;&nbsp;&nbsp;Bespomoćno sam odmahnula glavom. Htela sam jedino da budem sama.
<BR>&nbsp;&nbsp;&nbsp;&nbsp;&nbsp;"Porodična istorija. Shvati je kako najbolje umeš. Tvoja majka je godinu dana provela birajući između mene i jednog drugog čoveka. Rekla je da nas obojicu voli i da ne može da se odluči. Nisam mogao podneti da je s nekim delim, ali nisam mogao ni da se povučem. Ona se najzad udaljila od tog drugog čoveka i rekla mi da sam ja onaj pravi, ali... bilo je veoma bolno, a ja to ni do danas nisam preboleo, posle trinaest godina. Voleo bih da mogu da budem plemenit i pun razumevanja i da oprostim, ali ni sad ne mogu da čujem njegovo ime, a da se ne trgnem. Za ljude kao što smo mi život nije jednostavan. Trudimo se da verujemo kako naši životi pripadaju samo nama, ali ne pripadaju, Kaseja. Ne pripadaju. Strašno bih voleo da nam pripadaju."
<BR>&nbsp;&nbsp;&nbsp;&nbsp;&nbsp;Nisam mogla da verujem da mi otac tako nešto govori. Sasvim sigurno nisam želela da to čujem. Majka i otac su oduvek bili savršeno zaljubljeni, uvek će biti; ja nisam proizvod hira i nepostojanih osećanja, nisam proizvod nečeg tako haotičnog kao što je ovo što se zbilo između Čarlsa i mene.
<BR>&nbsp;&nbsp;&nbsp;&nbsp;&nbsp;Nekoliko trenutaka jedva da sam mogla da govorim. "Molim te, idi", rekoh, nekontrolisano jecajući, i on ode, promrmljavši izvinjenje.
<BR>
<BR>&nbsp;&nbsp;&nbsp;&nbsp;&nbsp;Sutradan ujutro, posle doručka koji trajao čitavu večnost, otpratila sam Čarlsa do stanice Kaulun. Poljubili smo se gotovo kao brat i sestra, previše obuzeti bolom da bismo išta rekli. Na trenutak smo se držali za ruke, dramatično zureći jedno u drugo. Onda je Čarls ušao u voz, a ja sam se okrenula i potrčala.
<BR>
<BR>&nbsp;&nbsp;&nbsp;&nbsp;&nbsp;Pritisak je rastao.
<BR>&nbsp;&nbsp;&nbsp;&nbsp;&nbsp;Klajnovi su zatražili jemstva za solidarnost, ali ih nisu dobili, pa je u Savetu PG Povelje nastao rascep. Zemlja i VIZA su od sve više marsovskih PG zahtevale da potpišu nove ograničavajuće sporazume, povoljne za Zemlju. Veće PG bile su izložene još jačem embargu, a neke su se spojile, suočene s kobnim iscrpljivanjem fondova - bankrotstvom. Čak su i najveće PG, koje nisu bile pogođene, shvatile da sistemu nezavisnih porodica preti propast; da će solidarnost pred spoljašnjim pritiskom uskoro postati nužnost, ne izbor.
<BR>&nbsp;&nbsp;&nbsp;&nbsp;&nbsp;Moja prva molba za naukovanje kod predstavnika bila je odbijena. Premestila sam se iz Darija natrag na MUS i nastavila studije u znatno smanjenoj školi vladavine i upravljanja. Šest meseci kasnije ponovo sam se prijavila za naukovanje, i ponovo bila odbijena.
<BR>&nbsp;&nbsp;&nbsp;&nbsp;&nbsp;Bitras Madžumdar, predstavnik PG Madžumdar i moj treći ujak, pozvan je na Zemlju potkraj 2172, M. G. 53, da svedoči pred Senatom Sjedinjenih Država Zapadne Hemisfere. Bitrasovo svedočenje moglo se i prenositi, što bi nam uštedelo mnogo novca. Političari i predstavnici retko govore javno bez pripreme. Ali to je bila poslovična Zemljina osionost.
<BR>&nbsp;&nbsp;&nbsp;&nbsp;&nbsp;VIZA - Velika Istočno-Zapadna Alijansa - pojavila se kao najveća ekonomska i politička sila na Zemlji. U okviru VIZA-e, Sjedinjene Države su zadržale položaj prvog među jednakima. Ipak, na Marsu je vladalo opšte uverenje da VIZA koristi Sjedinjene Države kako bi pokazala svoje veliko nezadovoljstvo što Mars slabo napreduje ka ujedinjenju. Stoga su Sjedinjene Države htele da pregovaraju neposredno sa nekim uticajnim Marsovcem i da od njega dobiju neposredno svedočenje.
<BR>&nbsp;&nbsp;&nbsp;&nbsp;&nbsp;Na neki izopačen način, sve to je izgledalo vrlo romantično i pustolovno; a da su svi bili praktični, meni verovatno nikad ne bi bila ponuđena mogućnost da odem na Zemlju. Čak je i najodaniji crveni zec na Zemlju gledao sa strahopoštovanjem. Šta god mislili o njenoj despotskoj politici, grozničavoj ljubavi prema tehnologiji, zastrašujućem mnoštvu bioloških eksperimenata, njenom neverovatnom svetskom duhu, na Zemlji je čovek mogao da napolju šeta nag, a svi smo želeli da to probamo bar jednom.
<BR>&nbsp;&nbsp;&nbsp;&nbsp;&nbsp;I tako, pošto sam dvaput odbijena, ja sam se ponovo prijavila, a ovog puta, verujem - mada to ona nikad nije priznala - majka je potegla neke veze. Moja prijava je dospela dalje nego ikad ranije, sa mnom su razgovarali na nekoliko sve viših nivoa - i najzad mi je stavljeno do znanja da sam ozbiljno uzeta u obzir.
<BR>
<BR>&nbsp;&nbsp;&nbsp;&nbsp;&nbsp;Čarls i ja smo se te decenije poslednji put videli 2173. Čekajući da moja prijava bude rešena, celo tromesečje sam provela kao službenik u Odiseju i radila u kancelariji Bet Irvajn Šarp, posrednice za Veliku Tarzu. Raditi za Šarpovu predstavljalo je značajno iskustvo; to što sam dobila taj posao, mislila je majka, bilo je znak velike blagonaklonosti PG.
<BR>&nbsp;&nbsp;&nbsp;&nbsp;&nbsp;Otišla sam na narodnu igranku, organizovanu da bi se prikupila sredstva za novoosnovani Istraživački Univerzitet u Tarzi, koji je već bio svetla tačka marsovske teorijske nauke, kao i središte marsovskog istraživanja mislilaca.
<BR>&nbsp;&nbsp;&nbsp;&nbsp;&nbsp;Čarls je bio tamo, u društvu jedne mlade žene čiji mi se izgled nije dopao. Spazili smo jedno drugo pod providnom, trakama ukrašenom kupolom, podignutom za tu priliku na jednom neobrađenom polju.
<BR>&nbsp;&nbsp;&nbsp;&nbsp;&nbsp;Ja sam nosila veoma izazovnu haljinu, koja je isticala ono što se nije moralo isticati. Čarls je na sebi imao univerzitetsku uniformu: zelenu rolku i tamnosive pantalone. Uspeo je da se izvuče iz kandži svoje prijateljice, i mi se obresmo licem u lice kraj stola prekrivenog svežim, novoproizvedenim povrćem. Rekao mi je da divno izgledam. Pohvalila sam njegovu odeću, ali neiskreno; bila je užasna. On je delovao spokojno, ali ja sam bila nervozna. Još sam osećala krivicu zbog onog što se među nama dogodilo; krivicu, i još nešto. Njegova blizina izazivala je u meni nelagodnost, ali još sam o njemu mislila kao o prijatelju.
<BR>&nbsp;&nbsp;&nbsp;&nbsp;&nbsp;"Prijavila sam se za naukovanje kod predstavnika. Volela bih da idem na Zemlju", rekoh. "Ima dobrih izgleda da to i dobijem. Možda ću ići na Zemlju sa svojim ujakom Bitrasom."
<BR>&nbsp;&nbsp;&nbsp;&nbsp;&nbsp;Čarls reče kako mu je drago zbog mene, ali natmureno dodade: "Ako to dobiješ, otići ćeš na dve godine. Jedna marsovska godina."
<BR>&nbsp;&nbsp;&nbsp;&nbsp;&nbsp;"Proleteće", rekoh.
<BR>&nbsp;&nbsp;&nbsp;&nbsp;&nbsp;On je izgledao sumnjičav. "Rekao sam ti da ću uvek biti spreman da budem tvoj partner", reče.
<BR>&nbsp;&nbsp;&nbsp;&nbsp;&nbsp;"Ne bi se moglo reći da si čekao", rekoh, a od trenutne poplave besa i zbunjenosti lice mi se zažarilo i ton postao oštriji.
<BR>&nbsp;&nbsp;&nbsp;&nbsp;&nbsp;Čarls je sad bio okretniji i iskusniji s ljudima. "Ti baš nisi pružala mnogo ohrabrenja."
<BR>&nbsp;&nbsp;&nbsp;&nbsp;&nbsp;"Uopšte se nisi javljao", rekoh.
<BR>&nbsp;&nbsp;&nbsp;&nbsp;&nbsp;On odmahnu glavom. "Ti si rekla zbogom, sećaš se? Imam i ja neko zrnce ponosa. Računao sam da ćeš mi se javiti ako se predomisliš."
<BR>&nbsp;&nbsp;&nbsp;&nbsp;&nbsp;"To je prilično uobraženo", odvratih. "Veze su uvek uzajamne."
<BR>&nbsp;&nbsp;&nbsp;&nbsp;&nbsp;Napregao se iz sve snage da kaže nešto što nije želeo, i sklonio pogled. "Tvoj svet je postao prevelik za mene. Čekanje nije izgledalo praktično."
<BR>&nbsp;&nbsp;&nbsp;&nbsp;&nbsp;Ja sam samo zurila u njega.
<BR>&nbsp;&nbsp;&nbsp;&nbsp;&nbsp;"Ti si sazrela, postaješ sve ono što sam znao da ćeš postati. Želim ti sve najbolje. Uvek ću te voleti."
<BR>&nbsp;&nbsp;&nbsp;&nbsp;&nbsp;On se nakloni, okrete i udalji se, ostavljajući me sasvim smetenu. Prišla sam mu kao starom prijatelju, a on je poveo razgovor o toj neprijatnoj temi, za koju sam mislila da smo je oboje prevazišli, i to upravo kad sam mu saopštila ono što je verovatno bilo najveći uspeh u mom mladom životu. Tako otvorena emotivna ucena zasluživala je moj najdublji prezir.
<BR>&nbsp;&nbsp;&nbsp;&nbsp;&nbsp;Žustrim korakom prešla sam preko polja zastrtog nakatranisanim platnom i, prislonivši dlan na vrata, ušla u toalet. Tu sam zastala kraj slavine iz koje je tekao tanak mlaz, i zagledala se u okruglo ogledalo, ljutito se pitajući zašto se osećam tako grozno, tako tužno.
<BR>&nbsp;&nbsp;&nbsp;&nbsp;&nbsp;'Dobro da sam ga se otarasila', pokušala sam da ubedim samu sebe.
<BR>
<BR>&nbsp;&nbsp;&nbsp;&nbsp;&nbsp;Čarls mi se oduvek dopadao, u njemu nikad nisam nalazila nešto čemu se ne bih divila. Čak ni sad, posle jednog veka koji je proveo između mene i nje, ne mogu sebe da nateram da tu mladu ženu nazovem glupačom.
<BR>&nbsp;&nbsp;&nbsp;&nbsp;&nbsp;Sve ovo pričam kao beznačajan uvod u nešto što ni Čarls ni ja nismo mogli zamisliti. Osvrćući se sad unatrag, vidim neumorni sled zbivanja koji je tokom narednih sedam marsovskih godina narastao u najveći događaj u ljudskoj istoriji.
<BR>&nbsp;&nbsp;&nbsp;&nbsp;&nbsp;Beznačajan bol, beznačajni životi. Drhtaj čestica prašine koji se pretvara u oluju.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
