<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2182-2183. (M. G. 59.)
<P>&nbsp;&nbsp;&nbsp;&nbsp;&nbsp;Spolja gledano, društveno ustrojstvo Marsa - to gde su ljudi živeli, s kim su se družili - nije se mnogo promenilo. Najveća uskomešanost zavladala je među zvaničnicima tek rođene vlade, koji su se jatili širom Marsa kao ptice u potrazi za gnezdom. Gnezdo je nađeno, izabrano bez mnogo formalnosti od strane privremene predsednice. Ti Sandra je odabrala Skjaparelijev Basen između Arabija Tere i Tere Meridijani, i mala stanica Mnoga Brda uzavrela je od aktivnosti. To će biti prestonica Marsa.
<BR>&nbsp;&nbsp;&nbsp;&nbsp;&nbsp;Ovako veličanstven naziv zahtevao je više od kopanja tunela i podizanja kupola; nalagao je nov arhitektonski preporod, nešto što bi zadivilo čitav sistem i poslužilo kao simbol nove republike. Sve porodice u republici htele su da prilože sredstva i znanje. Teškoća je bila odabrati iz obilja oduševljenja i saveta.
<BR>&nbsp;&nbsp;&nbsp;&nbsp;&nbsp;Privremena zakonodavna vlast stvorila je službu nazvanu Tačka Jedan i poverila joj dvostruki zadatak: bezbednost izvršnih organa i prikupljanje informacija za vladu u celini. Ti Sandra je razmišljala o tome da će ovi zadaci konačno morati da budu razdvojeni, ili će se pojaviti nov ogranak vlade - 'Ogranak za spletkarenje i zabijanje noža u leđa.' Dosad su, međutim, stvari tekle glatko.
<BR>&nbsp;&nbsp;&nbsp;&nbsp;&nbsp;U skučenim upravnim prostorijama u Mnogim Brdima, razgovarala sam sa Ti Sandrom o kraju naše vlade i prelasku na izabranu vladu. Nadala sam se da ću nastaviti da radim s Olimpljanima, bar dok ne bude osnovana potpuno sposobna Služba za naučna istraživanja; pomenula sam da bih ugradila pojačanje. Ti Sandra je izrazila zanimanje za vrstu pojačanja koju bih koristila - još nisam odlučila - a potom je na videlo iznela sopstveno iznenađenje.
<BR>&nbsp;&nbsp;&nbsp;&nbsp;&nbsp;Predsednica je koračala duž displeja koji je ispunjavao čitav zid predsedničke kancelarije. Medijske veze tek što su bile uspostavljene prethodnog dana. Na novom displeju trenutno su se mogle pozvati projektovane statistike za veliki deo Marsa, kao i pristupi svim javnim mrežama. Posvećeni mislioci vršili su pretrage slika i zamisli na svim Litvidovim komunikacijama i neprestano su prikazivali raspoloženje planete. Nadali smo se da ćemo moći da kupimo slične (iako manje sveobuhvatne) usluge za ostale delove Trojne Federacije, uključujući Zemlju.
<BR>&nbsp;&nbsp;&nbsp;&nbsp;&nbsp;Naš razgovor je skrenuo na predstojeće izbore. "Ne stojimo tako loše, da znaš", reče ona. "Jesi li videla liste?"
<BR>&nbsp;&nbsp;&nbsp;&nbsp;&nbsp;Mnoštvo kandidata se prijavilo, ali nijedan nije izgledao naročito omiljen u predizbornom glasanju.
<BR>&nbsp;&nbsp;&nbsp;&nbsp;&nbsp;"Videla sam ih", rekoh.
<BR>&nbsp;&nbsp;&nbsp;&nbsp;&nbsp;"Kad bismo se prijavile, verovatno bismo pobedile", odvrati ona duboko uzdahnuvši.
<BR>&nbsp;&nbsp;&nbsp;&nbsp;&nbsp;Ukočila sam se. "Ozbiljno tako misliš?"
<BR>&nbsp;&nbsp;&nbsp;&nbsp;&nbsp;Ti Sandra se nasmeja i zagrli me. "Šta treba da radimo, da pokažemo časnu marsovsku uzdržanost i povučemo se na svoje farme, da kao stariji državnici savetujemo slabije političare?"
<BR>&nbsp;&nbsp;&nbsp;&nbsp;&nbsp;"Meni se to čini dobro", rekoh.
<BR>&nbsp;&nbsp;&nbsp;&nbsp;&nbsp;Ti Sandra uzvrati s neodobravanjem. "Ti si obeležila svoju teritoriju. Hoćeš da pratiš Čarlsa Frenklina."
<BR>&nbsp;&nbsp;&nbsp;&nbsp;&nbsp;Zaprepašćeno sam je pogledala.
<BR>&nbsp;&nbsp;&nbsp;&nbsp;&nbsp;"Mislim, naravno, ono što on radi."
<BR>&nbsp;&nbsp;&nbsp;&nbsp;&nbsp;Retko sam se ljutila na predsednicu, ali sad mi je krv uzavrela. "To nije makar šta. Ako se ne usmeri kako treba, to je najveći izvor nevolja s kojim ćemo se sresti, godinama."
<BR>&nbsp;&nbsp;&nbsp;&nbsp;&nbsp;"Znam", odgovori Ti Sandra, pomirljivo podigavši ruke. "Ježim se kad mislim o tome. A ne znam ko bi bio bolji od tebe da nadgleda projekat. Ali... Šta te navodi na pomisao da će sasvim sveža grupa izabranih zvaničnika biti tako mudra?"
<BR>&nbsp;&nbsp;&nbsp;&nbsp;&nbsp;"Ja ću im pomoći", rekoh.
<BR>&nbsp;&nbsp;&nbsp;&nbsp;&nbsp;"Šta ako oni odbiju tvoju pomoć?"
<BR>&nbsp;&nbsp;&nbsp;&nbsp;&nbsp;Ta mogućnost nije mi pala na um.
<BR>&nbsp;&nbsp;&nbsp;&nbsp;&nbsp;"Izbori su neizvesna stvar", reče Ti Sandra. "Nismo dokazali da znamo kako da to obavimo na Marsu. Najosetljiviji trenutak je prelaz."
<BR>&nbsp;&nbsp;&nbsp;&nbsp;&nbsp;"Prelaz osujećuju vođe koje ne žele da se odreknu vlasti", podsetih je.
<BR>&nbsp;&nbsp;&nbsp;&nbsp;&nbsp;"A zbrku u njemu prave vođe koje ne umeju da vladaju", odvrati ona.
<BR>&nbsp;&nbsp;&nbsp;&nbsp;&nbsp;"Ti bi htela da se ja kandidujem s tobom?"
<BR>&nbsp;&nbsp;&nbsp;&nbsp;&nbsp;"Uzdam se u tebe", reče ona. "A... dala bih ti Olimpljane kao tvoj poseban problem. Bilo bi šteta prosuti toliki novac na pojačanje, a onda sedeti napolju, zavirujući unutra."
<BR>&nbsp;&nbsp;&nbsp;&nbsp;&nbsp;Razmišljala sam na trenutak. To što ću biti deo istorije značilo mi je mnogo manje od izbavljanja Marsa iz zastrašujućeg vremena. Da bih prihvatila njenu ponudu, moraću da se odreknem više slobodnog vremena sa Ilajom, više godina svog privatnog života. Ali Ti Sandra bila je u pravu. Većina kandidata koji su se prijavili nisu bili naročiti. Mi smo bar imale neko iskustvo.
<BR>&nbsp;&nbsp;&nbsp;&nbsp;&nbsp;Lični obziri morali su se potisnuti u stranu; gde bih mogla biti od najveće koristi? Ponadala sam se da ću moći da ponudim stručno znanje i zadržim se podalje od ubitačnog napora zvaničnog položaja.
<BR>&nbsp;&nbsp;&nbsp;&nbsp;&nbsp;"Ne izgledaš oduševljena", reče Ti Sandra.
<BR>&nbsp;&nbsp;&nbsp;&nbsp;&nbsp;"Muka mi je", odgovorih, samo malo preuveličavajući.
<BR>&nbsp;&nbsp;&nbsp;&nbsp;&nbsp;"Najbolje su one vođe koje najmanje žele da vode", reče Ti Sandra.
<BR>&nbsp;&nbsp;&nbsp;&nbsp;&nbsp;"U to ne verujem ni na trenutak", odgovorih.
<BR>&nbsp;&nbsp;&nbsp;&nbsp;&nbsp;"To je dobar slogan", reče ona. "Jesi li sa mnom?"
<BR>&nbsp;&nbsp;&nbsp;&nbsp;&nbsp;Premišljala sam u tišini. Ti Sandra je strpljivo stajala, visoko i široko drvo od žene, čije je prisustvo ispunjavalo sobu, a koje sam zavolela kao majku.
<BR>&nbsp;&nbsp;&nbsp;&nbsp;&nbsp;Klimnuh glavom i nas dve čvrsto stegnusmo ruku jedna drugoj.
<BR>&nbsp;&nbsp;&nbsp;&nbsp;&nbsp;Izvan svake sumnje, sad sam bila političar.
<BR>
<BR>&nbsp;&nbsp;&nbsp;&nbsp;&nbsp;Najbolje mesto da se izabere, kupi i ugradi pojačanje bio je Šinkton. Posavetovala sam se s Čarlsom o tome koja je marsovska vrsta najbolja i koji bi nivo odgovarao mojim potrebama. "Nešto manje od minimislioca", predložio je on, "a više od litvidovskog opterećenja. Najbolji u toj klasi je nacrt Markusa Pribilova, zaštićen preko PG Va Ming. Košta dve stotine hiljada trojnih dolara, ali mogu da ti obezbedim popust."
<BR>&nbsp;&nbsp;&nbsp;&nbsp;&nbsp;Upitala sam zašto on nikad nije ugradio pojačanje. "Neću da kažem da mi ne bi dobro došlo", odgovorio je. "Ali za stvaralački rad ona uopšte nisu tako korisna. Suviše su čvrsta i pravolinijska."
<BR>
<BR>&nbsp;&nbsp;&nbsp;&nbsp;&nbsp;Šinkton se malo promenio tokom prethodnih šest godina. Preovladavala je atmosfera jeftine zabave i studentske hrane; arhitektura je i dalje oličavala ono najgore što je Mars mogao da ponudi. Ali u jugozapadnoj četvrti nikla je nova oblast, za snabdevanje studenata i fakulteta koji su hteli da se nadmeću sa zemaljskim učenjacima.
<BR>&nbsp;&nbsp;&nbsp;&nbsp;&nbsp;Oduvek je bilo Marsovaca koji su koristili pojačanja. Najpre su stanovništvo vodili ekonomisti, kasnije matematičari, fizičari, sociolozi, i najzad lekari. Ali sad su u Šinkton dolazili Marsovci koji nisu imali posebne profesionalne potrebe. Prodaja pojačanja na MUS-u udvostručila se u poslednje tri godine.
<BR>&nbsp;&nbsp;&nbsp;&nbsp;&nbsp;Stavovi su se menjali. Mars je postajao sve više nalik na Zemlju; kroz dvadeset godina, mislila sam, možda ćemo ih dostići.
<BR>&nbsp;&nbsp;&nbsp;&nbsp;&nbsp;Uzela sam kratak odmor da bih otputovala u Šinkton. Tamo sam sa strepnjom posetila Pribilovljevu ordinaciju. Bila je uređena u stilu moderne stare naseobine, odražavajući dovitljivost marsovskih nacrta iz vremena robne oskudice, ali sa crtom lake podrugljivosti. Stil mi se dopao, ali nije ublažio moju nervozu.
<BR>&nbsp;&nbsp;&nbsp;&nbsp;&nbsp;Ljudska sekretarica, ženstvena i majčinski nastrojena, vrlo konzervativna, podvrgla me je brzom medicinskom pregledu i proverila moj status. Zatim me je otpratila u povučenu radnu sobu doktora Pribilova. On je stajao kraj vrata kad sam ušla, čvrsto mi stegao ruku i seo na hoklicu, ponudivši mi udobnu stolicu u osvetljenom krugu. Ostatak sobice bio je u senci, uključujući i Pribilova.
<BR>&nbsp;&nbsp;&nbsp;&nbsp;&nbsp;Doktor je bio otprilike mojih godina, ozbiljnih crta lica, visokog čela, melanozno potamnele kože; privlačan na učenjački način. Nosio je jednostavno odelo i tunelske čizme. Džep za pločicu bio je upadljivo odsutan; on je svoju pločicu nesumnjivo nosio unutra.
<BR>&nbsp;&nbsp;&nbsp;&nbsp;&nbsp;"Napravili ste zanimljiv izbor, gospođo potpredsednice", poče Pribilov. "Nema mnogo političara koji se odlučuju za osobeno naučno pojačanje. Ranije niste pokazivali mnogo zanimanja za ove teme... Smem li da pitam zašto ste sad zainteresovani?"
<BR>&nbsp;&nbsp;&nbsp;&nbsp;&nbsp;Učtivo sam se nasmešila i odmahnula glavom. "Stvar je, zapravo, lične prirode", rekoh.
<BR>&nbsp;&nbsp;&nbsp;&nbsp;&nbsp;"Hobi-pojačanje ne zadovoljava uvek", obavesti me Pribilov, premestivši se na hoklici. "Pravo profesionalno, pak, zahteva pozamašnu količinu motivacije i usredsređivanja. Model koji ste tražili... Dosad nisam nijedan ugradio. To je verzija jednog zemaljskog pojačanja koja se čak i tamo retko ugrađuje."
<BR>&nbsp;&nbsp;&nbsp;&nbsp;&nbsp;"Zašto morate da znate?" upitah.
<BR>&nbsp;&nbsp;&nbsp;&nbsp;&nbsp;"To nije samo radoznalost, gospođice Madžumdar", odgovori Pribilov. "Moraćemo da uskladimo vaš neuronski sklop sa pojačanjem, a ovaj model najbolje radi samo u određenom okviru sklopnih komplemenata. Mislim da ćete se uskladiti..."
<BR>&nbsp;&nbsp;&nbsp;&nbsp;&nbsp;"To sam utvrdila pre nego što sam došla ovamo", rekoh mu.
<BR>&nbsp;&nbsp;&nbsp;&nbsp;&nbsp;"Da. Ali ovo pojačanje svejedno zahteva popriličnu pažnju. Ono je agresivnije, kako mi kažemo. Neki bi rekli da se nameće."
<BR>&nbsp;&nbsp;&nbsp;&nbsp;&nbsp;"Kako?" upitah.
<BR>&nbsp;&nbsp;&nbsp;&nbsp;&nbsp;"Najpre, ono će vam izmeniti vidne centre moždane kore, stvarajući neposrednu vezu između matematičke mašte i unutarnje vizualizacije. To nije trajna promena, ali ako zadržite pojačanje duže od tri godine, pa ga uklonite, imaćete mučno razdoblje privikavanja."
<BR>&nbsp;&nbsp;&nbsp;&nbsp;&nbsp;"Povlačenje", rekoh.
<BR>&nbsp;&nbsp;&nbsp;&nbsp;&nbsp;"Neki to tako opisuju. Sa pojačanjem ćete malo drugačije razmišljati, malo više analitički, o nekim stvarima. Čak i društvene odnose možete sagledati u novoj svetlosti."
<BR>&nbsp;&nbsp;&nbsp;&nbsp;&nbsp;"Vama kao da je nelagodno zbog mog izbora, doktore", rekoh.
<BR>&nbsp;&nbsp;&nbsp;&nbsp;&nbsp;"Ni najmanje. Samo hoću da moje mušterije shvate mogućnosti i ograničenja. Ako imate dovoljnu motivaciju, uklopiće se dobro. Ali ako nemate..."
<BR>&nbsp;&nbsp;&nbsp;&nbsp;&nbsp;"Imam", rekoh.
<BR>&nbsp;&nbsp;&nbsp;&nbsp;&nbsp;"U redu. Da vam opišem raspoložive nivoe. Ova jedinica je standardne veličine, ali za razliku od pojačanja zasnovanog na čistim podacima, sadrži mnoštvo algoritama za rešavanje problema. Koncepte i jednačine za neposredno pozivanje iz pamćenja, kao i pomoćne neuronske mreže za visoko razmišljanje. Nećete postati naučni genije, ali ćete razumeti o čemu geniji govore i imaćete divnu kutiju s alatom za istraživanje mnoštva raznih tema, usredsređujući se na fizičku teoriju."
<BR>&nbsp;&nbsp;&nbsp;&nbsp;&nbsp;"Savršeno", rekoh.
<BR>&nbsp;&nbsp;&nbsp;&nbsp;&nbsp;"Kao što ste tražili, ovaj model biće usavršen da uključi najnovija saznanja, a možete učitati dopunske podatke iz spoljnjih mreža. U stvari, možemo da vam obezbedimo pretplatu na niz osnovnojezičkih usluga."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;Pribilov se načas upilji u mene, a zatim reče: "Postupak je, razume se, bezbolan. Pojačanje se postavlja potkožno, blizu otvora potiljačne kosti, u obloženom hiperimunom omotaču. Nano vlakna će za jedan sat od ugrađivanja stvoriti neuronske veze, i vi bi trebalo da poboljšane sposobnosti - u svakom slučaju, poboljšano znanje - osetite u roku od dvadeset četiri sata. Trebaće mi višestruki formulari za pristanak, kreditna dozvola i saglasnost da obezbedim svakodnevne izveštaje o vašem napretku u prvih deset dana. Pojačanje ima sopstvenu dijagnostiku, i sve što treba da uradite jeste da prenesete izveštaj preko spoljnje mreže. Neizveštavanje poništava sva jemstva."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Primenjuje se, naravno, poseban odnos doktor-pacijent", reče Pribilov.
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Kad biste želeli postupak?"
<BR>&nbsp;&nbsp;&nbsp;&nbsp;&nbsp;"Što pre", odgovorih.
<BR>&nbsp;&nbsp;&nbsp;&nbsp;&nbsp;"Dobro. Ja lično obavljam sva postavljanja i ugrađivanja. Da li će vam odgovarati sutra u petnaest sati?"
<BR>
<BR>&nbsp;&nbsp;&nbsp;&nbsp;&nbsp;Sutradan sam se, uzrujanija no ikad, vratila u ordinaciju i legla potrbuške na udoban ležaj u sumračnoj sobi. Krug svetlosti pojavio se iznad mog vrata, a jedan mali arbajter došao je na mesto i ljupke, savitljive ruke nežno prislonio na moj potiljak.
<BR>&nbsp;&nbsp;&nbsp;&nbsp;&nbsp;Pribilov mi je pokazao pojačanje: pljosnat, tanak, jantarski crn disk, jedva centimetar u prečniku. Osim kodiranog proizvodnog znaka na poleđini, nije bilo upadljivih odlika. Pre ugradnje, Pribilov je zaronio majušni disk u nanopunjenje, oživljujuću hranljivu masu, a zatim ga stavio u vođicu. Zatvorila sam oči i odspavala oko pet minuta. Postupak je bio brz i nije boleo.
<BR>&nbsp;&nbsp;&nbsp;&nbsp;&nbsp;Iz ordinacije sam izišla osećajući se kao da sam izgubila drugu vrstu nevinosti, izneverivši svoje telo i majku koja mi ga je dala. Pitala sam se da li ću reći ocu; Ilaja će znati, i Čarls, ali zašto moju promenu otkrivati bilo kome drugom? Posle nekoliko sati, zastidela sam se zbog svoje glupe konzervativnosti; ali mračno raspoloženje je ostalo.
<BR>&nbsp;&nbsp;&nbsp;&nbsp;&nbsp;A onda je počeo da se menja način na koji sagledavam svet.
<BR>
<BR>&nbsp;&nbsp;&nbsp;&nbsp;&nbsp;Stari prijatelji, stari protivnici i stara, vrlo protivurečna poznanstva počeli su da se vraćaju u moj život i da ostavljaju sveže tragove. Dijanu Džoharu nisam videla tri godine, ali moja pločica primila je poruku od nje dok sam bila u ordinaciji doktora Pribilova. Razgovarale smo preko komsata dok sam se spremala da napustim sobu u Šinktonu, koju sam iznajmila za operaciju pojačanja.
<BR>&nbsp;&nbsp;&nbsp;&nbsp;&nbsp;Proći ću kroz Dijaninu domaću stanicu, Mispek Mur, tokom ustavne kampanje u Mariner Veliju. Tamo će me čekati Ilaja. Posle susreta s Litvidovim reporterima, imaćemo slobodno popodne i veče; razdragano smo ugovorile večeru.
<BR>&nbsp;&nbsp;&nbsp;&nbsp;&nbsp;"Tako je divno ponovo razgovarati s tobom!" ushićeno reče Dijana. "Toliko sam se ustezala da ostavim poruku - mislila sam da ćeš pomisliti, znaš, da ja tražim uticaj ili tako nešto. Kaseja, šta si sve uradila!"
<BR>&nbsp;&nbsp;&nbsp;&nbsp;&nbsp;"Nije loše za nekog ko previše razmišlja, a?"
<BR>&nbsp;&nbsp;&nbsp;&nbsp;&nbsp;Dijana se nasmeja. "Nimalo nalik na nekadašnje radikalne studente koji su se borili protiv centralista."
<BR>&nbsp;&nbsp;&nbsp;&nbsp;&nbsp;"Jesi li i ti promenila ploču, Dijana?"
<BR>&nbsp;&nbsp;&nbsp;&nbsp;&nbsp;"Kaseja, ja sam tako ugledna. Čak sam radila i u Marinerskom ustavnom odboru. Jesmo li mi stvarno centralisti? Je li to moguće?"
<BR>&nbsp;&nbsp;&nbsp;&nbsp;&nbsp;"Koristićemo neki drugi naziv, važi?"
<BR>&nbsp;&nbsp;&nbsp;&nbsp;&nbsp;"I udata sam. Više od zakonite veze... stvarno više. Došla sam u Štajnburg-Leške. Prešla sam u novi reformisani judaizam. Upoznaćeš Džozefa. On je veoma poseban."
<BR>&nbsp;&nbsp;&nbsp;&nbsp;&nbsp;"I tebi će se dopasti Ilaja. Stvari su se zaista promenile, Dijana."
<BR>&nbsp;&nbsp;&nbsp;&nbsp;&nbsp;Utanačile smo dogovor i isključile se. Sedela sam na jedinoj stolici u sobi, pakovala torbu podno nogu i razmišljala o prirodi vremena. Nisam bila mnogo stara, tek petnaest godina, ali mereći vreme kao niz znamenitih događaja, izgledala sam sasvim drevna.
<BR>&nbsp;&nbsp;&nbsp;&nbsp;&nbsp;Glava mi se ispunila vremenom kao odrazom kretanja, sudijom promena, prenosiocem i rasipnikom informacija; vreme je ono što ostaje kad se ništa ne dešava, vreme je udaljenost između onda i sada; vreme zabeleženo u izmaglici raznobojnih jednačina, savitljivo, nepostojeće za čestice bez mase, za njih večno sada i svemir pljosnat i prav poput lista hartije.
<BR>&nbsp;&nbsp;&nbsp;&nbsp;&nbsp;Tada sam prepoznala znake: pojačanje se uklapalo i obaveštavalo, podešavajući oblasti zajedničkih informacija i sposobnosti u mom mozgu. Postupak je bio bezbedan - milijarde ljudi na Zemlji i nekoliko stotina hiljada na Marsu prošlo je kroz to; neki, kao Orijana, na desetine puta. Ali za mene je to bilo nepoznato i u isti mah uznemirujuće i hipnotično.
<BR>&nbsp;&nbsp;&nbsp;&nbsp;&nbsp;Izgubila sam čitav sat na toj stolici, u tom bezličnom Šinktonskom sobičku, naprosto premišljajući o kretanju, o gravitaciji, kao i o tome kako pritisak na zid znači da zid uzvraća pristisak istom jačinom. Mozgala sam o ugaonom momentu i obrtnoj sili kao analogonima pravolinijskog linearnog momenta i sile, i mislila o tome kako se točak, podvrgnut sili okomitoj u odnosu na njegovu osu, ponaša kad se ne okreće i kad se okreće. Razlagala sam fizičke sisteme na sastavne delove i posmatrala te delove u njihovom kretanju, prateći promene u njihovim najjednostavnijim osobinama, i kako te promene utiču na širi sistem.
<BR>&nbsp;&nbsp;&nbsp;&nbsp;&nbsp;Zureći u metabolički tepih, u mašti sam pratila putanju fotona koji prolazi kroz prozirno vlakno, usporavajući i odjekujući. Videla sam sve moguće putanje fotona kako se stiču u stvarnoj putanji, zbir preko istorija, i kako foton izranja na drugoj strani vlakna uz vrhunsku uštedu energije i kretanja, najmanja akcija, najkraće vreme.
<BR>&nbsp;&nbsp;&nbsp;&nbsp;&nbsp;Čitava soba, oskudno nameštena i sumorna, postala je magla sila, podjednako zadivljujuća kao zabava prepuna ljudi koji razgovaraju. Iza prividne spoljašnjosti elektromagnetnih međudejstava - svega što ću ikad dodirnuti, videti, pomirisati, ili osetiti čulima - ležala je beskrajno moćna praznina, bogatija i neobičnija od materije i energije, pozadina na kojoj je moje biće bilo tako ovlašno naslikano da je bilo zanemarljivo... pa ipak, ja sam videla i, gledajući, davala tom sklopu oblik i smisao.
<BR>&nbsp;&nbsp;&nbsp;&nbsp;&nbsp;Otrgla sam se iz sanjarenja, ustala, dograbila kofer i naredila vratima da se otvore. Dok sam koračala niz hodnik, pokušavala sam da zaustavim poplavu saznanja.
<BR>&nbsp;&nbsp;&nbsp;&nbsp;&nbsp;Da li je Čarls sve vreme ovako razmišljao i video?
<BR>
<BR>&nbsp;&nbsp;&nbsp;&nbsp;&nbsp;Republička informativna služba zakazala mi je tri intervjua u rasponu od šest sati, koji su počinjali petnaest minuta po mom dolasku u Mispek Mur. Ilaja me brzo steže dok smo izlazili na platformu za šatlove, u mlaz toplog, vlažnog vazduha iz farmi proteina. Mispek Mur bavio se samo mršavom proizvodnjom proteina i kopanjem ugljenične rude. "Sad si sama", prošaputa mi na uho. "Ja mrzim svetlosti pozornice."
<BR>&nbsp;&nbsp;&nbsp;&nbsp;&nbsp;"Hvala ti", rekoh žalostivo. "Uživaj u prizorima." Njega će povesti u obilazak sasvim običnih naslaga fosila u Mispek Muru, dok ja budem sa reporterima. Njegovo prisustvo bilo je podjednako formalno i političko kao i moje, ali smo se ipak pretvarali da je Ilaja iznad te gužve.
<BR>&nbsp;&nbsp;&nbsp;&nbsp;&nbsp;Informativni službenik koji me je pratio predstavi dva reportera iz Marsovsko-Trojnog Infotima, umerene, ali uticajne Litvidovske firme koja je naglasak stavljala na suštinu i otkrića. Dotad sam samo jednom imala intervju s reporterima MTI. Bilo je teško.
<BR>&nbsp;&nbsp;&nbsp;&nbsp;&nbsp;Službenik, prijatan mladić brakom povezan sa PG Klajn, uveo je reportere i mene u neugledan salon.
<BR>&nbsp;&nbsp;&nbsp;&nbsp;&nbsp;Reporteri behu došli iz Severnog Noakisa srednje brzim vozom, put od osam sati kroz ravnicu izbrazdanu kraterima. Nisu izgledali dobro raspoloženi.
<BR>&nbsp;&nbsp;&nbsp;&nbsp;&nbsp;Seli smo na pohabane divane, a stariji od dvoje reportera stavi svoju pločicu na sto između nas, uključivši ton i video. Mlađa, nervozna žena guste, crne kose započe s pitanjima.
<BR>&nbsp;&nbsp;&nbsp;&nbsp;&nbsp;"Vaša privremena vlada ima još dva meseca da Kejletete i ostale disidentske PG uvede u zajednicu", reče ona. "Među nekim članovima prelaznog tima bilo je govora da Kejletetima samo treba dati podsticaj, a da vi gajite ličnu netrpeljivost prema Ahmedu Kraunu Najdžeru."
<BR>&nbsp;&nbsp;&nbsp;&nbsp;&nbsp;Uzvila sam obrvama i nasmešila se, zatim brzo odlučila da predupredim ono što je mlada žena zasigurno smatrala sjajnim pravcem istraživanja. "Gospodin Kraun Najdžer jednom je predstavljao Fričajld Dobl i upravljao zatvaranjem grupe studenata na Marsovskom Univerzitetu Sinaj. Pretpostavljam da ste na to mislili?"
<BR>&nbsp;&nbsp;&nbsp;&nbsp;&nbsp;Reporterka klimnu glavom, očiju uperenih na plen.
<BR>&nbsp;&nbsp;&nbsp;&nbsp;&nbsp;"To je bilo odavno. Mars se promenio, ja sam se promenila..."
<BR>&nbsp;&nbsp;&nbsp;&nbsp;&nbsp;"Ali verujete li da se Kraun Najdžer promenio?" uključi se drugi reporter. Nagnuo se napred. Osećala sam se kao miš oko koga kruže jastrebovi.
<BR>&nbsp;&nbsp;&nbsp;&nbsp;&nbsp;"On je svakako napredovao u svetu", rekoh. "Napredovanje menja ljude."
<BR>&nbsp;&nbsp;&nbsp;&nbsp;&nbsp;"I vi mislite da vaša vlada može da radi s njim, da ga dovede u zajednicu pre izbora?" upita prvi reporter. Treći se, izgleda, zadovoljavao time da sluša i čeka pogodnu priliku.
<BR>&nbsp;&nbsp;&nbsp;&nbsp;&nbsp;"Naš cilj je potpuno učešće. Ne bismo voleli da Mars bude razjedinjen duže nego što je potrebno."
<BR>&nbsp;&nbsp;&nbsp;&nbsp;&nbsp;"Ali Kejleteti kažu da privremena vlada podržava projekte koji bi mogli ugroziti stabilnost u Trojnoj Federaciji", reče drugi reporter.
<BR>&nbsp;&nbsp;&nbsp;&nbsp;&nbsp;"To nisam čula."
<BR>&nbsp;&nbsp;&nbsp;&nbsp;&nbsp;"To je saopštenje Litvidima, predviđeno za emitovanje na spoljnjim mrežama i širokopojasnom Infotimu u dvadeset dva sata po srednjetrojnom vremenu." On mi pruži drugu pločicu sa porukom. Brzo sam je pročitala.
<BR>&nbsp;&nbsp;&nbsp;&nbsp;&nbsp;"Jeste li uspostavili vezu s Olimpljanima?" upita prvi reporter.
<BR>&nbsp;&nbsp;&nbsp;&nbsp;&nbsp;"To ni u kom slučaju nije na meni da kažem."
<BR>&nbsp;&nbsp;&nbsp;&nbsp;&nbsp;"Kako bi oni mogli ugroziti Trojnu Federaciju?"
<BR>&nbsp;&nbsp;&nbsp;&nbsp;&nbsp;Nasmejala sam se. "Ne znam."
<BR>&nbsp;&nbsp;&nbsp;&nbsp;&nbsp;"Mi smo, zapravo, malo istražili sve to", nastavi prvi reporter, "i otkrili smo da su Kejleteti finansirali te naučnike jedno vreme, pre nego što su prestali. Naučnici su otišli negde drugde - pretpostavlja se na MUS. U stvari, obratili su se vama, zar ne?"
<BR>&nbsp;&nbsp;&nbsp;&nbsp;&nbsp;"Izgleda da Kejleteti o tome znaju više nego ja", rekoh. "Jeste li razgovarali sa Kraunom Najdžerom?"
<BR>&nbsp;&nbsp;&nbsp;&nbsp;&nbsp;"Jesmo", odgovori treći reporter. "Nezvanično. On smatra da se privremena vlada ponaša veoma neozbiljno i da izaziva veliki pritisak sa Zemlje. Izgledao je uplašen."
<BR>&nbsp;&nbsp;&nbsp;&nbsp;&nbsp;"Ukoliko gospodin Kraun Najdžer želi da ozbiljno izrazi svoje stavove o bilo kom stvarnom ili izmišljenom pitanju, trebalo bi da razgovara neposredno s nama, ne preko spoljnje mreže."
<BR>&nbsp;&nbsp;&nbsp;&nbsp;&nbsp;Prvi reporter trepnu i klimnu glavom. "Kraun Najdžer nije glup. Šta pokušava da uradi?"
<BR>&nbsp;&nbsp;&nbsp;&nbsp;&nbsp;"Ni izdaleka ne mogu da pogodim", rekoh. Pogledah informativnog službenika i on spretno zaključi sastanak.
<BR>
<BR>&nbsp;&nbsp;&nbsp;&nbsp;&nbsp;Nije bilo posebnih udobnosti u malim stanicama kao što je Mispek Mur. U rasklimatanom taksiju koji se kretao kroz stare tunele, u kojima se posvuda osećao miris aktivnog nanoa, sličan mirisu kvasca, infoslužbenik me je oprezno pogledao i upitao: "Šta možemo da očekujemo?"
<BR>&nbsp;&nbsp;&nbsp;&nbsp;&nbsp;Sumorno sam odmahnula glavom. "Kraun Najdžer pokušava da potkopa izbore."
<BR>&nbsp;&nbsp;&nbsp;&nbsp;&nbsp;"Ima li još nešto što bi RIS trebalo da zna?" upita on.
<BR>&nbsp;&nbsp;&nbsp;&nbsp;&nbsp;"Zasad nema", rekoh. Naslonila sam se na kruto sedište i osetila kako me pojačanje golica. Sećanje na izveštaje Olimpljana mešalo se s mojom novom usavršenošću. Nova pitanja vrzmala su mi se po glavi. Stvorila sam sebi vidnu predstavu nekih jednačina u dokumentima koja je Čarls preneo na moju pločicu. Simboli su blesnuli u crvenoj, zelenoj i ljubičastoj boji, raspoređujući se u pojačanju i bivajući predstavljeni svesnom opažanju. Još nisam uživala u tom osećanju - bilo je uznemirujuće imati ovog moćnog stručnjaka privezanog neposredno i za svesno i za nesvesno razmišljanje.
<BR>&nbsp;&nbsp;&nbsp;&nbsp;&nbsp;Jednačine - koje sam i dalje samo nejasno razumevala, pošto priključci pojačanja još nisu duboko prodrli - stalno su ukazivale na neodređena neslaganja. Zatvorila sam oči, pokušavajući da uklonim te smetnje i razmišljam o Kraunu Najdžeru. Ali jednačine nisu htele da se uklone.
<BR>&nbsp;&nbsp;&nbsp;&nbsp;&nbsp;Tu ima još nešto.
<BR>&nbsp;&nbsp;&nbsp;&nbsp;&nbsp;Odmahnula sam glavom i prigušeno opsovala.
<BR>&nbsp;&nbsp;&nbsp;&nbsp;&nbsp;"Jeste li dobro?" upita službenik.
<BR>&nbsp;&nbsp;&nbsp;&nbsp;&nbsp;"Razmišljam", rekoh, najbolji odgovor koji sam u tom času mogla dati.
<BR>
<BR>&nbsp;&nbsp;&nbsp;&nbsp;&nbsp;Dijana Džohara ugojila se par kilograma otkako sam je poslednji put videla, i lice joj je dobilo blaži, iskusniji izraz, ali ona je i dalje bila Dijana, i nas dve se zagrlismo kao da smo ponovo studentkinje i da delimo istu sobu. Džozef i Ilaja su zbunjeno stajali jedan kraj drugog, rukujući se, muškarci koji se tek upoznaju i međusobno odmeravaju. Stan je imao tri sobe i sanitarnu nišu, oskudno nameštene čak i po merilima Mispek Mura, ali bio je uredan, udoban i besprekorno ukrašen prekrivačima iz Dijanine porodice i živopisnim, maštovitim slikama iz Džozefove.
<BR>&nbsp;&nbsp;&nbsp;&nbsp;&nbsp;Dijana je nosila dugačku, crnu somotsku haljinu i majušnu jarmulke-kapicu na temenu. U novom reformisanom judaizmu, muškarci i žene podjednako su morali da skrivaju glave od Božjeg pogleda. Kosa joj je bila skupljena u duguljastu punđu sa strane, a meni se taj stil učinio u isti mah veoma dostojanstven i veoma privlačan. Ona je pronašla svoju istinsku lepotu.
<BR>&nbsp;&nbsp;&nbsp;&nbsp;&nbsp;Bila sam toliko srećna što je vidim i što sam odvučena od svog bezmalo bolnog vrtloga misli, da mi je došlo da zaplačem od olakšanja. Malo i jesam otplakala, dopuštene suze obnovljenog prijateljstva. Džozef nas povede u srednju sobu, kružnu zemunicu oko sedam metara široku, sa zidovima od crvenih i crnih stena postavljenim preko izolacije. Ilaja je smesta prepoznao mineral, pa su on i Džozef imali o čemu da razgovaraju - o naslagama oksidisanog gvožđa za vreme rane istorije Marsa, protoku organizama koji proizvode kiseonik u Staklenom moru i hemijskom sjedinjavanju njihovih otpadaka.
<BR>&nbsp;&nbsp;&nbsp;&nbsp;&nbsp;Bilo mi je drago što su Ilaja i Džozef pronašli zajedničke teme kojima će se baviti. Dijana i ja smo imale mnogo toga da nadoknadimo. Popodne se prijatno nastavilo večerom, a to je bilo ono iznenađenje - posle celog dana mirisa na kvasac i nevelikih očekivanja, hrana koju su Dijana i Džozef spremili i poslužili bila je izvrsna. Sveže povrće, najbolja salata koju sam okusila poslednjih meseci, prvoklasni proteinski kolači izvanredno začinjeni karijem i ukrašeni svežim ukiseljenim voćem. Jeli smo dok se nismo prezasitili, malo razmislili, pa u nekoliko zalogaja dokrajčili ostatak.
<BR>&nbsp;&nbsp;&nbsp;&nbsp;&nbsp;"Mi ovde držimo sopstvenu baštensku burad", objasni Džozef. Kad god bi pogledao Dijanu, Džozefovo lice blistalo je od ushićenja. Mislim da nikad nisam videla toliko zaljubljen par.
<BR>&nbsp;&nbsp;&nbsp;&nbsp;&nbsp;"Džozefova porodica već trideset godina ima svoju burad", reče Dijana, osmehujući se na svog muža.
<BR>&nbsp;&nbsp;&nbsp;&nbsp;&nbsp;Posmatrajući ih i slušajući, osetila sam čudan, iznenadan bol. Moja osećanja prema Ilaji su bila snažna, i bilo nam je prijatno kad smo zajedno. Iz nužde smo našli načina da ne očajavamo kad smo razdvojeni. Sumnjala sam u to da su Dijana i Džozef bili razdvojeni duže od nekoliko sati tokom svih godina braka.
<BR>&nbsp;&nbsp;&nbsp;&nbsp;&nbsp;Bili su divni.
<BR>&nbsp;&nbsp;&nbsp;&nbsp;&nbsp;Posle večere, Džozef i ja smo rasklonili sudove dok su Ilaja i Dijana razgovarali. Jednostavnost i oslanjanje samo na sebe držali su sluge-arbajtere podalje od njihovog stana. Džozef je postavio nekoliko učtivih pitanja o novoj vladi - pitanja na koja sam odavno navikla i na koja sam s lakoćom odgovarala. Onda se namrštio, spustio poslednji tanjir i okrenuo se ka meni. "Hteo bih nešto da pomenem. Dijana misli da to nije vredno pažnje, ali moj instinkt kaže drugačije", reče on.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Iz nekoliko izvora upućeni su zahtevi da se teritorije Štajnburg-Leškeovih koriste za mineralna istraživanja, da se postave daljinski analizatori."
<BR>&nbsp;&nbsp;&nbsp;&nbsp;&nbsp;"Je li to neuobičajeno?" upitah.
<BR>&nbsp;&nbsp;&nbsp;&nbsp;&nbsp;"Ne... Ali zahtevi nemaju smisla."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Svi zahtevi su za zemlju koja je pre dvadeset godina uknjižena u mape Opšteg izvorišnog katastra. Nova premeravanja nisu neophodna."
<BR>&nbsp;&nbsp;&nbsp;&nbsp;&nbsp;Čitav Mars bio je spreman da nalazi provalnike pod krevetom. Predsednička kancelarija dobijala je preko stotinu upozorenja nedeljno. Ako je sitna briga za Republiku predstavljala najgoru Džozefovu manu, mogla sam da je prihvatim. Učtivo sam ga ohrabrila. "I?"
<BR>&nbsp;&nbsp;&nbsp;&nbsp;&nbsp;"Ušao sam u trag tim zahtevima. Svi dolaze od nekadašnjih ogranaka Kejleteta i preduzimača vezanih za Kejletete."
<BR>&nbsp;&nbsp;&nbsp;&nbsp;&nbsp;"Nekadašnje PG?"
<BR>&nbsp;&nbsp;&nbsp;&nbsp;&nbsp;"Sve potpisnice republike. Nijedna neposredno iz Kejleteta... ali... sve posredno."
<BR>&nbsp;&nbsp;&nbsp;&nbsp;&nbsp;"To je zanimljivo", rekoh, mada je izgledalo sasvim prirodno. Kejleteti možda ne žele da privuku pažnju vlade koju ne podržavaju - i možda ne žele da im ćudljivi oblasni guverneri uskrate dozvole.
<BR>&nbsp;&nbsp;&nbsp;&nbsp;&nbsp;"Raspitao sam se naokolo", reče Džozef, zatvorivši i uključivši kuhinjsku mašinu za sudove. "Devet od deset oblasti kojima upravljaju Štajnburg-Leške dobile su zahteve. To pokriva polovinu Marsa. Na hiljade lokacija."
<BR>&nbsp;&nbsp;&nbsp;&nbsp;&nbsp;Moja pažnja se izoštrila. "Zašto tako mnogo?"
<BR>&nbsp;&nbsp;&nbsp;&nbsp;&nbsp;"Pretpostavljam da žele da otkriju izvorišta i dobiju zajedničko pravo na njih pre izbora. Plaše se da će se kasnije pravila promeniti. Ali ja sam začuđen - oni naprosto ne mogu istražiti tolike lokacije."
<BR>&nbsp;&nbsp;&nbsp;&nbsp;&nbsp;"Načelo sačmare?" upitah, misleći na davnašnju tehniku podnošenja mnoštva zahteva za vlasništvom u nadi da će se otkriti jedan ili dva produktivna izvora. Ni porodica Erzul nije prezala od te taktike. Neizvesno kopanje bilo je težak poduhvat.
<BR>&nbsp;&nbsp;&nbsp;&nbsp;&nbsp;"Zašto u toliko pustih i icrpenih oblasti? Da li oni o areologiji znaju nešto što bi trebalo da zna vlada? Ili možda moja porodica?"
<BR>&nbsp;&nbsp;&nbsp;&nbsp;&nbsp;Nasmešila sam se i odmahnula glavom. "Ispitaću to."
<BR>&nbsp;&nbsp;&nbsp;&nbsp;&nbsp;"Izvinjavam se što sam govorio o poslu", reče Džozef, "ali oduvek sam slušao svoje instinkte."
<BR>&nbsp;&nbsp;&nbsp;&nbsp;&nbsp;"Jesu li ikad pogrešili?"
<BR>&nbsp;&nbsp;&nbsp;&nbsp;&nbsp;"Oh, često." Nasmejao se. "Slušam ih. Ne postupam uvek po njima."
<BR>&nbsp;&nbsp;&nbsp;&nbsp;&nbsp;Pridružili smo se Ilaji i Dijani u maloj dnevnoj sobi. Razgovor se kretao od posla do politike - ništa neučtivo niti odveć ispitivački, na čemu sam bila zahvalna. Počinjalo je da me zamara to moje javno lice, i žudela sam za malim olakšanjem. Ilaja je to video i brzo skrenuo razgovor na hranu i poljoprivredu. Dijana me je posmatrala, dok je Džozef progutao udicu i stao da opisuje planove za proširenje Mispek Mura.
<BR>&nbsp;&nbsp;&nbsp;&nbsp;&nbsp;Izgovorila sam se da idem u toalet, kako bih neko vreme bila sama i razmišljala. Doći će vreme, shvatala sam, kad će mi još mrskija postati ova uloga javne ličnosti kojoj stalno nešto šapuću na uho, u čiji život zaviruju Litvidi, koja sa svojim mužem ne može da provodi vremena ni koliko za pola braka.
<BR>&nbsp;&nbsp;&nbsp;&nbsp;&nbsp;Po prećutnom dogovoru, Ilaja i ja smo odložili planiranje potomstva, a ja sam shvatala da deca i nastavak pravog života godinama neće biti mogući ukoliko se pridružim Ti Sandri na listi i ako pobedimo...
<BR>&nbsp;&nbsp;&nbsp;&nbsp;&nbsp;Pomislila sam na Džozefa, učtivog, golobradog i iskrenog, i na njegove brige oko jama širom Marsa - i na hiljade upozorenja, što ispraznih, što glupih, na beskrajne odgovornosti što leže na ljudima koji moraju da izaberu predstavnike i da tom prilikom mudro odaberu, a kad neki od tih izbora propadnu - kao što će propasti - da bez milosti popravljaju stvar zarad višeg dobra, dobra koje se ne može uvek definisati, oko koga se sigurno ne mogu složiti svi oni nad kojima se vlada. Pomislila sam na silovito okretanje političkih točkova i sažalila se nad samom sobom.
<BR>&nbsp;&nbsp;&nbsp;&nbsp;&nbsp;Prošlo je. Vratila sam se u dnevnu sobu pošto sam se umila. Ilaja, više nego svestan mojih skrivenih osećanja, namestio je jastučiće na kauču pored sebe i zagrlio me kad sam sela.
<BR>&nbsp;&nbsp;&nbsp;&nbsp;&nbsp;"Baš imamo dobre muškarce, zar ne?" reče Dijana.
<BR>&nbsp;&nbsp;&nbsp;&nbsp;&nbsp;Zagrlila sam Ilaju i osmehnula se, a Džozef je porumeneo.
<BR>
<BR>&nbsp;&nbsp;&nbsp;&nbsp;&nbsp;Sazvala sam sastanak sa Olimpljanima u Mnogim Brdima, dve nedelje pošto sam dobila pojačanje, i otkrila svoju sumnju da mi nije sve rečeno.
<BR>&nbsp;&nbsp;&nbsp;&nbsp;&nbsp;Ilaju nisam videla nedelju dana. Idući uzduž i popreko Marsa, vodeći kampanju sa Ti Sandrom i bez nje, rukujući se i predano slušajući hiljade privrženika, zanemarujući one koji su naprosto sklanjali pogled i nisu pružali ruke, pitala sam se hoće li se pravi život ikada vratiti i da li ću ga ja prepoznati.
<BR>&nbsp;&nbsp;&nbsp;&nbsp;&nbsp;Sastali smo se u potpredsedničkoj kancelariji, tek završenoj - velikoj, ali ne bogato nameštenoj, primerenoj našem stilu.
<BR>&nbsp;&nbsp;&nbsp;&nbsp;&nbsp;Nemalo ošamućena, posmatrala sam ceo skup Olimpljana preko stola na kome je bilo sveže voće i žitarice za doručak. Prvi put sam upoznala Mičela Maspera-Gambakortu, zdepastog i proćelavog, odevenog u crno, koji je poticao iz jedne male marsovske PG u Heladi; Jueha Liua, visokog i atletski građenog, blago preoblikovanog, poreklom sa Zemlje; Ejmi Viko-Persof iz PG Persof u Amazonisu, lepu ženu odlučnih crta i mirnog, staloženog glasa; i Denija Pinčera, sredovečnog muškarca blagog lica koji, izgleda, nije mnogo mario za doterivanje i odeću. Čarls je sedeo na suprotnom kraju, smirenog i pažljivog izraza dok sam im govorila o ponovnom iščitavanju njihovih dokumenata.
<BR>&nbsp;&nbsp;&nbsp;&nbsp;&nbsp;"Nešto nedostaje, i to važno", zaključih. "Niste smakli drugu čizmu."
<BR>&nbsp;&nbsp;&nbsp;&nbsp;&nbsp;Čarls me pogleda s tračkom osmeha. "Kakvu čizmu?"
<BR>&nbsp;&nbsp;&nbsp;&nbsp;&nbsp;Upinjala sam se da nađem reči za ono o čemu me je moje pojačanje podstaklo da razmišljam. "Čizme od sedam milja", rekoh.
<BR>&nbsp;&nbsp;&nbsp;&nbsp;&nbsp;U sobi zavlada muk. Niko se nije odvažio da progovori. Promarširala sam s dva ukočena prsta po stolu pred sobom. "Vaše jednačine nagoveštavaju mnogo više. Toliko sam uspela da odgonetnem uz pomoć pojačanja. A ako me te stvari uznemiruju, sigurno moraju uznemiravati i ljude na Zemlji."
<BR>&nbsp;&nbsp;&nbsp;&nbsp;&nbsp;"Niko na Zemlji nema pristup našim podacima", reče Čarls.
<BR>&nbsp;&nbsp;&nbsp;&nbsp;&nbsp;"Koliko se ovako značajno otkriće može držati u tajnosti?" upitah. "Nedeljama, mesecima? Sigurno će neko na Zemlji shvatiti - a tamo ima na milione ljudi koji su mnogo pametniji od mene..."
<BR>&nbsp;&nbsp;&nbsp;&nbsp;&nbsp;"Možda će kroz nekoliko godina neko nabasati na ono što smo mi saznali", odgovori Leander, s očitom nelagodnošću. "Mnogo šta od onog što proučavamo još je u sferi pretpostavki..."
<BR>&nbsp;&nbsp;&nbsp;&nbsp;&nbsp;"Ne slažem se", reče Jueh Liu, istežući mišićave ruke iznad glave. "Nagoveštaji su jasni, kako kaže potpredsednica Madžumdar. Ne treba da budemo suviše oprezni. Poznajem mnogo naših kolega na Zemlji, a cela slika će im postati jasna i pre nego što bismo hteli."
<BR>&nbsp;&nbsp;&nbsp;&nbsp;&nbsp;"Pomak sudbine", rekoh.
<BR>&nbsp;&nbsp;&nbsp;&nbsp;&nbsp;Čarls žustro odmahnu glavom. "Zaboravi na to. To ne znači ništa."
<BR>&nbsp;&nbsp;&nbsp;&nbsp;&nbsp;"Treba svima da otkrijemo sve i stavimo ih u ravnopravan položaj, Zemlju i Mars i Pojaseve", reče Čindžija Park Amoj. "Mnogo bolje bih se osećala kad bismo mogli to da uradimo."
<BR>&nbsp;&nbsp;&nbsp;&nbsp;&nbsp;"Već smo se odlučili za tajnost", odvrati Leander, zabrinuto se namrštivši. Osećao je da slabi jedinstvo u grupi. Svi su izgledali uznemireno, čak uplašeno. Osećala sam se kao da sam zavukla ruku u gnezdo usnulih stršljenova i sve ih razbudila.
<BR>&nbsp;&nbsp;&nbsp;&nbsp;&nbsp;"Čizme od sedam milja", reče Maspero-Gambakorta. "Svi snovi."
<BR>&nbsp;&nbsp;&nbsp;&nbsp;&nbsp;"Dosta", tiho, ali odlučno reče Čarls, povrativši spokojstvo, makar samo prividno. "Šta to misliš da smo ostavili nedorečeno, Kaseja?" Nagnuo se napred, s laktovima na stolu i zagledao se u mene kao da sam ja jedino važna na ovom svetu. "Sad imaš pojačanje. Reci nam. Šta misliš?"
<BR>&nbsp;&nbsp;&nbsp;&nbsp;&nbsp;"Ne tvrdim da sam genije, niti da već sve razumem..."
<BR>&nbsp;&nbsp;&nbsp;&nbsp;&nbsp;"Tim bolje", odgovori Čarls. "Daj nam neku predstavu o tome šta će drugi misliti kad čuju za najnovija zbivanja. A hoće. U svoje vreme. Kaži nam."
<BR>&nbsp;&nbsp;&nbsp;&nbsp;&nbsp;Vređalo me je Čarlsovo uzvratno propitivanje. Osećala sam se kao student na ispitu. "Ako vi imate pristup Bel kontinuumu - svemu što određuje prirodu stvarnosti..."
<BR>&nbsp;&nbsp;&nbsp;&nbsp;&nbsp;"Svim skrivenim promenljivima, ničem više", reče Niemaja Rojs. Čarls podiže ruke: bez prekidanja.
<BR>&nbsp;&nbsp;&nbsp;&nbsp;&nbsp;"Šta još možete da promenite?" upitah. "Deskriptore momenta, ugaonog momenta, spina, naboja..." Odmahnula sam rukom. "Sve to. Šta još možete da promenite ili kontrolišete?"
<BR>&nbsp;&nbsp;&nbsp;&nbsp;&nbsp;"Nisu svi deskriptori podložni pomicanju", reče Čarls.
<BR>&nbsp;&nbsp;&nbsp;&nbsp;&nbsp;"Još ne", dodade Niemaja Rojs.
<BR>&nbsp;&nbsp;&nbsp;&nbsp;&nbsp;Čarls jedva primetno klimnu glavom. "Ali ti si u pravu, i zanimljivo je što pominješ čizme od sedam milja."
<BR>&nbsp;&nbsp;&nbsp;&nbsp;&nbsp;Praznina u mom stomaku se proširila.
<BR>&nbsp;&nbsp;&nbsp;&nbsp;&nbsp;"Pojačanje ti govori više nego što svesno možeš da izraziš, pretpostavljam", reče Čarls. "Ostali sa pojačanjima imaće isti problem. To je, mislim, nedostatak u nacrtu. Možda će se uskoro popraviti u tome."
<BR>&nbsp;&nbsp;&nbsp;&nbsp;&nbsp;"Molim te", rekoh.
<BR>&nbsp;&nbsp;&nbsp;&nbsp;&nbsp;"Možemo da prodremo u česticu i pomaknemo deskriptor u položaj za prostorvreme. Možemo da promenimo deskriptor i premestimo česticu."
<BR>&nbsp;&nbsp;&nbsp;&nbsp;&nbsp;"Gde da je premestite?" upitah.
<BR>&nbsp;&nbsp;&nbsp;&nbsp;&nbsp;"Gde god hoćemo. Postoji, međutim, jedan problem. Nismo, zapravo, ništa premestili. U stvari..." On spusti pogled na sto. "Ne možemo da premestimo ništa što je malo. Ne razumemo zašto, ali Bel kontinuum vezuje zajedno mnogo položajnih deksriptora. To ima neke veze s razmerama, sa pravilima čiji je ishod očuvanje energije. Ne možemo da ih izdvojimo, tako da ne možemo da uđemo u deskriptore pojedinačno - ili u manjim grupama - za predmete zanemarljive veličine." Čarls obliznu usne i pogleda pravo u mene. "Ali znamo kako da pomaknemo veliki broj deskriptora istovremeno. Upravo sad, ne možemo da upotrebimo svoju teoriju da premestimo ovu činiju pirinča", reče on, prstom pomerajući činiju pred sobom nekoliko centimetara, "ali većina nas ovde misli da možemo premestiti veliki objekat, ako to želimo."
<BR>&nbsp;&nbsp;&nbsp;&nbsp;&nbsp;"Koliko velik?" upitah.
<BR>&nbsp;&nbsp;&nbsp;&nbsp;&nbsp;"Parametri se utvrđuju pomoću veličine i gustine. Najmanje što možemo da pomerimo jeste objekat jedinice gustine s prosečnih dvadeset kilometara u prečniku."
<BR>&nbsp;&nbsp;&nbsp;&nbsp;&nbsp;"Spremni smo da izvedemo eksperiment", reče Leander. Atmosfera u sobi bila je nabijena nekakvim zloslutnim uzbuđenjem. "Fobos je najmanji obližnji objekat koji možemo da pomerimo. Njegova glavna osa iznosi dvadeset osam kilometara, a gustina mu je dva grama po kubnom centimetru. Predlažemo putovanje na Fobos."
<BR>&nbsp;&nbsp;&nbsp;&nbsp;&nbsp;Zurila sam u prazno. Čarls naže glavu u stranu i uzvi obrvom, kao da me podstiče. "Kuda?" upitah.
<BR>&nbsp;&nbsp;&nbsp;&nbsp;&nbsp;"U stvari, na Triton", reče Čarls. "Oko Neptuna. Niko ne polaže pravo na Triton. Ima dovoljnu veličinu..."
<BR>&nbsp;&nbsp;&nbsp;&nbsp;&nbsp;"Zašto Triton?"
<BR>&nbsp;&nbsp;&nbsp;&nbsp;&nbsp;Čarls pokaza prstom naviše. "Isparenja. Možemo da ga premestimo i kopamo rudu. Mogao bi milionima godina da snabdeva Mars."
<BR>&nbsp;&nbsp;&nbsp;&nbsp;&nbsp;"Možemo da ga stavimo na orbitu", reče Maspero-Gambakorta, "i skinemo led s njega - pustimo pahuljice da dolepršaju u Marsovu atmosferu. Vremenom, atmosfera bi se zgusnula..."
<BR>&nbsp;&nbsp;&nbsp;&nbsp;&nbsp;Leander se umeša. "Ili ga možemo upotrebiti kao prevozno sredstvo i istraživati."
<BR>&nbsp;&nbsp;&nbsp;&nbsp;&nbsp;"Zašto ne oboje?" reče Rojs, posmatrajući svoje saradnike s izrazom dečačkog nagađanja.
<BR>&nbsp;&nbsp;&nbsp;&nbsp;&nbsp;"Svi ste vi mnogo razmišljali o tome", rekoh. "Zašto nam ranije niste rekli?"
<BR>&nbsp;&nbsp;&nbsp;&nbsp;&nbsp;Rojs je progovorio prvi. "Razume se, još nismo stvarno izveli opit", reče. "Dok ne budemo sasvim pouzdano znali - premeštanje nečega - teško je to prihvatiti. To razumete."
<BR>&nbsp;&nbsp;&nbsp;&nbsp;&nbsp;Polako klimnuh glavom, ošamućenija no ikad. "Onda stvarno ne postoji razdaljina. Prostor i vreme."
<BR>&nbsp;&nbsp;&nbsp;&nbsp;&nbsp;Deni Pinčer se iznenada nasmeja. "Ja sam radio na vremenskom pomaku", reče. "Teorijski, razume se. Deskriptori su čvrsto povezani, koreaktivni, kako mi kažemo. Oni ljušturu uzročnosti drže na mestu. Čitav sistem logike deskriptora neočekivano je klasičan. Ali celo knjigovodstvo dovodi do ogromnih komplikacija ako posmatrate samo makroskopsku prirodu. Samo u carstvu deskriptora celina postaje jednostavnija."
<BR>&nbsp;&nbsp;&nbsp;&nbsp;&nbsp;"U krajnjem ishodu", reče Čarls, "možda ćemo moći da sve svoje znanje o svemiru svedemo na jednu kratku jednačinu."
<BR>&nbsp;&nbsp;&nbsp;&nbsp;&nbsp;"Dovršivši fiziku", reče Leander, klimajući glavom kao da je to već sigurno.
<BR>&nbsp;&nbsp;&nbsp;&nbsp;&nbsp;"Ali premeštanje meseca... Odakle dolazi energija?" upitah. Čak ni sa pojačanjem, nisam mogla da iz njihovih jednačina izvučem jasan odgovor.
<BR>&nbsp;&nbsp;&nbsp;&nbsp;&nbsp;"Energetski i vektorski deskriptori koji upravljaju očuvanjem povezani su preko sve širih nivoa", reče Čarls. "Ako premestimo velik objekat, mi crpemo iz jednog još većeg sistema. Ako, na primer, premestimo Fobos, automatsko knjigovodstvo u Bel kontinuumu prilagodiće deskriptore svih čestica koje se kreću po Galaksiji, oduzimajući majušnu količinu njihovog ukupnog momenta, ugaonog momenta i kinetičke energije. Čist ishod biće umanjenje odgovarajućih veličina za celu Galaksiju. Niko neće ni primetiti.
<BR>&nbsp;&nbsp;&nbsp;&nbsp;&nbsp;"Bar ne za narednih milion godina", reče Rojs. "Morali bismo da premeštamo na hiljade zvezda tamo-amo po Galaksiji da bi nastala veća promena."
<BR>&nbsp;&nbsp;&nbsp;&nbsp;&nbsp;"To izgleda tako glatko", rekoh. "Možemo li zaista da premeštamo zvezde?"
<BR>&nbsp;&nbsp;&nbsp;&nbsp;&nbsp;"Ne", odgovori Leander. "Mislimo da postoji gornja granica."
<BR>&nbsp;&nbsp;&nbsp;&nbsp;&nbsp;"Gornja granica je, izgleda, dve trećine Zemljine mase, ma koje gustine", reče Rojs. "To bi mogao biti samo privremeni problem."
<BR>&nbsp;&nbsp;&nbsp;&nbsp;&nbsp;"Neki od nas misle da je to stvarna granica", reče Čindžija Park Amoj. Deni Pinčer i Mičel Maspero-Gambakorta podigoše glave u znak odobravanja.
<BR>&nbsp;&nbsp;&nbsp;&nbsp;&nbsp;"Mogli biste to da uradite s opremom koju sad imate?" upitah.
<BR>&nbsp;&nbsp;&nbsp;&nbsp;&nbsp;Olimpljani pogledaše Čarlsa, očekujući da on pruži konačan odgovor.
<BR>&nbsp;&nbsp;&nbsp;&nbsp;&nbsp;"Morali bismo da proširimo kapacitet mislilaca", reče Čarls. "Već radimo na tome. Za nekoliko nedelja imaćemo nove mislioce u Tarzi, odrasle i spremne. Možemo to da uradimo kroz nekoliko nedelja ili meseci. Ako uopšte možemo to da uradimo."
<BR>&nbsp;&nbsp;&nbsp;&nbsp;&nbsp;"Možete li?" istrajavala sam.
<BR>&nbsp;&nbsp;&nbsp;&nbsp;&nbsp;"Teorijski, to nije mnogo teže od pretvaranja materije u kontramateriju", reče Čarls. "Ali to ne možemo da izvedemo daljinski. Morali bismo da sedimo na objektu koji se premešta."
<BR>&nbsp;&nbsp;&nbsp;&nbsp;&nbsp;"Možete li to da uradite?"
<BR>&nbsp;&nbsp;&nbsp;&nbsp;&nbsp;"Da", odgovori on, oštrim tonom odgovarajući na moju oštrinu.
<BR>&nbsp;&nbsp;&nbsp;&nbsp;&nbsp;"Mogli biste da premestite Fobos."
<BR>&nbsp;&nbsp;&nbsp;&nbsp;&nbsp;"Mogli bismo da premestimo i Mars ako nam kažete da to učinimo", reče Čarls, a njegov pogled bio je izazivački.
<BR>
<BR>&nbsp;&nbsp;&nbsp;&nbsp;&nbsp;Ono što su mi Olimpljani rekli polako se sleglo u moj mentalni podrum tokom naredne nedelje, usput dopunjavano neprestanim prilivom činjenica i objašnjenja koje je pružalo ili podsticalo pojačanje. Počela sam da shvatam - dok su mi pažnju odvlačile zvanične dužnosti - sve što nagoveštavaju otkrića ove grupe, izvesnosti, verovatnoću, mogućnosti... neverovatnosti.
<BR>&nbsp;&nbsp;&nbsp;&nbsp;&nbsp;Ništa nije izgledalo nemoguće.
<BR>&nbsp;&nbsp;&nbsp;&nbsp;&nbsp;Noću, ležeći sama ili, jednom prilikom te nedelje, ležeći pored Ilaje, pošto smo vodili ljubav, razmišljala sam o hiljadama stvari koje sam htela da kažem Čarlsu. Najpre su dolazile ljutite optužbe za prevaru, kakve sam i ranije izricala - Zašto sad, zašto baš ja? Zašto sva ova odgovornost?
<BR>&nbsp;&nbsp;&nbsp;&nbsp;&nbsp;Onda bi naišla strašna razmišljanja. Kako bi Zemlja reagovala kad bi znala da je Mars toliko uznapredovao? Čarlse, ti možeš da bacaš mesece na Zemlju. Mi možemo. Trapavi, nezreli, nesigurni Mars. Oni nam ne veruju. Ako znaju - ako saznaju - pokušaće da nas spreče. Možda neće ni pokušati da pregovaraju. Oni ne mogu dozvoliti sebi da budu oprezni i čekaju na našu političku zrelost.
<BR>&nbsp;&nbsp;&nbsp;&nbsp;&nbsp;Sve ove mogućnosti postojale su i ranije, kad se u političke jednačine umešala samo materija/kontramaterija. Ali sad je pritisak postao mnogo veći. Nemoguć pritisak, nemoguće sile koje dostižu vrhunac.
<BR>
<BR>&nbsp;&nbsp;&nbsp;&nbsp;&nbsp;Planovi za izbore su nastavljeni. Privremena vlada primenila je crni budžet - fondove koje po svom nahođenju raspoređuje predsednička kancelarija, skrivene od svih osim od posebnog odbora zakonodavne vlasti, koji još nije bio izabran. Ovo je sasvim jasno bilo van ustavnih okvira, osim u vanrednim trenucima - pa ipak nije objavljeno nikakvo vanredno stanje. Ubedila sam Ti Sandru u tu neophodnost. Iz tog budžeta stigao je novac da se izgradi veća laboratorija u Melan Dorsi, za istraživanje mogućnosti izrade većih drajvova pomičnika kontramaterije. Takođe ćemo finansirati preuređenje malog, oronulog teretnog broda klase D, koji je vlada zaplenila na osnovu neplaćenih orbitalnih naknada.
<BR>&nbsp;&nbsp;&nbsp;&nbsp;&nbsp;Brod je postao najdraži projekat Olimpljana. Preimenovali su ga u Merkur. Najzad, on se oslanjao na Bel kontinuum - staze kojima je putovao glasnik namenjen samo bogovima.
<BR>&nbsp;&nbsp;&nbsp;&nbsp;&nbsp;Kad sam se srela sa Ti Sandrom, četiri nedelje pre izbora, i kad smo počele svoju kampanju, ona je upitala za Merkur. Išle smo posebnim šatlom iz Sirije u Ikariju na promotivni skup u okviru Okupljanja.
<BR>&nbsp;&nbsp;&nbsp;&nbsp;&nbsp;"Tvoji prijatelji imaju igračku", reče ona pošto smo se smestile na sedišta i prihvatile po šolju čaja od arbajtera.
<BR>&nbsp;&nbsp;&nbsp;&nbsp;&nbsp;"Imaju", odgovorih. "Uskoro ide na probni let."
<BR>&nbsp;&nbsp;&nbsp;&nbsp;&nbsp;"A ti razumeš kako ta igračka radi", reče ona. Oslabila je tokom proteklog meseca, i lice joj je izgledalo manje veselo. Pogledi su nam se retko sretali dok smo razgovarale.
<BR>&nbsp;&nbsp;&nbsp;&nbsp;&nbsp;"Bolje nego pre", rekoh.
<BR>&nbsp;&nbsp;&nbsp;&nbsp;&nbsp;"Jesi li zadovoljna organizacijom?" upita ona. "Ja stvarno nisam imala vremena da je sama pregledam... imam poverenja u tebe kad je to u pitanju."
<BR>&nbsp;&nbsp;&nbsp;&nbsp;&nbsp;"Organizacija je dobra."
<BR>&nbsp;&nbsp;&nbsp;&nbsp;&nbsp;"Sigurnost?"
<BR>&nbsp;&nbsp;&nbsp;&nbsp;&nbsp;"Ako mogu da sudim, odgovarajuća je."
<BR>&nbsp;&nbsp;&nbsp;&nbsp;&nbsp;Ti Sandra klimnu glavom. "Kad si mi poslala nov izveštaj... htela sam da se povučem iz kampanje", reče.
<BR>&nbsp;&nbsp;&nbsp;&nbsp;&nbsp;"I ja sam", odgovorih. "Mislim, tako sam se osećala."
<BR>&nbsp;&nbsp;&nbsp;&nbsp;&nbsp;"Ali nisi."
<BR>&nbsp;&nbsp;&nbsp;&nbsp;&nbsp;Odmahnula sam glavom.
<BR>&nbsp;&nbsp;&nbsp;&nbsp;&nbsp;"Strašno je to što ja ni u šta od toga ne verujem, ne stvarno. A ti?"
<BR>&nbsp;&nbsp;&nbsp;&nbsp;&nbsp;Promislila sam na trenutak, da bih sasvim iskreno odgovorila. "Da, ja verujem u to."
<BR>&nbsp;&nbsp;&nbsp;&nbsp;&nbsp;"Onda razumeš šta oni rade."
<BR>&nbsp;&nbsp;&nbsp;&nbsp;&nbsp;"Uglavnom", rekoh.
<BR>&nbsp;&nbsp;&nbsp;&nbsp;&nbsp;"Toliko ti i zavidim. Ali neću da ugradim pojačanje, ukoliko ti ne želiš da to učinim... Misliš li da bi trebalo?"
<BR>&nbsp;&nbsp;&nbsp;&nbsp;&nbsp;Poznajući Ti Sandru, shvatila sam da bi je pojačanje beskrajno nerviralo. Ona se nije toliko rukovodila jasno oblikovanim mislima koliko instinktom. "Nije neophodno", rekoh.
<BR>&nbsp;&nbsp;&nbsp;&nbsp;&nbsp;"Osloniću se na tebe", upozori me ona. "Ti ćeš biti moj štap za šetnju - moj topuz i štit - ako bude nevolje."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Pogledala je kroz prozor i, prvi put na tom putovanju, njeno lice se opusti, a ona duboko uzdahnu. "Isuse, Kaseja... Možemo od Marsa da napravimo raj. Možemo da uradimo sve što želimo kako bismo život učinili boljim, ne samo za Marsovce. Možemo svi da postanemo bogovi."
<BR>&nbsp;&nbsp;&nbsp;&nbsp;&nbsp;"Mi smo još deca", rekoh.
<BR>&nbsp;&nbsp;&nbsp;&nbsp;&nbsp;"To je tako otrcana fraza", odvrati ona. "Uvek ćemo biti deca. Tamo sigurno ima civilizacija koje su mnogo starije i mnogo naprednije... Oni znaju za te stvari. Mogu nas naučiti kako da mudro koristimo ove alatke."
<BR>&nbsp;&nbsp;&nbsp;&nbsp;&nbsp;Sumnjičavo sam odmahnula glavom.
<BR>&nbsp;&nbsp;&nbsp;&nbsp;&nbsp;"Ti ne veruješ da postoje veće civilizacije?"
<BR>&nbsp;&nbsp;&nbsp;&nbsp;&nbsp;"Lepa je to vera", rekoh. Nekoliko nedelja ranije, možda bih se i složila s njom.
<BR>&nbsp;&nbsp;&nbsp;&nbsp;&nbsp;"Zašto vera?" upita Ti Sandra.
<BR>&nbsp;&nbsp;&nbsp;&nbsp;&nbsp;"Ne mogu da zamislim desetine hiljada civilizacija koje znaju ono što mi znamo", odgovorih. "Galaksija bi ličila na preopterećen autoput. Šta bismo radili kroz sto godina? Premeštali planete, menjali zvezde?"
<BR>&nbsp;&nbsp;&nbsp;&nbsp;&nbsp;Ti Sandra je razmišljala na trenutak. "Ti, dakle, misliš da smo mi stvarno sami."
<BR>&nbsp;&nbsp;&nbsp;&nbsp;&nbsp;"Meni to izgleda verovatno", rekoh.
<BR>&nbsp;&nbsp;&nbsp;&nbsp;&nbsp;"To je još strašnije", odvrati ona. "Ali to znači da ne možemo o sebi misliti kao o deci. Mi smo najbolji i najpametniji."
<BR>&nbsp;&nbsp;&nbsp;&nbsp;&nbsp;"Jedini", dodadoh.
<BR>&nbsp;&nbsp;&nbsp;&nbsp;&nbsp;Ona se nasmeši i odmahnu glavom. "Draga moja izborna saputnice, treba da me razveseliš, a ne da hodaš po mom budućem grobu. O čemu možemo da razgovaramo, a da bude veselo?"
<BR>&nbsp;&nbsp;&nbsp;&nbsp;&nbsp;Upravo sam se spremala da opišem bašte koje su gradili u Mnogim Brdima, kad ona podiže prst i izvuče pločicu iz džepa. "Prvo sam htela da ti dam neke odgovore o Kejletetima. Ti si me obavestila o njihovim zahtevima za lokacije."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Preporučila sam svim oblastima da ih odbiju. Nema razloga da ne nateramo Krauna Najdžera da se grči i strepi da će izvisiti."
<BR>&nbsp;&nbsp;&nbsp;&nbsp;&nbsp;"Hoćemo li ih baš izolovati od izvorišta?" upitah.
<BR>&nbsp;&nbsp;&nbsp;&nbsp;&nbsp;"Hoćeš političke odluke, a nismo još ni izabrane?"
<BR>&nbsp;&nbsp;&nbsp;&nbsp;&nbsp;"Ti si očigledno o tome razmišljala."
<BR>&nbsp;&nbsp;&nbsp;&nbsp;&nbsp;"Pa, najjednostavnije rečeno, kad se sve učvrsti - i ako budemo izabrane, naravno - prema disidentskim PG postupaćemo kao prema stranim silama koje imaju svoju teritoriju. Vlada obrađuje zahteve Kejleteta i ostalih, prosuđuje zakonska prava i razmatra odgovarajuće poreze i dažbine. Ali ne, nećemo im uskratiti ništa što im je potrebno."
<BR>&nbsp;&nbsp;&nbsp;&nbsp;&nbsp;"Ne izgleda da su im potrebne dozvole koje su tražili", rekoh.
<BR>&nbsp;&nbsp;&nbsp;&nbsp;&nbsp;Ti Sandra ponovo sklopi oči i sumorno se osmehnu. "Guvernerima ne treba naš podsticaj da bi bili sumnjičavi."
<BR>&nbsp;&nbsp;&nbsp;&nbsp;&nbsp;"Možda oni stavljaju na probu naš odnos sa guvernerima", natuknuh.
<BR>&nbsp;&nbsp;&nbsp;&nbsp;&nbsp;"Kraun Najdžer ima i bolji način da to uradi."
<BR>&nbsp;&nbsp;&nbsp;&nbsp;&nbsp;"I tako ne znamo šta on zaista smera", rekoh.
<BR>&nbsp;&nbsp;&nbsp;&nbsp;&nbsp;"Ja sigurno ne znam", odgovori ona.
<BR>
<BR>&nbsp;&nbsp;&nbsp;&nbsp;&nbsp;Šest nedelja od mog brata nije bilo ni glasa. Za Marsovca, odgojenog u osobenim običajima čvrsto povezanih porodica i prelazaka u druge PG, za mešavinu porodične odanosti i poslovnih tajni, to nije bilo ništa uznemirujuće: Kejleteti su bili u sukobu s jednom novom i većom porodicom, vladom. Nisam očekivala od Stena da mi pruži veliku pomoć, a za Stena je ćutanje bilo najbolji način da izbegne neprikladno ponašanje.
<BR>&nbsp;&nbsp;&nbsp;&nbsp;&nbsp;Ali Sten nije razgovarao ni sa ocem. Sten je bio veoma poslušan sin i s ocem se slagao bolje nego ja. Znala sam da je Sten zdrav i da nikakva nesreća nije snašla ni njega ni Džejn, ali to je bilo jedino što sam znala.
<BR>&nbsp;&nbsp;&nbsp;&nbsp;&nbsp;Kampanja je sad obuzimala svu moju pažnju. Živela sam u šatlu, ili u nabrzinu pripremljenim sobama i spavaonicama, okružena čuvarima Tačke Jedan, mozgovima i čarobnjacima marsovske politike, našim savetnicima, koji su brzo shvatali stvari.
<BR>&nbsp;&nbsp;&nbsp;&nbsp;&nbsp;Šef mog ličnog obezbeđenja bio je impozantan čovek po imenu Dendi Brejker. Ime je sasvim pristajalo njegovom izgledu. Širokih ramena, krupnih šaka s mesnatim prstima, kratko podšišane čeličnoplave kose, Dendi je izgledao kao da ne spada u društvo guvernera i republičkih zvaničnika. Skoro uvek je bio kraj mene. Na sreću, on i Ilaja dobro su se slagali. Dendi je uvek bio spreman da postavi neko pitanje o areologiji, a Ilaja je uvek bio spreman da odgovori.
<BR>&nbsp;&nbsp;&nbsp;&nbsp;&nbsp;Leander nije mogao dovoljno brzo da uzgaja mislioce da bi republici obezbedio zamenu za sve mislioce uzgojene na Zemlji. Preuzeli smo najmanji rizik, ali smo sve novosti o projektu pomičnika držali podalje od mislilaca.
<BR>&nbsp;&nbsp;&nbsp;&nbsp;&nbsp;Jedan od mislilaca - Alisa Dva, iznajmljena od Madžumdara - postala je koordinator naše kampanje. Bilo je zadovoljstvo ponovo raditi s Alisom. Ti Sandra i ja provodile smo sate razgovarajući s njom na beskrajnim letovima od stanice do stanice.
<BR>&nbsp;&nbsp;&nbsp;&nbsp;&nbsp;Alisa je raspored naših nastupa pravila prema demografskim i izbornim listama. Skoknule bismo u malu stanicu na krajnjem severu, srele se sa šezdeset ili sedamdeset tvrdoglavih, sumnjičavih i prilično povučenih žetelaca vode, Ti Sandra bi im se obratila na svoj čvrst, ali materinski način, pa bismo posle nekoliko sati otišle dalje, da obiđemo pet-šest naprednih rudnika lantanida u Amazonisu i Arkadiji. Najtvrđi orah pred kraj kampanje bile su male savezničke PG u Tera Sirenumu, čvrsto u vlasti naših glavnih protivnika.
<BR>&nbsp;&nbsp;&nbsp;&nbsp;&nbsp;Naši protivnici vodili su žustru i čak jetku kampanju, ali Marsovci su i dalje bili odveć učtivi da bi se bavili prljavom politikom. Pa ipak su svi čitali o predsedničkim kampanjama iz dvadesetog veka u Sjedinjenim Američkim Državama, pre plebiscitarnog glasanja, a neki od naših protivnika ugledali su se na majstore poput Ričarda Niksona i Lindona Džonsona. Meni lično su i Nikson i Džonson bili tragično odvratni, a više mi se dopadao stil na brzu ruku izabranih kandidata Baltičke ekonomske unije iz dvadeset prvog veka.
<BR>&nbsp;&nbsp;&nbsp;&nbsp;&nbsp;Peščane kupke novorođene marsovske politike u stvari su nam išle naruku. Protivnici su nastojali da progutaju jedni druge, jedva nas i ugrizavši, zbog Ti Sandrinog položaja kao majke Republike; a mi smo iz rasprava i ostalih susreta izlazile na sve višem mestu glasačkih lista.
<BR>&nbsp;&nbsp;&nbsp;&nbsp;&nbsp;Stalna putovanja počinjala su da nas zamaraju. Ti Sandra mi je nasamo izrazila želju da Čarls i njegovi ljudi uzmognu da smanje veličinu objekata koje mogu trenutno da premeštaju. "Ja sam velika", rekla je, "ali ne toliko velika. A odmor nam je zaista potreban..."
<BR>&nbsp;&nbsp;&nbsp;&nbsp;&nbsp;Odmora nije bilo.
<BR>
<BR>&nbsp;&nbsp;&nbsp;&nbsp;&nbsp;Ono nekoliko slobodnih trenutaka svakog dana provodila sam obrađujući matematičke tekstove i video zapise koji su bili dostupni preko spoljnje mreže, i učitavajući pretplatničke dopune. Alisa je sačinila program da bi ubrzala moje 'upijanje' funkcija pojačanja, koje se ionako vrlo brzo odvijalo. Ono što mi je nekad izgledalo zamorno i proizvoljno, postalo je zadivljujuća igra, mnogo lepša i izazovnija od politike. Prodirala sam dublje u prihvaćenu teoriju protoka podataka, međudelovanje nervnih elemenata, transvekciju podataka u znanje, i pravila prelaze na ono što su Čarls i Olimpljani uradili sa fizikom... u tim slobodnim trenucima, tonući u sanjarenje pored Ti Sandre dok je spavala, posmatrajući kako ispod nas promiče tamni Mars poput teškog ćebeta pod nebom osutim dijamantima. Ravnomerno pumpanje potisnika na šatlu uljuljkivalo me je u stanje u kome sam se pretvarala u brojke i grafičke prikaze.
<BR>&nbsp;&nbsp;&nbsp;&nbsp;&nbsp;Ali jedino što nisam mogla bilo je da na linearan način razumem skok koji je Čarls napravio, od teorije protoka podataka do prirode Bel kontinuuma. Što sam više razumela, to sam više bila zadivljena pred onim što je Čarls uradio. Činilo se natprirodno.
<BR>&nbsp;&nbsp;&nbsp;&nbsp;&nbsp;S obzirom na taj skok, postajalo je sve manje neobično što možemo da premeštamo svetove i stupamo u trenutne veze, što će jedna paradigma umreti, a druga se roditi. Teorija deskriptora rascvetavala se u meni i puštala korenje u sve nemerljivosti fizike, uklanjajući protivurečnosti i beskonačnosti kvantne mehanike.
<BR>
<BR>&nbsp;&nbsp;&nbsp;&nbsp;&nbsp;Kad je bilo slobodnog vremena, posećivala sam Ilaju. Ekipa u Kijaninim Brazdama završila je najveću oglednu kupolu za prvi veliki opit s netaknutom materinskom cistom. Ilaja je Ti Sandru i mene poveo u obilazak - kao što je prethodno proveo četiri para predsedničkih kandidata. "Moram da se obezbedim sa svih strana", reče on, ovlaš pogledavši u mom pravcu. "Politika je tako neizvesna."
<BR>&nbsp;&nbsp;&nbsp;&nbsp;&nbsp;Pod kupolom od pet hektara gledali smo kako siva, ledena prašina polako sipi po predelu, stvarajući praškaste barice oko izloženih cista. Do sada nije stvoreno ništa osim sluzi i nekoliko utisnutih silikatnih oblika nalik krečnim iglicama u sunđerima. Ali Ilajin istraživački tim gajio je veliku nadu. Iz kontrolne sobe posmatrali smo kako ekipa menja uslove pod kupolom u stepenima i procentima - pretvarajući sivu, ledenu prašinu u blatnjavu kišu, zatim u sneg, i menjajući koncentraciju minerala i atmosferskih gasova.
<BR>&nbsp;&nbsp;&nbsp;&nbsp;&nbsp;"Spremamo se za slavlje izbornog dana", objasni Ilaja Ti Sandri. "Tek toliko da vas skinemo s Litvidovih ekrana..."
<BR>&nbsp;&nbsp;&nbsp;&nbsp;&nbsp;Ti Sandra krajnje ozbiljno klimnu glavom. "Ja bih radije bila ovde", reče.
<BR>&nbsp;&nbsp;&nbsp;&nbsp;&nbsp;"Molim te", rekoh mužu. "Nemoj se šaliti na račun marsovskih glasača koji rastu."
<BR>&nbsp;&nbsp;&nbsp;&nbsp;&nbsp;"Nisam čak ni hteo da kažem..." reče Ilaja.
<BR>&nbsp;&nbsp;&nbsp;&nbsp;&nbsp;Ti Sandra se zagleda u njega širom otvorenih očiju i napućenih usana. "Nemoj da je slušaš. Svaka pomoć je dobrodošla."
<BR>&nbsp;&nbsp;&nbsp;&nbsp;&nbsp;Ciste su ležale poput velikih, hrapavih, crnih jaja u crvenom pesku, a duguljaste izrasline povezivale su njihove tamne površine pokrivene snežnim pahuljicama. Potporni stubovi kupole bacali su izukrštane senke na predeo. Odasvud su dopirali tihi, avetinjski zvuci ogledne inkubatorske mašinerije. Stari Mars se ponovo rađa, mislila sam dok smo se spremali za odlazak. Ako nađemo pravu kombinaciju.
<BR>&nbsp;&nbsp;&nbsp;&nbsp;&nbsp;Zagrlila sam i poljubila Ilaju i pošla za Ti Sandrom. Čuvari obezbeđenja i dva oklopljena arbajtera okružiše nas u tunelu do terminala za šatl.
<BR>&nbsp;&nbsp;&nbsp;&nbsp;&nbsp;Nismo nameravali da se ponovo sastajemo sve do uoči samih izbora. Poslednji put sam videla Ilaju na parapetu iznad terminala, okruženog našim pozadinskim obezbeđenjem. Mahao je u našem pravcu i izgledao rasejan. Osetila sam toplu naklonost prema njegovom strpljenju, prema njegovoj lepoti. Sećam se da je poljubac bio dug, jer smo znali da bi moglo potrajati nadeljama.
<BR>&nbsp;&nbsp;&nbsp;&nbsp;&nbsp;Moj muž na samo dve godine.
<BR>&nbsp;&nbsp;&nbsp;&nbsp;&nbsp;Moj muž.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
