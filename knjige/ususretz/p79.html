<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;U omanjoj prostoriji za sastanke u glavnoj zgradi, Tamvil Eler slušao je Dors Venabili sa sve očitijim izrazom zbunjenosti i ljutnje na licu. "Nemoguće!" konačno provali iz njega.
<BR>&nbsp;&nbsp;&nbsp;&nbsp;&nbsp;On protrlja bradu, pa nastavi nešto uzdržanije. "Ne želim da vas uvredim, dr Venabili, ali to što kažete naprosto je smeš... ne može biti istina. Ne postoji ni najmanji razlog da nekome padne na pamet kako ovde, u okrilju projekta, postoji nešto tako ozbiljno da opravda vaše sumnje. Ja bih sigurno znao za to i stoga vas uveravam da nema ničega. Nemojte više razmišljati o tome."
<BR>&nbsp;&nbsp;&nbsp;&nbsp;&nbsp;"Ipak je tako", usprotivi se Dors tvrdoglavo, "a očekujem da ću naći i dokaze za to."
<BR>&nbsp;&nbsp;&nbsp;&nbsp;&nbsp;"Ne znam, dr Venabili, kako da vam to kažem, a da vas ne uvredim", odgovori Eler, "ali ako je neko dovoljno domišljat ili čvrsto rešen da nešto učini - on, ili ona, naći će dokaze za bilo šta - ili će, u najmanju ruku, smatrati da su to dokazi."
<BR>&nbsp;&nbsp;&nbsp;&nbsp;&nbsp;"Mislite li da sam paranoik?"
<BR>&nbsp;&nbsp;&nbsp;&nbsp;&nbsp;"Mislim, samo, da ste se u svojoj brizi za maestra - koju, inače, u svakom pogledu cenim i delim - pa, da tako kažemo, malo pregrejali."
<BR>&nbsp;&nbsp;&nbsp;&nbsp;&nbsp;Dors zaćuta i stade razmišljati o Elerovim rečima. "U najmanju ruku, u pravu ste kada kažete da dovoljno domišljata osoba može za sve iznaći dokaz. Na primer, mogla bih i od vas napraviti slučaj."
<BR>&nbsp;&nbsp;&nbsp;&nbsp;&nbsp;Eler razrogači oči, zagledavši se u nju istinski zapanjen. "Slučaj, od mene? Veoma bih voleo da čujem kakvu biste to optužnicu mogli podići protiv mene."
<BR>&nbsp;&nbsp;&nbsp;&nbsp;&nbsp;"U redu. Evo, odmah. Rođendansko slavlje bila je vaša zamisao, je li tako?"
<BR>&nbsp;&nbsp;&nbsp;&nbsp;&nbsp;"Jeste, moja", odgovori Eler, "ali svi su se sa tim odmah složili. Budući da se maestro žalio kako ga godine sve više pritiskaju, bilo je prirodno smisliti tako nešto da mu osokolimo duh."
<BR>&nbsp;&nbsp;&nbsp;&nbsp;&nbsp;"Sigurna sam da su i drugi imali to u vidu, ali vi ste bili taj koji je na tome istrajavao, sve dok niste potpalili i samu moju snaju. Potom je ona preuzela stvar na sebe, dok ste je vi, još, ubedili da od svega načini nešto zaista nesvakidašnje. Je li tako?"
<BR>&nbsp;&nbsp;&nbsp;&nbsp;&nbsp;"Ne znam da li sam, u tom smislu, uopšte uticao na nju, ali, čak i ako jesam, šta je loše u tome?"
<BR>&nbsp;&nbsp;&nbsp;&nbsp;&nbsp;"Ništa, samo po sebi, ali, pripremajući jednu tako veliku, sveopštu i višednevnu proslavu, niste li onim prilično sumnjičavim i neuravnoteženim ljudima iz hunte zapravo predočavali kolika je Harijeva omiljenost, te da bi im, stoga, mogao biti opasan?"
<BR>&nbsp;&nbsp;&nbsp;&nbsp;&nbsp;"Niko ne bi ni za časak poverovao da mi je tako nešto bilo na pameti."
<BR>&nbsp;&nbsp;&nbsp;&nbsp;&nbsp;"Samo vam ukazujem na mogućnosti", napomenu Dors. "Prilikom planiranja rođendanske proslave, uporno ste tražili da se prostorije projekta raščiste..."
<BR>&nbsp;&nbsp;&nbsp;&nbsp;&nbsp;"Privremeno. I iz očiglednih razloga."
<BR>&nbsp;&nbsp;&nbsp;&nbsp;&nbsp;"...i, pored toga, da neko vreme niko u njih ne zalazi. Niko za to vreme, osim Juga Amarila, nije radio na projektu."
<BR>&nbsp;&nbsp;&nbsp;&nbsp;&nbsp;"Mislio sam da maestru neće škoditi ako načini predah nekoliko dana pre slavlja. Siguran sam da mi ni vi zbog toga ne možete zameriti."
<BR>&nbsp;&nbsp;&nbsp;&nbsp;&nbsp;"Ali to je značilo da biste dobili priliku da se u prostorijama projekta srećete s kim hoćete, bez prisustva ikog drugog, u savršenoj privatnosti. Prostorije projekta su, naravno, potpuno izolovane."
<BR>&nbsp;&nbsp;&nbsp;&nbsp;&nbsp;"Jesam boravio u njima, radi dogovora - sa vašom snajom, sa dobavljačima, isporučiocima i njima sličnima. Bilo je to više nego neophodno. Slažete se?"
<BR>&nbsp;&nbsp;&nbsp;&nbsp;&nbsp;"A ako je neko od tih s kojima se pri tom razgovaralio bio pripadnik hunte?"
<BR>&nbsp;&nbsp;&nbsp;&nbsp;&nbsp;Eler pogleda Dors kao da ga je u srce pogodila. "Odbijam i da odgovorim na tako nešto, dr Venabili. Za šta me vi smatrate?"
<BR>&nbsp;&nbsp;&nbsp;&nbsp;&nbsp;Dors odgovori okolišno. "Otišli ste", nastavi ona, "da se vidite sa dr Seldonom u vezi sa predstojećim sastankom sa generalom i tražili od njega - veoma odlučno - da vi pođete umesto njega i preuzmete na sebe sav mogući rizik. Ishod je, naravno, bio taj da je Dr Seldon odlučno ostao pri tome da pođe on lično - što je, moglo bi se reći, bilo baš ono što ste i hteli da on učini."
<BR>&nbsp;&nbsp;&nbsp;&nbsp;&nbsp;Eler se pomalo nervozno nasmeja. "Uz sve poštovanje, doktore, ovo, ipak, zvuči kao paranoja."
<BR>&nbsp;&nbsp;&nbsp;&nbsp;&nbsp;Dors, međutim, ne popusti pritisak. "A potom, posle proslave, vi ste bili taj, je li tako, koji je predložio da jedna naša grupa pođe u Hotel Kupolu?"
<BR>&nbsp;&nbsp;&nbsp;&nbsp;&nbsp;"Tako je, i sećam se da ste baš vi rekli da je to dobra zamisao."
<BR>&nbsp;&nbsp;&nbsp;&nbsp;&nbsp;"Ali nije li vam naum bio da time kod pripadnika hunte pojačate osećanje nelagodnosti - budući da je reč o još jednom primeru Harijeve omiljenosti? I nije li vam naum bio da me dovedete u iskušenje da provalim u carski kompleks?"
<BR>&nbsp;&nbsp;&nbsp;&nbsp;&nbsp;"A da li sam vas mogao sprečiti da to učinite?" odvrati Eler, čija je neverica sve više ustupala mesto besu. "Sami ste o tome odlučili."
<BR>&nbsp;&nbsp;&nbsp;&nbsp;&nbsp;Dors ne obrati pažnju na njegove reči. "I, naravno, očekivali ste da bih svojim upadom u carski kompleks mogla pričiniti još više nevolja i time još više okrenuti huntu protiv Harija."
<BR>&nbsp;&nbsp;&nbsp;&nbsp;&nbsp;"Ali zbog čega, dr Venabili? Zbog čega bih sve to činio?"
<BR>&nbsp;&nbsp;&nbsp;&nbsp;&nbsp;"Pa, moglo bi se reći - da uklonite dr Seldona i da sami stanete na čelo projekta."
<BR>&nbsp;&nbsp;&nbsp;&nbsp;&nbsp;"Kako, uopšte, možete i pomisliti tako nešto o meni? Naprosto, ne mogu poverovati da govorite ozbiljno. Činite upravo ono što ste na početku ovog opita rekli da ćete učiniti - pokazati šta sve može učiniti neka dovoljno domišljata osoba da bi iznašla tobožnje dokaze."
<BR>&nbsp;&nbsp;&nbsp;&nbsp;&nbsp;"Okrenimo se sada nečem drugom. Rekla sam maločas da ste bili u prilici da koristite ispražnjene prostorije u privatne svrhe i da ste se u njima mogli naći s nekim pripadnikom hunte."
<BR>&nbsp;&nbsp;&nbsp;&nbsp;&nbsp;"Da, ali nisam video nikakvog smisla da to čak i osporim."
<BR>&nbsp;&nbsp;&nbsp;&nbsp;&nbsp;"Ali neko vas je čuo. Jedna devojčica bila se uvukla u sobu i, sklupčavši se u jednoj fotelji tako da ostane van domašaja vašeg pogleda, čula čitav razgovor."
<BR>&nbsp;&nbsp;&nbsp;&nbsp;&nbsp;Eler se namršti. "Šta je čula?"
<BR>&nbsp;&nbsp;&nbsp;&nbsp;&nbsp;"Rekla je da su dva čoveka pominjala smrt. Budući da je tek dete, nije bila u stanju da ponovi sve pojedinosti razgovora, ali dve reči urezale su joj se u sećanje: 'limunadna smrt'."
<BR>&nbsp;&nbsp;&nbsp;&nbsp;&nbsp;"Pa, eto, sada postaje očigledno da vaša mašta zakoračuje... u ludilo. Šta bi mogla značiti ta 'limunadna smrt' i kakve bi veze mogla imati sa mnom?"
<BR>&nbsp;&nbsp;&nbsp;&nbsp;&nbsp;"I moja prva pomisao bila je da te reči shvatim doslovno. Ta devojčica naprosto obožava limunadu i tog pića bilo je na proslavi u izobilju - ali, na svu sreću, niko nije otrovan."
<BR>&nbsp;&nbsp;&nbsp;&nbsp;&nbsp;"Hvala vam na bar malo zdravog razuma."
<BR>&nbsp;&nbsp;&nbsp;&nbsp;&nbsp;"Ali potom sam shvatila da je devojčica, zapravo, čula nešto drugo, što su njeno nedovoljno vladanje jezikom i ljubav prema napitku preobratili u 'limunadu'."
<BR>&nbsp;&nbsp;&nbsp;&nbsp;&nbsp;"I jeste li dokučili o čemu je reč?" podrugnu se Eler.
<BR>&nbsp;&nbsp;&nbsp;&nbsp;&nbsp;"Neko vreme činilo mi se da je, zapravo, čula reči: 'smrt uz pomoć laika'."
<BR>&nbsp;&nbsp;&nbsp;&nbsp;&nbsp;"Šta to treba da znači?"
<BR>&nbsp;&nbsp;&nbsp;&nbsp;&nbsp;"Ubistvo koje bi trebalo da se izvede uz pomoć nekog laika - nematematičara."
<BR>&nbsp;&nbsp;&nbsp;&nbsp;&nbsp;Dors zastade i namršti se, stavivši ruku na grudi.
<BR>&nbsp;&nbsp;&nbsp;&nbsp;&nbsp;Eler kao da se odjednom zabrinu. "Nešto nije u redu, dr Venabili?"
<BR>&nbsp;&nbsp;&nbsp;&nbsp;&nbsp;"Ne, ne, sve je u redu", odgovori Dors, naizgled uzdrmana.
<BR>&nbsp;&nbsp;&nbsp;&nbsp;&nbsp;Nekoliko trenutaka nije prozborila ni reči i Eler najzad pročisti grlo. Na licu mu više nije bilo ni traga da ga sve to zabavlja. "Vaše trdnje, dr Venabili, postaju sve smešnije, te, više i ne mareći ako vas povredim, moram vam reći da sam se već umorio. Da okončamo ovaj naš razgovor?"
<BR>&nbsp;&nbsp;&nbsp;&nbsp;&nbsp;"Još malo, dr Eler. Reći 'uz pomoć laika', zaista, kako kažete, mogu zvučati smešno. I meni se, konačno, tako čini... Vi ste, ako se ne varam, delom zaslužni za pronalazak elektrorazbistrivača. Je li tako?"
<BR>&nbsp;&nbsp;&nbsp;&nbsp;&nbsp;Eler se malo ukruti i u odgovoru mu se javi nedvosmislen prizvuk ponosa. "U celosti zaslužan."
<BR>&nbsp;&nbsp;&nbsp;&nbsp;&nbsp;"Ipak, valjda, ne baš u celosti. Koliko mi je poznato, nacrt za njega izradila je Sinda Monej."
<BR>&nbsp;&nbsp;&nbsp;&nbsp;&nbsp;"Samo nacrt. Naprosto, sledila je moje zamisli."
<BR>&nbsp;&nbsp;&nbsp;&nbsp;&nbsp;"Laik, znači. Elektrorazbistrivač je mehanizam načinjen uz pomoć laika."
<BR>&nbsp;&nbsp;&nbsp;&nbsp;&nbsp;"Moram vam reći da ne želim da još jednom čujem taj izraz", napomenu Eler, jedva se uzdržavajući da ne prasne. "Pitam vas još jednom: da okončano ovaj razgovor?"
<BR>&nbsp;&nbsp;&nbsp;&nbsp;&nbsp;Dors nastavi, kao da je prečula njegove reči. "Premda joj sada odričete svaku zaslugu, njoj, privatno, odali ste svaku hvalu - pretpostavljam, da bi nastavila s predanim radom. Rekla je da je smatrate veoma zaslužnom i ona vam je na tome veoma zahvalna. Rekla je, čak, da ste spravicu nazvali po njenom i svom imenu, mada joj to nije zvaničan naziv."
<BR>&nbsp;&nbsp;&nbsp;&nbsp;&nbsp;"Kakve sve to ima veze?"
<BR>&nbsp;&nbsp;&nbsp;&nbsp;&nbsp;"Od kako dr Seldon i dr Amaril rade sa tim elektrorazbistrivačem, stanje obojice na neki način se pogoršalo. Stanje Juga, koji ga više koristi, još je i gore."
<BR>&nbsp;&nbsp;&nbsp;&nbsp;&nbsp;"Elektrorazbistrivač ne može, ni na koji način, da na taj način utiče."
<BR>&nbsp;&nbsp;&nbsp;&nbsp;&nbsp;Dors stavi ruku na čelo i istog časa se trže. "A sada raspolažete još snažnijim elektrorazbistrivačem koji je u stanju da ubije brzo, umesto da to čini usporeno."
<BR>&nbsp;&nbsp;&nbsp;&nbsp;&nbsp;"Potpuna besmislica."
<BR>&nbsp;&nbsp;&nbsp;&nbsp;&nbsp;"Porazgovarajmo malo o nazivu te spravice koji, prema rečima žene koja je načinila nacrt, jedini vi koristite. Pretpostavljam da je vaš naziv: Eler-Monejin razbistrivač."
<BR>&nbsp;&nbsp;&nbsp;&nbsp;&nbsp;"Ne sećam se da sam ikad upotrebio taj naziv", odvrati Eler nelagodno.
<BR>&nbsp;&nbsp;&nbsp;&nbsp;&nbsp;"Ipak, sigurna sam da jeste. A novi, pojačani Eler-Monejin razbistrivač mogao bi biti upotrebljen i da ubije, a da niko za to ne snosi krivicu - naprosto, neprijatna nezgoda koju je izazvao novi i neproveren mehanizam. Bila bi to 'Eler-Monejina smrt', i to je ono što je devojčica protumačila kao 'limunadnu smrt'." <EM>Neprevodiva igra reči. U engleskom originalu: 'Elar-Monay death', što, izgovoreno, zvuči približno kao 'Lemonade death' - prim. prev.</EM>
<BR>&nbsp;&nbsp;&nbsp;&nbsp;&nbsp;Dors odjednom kao da onemoća i ruke joj padoše pokraj naslonjače.
<BR>&nbsp;&nbsp;&nbsp;&nbsp;&nbsp;"Nije vam dobro, dr Venabili?" upita obzirno Eler.
<BR>&nbsp;&nbsp;&nbsp;&nbsp;&nbsp;"Dobro mi je. Pa, jesam li u pravu?"
<BR>&nbsp;&nbsp;&nbsp;&nbsp;&nbsp;"Čujte, uopšte nije važno čime ćete zameniti reč 'limunada'. Ko zna šta je ta devojčica zapravo čula? Sve to treba da navede na zaključak o smrtonosnom dejstvu elektrorazbistrivača. Izvedite me pred sud, ili, još bolje, pred skup naučnika i omogućite stručnjacima - uzmite ih koliko god hoćete - da provere delovanje elektrorazbistrivača, čak i ovog novog, pojačanog modela, na ljudska bića. Siguran sam da će ustanoviti da ne ostavlja ni najmanje posledice."
<BR>&nbsp;&nbsp;&nbsp;&nbsp;&nbsp;"Ne verujem", promrmlja Venabili. Ruke je sada držala na čelu, dok su joj oči bile zatvorene. Potom se blago zaljulja.
<BR>&nbsp;&nbsp;&nbsp;&nbsp;&nbsp;"Sasvim je jasno da vam nije dobro, dr Venabili", primeti Eler. "Možda to znači da sad ja treba da kažem neku reč. Slažete li se?"
<BR>&nbsp;&nbsp;&nbsp;&nbsp;&nbsp;Dors otvori oči i samo se zagleda u njega.
<BR>&nbsp;&nbsp;&nbsp;&nbsp;&nbsp;"Vaše ćutanje, dr Venabili, shvatiću kao pristanak. Od kakve bi mi koristi bilo da pokušam da se otarasim dr Seldona i dr Amarila, da bih, potom, zauzeo mesto direktora projekta? Sprečili biste svaki moj pokušaj ubistva, kao što sada mislite da činite. U malo verovatnom slučaju da uspem u takvom naumu i uklonim s puta tu dvojicu velikana, vi biste me posle toga rastrgli u komade. Vi ste krajnje neobična žena - snažna i brza do neverovatnosti - i sve dotle dok ste vi živi, maestro se može smatrati potpuno bezbednim."
<BR>&nbsp;&nbsp;&nbsp;&nbsp;&nbsp;"Tako je", složi se Dors, namršteno ga gledajući.
<BR>&nbsp;&nbsp;&nbsp;&nbsp;&nbsp;"Rekao sam to i onima iz hunte... A zbog čega i ne bi porazgovarali sa mnom u vezi sa projektom? Veoma se zanimaju za psihoistoriju, baš kao što bi i trebalo da bude. Teško im je bilo da poveruju u ono što sam im rekao o vama - sve do onog vašeg upada u carski kompleks. To ih je, verujte, sasvim ubedilo, te su se složili sa mojim planom."
<BR>&nbsp;&nbsp;&nbsp;&nbsp;&nbsp;"Aha", nemoćno prošapta Dors. "Tu smo."
<BR>&nbsp;&nbsp;&nbsp;&nbsp;&nbsp;"Rekao sam da elektrorabistrivač ne ostavlja nikakve posledice na ljudska bića. I zaista, ne ostavlja. Amaril i vaš dragi Hari naprosto stare, premda vi odbijate da tu činjenicu prihvatite. I šta? Oni su, naprosto, ljudska bića. Elektromagnetno polje nema nikakve ozbiljnije posledice na organska tkiva. Razume se, ono može imati nezgodne posledice na osetljive elektromagnetske mehanizme, te tako, ako bismo zamislili postojanje nekog čovekolikog bića sazdanog od metala i elektronike, sasvim je moguće da bi ono bilo izloženo ozbiljnim nedaćama. Predanja nam govore o takvim veštačkim ljudskim bićima. Mikogenci su, čak, na njima utemeljili svoju religiju i takva stvorenja nazivaju 'robotima'. Ako takva bića uopšte postoje, lako je zamisliti da bi bila i snažnija i brža od bilo kog običnog ljudskog stvora, da bi, zapravo, dr Venabili, raspolagala svojstvima kakvima baš vi raspolažete. I takve bi 'robote', odista, mogao zaustaviti, povrediti, čak i uništiti, samo jedan snažan elektrorazbistrivač - onakav kakav imam ovde i kakav, pod smanjenim naponom, radi još otkako smo započeli ovaj naš razgovor. To je razlog, dr Venabili, što se sada loše osećate - prvi put, siguran sam, otkako postojite."
<BR>&nbsp;&nbsp;&nbsp;&nbsp;&nbsp;Dors ništa ne reče: samo je zurila u čoveka koji je sedeo preko puta nje. Potom lagano klonu u naslonjaču.
<BR>&nbsp;&nbsp;&nbsp;&nbsp;&nbsp;Eler se nasmeši. "Naravno", nastavi on, "pošto se za vas pobrinemo, neće više biti nikakvih problema sa maestrom i Amarilom. U stvari, bez vas, maestro bi istog časa mogao podneti ostavku i nestati, dok je Amaril, po svemu, još samo dete. Po svoj prilici, neće biti potrebno ubiti ni jednog ni drugog. Kako vam se čini, dr Venabili? Konačno ćete ostati bez maske, posle svih ovih godina? Moram priznati da ste veoma dobro skrivali svoju pravu prirodu; gotovo je zapanjujuće da nikome ranije nije pošlo za rukom da otkrije istinu. Ali, s druge strane, ja jesam izvanredan matematičar - sjajan kao čovek koji posmatra, razmišlja i izvodi zaključke. Međutim, čak ni meni ne bi pošlo za rukom da ustanovim o čemu je reč - da nije bilo vaše fanatične posvećenosti maestru i povremenog izliva nadljudskih moći koje, kako se čini, po volji možete ispoljavati - kada god smatrate da je on bio ugrožen.
<BR>&nbsp;&nbsp;&nbsp;&nbsp;&nbsp;A sada se oprostite, dr Venabili. Sve što treba da učinim jeste da do kraja povećam napon u elektrorazbistrivaču i vi ćete biti istorija."
<BR>&nbsp;&nbsp;&nbsp;&nbsp;&nbsp;Izgledalo je kao da Dors prikuplja snagu i ona lagano ustade iz naslonjače. "Možda sam bolje zaštićena nego što mislite", promrmlja ona i iznenada se baci na Elera.
<BR>&nbsp;&nbsp;&nbsp;&nbsp;&nbsp;Eler, razrogačivši oči, kriknu i presamiti se unazad.
<BR>&nbsp;&nbsp;&nbsp;&nbsp;&nbsp;Ali Dors je već bila na njemu i ruka joj blesnu poput munje. Nadlanicom zakači Elerov vrat, smrskaši mu vratni pršljen i kičmenu moždinu. Časak potom, matematičar je ležao mrtav na podu.
<BR>&nbsp;&nbsp;&nbsp;&nbsp;&nbsp;Dors se s naporom uspravi i otetura prema vratima. Sada je bilo najvažnije pronaći Harija. Morao je da sazna šta se dogodilo.
</P></TD></TR></TABLE>
<P class="next">
<A HREF=p80.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
