<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;General Tenar zurio je u Seldona, gotovo iskolačivši oči i dobujući tiho prstima po stolu za kojim je sedeo.
<BR>&nbsp;&nbsp;&nbsp;&nbsp;&nbsp;"Trideset godina", reče on. "Trideset godina i tvrdite da nemate ništa što biste nam mogli pokazati?"
<BR>&nbsp;&nbsp;&nbsp;&nbsp;&nbsp;"U stvari, generale, dvadeset osam godina."
<BR>&nbsp;&nbsp;&nbsp;&nbsp;&nbsp;Tenar kao da preču ovu upadicu. "I sve to na vladin trošak. Da li vam je poznato, profesore, koliko je milijardi kredita uloženo u taj vaš projekat?"
<BR>&nbsp;&nbsp;&nbsp;&nbsp;&nbsp;"Nisam vodio račune, generale, ali raspolažemo podacima koji bi za nekoliko sekundi mogli pružiti odgovor na vaše pitanje."
<BR>&nbsp;&nbsp;&nbsp;&nbsp;&nbsp;"Takvim podacima i mi raspolažemo. Vlada, profesore, nije neiscrpni izvor novčanih sredstava. Ovo više nisu nekadašnja vremena. Mi više ne negujemo nekadašnji Kleonov 'lakoćemo' odnos prema finansijama. Uvoditi nove poreze nije baš lako, a i krediti su nam neophodni za mnogo drugih stvari. Pozvao sam vas ovamo u nadi da nam, sa svojom psihoistorijom, možete poslužiti nečem korisnom. Ako to niste u stanju, moram vam, sasvim otvoreno, saopštiti da ćemo zavrnuti slavinu. Ako svoja istraživanja možete nastaviti i bez vladine pomoći, slobodni ste da to učinite, jer, bez mogućnosti da mi pokažete nešto što će posvedočiti da je vredno troška, moraćete upravo tako da postupite."
<BR>&nbsp;&nbsp;&nbsp;&nbsp;&nbsp;"Generale, tražite od mene nešto u čemu vam ne mogu udovoljiti, ali ako nas u odgovor lišite vladine podrške, to će naprosto značiti da olako odbacujete budućnost. Dajte mi još vremena i na kraju..."
<BR>&nbsp;&nbsp;&nbsp;&nbsp;&nbsp;"Niz vlada već je, tokom proteklih decenija, čulo od vas to vaše 'i na kraju'... Nije li, profesore, istina da vaša psihoistorija kaže da je vlast hunte nestabilna, da je moja vlast takođe nestabilna i da će srazmerno brzo doći do njenog pada?"
<BR>&nbsp;&nbsp;&nbsp;&nbsp;&nbsp;Seldon se namršti. "Metodologija kojom raspolažemo nije još dovoljno pouzdana da bismo mogli reći da nam psihoistorija upravo to kaže."
<BR>&nbsp;&nbsp;&nbsp;&nbsp;&nbsp;"Pripisujem vama reči da psihoistorija upravo to kaže i da to već svi koji rade na projektu veoma dobro znaju."
<BR>&nbsp;&nbsp;&nbsp;&nbsp;&nbsp;"Ne", odvrati Seldon vatreno. "Ni govora! Moguće je da su neki među nama protumačili neke jednačine tako kao da ukazuju na to da je hunta, u načelu, nestabilan oblik vladavine; međutim, postoje i druge, koje bi bilo lako protumačiti kao dokaz da je baš takav oblik vladavine vrlo stabilan. U tome i leži razlog zbog koga moramo nastaviti sa svojim radom. U ovom trenutku veoma je lako površno koristiti nepotpune podatke i manjkava tumačenja da bi se došlo do željenih zaključaka."
<BR>&nbsp;&nbsp;&nbsp;&nbsp;&nbsp;"Ipak, ako odlučite da u javnost iziđete sa zaključkom da je vlada nestabilna, pozivajući se pri tom na psihoistoriju - čak i ako nemate potporu u njoj - neće li je to, zapravo, učiniti još nestabilnijom?"
<BR>&nbsp;&nbsp;&nbsp;&nbsp;&nbsp;"Sasvim je moguće, generale. Međutim, ako, u istom smislu, objavimo da je vlada stabilna, to bi je samo moglo učiniti još stabilnijom. U nizu prilika imao sam slične razgovore i sa carem Kleonom. Sasvim je moguće iskoristiti psihoistoriju kao sredstvo manipulisanja raspoloženjem naroda i pri tom ostvariti neki kratkoročan cilj. Na duže staze, međutim, moglo bi se dogoditi da se predviđanja pokužu nepotpuna i, čak, sasvim pogrešna, što bi učinilo da se u psihoistoriju izgubi svako poverenje, te da konačni ishod bude kao da nikad nije ni postojala."
<BR>&nbsp;&nbsp;&nbsp;&nbsp;&nbsp;"Dosta! Hoću odgovor bez ikakvog okolišanja! Šta psihoistorija kaže o mojoj vladavini?"
<BR>&nbsp;&nbsp;&nbsp;&nbsp;&nbsp;"Prema psihoistoriji, po svemu sudeći, u vašoj vlasti pojavljuju se elementi nestabilnosti, ali nismo sasvim sigurni - niti to možemo biti - na koji način mogu delovati nagore ili nabolje."
<BR>&nbsp;&nbsp;&nbsp;&nbsp;&nbsp;"Drugim rečima, psihoistorija vam naprosto kaže ono što biste mogli znati i bez nje - i to je ono u šta je vlada straćila čitavo brdo kredita."
<BR>&nbsp;&nbsp;&nbsp;&nbsp;&nbsp;"Doći će vreme kada će psihoistorija biti u stanju da nam kaže i ono što bez nje ne bismo mogli znati i tada će biti jasno da su se ulaganja u nju višetruko, nesamerljivo isplatila."
<BR>&nbsp;&nbsp;&nbsp;&nbsp;&nbsp;"A koliko vremena treba da protekne dok taj trenutak ne dođe?"
<BR>&nbsp;&nbsp;&nbsp;&nbsp;&nbsp;"Nadam se ne suviše. Tokom nekoliko poslednjih godina ostvarili smo ozbiljan napredak."
<BR>&nbsp;&nbsp;&nbsp;&nbsp;&nbsp;Tenar stade ponovo dobovati prstima po stolu. "Nije dovoljno. Recite mi nešto odgovarajuće sada. Nešto od koristi."
<BR>&nbsp;&nbsp;&nbsp;&nbsp;&nbsp;Seldon stade razmišljati. "Mogu vam pripremiti potpuni izveštaj", reče on najzad, "ali će mi trebati vremena."
<BR>&nbsp;&nbsp;&nbsp;&nbsp;&nbsp;"Da, da, naravno. Dani, meseci, godine, i izveštaj, nekako, na kraju nikad neće ni biti napisan. Mislite li da sam budala?"
<BR>&nbsp;&nbsp;&nbsp;&nbsp;&nbsp;"Ne, naravno da ne, generale. Ipak, ne želim ni ja da budem smatran za budalu. Mogu vam reći nešto iza čega, međutim, samo ja lično mogu stajati. Došao sam do toga u svojim psihoistorijskim istraživanjima, ali moguće je da sam pogrešno protumačio ono što sam video. Međutim, budući da to od mene zahtevate..."
<BR>&nbsp;&nbsp;&nbsp;&nbsp;&nbsp;"Da, zahtevam."
<BR>&nbsp;&nbsp;&nbsp;&nbsp;&nbsp;"Maločas pomenuste poreze. Rekoste da uvoditi nove poreze ne bi bilo nimalo lako. Razume se. Nikad to nije lako. Posao svake vlade jeste da sakuplja sredstva, na ovaj ili onaj način. Jedina dva načina na koja bi se ta sredstva mogla prikupiti jesu, prvo, da vlada orobi najbližeg suseda i, drugo, da ubedi stanovništvo da joj dobrovoljno i mirno da novac.
<BR>&nbsp;&nbsp;&nbsp;&nbsp;&nbsp;Budući da smo utemeljili galaktičko carstvo koje već hiljadama godina srazmerno uspešno obavlja sve potrebne poslove, ne postoji mogućnost da orobite svog najbližeg suseda, osim u slučajevima povremenih buna i njihovog gušenja. Do toga, međutim, ne dolazi dovoljno često da bi se vlada mogla osloniti na taj izvor - a ako bi se i oslonila, bila bi u svakom slučaju previše nestabilna da dugo potraje."
<BR>&nbsp;&nbsp;&nbsp;&nbsp;&nbsp;Seldon duboko udahnu i nastavi. "Shodno tome, sredstva se moraju prikupljati na taj način što će se od građana tražiti da deo svojih prihoda ustupaju na korišćenje vladi. Sasvim razumljivo, budući da bi vlada na taj način bila u mogućnosti da deluje efikasnije, i građani bi bili u prilici da, tako, korisnije upotrebe svoje kredite nego da ih gomilaju - svako za sebe - dok istovremeno žive u opasnim i haotičnim uslovima.
<BR>&nbsp;&nbsp;&nbsp;&nbsp;&nbsp;Uprkos tome, iako je takav vladin zahtev razuman i premda je građanima bolje da plaćaju porez kao cenu za postojanje postojane i delotvorne vlade, oni ipak oklevaju da to učine. Kako bi prevazišla takvo oklevanje, vlada mora sve učiniti da deluje kao da građanima ne uzima previše novca i da uvek ima u vidu prava i dobrobit građana. Drugim rečima, ona mora smanjiti postotak koji se na ime poreza uzima od onih sa najnižim prihodima; mora prihvatiti i različite olakšice pre konačne naplate poreza, i tako dalje.
<BR>&nbsp;&nbsp;&nbsp;&nbsp;&nbsp;Kako vreme prolazi, situacija u pogledu poreza postaje sve složenija i složenija, budući da različiti svetovi, različiti sektori na jednom određenom svetu, kao i različite privredne oblasti, traže i zahtevaju za sebe posebne uslove. Posledica toga jeste da vladine poreske službe sve više rastu i postaju i same sve složenije, uz težnju i da se sve više osamostale. Običan građanin više nije u stanju da shvati ni zbog čega je ni koliko je oporezovan; na šta od tako prikupljenopg novca može računati, a na šta ne može. Pri svemu tome, i vlada i poreske službe i same pipaju u tami.
<BR>&nbsp;&nbsp;&nbsp;&nbsp;&nbsp;Povrh svega, sve veći deo sredstava prikupljenih na ovaj način mora biti trošen na održavanje sve razgranatijih poreskih službi - stvaranje i održavanje kartoteka, gonjenje utajivača poreza - tako da se iznos sredstava koja se mogu upotrebiti u korisne svrhe, ma šta mi preduzimali, sve više smanjuje.
<BR>&nbsp;&nbsp;&nbsp;&nbsp;&nbsp;Na kraju, situacija u vezi sa porezima počinje da nam prožima sav život, izazivajući buntovna i agresivna ponašanja. U istorijskim knjigama takva se situacija mahom pripisuje pohlepnim poslovnim ljudima, podmitljivim političarima, surovim vojničinama, ambicioznim guvernerima - ali svi su oni samo pojedinci koji nastoje da se okoriste tekućom poreskom politikom."
<BR>&nbsp;&nbsp;&nbsp;&nbsp;&nbsp;"Hoćete li to da mi kažete da je i naš poreski sistem postao prekomerno složen?" upita Tenar grubo.
<BR>&nbsp;&nbsp;&nbsp;&nbsp;&nbsp;"Ako nije", odgovori Seldon, "bio bi to, koliko je meni poznato, jedini poreski sistem u istoriji koji to nije... Ako postoji išta za šta psihoistorija pokazuje da je neizbežno onda je to, svakako, pojava prekomernog oporezivanja."
<BR>&nbsp;&nbsp;&nbsp;&nbsp;&nbsp;"I šta bi u vezi s tim trebalo preduzeti?"
<BR>&nbsp;&nbsp;&nbsp;&nbsp;&nbsp;"To već ne bih umeo da vam kažem. Upravo zbog toga želeo bih da vam pripremim onaj izveštaj, na kome bi, kako sami maločas rekoste, rad mogao nešto duže potrajati."
<BR>&nbsp;&nbsp;&nbsp;&nbsp;&nbsp;"Pustite sad izveštaj. Poreski sistem je suviše složen, je li tako? Niste li upravo to rekli?"
<BR>&nbsp;&nbsp;&nbsp;&nbsp;&nbsp;"Sasvim je moguće da je baš tako", odvrati Seldon oprezno.
<BR>&nbsp;&nbsp;&nbsp;&nbsp;&nbsp;"I da bi se to ispravilo, poreski sistem bi se morao učiniti jednostavniji - u stvari, što je moguće jednostavniji."
<BR>&nbsp;&nbsp;&nbsp;&nbsp;&nbsp;"Morao bih još proučiti..."
<BR>&nbsp;&nbsp;&nbsp;&nbsp;&nbsp;"Koješta. Suprotnost nečem veoma složenom jeste nešto veoma jednostavno. Nije mi potreban nikakav izveštaj da bi mi to pokazao."
<BR>&nbsp;&nbsp;&nbsp;&nbsp;&nbsp;"Kako vi kažete, generale", složi se Seldon.
<BR>&nbsp;&nbsp;&nbsp;&nbsp;&nbsp;U tom trenutku general iznenada podiže pogled, kao da ga je neko pozvao - što, zapravo, i jeste bio slučaj. Ruke mu se stisnuše u pesnice i holovizijska slika sa pukovnikom Linom i Dors Venabili odjednom se pojavi u sobi.
<BR>&nbsp;&nbsp;&nbsp;&nbsp;&nbsp;"Dors! Šta radiš ovde?" uzviknu Seldon, kao gromom ošinut.
<BR>&nbsp;&nbsp;&nbsp;&nbsp;&nbsp;General ne reče ništa, ali mu se kosmate veđe skupiše.
</P></TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
