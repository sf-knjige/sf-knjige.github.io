<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Jedna od mogućnosti (između ne baš mnogo drugih) koje je Hari Seldon imao da se malo odvoji od svog posla bila je da poseti Rajča u njegovom stanu, neposredno izvan područja univerziteta. I svaki put kada je to činio, poseta ga je ispunjavala silnom ljubavlju prema posinku. Za to je, uistinu, bilo više nego dovoljno valjanih razloga. Rajč je bio dobar, sposoban i odan - ali, pored toga, bilo je tu i ono njegovo svojstvo koje je kod drugih pobuđivalo poverenje i naklonost prema njemu.
<BR>&nbsp;&nbsp;&nbsp;&nbsp;&nbsp;Hari je to uočio dok je Rajč bio još dvanaestogodišnji ulični deran, kome je, nekako, pošlo za rukom da se uvuče pod kožu i njemu i Dorsi. Sećao se i kako je Rajč pridobio i naklonost Rajčel, tadašnje gradonačelnice Vaja. Sećao se i koliko je Joranum imao poverenja u Rajča, što ga je posle odvelo ravno u propast. Rajču je, čak, pošlo za rukom i da osvoji srce lepe Manele. Hariju baš nije bila jasna posebna priroda tog Rajčovog svojstva, ali je uživao u svakom trenutku koji je sa njim proboravio.
<BR>&nbsp;&nbsp;&nbsp;&nbsp;&nbsp;On zakorači u njihov stan sa svojim uobičajenim: "Sve u redu, ovde?"
<BR>&nbsp;&nbsp;&nbsp;&nbsp;&nbsp;Rajč odloži u stranu holografske spise na kojima je radio i ustade da pozdravi oca. "Sve je u redu, tata."
<BR>&nbsp;&nbsp;&nbsp;&nbsp;&nbsp;"Ne čujem Vandu."
<BR>&nbsp;&nbsp;&nbsp;&nbsp;&nbsp;"Prirodno. Otišla je s majkom u kupovinu."
<BR>&nbsp;&nbsp;&nbsp;&nbsp;&nbsp;Seldon sede i dobrodušno zaokruži pogledom po zbrci koju su stvarali Rajčovi spisi. "Kako napreduje knjiga?"
<BR>&nbsp;&nbsp;&nbsp;&nbsp;&nbsp;"Odlično. Samo, moguće je da ja ne preživim." Rajč uzdahnu. "Ali, najzad, doći ćemo do pravih saznanja o Dalu. Mo'š li verovati da još niko nije napis'o nijednu knjigu o tom sektoru?"
<BR>&nbsp;&nbsp;&nbsp;&nbsp;&nbsp;Seldon je već uočio da se Rajču, kada god bi počeo da govori o svom rodnom sektoru, gotovo obavezno vraćao dalitski način govora.
<BR>&nbsp;&nbsp;&nbsp;&nbsp;&nbsp;"A kako si ti, tata?" upita Rajč. "Zadovoljan što je slavlje završeno?"
<BR>&nbsp;&nbsp;&nbsp;&nbsp;&nbsp;"I više nego zadovoljan. Mrzeo sam svaki njegov trenutak."
<BR>&nbsp;&nbsp;&nbsp;&nbsp;&nbsp;"Ipak, ne toliko da bi to i drugi primetili."
<BR>&nbsp;&nbsp;&nbsp;&nbsp;&nbsp;"Znaš, morao sam sve vreme da nosim masku. Nisam hteo da vam pokvarim raspoloženje."
<BR>&nbsp;&nbsp;&nbsp;&nbsp;&nbsp;"Mora da ti, posebno, nije bilo pravo kada je, ono, mama pojurila za tobom u carski kompleks. Svi su, posle, samo o tome govorili."
<BR>&nbsp;&nbsp;&nbsp;&nbsp;&nbsp;"Naravno da mi nije bilo pravo. Tvoja majka, Rajče, najfantastičnija je osoba na čitavom svetu, ali, ponekad, s njom nije nimalo lako. Mogla mi je, načisto, pokvariti planove."
<BR>&nbsp;&nbsp;&nbsp;&nbsp;&nbsp;"O kakvim je planovima reč, tata?"
<BR>&nbsp;&nbsp;&nbsp;&nbsp;&nbsp;Seldon se zavali u naslonjaču. Uvek je bilo prijatno razgovarati s nekim u koga je čovek mogao imati puno poverenje i ko, povrh svega, nije imao pojma o psihoistoriji. Mnogo puta već odagnao je od sebe misli o Rajču, uspevajući da ih učini razložnim, znatno više nego što bi to bio slučaj da je dopustio da mu i dalje kovitlaju umom. "Jesmo li ovde sasvim izolovani?" upita on.
<BR>&nbsp;&nbsp;&nbsp;&nbsp;&nbsp;"Kao i uvek."
<BR>&nbsp;&nbsp;&nbsp;&nbsp;&nbsp;"Fino. Uspeo sam da navedem generala Tenara da počne da razmišlja u jednom sasvim neočekivanom pravcu."
<BR>&nbsp;&nbsp;&nbsp;&nbsp;&nbsp;"Kakvom pravcu?"
<BR>&nbsp;&nbsp;&nbsp;&nbsp;&nbsp;"Pa, govorio sam mu malo o porezima i ukazao mu na to da oni, pri nastojanju da budu što ravnomernije raspodeljeni među stanovništvom, ispoljavaju težnju da postanu sve složeniji, glomazniji i skuplji. Iza svega stajao je nagoveštaj da bi poreski sistem trebalo pojednostaviti."
<BR>&nbsp;&nbsp;&nbsp;&nbsp;&nbsp;"Čini se da u tome ima smisla."
<BR>&nbsp;&nbsp;&nbsp;&nbsp;&nbsp;"Tako je, ali je takođe moguće da, na temelju našeg malog razgovora, Tenar ispolji sklonost da čitavu stvar previše pojednostavi. Vidiš, oporezovanje gubi stvarni smisao u oba krajnja slučaja. Učini ga previše složenim i ljudi ga više neće razumeti, istovremeno ponajviše plaćajući za održavanje preobimnog i preskupog poreskog sistema. S druge strane, ako sve previše pojednostaviš, ljudi će početi da ga smatraju nepravednim i u njima će se stvoriti odbojnost prema čitavoj stvari. Najjednostavniji način oporezivanja je oporezivanje po glavi stanovnika, ali nepravednost, na taj način, podjednakog oporezivanja i siromašnih i bogatih suviše je očigledna da bi se mogla prevideti."
<BR>&nbsp;&nbsp;&nbsp;&nbsp;&nbsp;"Jesi li to objasnio generalu?"
<BR>&nbsp;&nbsp;&nbsp;&nbsp;&nbsp;"Nekako, nisam za to dobio priliku."
<BR>&nbsp;&nbsp;&nbsp;&nbsp;&nbsp;"A misliš li da će general pristupiti oporezivanju baš po glavi stanovnika?"
<BR>&nbsp;&nbsp;&nbsp;&nbsp;&nbsp;"Imam utisak da baš to ima u vidu. I ako je to tačno, izvesno je da će vesti o tome brzo procuriti, a već sama ta činjenica biće dovoljna da podstakne nerede i, sasvim je moguće, ozbiljno uzdrma vladu."
<BR>&nbsp;&nbsp;&nbsp;&nbsp;&nbsp;"A ti si to učinio hotimice?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Rajč zavrte glavom. "Ne razumem te sasvim, tata. Privatno, ti si divna i plemenita osoba, možda više od ikog drugog u čitavom Carstvu. Uprkos tome, u stanju si da svesno stvoriš situaciju koja bi dovela do nereda, nasilja vlasti, smrti. Tata, moglo bi doći do groznih posledica. Jesi li o tome razmišljao?"
<BR>&nbsp;&nbsp;&nbsp;&nbsp;&nbsp;Seldon se promeškolji. "Rajče, ni o čemu drugom ni ne razmišljam. U vreme kada sam tek započeo rad na psihoistoriji, sve mi je to izgledalo kao čisto akademsko istraživanje. Činilo mi se da, nikako, ništa rđavo ne bi iz nje moglo proizići, ali, čak i ako bi se to desilo, ona ionako ne bi imala nikakvu upotrebnu vrednost. Međutim, decenije su proticale, sve više i više smo o njoj saznavali i najzad se pojavila i ova užasna potreba za njenom primenom."
<BR>&nbsp;&nbsp;&nbsp;&nbsp;&nbsp;"Da bi ljudi umirali?"
<BR>&nbsp;&nbsp;&nbsp;&nbsp;&nbsp;"Ne, već da bi što manje ljudi umrlo. Ako su naše psihoistorijske analize ispravne, hunta jedva da će preživeti još nekoliko godina, a postoji više različitih načina na temelju kojih bi mogla pasti. Svi ti načini bili bi propraćeni provalama krvi i beznađa. Ovaj način, ova dosetka sa porezima, mogla bi do njenog pada dovesti mnogo mirnije i bez većih potresa, ako su - ponavljam, ako su - naše analize ispravne."
<BR>&nbsp;&nbsp;&nbsp;&nbsp;&nbsp;"A ako nisu, šta onda?"
<BR>&nbsp;&nbsp;&nbsp;&nbsp;&nbsp;"U tom slučaju, ni sami ne znamo šta bi se moglo dogoditi. Ipak, uprkos tome, psihoistorija mora uznapredovati toliko da je možemo korisno upotrebiti... Godinama već tragamo za nečim što bi nam moglo sa većom pouzdanošću ukazati na posledice, tako da ih možemo odmeriti i uporediti, kako bismo iznašli da li su prihvatljive. Na neki način, ova dosetka s oporezivanjem zapravo je prvi veliki psihoistorijski opit."
<BR>&nbsp;&nbsp;&nbsp;&nbsp;&nbsp;"Moram priznati da mi deluje kao vrlo jednostavan."
<BR>&nbsp;&nbsp;&nbsp;&nbsp;&nbsp;"Ipak, nije. Nemaš pojma koliko je psihoistorija složena. Ništa nije jednostavno. Tokom čitave istorije, povremeno se pribegavalo oporezivanju prema glavi stanovnika. Nikada nije bilo omiljeno i često je, na ovaj ili onaj način, izazivalo otpor - iako gotovo nikad nije imalo za ishod nasilno obaranje vlasti. Na kraju krajeva, moć kojom vlast raspolaže može biti prevelika za to, a moguće je da postoje i načini da ljudi svoje protivljenje izraze i bez pribegavanja nasilju i izdejstvuju povlačenje rđavih zakona. Ako se oporezivanje po glavi stanovnika bezuslovno ili, samo, povremeno, pokazivalo kobno, u tom se slučaju nijedna vlada nikada više ne bi na to odlučila. Činjenica, međutim, da stalno nailazimo na takve pokušaje, jasno govori da sam pokušaj ne mora, neminovno, biti koban. Situacija na Trantoru, ipak, nije sasvim normalna. Psihoistorijske analize uporno ukazuju na izvesne znake nestabilnosti, što potvrđuje da bi, najverovatnije, protivljenje bilo prilično snažno, a pritisak vlasti izrazito slab."
<BR>&nbsp;&nbsp;&nbsp;&nbsp;&nbsp;Rajč kao da nije bio sasvim ubeđen. "Nadam se, tata, da će sve biti u redu, ali ne misliš li da bi general mogao reći da postupa onako kako mu to psihoistorija nalaže, te, u svom padu, povući i tebe za sobom?"
<BR>&nbsp;&nbsp;&nbsp;&nbsp;&nbsp;"Pretpostavljam da je snimio naš razgovor, ali, ako ga objavi, bilo bi jasno da sam mu savetovao da malo pričeka, dok ne načinim potpunije analize i podnesem mu izveštaj - i da je on odbio da sačeka."
<BR>&nbsp;&nbsp;&nbsp;&nbsp;&nbsp;"A šta mama misli o svemu tome?"
<BR>&nbsp;&nbsp;&nbsp;&nbsp;&nbsp;"Još nisam s njom o tome razgovarao", odgovori Seldon. "Trenutno se bavi nečim drugim."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Aha. Pokušava da uđe u trag nekoj velikoj zaveri koja se kuje u okrilju projekta - protiv mene! Pretpostavljam da zamišlja da ima poprilično ljudi koji rade na projektu i koji bi me se rado otarasili." Seldon uzdahnu. "I ja sam jedan od njih. Želeo bih da se otarasim položaja direktora projekta i da dalju odgovornost za njega prepustim drugima."
<BR>&nbsp;&nbsp;&nbsp;&nbsp;&nbsp;"Ono što mamu kopka jeste Vandin san", primeti Rajč. "Znaš i sam kako mama gleda na tvoju bezbednost. Smem se kladiti da bi čak i jedan puki san o tvojoj smrti bio dovoljan da počne razmišljati o zaveri protiv tvog života."
<BR>&nbsp;&nbsp;&nbsp;&nbsp;&nbsp;"Nadam se, razume se, da o tome nema ni govora."
<BR>&nbsp;&nbsp;&nbsp;&nbsp;&nbsp;I na samu tu pomisao obojica prsnuše u smeh.
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
