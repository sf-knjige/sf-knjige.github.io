<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Tog popodneva Amaril je pošao da potraži Harija Seldona u njegovim radnim prostorijama na Strilinškom univerzitetu. Samo po sebi bilo je to neobično, budući da Amaril gotovo nikad nije napuštao svoje radne prostorije, čak ni da bi porazgovarao sa kolegama u hodniku.
<BR>&nbsp;&nbsp;&nbsp;&nbsp;&nbsp;"Hari", odmah s vrata poče Amaril, namršten i očito sav zbunjen. "Dogodilo se nešto krajnje neobično. U stvari, čudno."
<BR>&nbsp;&nbsp;&nbsp;&nbsp;&nbsp;Seldon podiže pogled ka Amarilu s izrazom najdubljeg žaljenja. Imao je samo pedeset tri godine, a već je bio sav pogrbljen i ubledeo do providnosti. Kada bi ga naterali, otišao bi do lekara na pregled i ovi bi mu posavetovali da bezuslovno pođe na duže vreme na odmor (neki su, čak, preporučivali i trajno) i da se samo odmara. Jedino je to, govorili su, moglo doprineti da mu se zdravlje poboljša. U suprotnom... Seldon bi, međutim, samo zavrteo glavom. "Odvojite ga od posla i umreće još brže - i nesrećniji. Nemamo nikakvog izbora."
<BR>&nbsp;&nbsp;&nbsp;&nbsp;&nbsp;A onda, odjednom, Seldon shvati da, zadubljen u takve misli, nije ni čuo šta mu Amaril govori.
<BR>&nbsp;&nbsp;&nbsp;&nbsp;&nbsp;"Izvini, Jugo", reče on. "Malo sam rastresen. Molim te, ponovi."
<BR>&nbsp;&nbsp;&nbsp;&nbsp;&nbsp;"Rekoh da se dogodilo nešto krajnje neobično. U stvari, čudno."
<BR>&nbsp;&nbsp;&nbsp;&nbsp;&nbsp;"O čemu je reč, Jugo?"
<BR>&nbsp;&nbsp;&nbsp;&nbsp;&nbsp;"O Vandi. Došla je da me poseti... veoma nesrećna, veoma uznemirena."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Po svemu sudeći, zbog nove bebe."
<BR>&nbsp;&nbsp;&nbsp;&nbsp;&nbsp;"Ah, da", reče Seldon, sa uočljivim prizvukom krivice u glasu.
<BR>&nbsp;&nbsp;&nbsp;&nbsp;&nbsp;"Tako je rekla i isplakala mi se na ramenu... A i ja sam, Hari, malo otplakao. A onda sam pomislio da ću je razvedriti ako joj pokažem praradijant." Amaril na trenutak zastade, kao da pažljivo bira naredne reči.
<BR>&nbsp;&nbsp;&nbsp;&nbsp;&nbsp;"Nastavi, Jugo. Šta se dogodilo?"
<BR>&nbsp;&nbsp;&nbsp;&nbsp;&nbsp;"Pa, zagledala se u čitav prizor, a onda sam ja uvećao jedan deo. Sekciju 42R254. Sećaš li je se?"
<BR>&nbsp;&nbsp;&nbsp;&nbsp;&nbsp;Seldon se nasmeši. "Ne, Jugo, ne pamtim jednačine tako dobro kao ti."
<BR>&nbsp;&nbsp;&nbsp;&nbsp;&nbsp;"Pa, trebalo bi", odvrati Amaril ozbiljno. "Kako možeš dobro obavljati svoj posao, ako... Ali nije važno. Ono što pokušavam da kažem jeste da je Vanda pokazala na jedan deo te sekcije i rekla da ne valja. Da ne izgleda lepo."
<BR>&nbsp;&nbsp;&nbsp;&nbsp;&nbsp;"Pa šta? Svima nama se nešto dopada, a nešto ne dopada."
<BR>&nbsp;&nbsp;&nbsp;&nbsp;&nbsp;"Da, naravno, ali posle sam se zamislio i proveo neko vreme nad njom... i Hari, nešto zaista nije u redu s njom. Programiranje je bilo pogrešno i čitava ta oblast, baš ona na koju je Vanda ukazala, nije valjala. I zaista, nije bila lepa."
<BR>&nbsp;&nbsp;&nbsp;&nbsp;&nbsp;Seldon se ukruti, mršteći se. "Čekaj, Jugo, dozvoli mi da shvatim. Tek tako, nasumce, ukazala je na jedan deo, rekla da nije u redu i bila je u pravu?"
<BR>&nbsp;&nbsp;&nbsp;&nbsp;&nbsp;"Tačno tako. S tim što na to nije ukazala nasumce, već, naizgled, potpuno svesno."
<BR>&nbsp;&nbsp;&nbsp;&nbsp;&nbsp;"Ali to je nemoguće."
<BR>&nbsp;&nbsp;&nbsp;&nbsp;&nbsp;"Ipak, baš tako se dogodilo. Bio sam prisutan."
<BR>&nbsp;&nbsp;&nbsp;&nbsp;&nbsp;"Nisam rekao da se nije dogodilo. Ono što kažem jeste da je u pitanju puka slučajnost."
<BR>&nbsp;&nbsp;&nbsp;&nbsp;&nbsp;"Zaista? Misliš li da bi tebi, sa svim tvojim poznavanjem psihoistorije, bilo dovoljno da baciš tek jedan pogled na neki novi niz jednačina i saopštiš da neki njegov deo ne valja?"
<BR>&nbsp;&nbsp;&nbsp;&nbsp;&nbsp;"Pa dobro, Jugo", odvrati Seldon, "reci mi, onda, kako se dogodilo da uvećaš baš taj deo jednačina? Šta te je navelo da baš taj deo uvećaš?"
<BR>&nbsp;&nbsp;&nbsp;&nbsp;&nbsp;Amaril sleže ramenima. To je, ako već tako želiš, bila puka slučajnost. Naprosto sam se poigravao kontaktnim dugmencetom."
<BR>&nbsp;&nbsp;&nbsp;&nbsp;&nbsp;"Ne može to biti slučajnost", promrmlja Seldon. Nekoliko trenutaka ostao je zadubljen u misli, a onda postavi pitanje koje je dalo još veći zamah psihoistorijskog revoluciji što ju je Vanda započela.
<BR>&nbsp;&nbsp;&nbsp;&nbsp;&nbsp;"Jugo", upita on, "da li su ti se pre toga, iz bilo kog razloga, te jednačine činile sumnjive? Da li si imao ikakvog razloga da pomisliš da nešto nije u redu s njima?"
<BR>&nbsp;&nbsp;&nbsp;&nbsp;&nbsp;Amaril stade prebirati prstima po ešarpi na radnom kombinezonu. Činilo se da je zatečen. "Da, mislim da jesam. Znaš..."
<BR>&nbsp;&nbsp;&nbsp;&nbsp;&nbsp;"Misliš da jesi?"
<BR>&nbsp;&nbsp;&nbsp;&nbsp;&nbsp;"Ne, jesam. Sećam se da moji prsti, kada sam postavljao tu jednačinu - znaš, reč je o novoj sekciji - kao da su naleteli na neku neispravnost na programeru. Činilo mi se tada, ipak, da je sve u redu, ali sam u sebi, verovatno, nastavio da brinem. Sećam se da sam pomišljao da nešto nije u redu s njom, ali sam imao posla oko drugih stvari, te nisam ništa preduzeo. Ali kada je Vanda ukazala upravo na to mesto, odlučio sam da sve proverim - pretpostavljam da bih, u suprotnom, sve otpisao kao obično dečje mudrovanje."
<BR>&nbsp;&nbsp;&nbsp;&nbsp;&nbsp;"I baš si taj deo jednačine, uvećan, pokazao Vandi... Kao da te je sećanje na nju i nesvesno opsedalo."
<BR>&nbsp;&nbsp;&nbsp;&nbsp;&nbsp;Amaril sleže ramenima. "Ko to zna?"
<BR>&nbsp;&nbsp;&nbsp;&nbsp;&nbsp;"A samo nekoliko trenutaka pre toga, stajali ste jedno drugom u zagrljaju, oboje rasplakani."
<BR>&nbsp;&nbsp;&nbsp;&nbsp;&nbsp;Amaril ponovo sleže ramenima, još više pometen.
<BR>&nbsp;&nbsp;&nbsp;&nbsp;&nbsp;"Mislim, Jugo, da znam šta se dogodilo", reče Seldon. "Vanda ti je pročitala misli."
<BR>&nbsp;&nbsp;&nbsp;&nbsp;&nbsp;Jugo poskoči, kao da ga je neko ćušnuo. "Ali to je nemoguće!"
<BR>&nbsp;&nbsp;&nbsp;&nbsp;&nbsp;"Poznavao sam, jednom, nekog ko je raspolagao sličnim mentalnim moćima", nastavi Seldon, pomislivši, pri tom, tužno na Eta Demerzela, odnosno, što su samo Dors i on znali, Denila. "Samo, ta je osoba bila nešto više nego ljudsko biće. Njena sposobnost da čita misli, da prodre u ljudski um, da nagna ljude da delaju na neki određen način - bila je uistinu mentalna sposobnost. Mislim da, nekako, i Vanda poseduje tu sposobnost."
<BR>&nbsp;&nbsp;&nbsp;&nbsp;&nbsp;"Ne mogu da u to poverujem", usprotivi se Amaril tvrdoglavo.
<BR>&nbsp;&nbsp;&nbsp;&nbsp;&nbsp;"Ja mogu", odvrati Seldon, "samo ne znam šta da učinim u vezi s tim."
<BR>&nbsp;&nbsp;&nbsp;&nbsp;&nbsp;Ipak, nejasno, osećao je da je upravo pokrenut mehanizam psihoistorijske revolucije - ali samo nejasno.
</P></TD></TR></TABLE>
<P class="next">
<A HREF=p86.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
