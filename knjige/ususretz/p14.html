<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Ako Seldon ma i na trenutak jeste posumnjao u vrednost svoje zamisli, ako je i pomislio da bi čitava stvar mogla pre vremena eksplodirati ili da bi je mogao usmeriti u pogrešnom pravcu; ako ga su ga i obrvavale razdiruće sumnje u pogledu toga da li se može u potpunosti pouzdati u to da će Rajč upešno odigrati svoju ulogu, nikakve sumnje kod njega nije bilo - baš nikakve - šta će na sve to reći Dors, kada to pred nju stavi kao fait accompli.
<BR>&nbsp;&nbsp;&nbsp;&nbsp;&nbsp;I, što se toga tiče, nije ostao razočaran - ukoliko je to, uopšte, bila prava reč da izrazi njegova osećanja.
<BR>&nbsp;&nbsp;&nbsp;&nbsp;&nbsp;Ipak, na neki način, jeste bio razočaran, budući da Dors nije užasnuto zavrištala, što je on, iz nekog razloga, očekivao da će učiniti, pripremajući se unapred da odoli njenom gnevu.
<BR>&nbsp;&nbsp;&nbsp;&nbsp;&nbsp;Ali kako je to mogao znati? Ona nije bila poput drugih žena i još nikad je nije video uistinu razbešnjenu. Možda joj, naprosto, nije bilo u prirodi da se istinski razgnevi - odnosno, da se ponaša onako kako bi, po njegovom mišljenju, trebalo da se ponaša neko istinski ljut.
<BR>&nbsp;&nbsp;&nbsp;&nbsp;&nbsp;Samo joj je pogled bio vrlo hladan i govorila je prigušenim glasom u kome se moglo osetiti gorko neodobravanje. "Poslao si ga u Dal? Samog?" Krajnje umereno. Jednostavno, kao pitanje.
<BR>&nbsp;&nbsp;&nbsp;&nbsp;&nbsp;Njen mirni glas na trenutak onespokoji Seldona, ali se on odmah pribra i čvrsto odgovori: "Morao sam. Bilo je neophodno."
<BR>&nbsp;&nbsp;&nbsp;&nbsp;&nbsp;"Da se objasnimo... Poslao si ga u tu lopovsku jazbinu, u to svratište ubica, u tu kloaku svih zamislivih zločina?"
<BR>&nbsp;&nbsp;&nbsp;&nbsp;&nbsp;"Dors! Ljutiš me kad tako govoriš! Očekivao bih samo od osobe pune predrasuda da razmišlja u takvim stereotipima!"
<BR>&nbsp;&nbsp;&nbsp;&nbsp;&nbsp;"Tvrdiš li da Dal nije onakav kakvim sam ga upravo opisala?"
<BR>&nbsp;&nbsp;&nbsp;&nbsp;&nbsp;"Naravno! Dal je pun ološa i zločinaca. Znam ja to sasvim dobro. Oboje to znamo. Ali nije čitav Dal takav. A, pored toga, postoje ološ i kriminalci u svakom sektoru, čak i u carskom sektoru, pa i ovde u Strilingu."
<BR>&nbsp;&nbsp;&nbsp;&nbsp;&nbsp;"Ipak, postoje i razlike u meri, zar ne? Jedan nije isto što i deset. Čak i ako na svim svetovima ima zločina, čak i ako zločina ima u svim sektorima, Dal ipak, zar ne, spada među najgore... Tu ti je kompjuter. Proveri šta kažu statistike."
<BR>&nbsp;&nbsp;&nbsp;&nbsp;&nbsp;"Nema potrebe da to činim. Dal jeste najsiromašniji sektor na Trantoru i svima nam je dobro znano da postoji snažna uzajamna povezanost između siromaštva, bede i zločina. To ti priznajem."
<BR>&nbsp;&nbsp;&nbsp;&nbsp;&nbsp;"To mi priznaješ! A ipak, poslao si ga tamo samog? Mogao si i ti poći s njim, ili zatražiti od mene da i ja pođem, ili sa njim poslati i nekolicinu njegovih školskih drugara. Sigurna sam da bi bili oduševljeni što će izbeći nastavu."
<BR>&nbsp;&nbsp;&nbsp;&nbsp;&nbsp;"Ono zbog čega mi je tamo potreban iziskuje da bude sam."
<BR>&nbsp;&nbsp;&nbsp;&nbsp;&nbsp;"A zbog čega ti je, zapravo, tamo potreban?"
<BR>&nbsp;&nbsp;&nbsp;&nbsp;&nbsp;Ali Seldonova tvrdoglava ćutnja bila je jedini odgovor na to pitanje.
<BR>&nbsp;&nbsp;&nbsp;&nbsp;&nbsp;"Da li je dotle došlo?" upita Dors. "Više mi ne veruješ?"
<BR>&nbsp;&nbsp;&nbsp;&nbsp;&nbsp;"Reč je o svojevrsnoj kocki i nameravam da sam preuzmem sav rizik. Ne mogu u to upetljavati ni tebe, niti ikog drugog."
<BR>&nbsp;&nbsp;&nbsp;&nbsp;&nbsp;"Ali ne rizikuješ ti... Jadni Rajč je taj koji rizikuje."
<BR>&nbsp;&nbsp;&nbsp;&nbsp;&nbsp;"On ništa ne rizikuje", odvrati Seldon nestrpljivo. "Već mu je dvadeset godina, mlad je i snažan i čvrst kao drvo, a ne mislim, pri tom, na ove primerke koje ovde na Trantoru čuvamo pod staklenim zvonom. Mislim na ono dobro, čvrsto drveće u helikonskim šumama... Pored toga, za razliku od Dalita, savršeno vlada borilačkim veštinama."
<BR>&nbsp;&nbsp;&nbsp;&nbsp;&nbsp;"Ti i tvoje borilačke veštine", procedi Dors, ni za mrvicu ne ublažavajući hladnoću svog glasa. "Misliš da ti je to odgovor na sve moguće. Ali Daliti nose noževe. Svi, bez izuzetka. Čak, pretpostavljam, i blastere."
<BR>&nbsp;&nbsp;&nbsp;&nbsp;&nbsp;"Za blastere ne znam. Zakon je u pogledu toga krajnje izričit. A što se noža tiče, siguran sam da ni Rajč nije bez njega. Uvek ima nož uza se i ovde na univerzitetu, gde je to beziznimno protivzakonito. Misliš li, onda, da bi na Dal pošao bez noža?"
<BR>&nbsp;&nbsp;&nbsp;&nbsp;&nbsp;Dors ništa ne odgovori.
<BR>&nbsp;&nbsp;&nbsp;&nbsp;&nbsp;Seldon takođe poćuta nekoliko trenutaka, a onda odluči da pokuša da je stiša. "Čuj", obrati joj se on, "ovoliko ti ipak mogu reći... Nadam se da će se sresti sa Joranumom, koji treba da dođe u posetu Dalu."
<BR>&nbsp;&nbsp;&nbsp;&nbsp;&nbsp;"Je li? I šta očekuješ da Rajč tim povodom učini? Da navede Joranuma da gorko zažali zbog svojih političkih stavova i da ga otpravi natrag u Mikogen?"
<BR>&nbsp;&nbsp;&nbsp;&nbsp;&nbsp;"Ma hajde... Stvarno! Ukoliko i dalje budeš tako podrugljiva, ovaj naš razgovor izgubiće svaki smisao." On skrenu pogled sa nje i zagleda se kroz prozor, prema plavosivom nebeskom svodu ispod kupole. "Ono što od njega očekujem..." Glas mu na trenutak uzdrhta. "Ono što od njega očekujem jeste da spase Carstvo."
<BR>&nbsp;&nbsp;&nbsp;&nbsp;&nbsp;"Svakako. Tako je najlakše."
<BR>&nbsp;&nbsp;&nbsp;&nbsp;&nbsp;Seldonov glas postade tvrđi. "To je ono što očekujem. Ti nemaš nikakvo rešenje. Istini za volju, ni Demerzel ga nema. Sam mi je rekao da je rešenje u mojim rukama. I, stoga, želim da ga iznađem i zato mi je Rajč potreban tamo u Dalu. Najzad, i samoj ti je dobro znana njegova sposobnost da izaziva naklonost. Uspelo mu je s nama dvoma, pa verujem da će mu uspeti i sa Joranumom. I, ako sam u pravu, sve će biti kako valja."
<BR>&nbsp;&nbsp;&nbsp;&nbsp;&nbsp;Dorsine oči naglo se, obešenjački, razročagiše. "Nameravaš li to da mi kažeš da se u svemu tome rukovodiš psihoistorijom?"
<BR>&nbsp;&nbsp;&nbsp;&nbsp;&nbsp;"Ne, ne. Ne nameravam da te lažem. Još nisam došao dotle da bih se, u bilo kom pogledu, mogao rukovoditi psihoistorijom... Ali, kao što znaš, Jugo ne prestaje da govori o intuiciji... A ni ja, znaš, nisam bez nje."
<BR>&nbsp;&nbsp;&nbsp;&nbsp;&nbsp;"Intuicija! Šta je to? Odredi mi je pobliže!"
<BR>&nbsp;&nbsp;&nbsp;&nbsp;&nbsp;"Naravno... Evo: intuicija je svojstvo, jedinstveno svojstvo ljudskog uma, da na temelju činjenica koje su, same po sebi nepotpune, ili, čak, možda, takve da mogu odvesti na krivi trag - iznađe tačne, valjane odgovore."
<BR>&nbsp;&nbsp;&nbsp;&nbsp;&nbsp;"I tebi je to pošlo za rukom."
<BR>&nbsp;&nbsp;&nbsp;&nbsp;&nbsp;"Tako je." Seldon te reči izgovori sa najčvršćim uverenjem.
<BR>&nbsp;&nbsp;&nbsp;&nbsp;&nbsp;Ali, u sebi, on pomisli nešto što se nije usudio da podeli čak ni sa Dors. Šta ako Rajčov šarm ne proradi? Ili, još gore, ako svest o tome da je Dalit postane preteško breme za njega?
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
