<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Bila je sredina popodneva i Trantorovo sunce odbleskivalo je od metalne opne koja je prekrivala veliku planetu. Hari Seldon stajao je na osmatračkoj platformi Strilinškog univerziteta, pokušavajući da rukom zakloni oči od prodornog sjaja. Prošle su već godine otkako nije izišao izvan kupola - izuzimajući, naravno, svoje posete carskoj palati, ali, nekako, to kao da se nije računalo; čak i u carskom kompleksu čovek se osećao, na izvestan način, zatvoreno.
<BR>&nbsp;&nbsp;&nbsp;&nbsp;&nbsp;Seldon više nije išao unaokolo isključivo u pratnji. Pre svega, Palmer je sada najveći deo vremena provodio sa Vandom, ili radeći sa praradijantom, obuzet mentalnim istraživanjima, ili tragajući za ostalima poput njih dvoje. Ali, ako bi Seldon to poželeo, ne bi mu bilo nimalo teško da pronađe nekog drugog junošu - ili među studentima ili među saradnicima na projektu - koji bi mu služio kao telohranitelj.
<BR>&nbsp;&nbsp;&nbsp;&nbsp;&nbsp;Ipak, više nije smatrao da mu je telohranitelj neophodan. Posle saslušanja, koje mu je pribavilo veliki publicitet, kao i ponovnog uspostavljanja veza sa galaktičkom bibliotekom, Komisija za javnu bezbednost držala je Seldona pod budnom prismotrom. Seldonu je bilo poznato da ga prate; tokom poslednjih meseci u više navrata pošlo mu je za rukom da uoči svoju 'senku'. Isto tako, nije sumnjao da su u njegovoj radnoj sobi, kao i u samoj kući, postavljeni prislušni uređaji; međutim, kad god se upuštao u osetljive razgovore, uključivao je statičko polje koje ga je činilo sasvim bezbednim.
<BR>&nbsp;&nbsp;&nbsp;&nbsp;&nbsp;Seldon nije bio siguran kakvo je mišljenje Komisija imala o njemu - moguće je da ni sami nisu bili u to sigurni. Bez obzira na to da li su verovali da je bio prorok ili podvaladžija, smatrali su neophodnim da u svakom trenutku znaju gde se nalazi - a to je, opet, značilo da je, sem ako Komisija ne dođe do drugačijeg zaključka, praktično sve vreme bio bezbedan.
<BR>&nbsp;&nbsp;&nbsp;&nbsp;&nbsp;Blagi povetarac zatalasa tamnoplavi ogrtač koji je Seldon prebacio preko jednodelne odeće i stade mu mrsiti nekoliko pramenova sede kose koji su mu još preostali. On baci pogled prema ogradama, uglavljenim u bešavnu, belu, čeličnu prostirku tamo u dubini. Ispod te prostirke, Seldonu je bilo poznato, tutnjala je mašinerija jednog neverovatno složenog sveta. Da su kupole bile providne, čovek bi bez poteškoća mogao ugledati kako promiču ulična vozila, kako kroz složene mreže međusobno povezanih tunela jure gravitacioni vozovi, kako se u svemirskim lukama hrana, hemikalije i dragulji istovaruju i utovaruju u hipersvemirske brodove, koji su pristizali ili se upućivali ka nebrojenim svetovima što su činili galaktičko carstvo.
<BR>&nbsp;&nbsp;&nbsp;&nbsp;&nbsp;Ispod blistave metalne prostirke odigravao se život četrdeset milijardi duša, sa svim tegobama, radostima i dramama od kojih je on sačinjen. Bila je to slika koja mu je snažno prirasla srcu - ta panorama ljudskih postignuća - a dušu mu je morilo saznanje da će, kroz samo nekoliko stoleća, sve to što se sada prostiralo pod njim biti pretvoreno u ruševine. Na velikim kupolama javiće se procepine i brazde, silne rupe kroz koje će se pogledu izložiti opustela zemlja - koja je nekad bila sedište jedne poletne civilizacije. On tužno zavrte glavom, znajući da ne postoji način da spreči tu tragediju. Ali, istovremeno, videći u duhu ruševine kupola, Seldon je dobro znao da će na tom tlu, koje će ostati opustošeno posle poslednjih bitaka što će se voditi u Carstvu, klice novog života razvejati i da će Trantor, opet, oživeti kao vitalni član novog Carstva. Njegov Plan će se za to postarati.
<BR>&nbsp;&nbsp;&nbsp;&nbsp;&nbsp;Seldon se spusti na jednu od klupa koje su stajale svuda unaokolo na osmatračnici. Noga ga je bolno probadala; napor kome se izložio bio je prekomeran. Ali koristilo mu je da još jednom spusti pogled na čitav Trantor, da oseti svežinu vazduha na otvorenom i da se zagleda u beskrajno nebo iznad sebe.
<BR>&nbsp;&nbsp;&nbsp;&nbsp;&nbsp;On stade čežnjivo razmišljati o Vandi. Sada je veoma retko viđao svoju unuku, pa i tada, gotovo bez izuzetka, u društvu sa Stetinom. Tokom poslednja tri meseca, otkako su se upoznali, Vanda i Stetin kao da su postali nerazdvojni. Vanda je uveravala Seldona da je njihovo stalno druženje bilo neophodno za projekat, ali je on podozrevao da je u pitanju i nešto dublje od puke odanosti poslu.
<BR>&nbsp;&nbsp;&nbsp;&nbsp;&nbsp;Prisećao se i jasnih nagoveštaja iz ranih dana svog odnosa sa Dors. Bili su uočljivi iz načina na koji je dvoje mladih ljudi gledalo jedno drugo, iz dubine osećanja koja nisu proisticala samo iz intelektualnog podsticaja, već i iz emocionalnog naboja.
<BR>&nbsp;&nbsp;&nbsp;&nbsp;&nbsp;Pored toga, već po svojim prirodama, činilo se da se Vanda i Palmer mnogo bolje osećaju jedno s drugim, nego u društvu drugih osoba. U stvari, kako je Seldon jednom prilikom ustanovio, kada nikog drugog nije bilo u blizini, Vanda i Palmer nisu čak ni razgovarali međusobno; njihove mentalne sposobnosti već su dovoljno uznapredovale, tako da im reči nisu bile potrebne da bi međusobno opštili.
<BR>&nbsp;&nbsp;&nbsp;&nbsp;&nbsp;Ostali saradnici na projektu nisu imali pojma o jedinstvenom daru kojim su Vanda i Stetin raspolagali. I sam Seldon je smatrao da je najbolje da delovanje mentalista drži podalje od očiju drugih, u najmanju ruku dotle dok njihova uloga u Planu ne bude čvrsto utemeljena. U stvari, sam Plan već je bio čvrsto utemeljen - ali samo u Seldonovom umu. Kada se, konačno, složi još nekoliko nedostajućih delića, svoj Plan će otkriti Vandi i Palveru, a, ako ustreba, jednog dana, i još ponekom.
<BR>&nbsp;&nbsp;&nbsp;&nbsp;&nbsp;Seldon lagano, kruto ustade. Morao je da se vrati u Striling, gde je kroz jedan sat trebalo da se nađe sa Vandom i Palverom: ostavili su mu poruku da ga čeka veliko iznenađenje. Još jedan delić za njegovu slagalicu, ponada se Seldon. On još jednom obuhvati pogledom Trantor i pre nego što se okrete da uđe u gravitacioni lift, nasmeši se i tiho reče: "Zadužbina."
</P></TD></TR></TABLE>
<P class="next">
<A HREF=p115.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
