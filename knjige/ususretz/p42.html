<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;"Gleb Andorin", primeti Hari Seldon umorno, trljajući oči.
<BR>&nbsp;&nbsp;&nbsp;&nbsp;&nbsp;"A ko je on?" upita ona, raspoloženja sasvim bliskog tački mržnjenja, baš kao i svakog dana otkako je Rajč otišao.
<BR>&nbsp;&nbsp;&nbsp;&nbsp;&nbsp;"Do pre nekoliko dana, nisam znao ni da postoji", odgovori Seldon. "U tome i jeste nevolja kada čovek upravlja svetom od četrdeset milijardi duša. Nikada ni za koga ni ne čuješ, osim za one koji se i te kako potrude da se nametnu tvojoj pažnji. Uprkos svem svom kompjuterizovanom informatičkom sistemu, Trantor je ostao planeta anonimnosti. U stanju smo da svakog pronađemo u statističkim i informatičkim karticama, ali znamo li koga imamo pred sobom? Dodaj tome dvadeset pet miliona Spoljnjih svetova i shvatićeš da je pravo čudo što je galaktičko carstvo uopšte opstalo tokom svih ovih milenijuma. Iskreno da ti kažem, mislim da je opstalo samo zahvaljujući vlastitoj inerciji. A sada, konačno, sve se ruši."
<BR>&nbsp;&nbsp;&nbsp;&nbsp;&nbsp;"Mnogo mi nešto filosofiraš, Hari", primeti Dors. "Ko je taj Andorin?"
<BR>&nbsp;&nbsp;&nbsp;&nbsp;&nbsp;"Neko za koga moram priznati da je trebalo da ga znam. Pošlo mi je, nekako, za rukom da privolim Obezbeđenje da prelista podatke o njemu. Pripadnik je vajanske gradonačelničke porodice - u stvari, njen najistaknutiji član - pa ga je Obezbeđenje sve vreme držalo pod nadzorom. Nije bez ambicija, po njihovom mišljenju, ali kao ovejani plejboj nema baš mnogo volje ili vremena da se trudi i da ih ostvari."
<BR>&nbsp;&nbsp;&nbsp;&nbsp;&nbsp;"A da li je povezan sa joranumovcima?"
<BR>&nbsp;&nbsp;&nbsp;&nbsp;&nbsp;Seldon neodređeno mahnu rukom. "Moj je utisak da oni iz Obezbeđenja ne znaju ništa o joranumovcima. Moguće je da to znači da misle kako joranumovci više ne postoje, odnosno, ako i postoje, da im ne treba pridavati preveliku važnost. Takođe, naravno, može značiti i da Obezbeđenje nije za njih zainteresovano. S tim što nema načina da ih prinudim da se za njih zainteresuju. Zapravo, moram biti zahvalan što su ljudi iz Obezbeđenja uopšte bili voljni da mi pruže bilo kakvu informaciju. A ja sam, znaš, prvi ministar."
<BR>&nbsp;&nbsp;&nbsp;&nbsp;&nbsp;"Nije li moguće da baš nisi neki naročit prvi ministar?" dobaci Dors suvo.
<BR>&nbsp;&nbsp;&nbsp;&nbsp;&nbsp;"I više nego moguće. Zapravo, vrlo je moguće da već pokolenjima nije bilo osobe manje od mene pogodne za obavljanje te dužnosti. Ipak, to nema nikakve veze s Obezbeđenjem, koje je sasvim nezavisno oruđe vlasti. Podozrevam, čak, da ni sam Kleon ne zna mnogo o njima, premda bi, u načelu, preko svog direktora, agenti trebalo da ga o svemu obaveštavaju. Veruj mi, kada bismo samo nešto malo više znali o Obezbeđenju, smesta bismo, onakvo kakvo je, i njegovo delovanje uključili u naše psihoistorijske jednačine."
<BR>&nbsp;&nbsp;&nbsp;&nbsp;&nbsp;"A jesu li ljudi iz Obezbeđenja, bar, na našoj strani?"
<BR>&nbsp;&nbsp;&nbsp;&nbsp;&nbsp;"Verujem da jesu, ali se u to ne bih smeo zakleti."
<BR>&nbsp;&nbsp;&nbsp;&nbsp;&nbsp;"I zbog čega te zanima taj... taj kako mu beše ime?"
<BR>&nbsp;&nbsp;&nbsp;&nbsp;&nbsp;"Gleb Andorin. Zbog toga što mi je stigao iscrpan izveštaj od Rajča."
<BR>&nbsp;&nbsp;&nbsp;&nbsp;&nbsp;Dorsine oči odjednom zablistaše. "Zbog čega mi nisi odmah rekao? Je li dobro?"
<BR>&nbsp;&nbsp;&nbsp;&nbsp;&nbsp;"Jeste, koliko mi je poznato, ali, nadam se da mi više neće slati poruke. Ako ga uhvate da održava vezu s nama, neće mu više biti dobro. U svakom slučaju, povezao se sa Andorinom."
<BR>&nbsp;&nbsp;&nbsp;&nbsp;&nbsp;"Je li i on joranumovac?"
<BR>&nbsp;&nbsp;&nbsp;&nbsp;&nbsp;"Ne verujem. U svakom slučaju, bilo bi to krajnje neverovatno, budući da veza između njega i njih nema nikakvog smisla. Joranumovski pokret pretežno okuplja svet iz nižih klasa... moglo bi se, da tako kažem, reći da je reč o proleterskom pokretu. A Andorin je aristokrata koji bi kao uzor mogao poslužiti i samim aristokratima. Šta bi on radio u društvu sa joranumovcima?"
<BR>&nbsp;&nbsp;&nbsp;&nbsp;&nbsp;"Ako je pripadnik vajanske gradonačelničke porodice, ne bi li bilo moguće da teži da se dočepa carskog trona?"
<BR>&nbsp;&nbsp;&nbsp;&nbsp;&nbsp;"Takve težnje oni ispoljavaju već pokolenjima. Pretpostavljam da se sećaš Rajčel. Ona je Andorinova tetka."
<BR>&nbsp;&nbsp;&nbsp;&nbsp;&nbsp;"Šta misliš, možda u tom slučaju želi da se joranumovcima okoristi kao odskočnom daskom?"
<BR>&nbsp;&nbsp;&nbsp;&nbsp;&nbsp;"Ako joranumovci uopšte još postoje. A ako zaista postoje - i ako Andorin stvarno želi da ih iskoristi kao odskočnu dasku - pa, u tom slučaju, bojim se da će ubrzo shvatiti da je zaigrao veoma opasnu igru. Joranumovci - ako uopšte postoje - sigurno slede svoje vlastite zamisli i čovek poput Andorina veoma bi brzo morao shvatiti da jaše na leđima gretija..."
<BR>&nbsp;&nbsp;&nbsp;&nbsp;&nbsp;"Šta je greti?"
<BR>&nbsp;&nbsp;&nbsp;&nbsp;&nbsp;"Pa, mislim, jedna davno izumrla, ali veoma krvoločna zver. Ali taj izraz tamo na Helikonu koristimo samo kao retoričku figuru. Ako uzjašeš gretija, ubrzo shvatiš da više ne možeš da siđeš, jer bi te zver smesta proždrala."
<BR>&nbsp;&nbsp;&nbsp;&nbsp;&nbsp;Seldon na trenutak zastade. "Ima još nešto. Rajč je, po svemu sudeći, stupio u odnose sa jednom devojkom koja poznaje Andorina, i preko koga on, kako veruje, može doći do važnih obaveštenja. Govorim ti sve ovo sada, kako me kasnije ne bi optuživala da sam bilo šta skrio od tebe."
<BR>&nbsp;&nbsp;&nbsp;&nbsp;&nbsp;Dors se namršti. "Jednom devojkom?"
<BR>&nbsp;&nbsp;&nbsp;&nbsp;&nbsp;"Devojkom koja, koliko sam shvatio, poznaje popriličan broj muškaraca koji će ponekad, u intimnim okolnostima, nemudro brbljati o stvarima o kojima valja ćutati."
<BR>&nbsp;&nbsp;&nbsp;&nbsp;&nbsp;"Znači, jedna od takvih. Dors se još više namršti. "Ne dopada mi se pomisao da Rajč..."
<BR>&nbsp;&nbsp;&nbsp;&nbsp;&nbsp;"Hajde, hajde... Rajču je već trideset godina i, nema sumnje, stekao je već prilična iskustva. Možeš tu devojku - mislim, zapravo, bilo koju devojku - slobodno prepustiti Rajčovom zdravom razumu." On se okrenu prema Dors i pogleda je umornim, izmoždenim očima. "A zar misliš da se meni sve to dopada?" upita je on. "Misliš li, zaista, da mi se bilo šta od toga dopada?"
<BR>&nbsp;&nbsp;&nbsp;&nbsp;&nbsp;Nije bilo ni jedne jedine reči kojom bi mu Dors na to mogla odgovoriti.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
