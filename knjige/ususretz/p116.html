<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Peti deo: EPILOG
<P>&nbsp;&nbsp;&nbsp;&nbsp;&nbsp;Ja sam Hari Seldon. Bivši prvi ministar cara Kleona I. Profesor (u penziji) psihoistorije na Strilinškom univerzitetu, na Trantoru. Direktor projekta psihoistorijskih istraživanja. Glavni urednik Enciklopedije Galaktike. Tvorac Zadužbine.
<BR>&nbsp;&nbsp;&nbsp;&nbsp;&nbsp;Jasno mi je da sve to ostavlja priličan utisak. Dosta toga sam učinio tokom svoje osamdeset jedne godine i sada se osećam umorno. Prizivajući u sećanja godine vlastitog života, pitam se nisam li mogao - nije li trebalo - da u nekim stvarima postupim drugačije. Na primer: nisam li preveliku zainteresovanost ispoljavao za velike domašaje psihoistorije, tako da su mi i ljudi i zbivanja sa kojima sam se tokom života suočavao u poređenju sa njima, tim domašajima, izgledali nebitni?
<BR>&nbsp;&nbsp;&nbsp;&nbsp;&nbsp;Možda sam propustio da se, tu i tamo, u ponekoj sitnici, i prilagodim - na način koji ne bi doveo u pitanje budućnost čovečanstva, ali koji bi učinio dramatično lepšim život neke određene, meni drage osobe... Juga, Rajča... Ne prestajem da se to pitam: nije li, ipak, ikako bilo moguće učiniti nešto da spasem svoju voljenu Dors?
<BR>&nbsp;&nbsp;&nbsp;&nbsp;&nbsp;Prošlog meseca priveo sam kraju holograme koji se odnose na Krize. Moj saradnik, Gal Dornik, uzeo je na sebe da ih prenese na Terminus i da lično nadgleda njihovo smeštanje u Seldonovu Kriptu. Postaraće se, takođe, da Kripta bude zapečaćena, kao i da ostavi valjana uputstva za otvaranja Kripte, kada budu nastupile Krize.
<BR>&nbsp;&nbsp;&nbsp;&nbsp;&nbsp;U to vreme, naravno, ja više neću biti među živima.
<BR>&nbsp;&nbsp;&nbsp;&nbsp;&nbsp;Šta li će pomisliti ti budući Zadužbinci, kada me ugledaju (ili, tačnije, kada ugledaju moj hologram) tokom Prve Krize, skoro pedeset godina od sada? Da li će se sašaptavati koliko im star izgledam, koliko im slabašno deluje moj glas, ili koliko im sućušan delujem, smotan u tim invalidskim kolicima? Da li će razumeti... i umeti da cene... poruku koju im ostavljam? Pa, uistinu, i nema nikakvog smisla nagađati. Kao što su stari govorili: kocka je bačena.
<BR>&nbsp;&nbsp;&nbsp;&nbsp;&nbsp;Čuo sam se juče sa Galom. Na Terminusu je sve u redu. Bor Alurin i enciklopedisti naprosto cvetaju u 'izgnanstvu'. Ne bih smeo da budem zlurad, ali ne mogu da odolim da se ne nasmejem kada se setim samozadovoljnog izraza lica onog pompeznog idiota Linga Čena, kada je pre dve godine zabranio da se pristupi ostvarivanju Projekta Terminus. Premda je, na kraju, izgnanstvo bilo formulisano izrazima svojstvenim carskim poveljama ('Naučna ustanova sa državnom potporom i, delom, lično dobro Njegovog Uzvišenog Veličanstva, cara...' - glavni komesar želeo je da nas ukloni sa Trantora i skine sebi s vrata, ali, istovremeno, nije mogao podneti pomisao da nad nama nema nikakvu kontrolu), i dalje mi predstavlja izvor potajnog zadovoljstva saznanje da smo, zapravo, Las Zenov i ja bili ljudi koji su Zadužbini za dom odabrali Terminus.
<BR>&nbsp;&nbsp;&nbsp;&nbsp;&nbsp;Jedino što žalim u vezi sa Lingom Čenom jeste to što nismo bili u mogućnosti da spasemo Agisa. Taj car bio je dobar čovek i plemenit vladar, iako je samo po nazivu bio car. Njegova je greška bila to što se previše pouzdavao u svoju titulu, dok Komisija za javnu bezbednost nije bila spremna da trpi sve izraženije carevo osamostaljivanje.
<BR>&nbsp;&nbsp;&nbsp;&nbsp;&nbsp;Često se pitam šta su učinili Agisu - da li su ga prognali na neki od dalekih Spoljnjih svetova ili je naprosto ubijen, poput Kleona?
<BR>&nbsp;&nbsp;&nbsp;&nbsp;&nbsp;Dečačić koji danas sedi na vladarskom tronu savršen je primer cara-marionete: sluša svaku reč koju mu Ling Čen došapne na uho i istovremeno laska sebi da je državnik koji iz dana u dan sve više sazreva. Dvor i sve što čini carski život za njega su samo igračke u jednoj velikoj, fantastičnoj igri.
<BR>&nbsp;&nbsp;&nbsp;&nbsp;&nbsp;Šta mi sada valja činiti? Pošto je i Gal konačno otišao da se pridruži grupi na Terminusu, ovde sam doslovno sam. Povremeno se čujem sa Vandom. Posao na Kraju Zvezda odvija se u mirnoj kolotečini; tokom poslednje decenije, ona i Stetin pridodali su svojoj prvobitnoj grupi još desetak mentalista. Njihova moć sve više raste. Upravo je ta moja grupa sa Kraja Zvezda - iz moje tajne Zadužbine - navela Linga Čena da enciklopediste 'progna' na Terminus.
<BR>&nbsp;&nbsp;&nbsp;&nbsp;&nbsp;Vanda mi nedostaje. Podosta je već godina prošlo otkako sam se sreo s njom i sedeo s njom u tišini, držeći je za ruku. A kada je otišla - premda sam ja zatražio od nje da to učini - mislio sam da će mi srce prepući od žalosti. Bila je to, možda, najteža odluka koju sam ikada morao da donesem i, mada joj to nikad nisam rekao, bio sam veoma blizu toga da je ne donesem. Ali, da bi Zadužbina preživela, bilo je neophodno da Vanda i Stetin odu na Kraj Zvezda. Psihoistorija je to zahtevala - te, na kraju krajeva, možda to odista nije ni bila moja odluka.
<BR>&nbsp;&nbsp;&nbsp;&nbsp;&nbsp;I dalje svakodnevno dolazim ovamo - u svoju kancelariju u zdanju Psihoistorijskog odelenja. Još pamtim kada je zgrada bila ispunjena svetom, i danju i noću. Ponekad i sada imam utisak da je ispunjena glasovima; glasovima moje već davno nepostojeće porodice, studenata, saradnika, kolega - ali odaje u njoj prazne su i tihe. Hodnicima još samo odjekuje zujanje motora na mojim invalidskim kolicima.
<BR>&nbsp;&nbsp;&nbsp;&nbsp;&nbsp;Pretpostavljam da bi trebalo da ispraznim to zdanje, da ga vratim Univerzitetu kako bi ga on dodelio nekom drugom. Ali, nekako, teško mi je da napustim ovo mesto. Toliko je mnogo uspomena...
<BR>&nbsp;&nbsp;&nbsp;&nbsp;&nbsp;Sve što mi je sada preostalo jeste ovo - moj praradijant. On je alatka pomoću koje psihoistorija može vršiti proračune, pomoću koje je moguće analizirati svaku jednačinu iz mog Plana - i sve to je u toj malenoj, zadiviljujućoj, crnoj kocki. I dok sedim ovde, sa tom razočaravajuće jednostavnom stvarčicom u ruci, toliko bih želeo da je mogu pokazati R. Denilu Olivavu...
<BR>&nbsp;&nbsp;&nbsp;&nbsp;&nbsp;Ali sam sam ovde, i jedino treba da pritisnem dugme da bi svetla u ovoj prostoriji zgasnula. I dok se bolje nameštam u invalidskim kolicima, uključujem praradijant, a njegove me jednačine počinju sa svih strana obujmljivati u svom punom trodimenzionom sjaju. Na nevično oko ta višebojna vrtloženja mogla bi ličiti na puku zbrku vijuga i brojki, ali za mene... i Juga, i Vandu, i Gala... to je psihoistorija, i to oživljena.
<BR>&nbsp;&nbsp;&nbsp;&nbsp;&nbsp;Ono što vidim pred sobom, i oko sebe, jeste budućnost čovečanstva. Trideset hiljada godina mogućeg haosa, sabijenih u ciglo jedan milenijum...
<BR>&nbsp;&nbsp;&nbsp;&nbsp;&nbsp;Ona traka, koja iz dana u dan sve moćnije blista, to je Terminusova jednačina. A ono tamo - izrovarene da se više ne daju popraviti - to su brojke Trantora. Ali u stanju sam i da uočim... da, kako blago svetluca... postojani svetionik nade... Kraj Zvezda!
<BR>&nbsp;&nbsp;&nbsp;&nbsp;&nbsp;To - to je moje životno delo. Moja prošlost - budućnost čovečanstva. Zadužbina. Tako lepa i tako živa. I ništa ne može...
<BR>&nbsp;&nbsp;&nbsp;&nbsp;&nbsp;Dors!
<BR>
<BR>&nbsp;&nbsp;&nbsp;&nbsp;&nbsp;SELDON HARI. Nađen mrtav, presamićen preko radnog stola, u radnoj sobi na Strilinškom univerzitetu, 12.069 g. e. (1. godine z. e.). Po svemu sudeći, Seldon je do poslednjeg daha života radio na psihoistorijskim jednačinama; uključeni praradijant nađen mu je u zgrčenoj šaci...
<BR>&nbsp;&nbsp;&nbsp;&nbsp;&nbsp;Shodno Seldonovim uputstvima, praradijant je bio otposlat njegovom saradniku i prijatelju Galu Dorniku, koji se nedavno iselio na Terminus...
<BR>&nbsp;&nbsp;&nbsp;&nbsp;&nbsp;Seldonovo telo bilo je izbačeno u svemir, takođe u skladu sa uputstvima koja je ostavio za sobom. Zvanična pogrebna ceremonija na Trantoru bila je skromna, mada je okupila prilično sveta. Vredno je zabeležiti da je i Seldonov stari prijatelj, nekadašnji prvi ministar Eto Demerzel, takođe bio prisutan. Demerzel nije bio viđen još od svog tajanstvenog nestanka, neposredno posle obelodanjivanja joranumovske zavere, za vlade Kleona I. Sva nastojanja Komisije za javnu bezbednost, danima posle pogrebnog obreda, da ustanovi gde se nalazi Demerzelovo prebivalište, ostala su sasvim neuspešna...
<BR>&nbsp;&nbsp;&nbsp;&nbsp;&nbsp;Vanda Seldon, unuka Harija Seldona, nije prisustvovala pogrebnom obredu. Govorilo se da je bila toliko potresena da je naprosto odbila da se pojavi u javnosti. Od tada, pa sve do današnjeg dana, njeno prebivalište ostalo je potpuno nepoznato...
<BR>&nbsp;&nbsp;&nbsp;&nbsp;&nbsp;Često se moglo čuti kako je Hari Seldon napustio ovaj život baš kao što ga je i živeo: umro je okružen budućnošću koju je predskazao, gledajući kako započinje pred njegovim vlastitim očima...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
</P></TD></TR></TABLE>
</CENTER>
</BODY>
</HTML>
