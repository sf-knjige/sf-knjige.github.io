<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;"Da, baš sam tako rekao", ponovi Hari Seldon. "'To će, po svemu sudeći, obeležiti početak pada galaktičkog carstva'. I tako će i biti, Dors."
<BR>&nbsp;&nbsp;&nbsp;&nbsp;&nbsp;Dors ga je slušala stisnutih usana. Seldonovo naimenovanje na položaj premijera prihvatila je kao i sve drugo - sasvim mirno. Jedini njen zadatak bio je da zaštiti njega i tu njegovu psihoistoriju, ali, osećala je to, njegov sadašnji položaj taj joj je zadatak osetno otežavao. Najbolji način da čovek bude bezbedan bio je da ostane neprimećen i sve dotle dok Svemirski brod i sunce, znamenje Carstva, budu bdeli nad Seldonom, sva postojeća fizička obezbeđenja biće nezadovoljavajuća.
<BR>&nbsp;&nbsp;&nbsp;&nbsp;&nbsp;Raskoš u kojoj su sada živeli - potpuna predohrana protiv svih špijunskih uređaja, kao i protiv fizičkih nasrtaja; prednosti koje je imala u svom vlastitom istorijskom istraživanju, budući da su joj na raspolaganju stajala gotovo neograničena sredstva - nimalo je nije činio zadovoljnom. Ne bi se ni na trenutak predomišljala da sve to zameni za njihov stari stančić na Strilinškom univerzitetu. Ili, još bolje, za neko bezimeno prebivalište u nekom bezimenom sektoru gde ih niko ne bi poznavao.
<BR>&nbsp;&nbsp;&nbsp;&nbsp;&nbsp;"Sve je to, Hari, dragi, lepo i krasno", odvrati ona, "ali nije dovoljno."
<BR>&nbsp;&nbsp;&nbsp;&nbsp;&nbsp;"Šta nije dovoljno?"
<BR>&nbsp;&nbsp;&nbsp;&nbsp;&nbsp;"To što si mi upravo saopštio. Kažeš da je sasvim moguće da ostanemo bez rubnih svetova Carstva. Kako? I zbog čega?"
<BR>&nbsp;&nbsp;&nbsp;&nbsp;&nbsp;Seldon se na trenutak nasmeja. "Voleo bih, Dors, da i sam to znam, ali psihoistorija još nije dosegla taj stepen da bi nam to mogla reći."
<BR>&nbsp;&nbsp;&nbsp;&nbsp;&nbsp;"Pa, onda, reč je samo o tvom mišljenju. Misliš li da lokalni upravljači gaje ambiciju da se proglase nezavisnim?"
<BR>&nbsp;&nbsp;&nbsp;&nbsp;&nbsp;"I to, naravno, treba uzeti u obzir. U prošlosti se to već događalo - znaš to i sama, bolje od mene - ali nikada nije dugo potrajalo. Ipak, možda bi to ovog puta bilo trajno."
<BR>&nbsp;&nbsp;&nbsp;&nbsp;&nbsp;"Zato što je Carstvo sada slabije?"
<BR>&nbsp;&nbsp;&nbsp;&nbsp;&nbsp;"Da, zato što trgovinska razmena sada manje slobodna nego što je nekad bila, zato što su komunikacije danas znatno otežanije nego što su to nekad bile i, najzad, zato što su ovog časa upravljači mnogo bliže nezavisnosti nego što su ikada bili. A ako se neki od njih javi i sa većim ambicijama..."
<BR>&nbsp;&nbsp;&nbsp;&nbsp;&nbsp;"Imaš li u vidu nekog određenog?"
<BR>&nbsp;&nbsp;&nbsp;&nbsp;&nbsp;"Ne, nemam. Sve što u ovom trenutku možemo istisnuti iz psihoistorije jeste nesumnjivo saznanje da će, ako se zaista pojavi neki upravljač sa viškom ambicija i realnim sposobnostima, on naići na pogodnije tle da ostvari svoje zamisli nego što je to bio slučaj u prošlosti. Moguće je, takođe, da se pojave i druge okolnosti - na primer, neka iznenadna prirodna katastrofa ili građanski rat između dva sveta, ili grupe svetova, daleko na rubu Carstva. Kako, međutim, sada stvari stoje, ništa se od toga ne može predvideti sa punom pouzdanošću; ipak, ono što svakako možemo reći jeste da bi bilo šta što bi se u tom smislu dogodilo moglo imati znatno ozbiljnije posledice nego pre samo jednog stoleća."
<BR>&nbsp;&nbsp;&nbsp;&nbsp;&nbsp;"Ipak, ako bar nešto malo određenije ne znaš sta će se dogoditi na rubovima Carstva, kako bi, u tom slučaju, mogao sa potpunim pouzdanjem delati da se to dogodi baš tamo, a ne, na primer, ovde na Trantoru?"
<BR>&nbsp;&nbsp;&nbsp;&nbsp;&nbsp;"Držeći na oku i jedno i drugo, uz nastojanje da stabilizujemo Trantor, ali, istovremeno, propuštajući da stabilizujemo rubove Carstva. Ne možemo očekivati da psihoistorija sama po sebi, automatski, dovede zbivanja u red, a da pri tom ne znamo kako ona deluje; i stoga moramo, da se tako izrazim, povremeno pribegavati ručnim komandama. Ipak, u danima koji su pred nama, tehnika psihoistorije treba da bude usavršavana, tako da se potreba za našim uplitanjem sve više smanjuje."
<BR>&nbsp;&nbsp;&nbsp;&nbsp;&nbsp;"Ali", primeti Dors, "tako će biti tek u danima koji su pred nama... Jesam li u pravu?"
<BR>&nbsp;&nbsp;&nbsp;&nbsp;&nbsp;"Jesi... Ali čak je i to samo nada."
<BR>&nbsp;&nbsp;&nbsp;&nbsp;&nbsp;"Pa, kakve vrste nestabilnosti u tom slučaju prete Trantoru - ako ostanemo pri onome o čemu smo govorili u vezi sa rubovima Carstva?"
<BR>&nbsp;&nbsp;&nbsp;&nbsp;&nbsp;"Potpuno iste - ekonomski i socijalni činioci, prirodne katastrofe, bolesno takmaštvo među visokim zvaničnicima. Ali i više od toga. Jugu sam predočio sliku Carstva kao nečeg pregrejanog - a Trantor je pregrejaniji od ijednog drugog dela Carstva. Čini se da se slama pod vlastitom težinom. Infrastruktura - snabdevanje vodom, grejanje, uklanjanje smeća, doprema goriva - sve kao da se suočava sa najneobičnijim problemima i na njih u poslednje vreme sve više usmeravam pažnju."
<BR>&nbsp;&nbsp;&nbsp;&nbsp;&nbsp;"A šta je sa mogućom smrću samog cara?"
<BR>&nbsp;&nbsp;&nbsp;&nbsp;&nbsp;Seldon raširi ruke. "Do toga će neizbežno doći, ali, na sreću, Kleona još služi zdravlje. Mojih je godina - naravno, voleo bih da ih obojica imamo manje - ali, nije star. Sin mu nije nimalo pogodan za naslednika i biće sigurno prilično pretendenata. Mnogo više no što je potrebno da dođe do nevolja i da nam careva smrt donese silne neprilike, ali možda će se pokazati da nećemo doživeti potpunu katastrofu - istorijski posmatrano."
<BR>&nbsp;&nbsp;&nbsp;&nbsp;&nbsp;"Pa, onda, recimo da ga ubiju."
<BR>&nbsp;&nbsp;&nbsp;&nbsp;&nbsp;Seldon je nervozno pogleda. "Nemoj tako govoriti. Uprkos tome što smo ovde potpuno zaštićeni od prisluškivanja, nemoj upotrebljavati tu reč."
<BR>&nbsp;&nbsp;&nbsp;&nbsp;&nbsp;"Hari, ne budi lud. Reč je o mogućnosti koju takođe moramo imati u vidu. U nedavnoj prošlosti bili smo suočeni sa mogućnošću da se joranumovci dočepaju vlasti; da su u tome uspeli, car bi, na ovaj ili onaj način..."
<BR>&nbsp;&nbsp;&nbsp;&nbsp;&nbsp;"Možda i ne bi. Bio bi daleko korisniji kao marioneta. Ali, u svakom slučaju, zaboravi na to. Joranum je prošle godine umro na Nišaji, kao jalova, patetična figura."
<BR>&nbsp;&nbsp;&nbsp;&nbsp;&nbsp;"Ipak, imao je sledbenike."
<BR>&nbsp;&nbsp;&nbsp;&nbsp;&nbsp;"Naravno. Svi imaju sledbenike. Da li si ikad, u svojim proučavanjima rane istorije Kraljevine Trantor i galaktičkog carstva, naišla na pomen globalističke stranke na mojoj rodnoj planeti, Helikonu?"
<BR>&nbsp;&nbsp;&nbsp;&nbsp;&nbsp;"Ne, nisam. Ne želim, Hari, da povredim tvoja osećanja, ali ne sećam se da sam ikad naišla na neko istorijsko razdoblje u kome je Helikon igrao neku ulogu."
<BR>&nbsp;&nbsp;&nbsp;&nbsp;&nbsp;"Ne povređuješ me, Dors. Srećni su svetovi bez istorije, uvek sam to govorio... U svakom slučaju, pre otprilike dve i po hiljade godina, na Helikonu se pojavila jedna grupa ljudi koji su smatrali da je jedino ta planeta, u čitavoj Vaseljeni, naseljena ljudskim bićima. Helikon, po njima, jeste bio čitava Vaseljena, i svuda oko nje prostirao se čvrst nebeski svod načičkan zvezdama."
<BR>&nbsp;&nbsp;&nbsp;&nbsp;&nbsp;"Kako su mogli verovati u tako nešto?" upita Dors. "Pretpostavljam da su već bili deo Carstva."
<BR>&nbsp;&nbsp;&nbsp;&nbsp;&nbsp;"Jesu, ali globalisti su tvrdili da svi dokazi u prilog tome predstavljaju puku opsenu ili svesnu obmanu i da su carski izaslanici, zapravo, bili sami Helikonci koji su iz nekog razloga igrali tu ulogu. Jednostavno, razumno mišljenje bilo im je sasvim tuđe."
<BR>&nbsp;&nbsp;&nbsp;&nbsp;&nbsp;"I šta se dogodilo?"
<BR>&nbsp;&nbsp;&nbsp;&nbsp;&nbsp;"Pa, pretpostavljam da je uvek privlačno misliti da je vaš svet onaj pravi. Kada su bili na vrhuncu, globalisti su, po svoj prilici, imali za sobom oko deset posto stanovništva koje je delilo njihova uverenja. Samo deset posto, ali bili su agresivna manjina, koja je pod svoje uzela ravnodušnu većinu i, čak, pretila da se dočepa vlasti."
<BR>&nbsp;&nbsp;&nbsp;&nbsp;&nbsp;"Ipak, to im nije pošlo za rukom zar ne?"
<BR>&nbsp;&nbsp;&nbsp;&nbsp;&nbsp;"Ne, nije. Dogodilo se to da su globalisti prouzrokovali zamiranje trgovine i da je helikonska privreda zapala u letargiju. I kada su njihove propovedi počele da utiču i na džepove građana, popularnost im je sunovratno opala. Njihov uspon i pad, u to vreme, predstavljao je za mnoge zagonetku, ali psihoistorija bi, siguran sam, pokazala da je i jedno i drugo bilo neizbežno i da o tome, naprosto, nije bilo potrebno ni razmišljati."
<BR>&nbsp;&nbsp;&nbsp;&nbsp;&nbsp;"Shvatam. Ali, Hari, kakav je smisao čitave te priče? Pretpostavljam da ima neke veze s onim o čemu smo maločas razgovarali."
<BR>&nbsp;&nbsp;&nbsp;&nbsp;&nbsp;"Pa, veza je u tome što takvi pokreti nikad sasvim ne umiru, bez obzira na to koliko smešne njihove stegonoše mogle izgledati zdravim, normalnim ljudima. I ovog časa, ovog časa, na Helikonu još možeš naći globaliste. Ne veliki broj, ali, s vremena na vreme, sedamdesetak ili osamdesetak ih se okuplja na svom, kako ga nazivaju, Kongresu globalista, nalazeći ogromno zadovoljstvo u razgovoru o globalizmu... Pa, eto, tek je desetak godina prošlo otkako je Joranumov pokret najozbiljnije zapretio Carstvu i ne bih se nimalo iznenadio da još ima njegovih pristalica. A možda će ih biti i kroz hiljadu godina."
<BR>&nbsp;&nbsp;&nbsp;&nbsp;&nbsp;"Nije li moguće da ti njihovi preostaci ponovo postanu opasni?"
<BR>&nbsp;&nbsp;&nbsp;&nbsp;&nbsp;"Sumnjam. Pokret je opasnim učinila Jo-Joova harizma - a on više nije živ. Čak nije ni umro herojskom smrću, odnosno, bar, smrću koja bi se po ičemu pamtila; naprosto, jednostavno je zgasnuo i umro u izgnanstvu, kao slomljen čovek."
<BR>&nbsp;&nbsp;&nbsp;&nbsp;&nbsp;Dors naglo ustade i stade koračati po sobi, izmahujući rukama i stišćući pesnice. Potom se zaustavi i ostade da stoji ispred Seldona koji je i dalje sedeo.
<BR>&nbsp;&nbsp;&nbsp;&nbsp;&nbsp;"Hari", reče ona, "dopusti mi da ti kažem šta mi je na srcu. Ako psihoistorija ukazuje na mogućnost ozbiljnih potresa na Trantoru i ako još ima Joranumovih pristalica, moguće je da u ovom času kuju novu zaveru protiv cara."
<BR>&nbsp;&nbsp;&nbsp;&nbsp;&nbsp;Seldon se nervozno nasmeja. "Biješ se sa senkama, Dors. Smiri se."
<BR>&nbsp;&nbsp;&nbsp;&nbsp;&nbsp;Ali, za sebe, on pomisli da nije u stanju da tek tako lako otpiše ono što je upravo čuo od nje.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
