<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Rajčova prva jasna pomisao, kada se povratio iz stanja ošamućenosti izazvanog drogom, bilo je da mu uklanjaju bradu.
<BR>&nbsp;&nbsp;&nbsp;&nbsp;&nbsp;Osetio je kako mu vibracioni brijač kliže po licu. "Nemojte, majstore, skidati ništa sa moje gornje usne", zamoli on slabašnim glasom. "Želim svoje brkove nazad."
<BR>&nbsp;&nbsp;&nbsp;&nbsp;&nbsp;Pošto je već primio uputstva u tom smislu od Seldona, berberin mu samo, da ga umiri, stavi ogledalo ispred lica.
<BR>&nbsp;&nbsp;&nbsp;&nbsp;&nbsp;"Pusti ga da radi svoj posao, Rajče", dobaci mu Dors, koja je sedela pokraj njegovog kreveta. "Nemoj se uzbuđivati."
<BR>&nbsp;&nbsp;&nbsp;&nbsp;&nbsp;Rajč istog časa okrenu oči prema njoj, ali ništa ne reče. A kada berberin iziđe, Dors ga upita: "Kako se osećaš, Rajče?"
<BR>&nbsp;&nbsp;&nbsp;&nbsp;&nbsp;"Odvratno", progunđa on. "Toliko sam potišten da to gotovo ne mogu podneti."
<BR>&nbsp;&nbsp;&nbsp;&nbsp;&nbsp;"To ti je produženo dejstvo droge kojoj si bio izložen. Ali uskoro će sve biti u redu."
<BR>&nbsp;&nbsp;&nbsp;&nbsp;&nbsp;"Naprosto da ne poverujem. Koliko već ovo traje?"
<BR>&nbsp;&nbsp;&nbsp;&nbsp;&nbsp;"Nije važno. Potrajaće još neko vreme. Napunili su te drogom."
<BR>&nbsp;&nbsp;&nbsp;&nbsp;&nbsp;Rajč se uznemireno osvrnu oko sebe. "Je li Manela dolazila da me poseti?"
<BR>&nbsp;&nbsp;&nbsp;&nbsp;&nbsp;"Ona žena?" (Rajč se već počeo navikavati da Dors upotrebljava tu reč, i taj ton, govoreći o Maneli). "Nije. Nisi još spreman za posete."
<BR>&nbsp;&nbsp;&nbsp;&nbsp;&nbsp;A onda, valjano protumačivši izraz Rajčovog lica, ona brzo dodade: "Ja sam izuzetak, Rajče, jer sam ti majka. Uostalom, zbog čega bi i želeo da te ta žena vidi? Nisi baš neko ko bi pružao lep prizor."
<BR>&nbsp;&nbsp;&nbsp;&nbsp;&nbsp;"Razlog više da je vidim", promumla Rajč. "Želim da me vidi u najgorem izdanju." Potom se bezvoljno okrenu na drugu stranu. "Sada bih malo odspavao."
<BR>&nbsp;&nbsp;&nbsp;&nbsp;&nbsp;Dors Venabili samo zavrte glavom.
<BR>&nbsp;&nbsp;&nbsp;&nbsp;&nbsp;Kasnije, te večeri, obratila se Seldonu. "Ne znam, Hari, šta ćemo s Rajčem. Krajnje je nerazuman."
<BR>&nbsp;&nbsp;&nbsp;&nbsp;&nbsp;"Još mu nije dobro, Dors", odgovori Seldon. "Pruži momku priliku."
<BR>&nbsp;&nbsp;&nbsp;&nbsp;&nbsp;"Stalno mu je na usnama njeno ime - kakvo god da joj je ime."
<BR>&nbsp;&nbsp;&nbsp;&nbsp;&nbsp;"Manela Dubanka. Nije ga baš teško zapamtiti."
<BR>&nbsp;&nbsp;&nbsp;&nbsp;&nbsp;"Imam utisak da želi da zasnuje domaćinstvo sa njom. Da živi s njom. Da se oženi njome."
<BR>&nbsp;&nbsp;&nbsp;&nbsp;&nbsp;Seldon sleže ramenima. "Već mu je trideseta... Dovoljno je star da donese takvu odluku."
<BR>&nbsp;&nbsp;&nbsp;&nbsp;&nbsp;"Ali kao njegovi roditelji, valjda se i mi nešto pitamo?"
<BR>&nbsp;&nbsp;&nbsp;&nbsp;&nbsp;Seldon uzdahnu. "Bio sam siguran da ćeš to reći. Pa ipak, bilo šta da kažeš, on će postupiti onako kako sam bude želeo."
<BR>&nbsp;&nbsp;&nbsp;&nbsp;&nbsp;"I to je sve što imaš da kažeš? Ne nameravaš ništa da preduzmeš, ako bude odlučio da uzme takvu ženu?"
<BR>&nbsp;&nbsp;&nbsp;&nbsp;&nbsp;"A šta, Dors, očekuješ da ja učinim? Manela mu je spasla život. Očekuješ li da on to naprosto zaboravi? I kad smo već kod toga, meni je takođe spasla život."
<BR>&nbsp;&nbsp;&nbsp;&nbsp;&nbsp;Ova opaska kao da podjari Dorsin gnev. "A i ti si njoj spasao život", prasnu ona. "Dug je odužen."
<BR>&nbsp;&nbsp;&nbsp;&nbsp;&nbsp;"Nisam baš sasvim..."
<BR>&nbsp;&nbsp;&nbsp;&nbsp;&nbsp;"Naravno da jesi! Ona vojnička banda koja sada upravlja Carstvom rastrgla bi je da ti nisi istupio i, da bi je spasao, ponudio im svoju ostavku i podršku."
<BR>&nbsp;&nbsp;&nbsp;&nbsp;&nbsp;"Ja možda jesam odužio svoj dug, mada nisam u to ubeđen, ali Rajč nije. Pored toga, Dors, draga, pažljivije bih odmeravao reči pri pominjanju naše vlade. Ovo baš nisu vremena kao ona tokom Kleonove vladavine i uvek će se naći poneki doušnik spreman da im prenese tvoje reči."
<BR>&nbsp;&nbsp;&nbsp;&nbsp;&nbsp;"Nije to važno. Ta mi se žena ne dopada. Pretpostavljam da, bar to, nije zabranjeno."
<BR>&nbsp;&nbsp;&nbsp;&nbsp;&nbsp;"Nije zabranjeno, naravno, ali nije ni korisno."
<BR>&nbsp;&nbsp;&nbsp;&nbsp;&nbsp;Hari obori glavu, duboko se zamislivši. Dorsine obično nedokučive oči sada su blistale nesumnjivim gnevom. Hari podiže pogled.
<BR>&nbsp;&nbsp;&nbsp;&nbsp;&nbsp;"Ono što bih, Dors, voleo da znam, jeste zbog čega? Zbog čega toliko ne trpiš Manelu? Spasla nam je živote. Da nije bilo njenog brzog delanja, obojica, i Rajč i ja, bili bismo sada mrtvi."
<BR>&nbsp;&nbsp;&nbsp;&nbsp;&nbsp;Dors sada zaista prasnu. "Tako je, Hari, i ja to znam bolje no iko drugi. I da ona nije bila tamo, ja ne bih bila u stanju ništa da učinim da sprečim da budeš ubijen. Pretpostavljam da misliš da bi trebalo da joj budem zahvalna. Ali svakim put kad pogledam tu ženu, setim se svog propusta. Znam da takva osećanja uopšte nisu razumna - i da je to nešto što ni sama nisam u stanju da objasnim. I zato, Hari, nemoj tražiti od mene da je zavolim. Naprosto, nisam to u stanju."
<BR>&nbsp;&nbsp;&nbsp;&nbsp;&nbsp;Međutim, sledećeg dana, čak se i Dors morala povući kada joj je lekar saopštio: "Vaš sin želi da vidi jednu ženu, izvesnu Manelu."
<BR>&nbsp;&nbsp;&nbsp;&nbsp;&nbsp;"On nije u stanju da prima posete", pobuni se Dors.
<BR>&nbsp;&nbsp;&nbsp;&nbsp;&nbsp;"Naprotiv. Jeste. Sasvim se lepo oporavlja. Pored toga, uporan je, tvrdoglavo uporan u toj želji. Ne verujem da bi bilo mudro da mu to uskratimo."
<BR>&nbsp;&nbsp;&nbsp;&nbsp;&nbsp;I tako, dovedoše Manelu i Rajč je oduševljeno pozdravi, i prvi, bledi nagoveštaj sreće, otkako je dospeo u bolnicu, javi mu se na licu.
<BR>&nbsp;&nbsp;&nbsp;&nbsp;&nbsp;Pri svemu tome, načini i maleni, ali nedvosmisleni znak Dors da ih ostavi nasamo. Stisnuvši usne, Dors iziđe.
<BR>&nbsp;&nbsp;&nbsp;&nbsp;&nbsp;A onda, dođe i dan kada joj Rajč objavi: "Hoće me, mama."
<BR>&nbsp;&nbsp;&nbsp;&nbsp;&nbsp;"Očekuješ li da budem iznenađena, ti ludo momče?" upita ga Dors. "Naravno da te hoće. Ti si joj jedina prilika: otpuštenoj iz službe, odbačenoj od onih kojima je pripadala..."
<BR>&nbsp;&nbsp;&nbsp;&nbsp;&nbsp;"Mama", odvrati Rajč, "ako želiš da me izgubiš, ovo je pravi način da to učiniš. Molim te, ne govori takve stvari."
<BR>&nbsp;&nbsp;&nbsp;&nbsp;&nbsp;"Imam na umu samo tvoje dobro."
<BR>&nbsp;&nbsp;&nbsp;&nbsp;&nbsp;"Hvala ti, ali ću se sam za to postarati. Ako dobro promisliš, videćeš da ja ni za koga nisam neki naročit zgoditak. Onizak sam. Tata više nije prvi ministar i ja govorim kao ljudi iz niže klase. Pa, zbog čega bi iko bio na mene ponosan? Mogla bi ona dobiti i nešto mnogo bolje, ali, eto, hoće mene. I dozvoli mi da ti to kažem, i ja hoću nju."
<BR>&nbsp;&nbsp;&nbsp;&nbsp;&nbsp;"Ali znaš i sam šta je ona."
<BR>&nbsp;&nbsp;&nbsp;&nbsp;&nbsp;"Naravno da znam. Žena koja me voli. Žena koju ja volim. Eto, šta je."
<BR>&nbsp;&nbsp;&nbsp;&nbsp;&nbsp;"Ali pre nego što si se u nju zaljubio, šta je bila? Poznato ti je ponešto od onoga što je radila kao tajni agent u Vaju - ti si takođe bio jedno od njenih 'zaduženja'. Koliko je još takvih bilo? Da li si sposoban da živiš sa njenom prošlošću? Sa onim što je činila u ime dužnosti? Ovog časa, možeš sebi dopustiti da budeš idealista. Ali, jednog dana, između vas izbiće prva svađa - ili druga, ili devetnaesta - i ti ćeš prasnuti: 'Ti, kur...'"
<BR>&nbsp;&nbsp;&nbsp;&nbsp;&nbsp;"Nemoj to ni izgovoriti! Kada se budemo svađali, nazvaću je nerazumnom, šašavom, zanovetalom, drskom, bezosećajnom - pripisaću joj mnoštvo stvari koje će odgovarati datoj situaciji. A i ona će već naći čime će mi uzvratiti. Ipak, sve će to biti reči koje će biti moguće zaboraviti kada se bura stiša."
<BR>&nbsp;&nbsp;&nbsp;&nbsp;&nbsp;"Tako sada misliš... Ali čekaj kada se to dogodi."
<BR>&nbsp;&nbsp;&nbsp;&nbsp;&nbsp;Rajč oseti kako više ne može da izdrži. "Majko", reče on, "sa ocem si, evo, već skoro dvadeset godina. Otac je osoba s kojom je teško ne slagati se, ali je, uprkos tome, bilo trenutaka kada ste se vas dvoje počupali. Čuo sam vas. I tokom svih tih dvadeset godina, da li ti je uputio ijednu reč koja bi te dovela u pitanje kao ljudsko biće? I kad smo već kod toga, jesam li ja to ikad učinio? Možeš li zamisliti da to i ovog časa učinim - ma koliko bio ljut?"
<BR>&nbsp;&nbsp;&nbsp;&nbsp;&nbsp;Dors oseti kako se sve u njoj komeša. Lice joj nije pokazivalo osećanja na isti način kao Rajčovo, ili na onako kako bi to kod Seldona bio slučaj, ali bilo je očigledno da nike u stanju da govori.
<BR>&nbsp;&nbsp;&nbsp;&nbsp;&nbsp;"U stvari", nastavi Rajč, u nastojanju da iskoristi svoju prednost (istovremeno se užasavajući zbog toga), "činjenica je da si ljubomorna zbog toga što je Manela spasla tati život. Ne želiš, naprosto, da to iko čini, osim tebe. Ali, eto, nisi bila u prilici da to sama učiniš. Da li bi više volela da Manela nije uspela da ubije Andorina - i da je tata sada mrtav? I ja, zajedno s njim?"
<BR>&nbsp;&nbsp;&nbsp;&nbsp;&nbsp;"Zahtevao je da sam ode na susret sa novim baštovanima", odgovori Dors, mucajući. "Nije mi dozvolio da pođem s njim."
<BR>&nbsp;&nbsp;&nbsp;&nbsp;&nbsp;"Ipak, nije Manela za to kriva."
<BR>&nbsp;&nbsp;&nbsp;&nbsp;&nbsp;"Da li zbog toga želiš da se njome oženiš? Iz zahvalnosti?"
<BR>&nbsp;&nbsp;&nbsp;&nbsp;&nbsp;"Ne. Iz ljubavi."
<BR>&nbsp;&nbsp;&nbsp;&nbsp;&nbsp;I tako je i bilo. Ali posle ceremonije, Manela reče Rajču: "Tvoja majka možda je odlučila da na tvoj nagovor prisustvuje venčanju, ali je izgledala kao jedan od onih olujnih oblaka kakve ponekad stvaraju pod kupolama."
<BR>&nbsp;&nbsp;&nbsp;&nbsp;&nbsp;Rajč se nasmeja. "Na njenom licu ne može se nikad ništa uočiti, pogotovo ne olujni oblak. Samo ti se pričinilo."
<BR>&nbsp;&nbsp;&nbsp;&nbsp;&nbsp;"Ni slučajno. Da li ćemo je ikad navesti da nam pruži priliku?"
<BR>&nbsp;&nbsp;&nbsp;&nbsp;&nbsp;"Moramo biti strpljivi. Već će to prevazići."
<BR>&nbsp;&nbsp;&nbsp;&nbsp;&nbsp;Ali Dors Venabili nikada to nije prihvatila.
<BR>&nbsp;&nbsp;&nbsp;&nbsp;&nbsp;Dve godine posle venčanja, rodila se Vanda. Dorsin odnos prema detetu bio je onakav kakav su Rajč i Manela mogli samo poželeti, ali za Rajčovu majku Vandina majka bila je i ostala samo 'ona žena'.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
