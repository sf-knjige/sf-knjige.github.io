<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Seldon je sve više uviđao da ga, sa protokom vremena, sve lakše spopada bes. Pre osam godina, kada se prvi put obreo na Trantoru, bio je spreman da dela bez imalo oklevanja, trenutno. Ali sve što je tada imao bili su samo jedna hotelska soba i nešto uboge imovine; i jednog i drugo mogao se lako odreći i po volji se premeštati iz jednog sektora Trantora u drugi.
<BR>&nbsp;&nbsp;&nbsp;&nbsp;&nbsp;Sada je, međutim, pred sobom imao sastanke na univerzitetu, odluke koje je trebalo doneti, posao koji je valjalo obaviti. Nije bilo nimalo lako tek tako ispariti, samo da bi se video sa Demerzelom; ali, čak i da jeste, i Demerzelov je rokovnik bio pun obaveza. Iznaći trenutak kada su obojica bili slobodni nije bilo nimalo lako.
<BR>&nbsp;&nbsp;&nbsp;&nbsp;&nbsp;Ništa lakše nije bilo ni ubediti Dors. "Zaista mi nije jasno, Hari, šta to nameravaš."
<BR>&nbsp;&nbsp;&nbsp;&nbsp;&nbsp;"Ni samom meni, Dors, to nije jasno", odvrati on pomalo nestrpljivo. "Nadam se da će mi biti jasno kada se vidim sa Demerzelom."
<BR>&nbsp;&nbsp;&nbsp;&nbsp;&nbsp;"Tvoja najpreča obaveza jeste rad na psihoistoriji. I on će ti to reći."
<BR>&nbsp;&nbsp;&nbsp;&nbsp;&nbsp;"Moguće je. Ipak, moram se i sam u to uveriti."
<BR>&nbsp;&nbsp;&nbsp;&nbsp;&nbsp;A onda, baš kada je sve bilo pripremljeno za susret sa prvim ministrom, osam dana posle razgovora sa Dors, Seldonu se na zidu njegove radne sobe javi poruka ispisana ponešto arhaičnim slovima. I kao da se takmiči sa arhaičnim slovima, sama poruka takođe je delovala pomalo arhaično: MOLIM ZA HITAN PRIJEM KOD PROFESORA HARIJA SELDONA.
<BR>&nbsp;&nbsp;&nbsp;&nbsp;&nbsp;Seldon je zapanjeno posmatrao poruku. Čak se ni samom caru više nisu obraćali na takav starovremski, vekovima star način.
<BR>&nbsp;&nbsp;&nbsp;&nbsp;&nbsp;Ni potpis nije bio ispisan na uobičajen, razaznatljiv način. Bio je kitnjast, ali i savršeno čitljiv; delovao je kao delo majstora kaligrafa veoma stručnog u svom poslu. U potpisu je stajalo: LASKIN JORANUM... To je, dakle, sam Jo-Jo molio za prijem.
<BR>&nbsp;&nbsp;&nbsp;&nbsp;&nbsp;Seldon zapucketa jezikom. Bilo je jasno čemu takav izbor reči - kao i čemu takav tekst: od običnog zahteva bilo je načinjeno nešto što je trebalo da pobudi njegovu radoznalost. Seldon baš nije žarko želeo da se susretne sa tim čovekom - ili, bar, pod uobičajenim okolnostima to ne bi poželeo. Ali šta je bilo to što je bio razlog takve arhaičnosti i takvog kaligrafskog truda? Činilo se vrednim pokušaja da se to ustanovi.
<BR>&nbsp;&nbsp;&nbsp;&nbsp;&nbsp;On stoga naloži svojoj sekretarici da odredi mesto i vreme sastanka. Trebalo je da do njega dođe u njegovoj kancelariji; svakako ne u njegovom stanu. Trebalo je da to bude poslovni susret, ništa više.
<BR>&nbsp;&nbsp;&nbsp;&nbsp;&nbsp;I, povrh svega, do njega je trebalo da dođe pre njegovog viđenja sa Demerzelom.
<BR>&nbsp;&nbsp;&nbsp;&nbsp;&nbsp;"Nisam iznenađena, Hari", reče Dors. "Povredio si dvojicu njegovih ljudi, od kojih mu je jedan i glavni pomoćnik; pokvario si im skup koji su priredili; i, povrh svega, učinio si ga smešnim u očima njegovih zastupnika. Sigurno želi da te pomno osmotri, pa mislim da bi bilo dobro da i ja budem prisutna."
<BR>&nbsp;&nbsp;&nbsp;&nbsp;&nbsp;Seldon, međutim, odmahnu glavom. "Povešću Rajča. On zna sve trikove koje i ja znam, a pored toga snažan je i okretan dvadesetogodišnjak. Premda mislim da mi neće biti potrebna nikakva zaštita."
<BR>&nbsp;&nbsp;&nbsp;&nbsp;&nbsp;"Kako možeš biti tako siguran?"
<BR>&nbsp;&nbsp;&nbsp;&nbsp;&nbsp;"Joranum dolazi da sa sa mnom sretne ovde na univerzitetu. U blizini će biti i priličan broj mladog sveta. Među studentima nisam baš neomiljen; kako pretpostavljam da je Joranum vrsta čoveka koja izvlači pouke iz lekcija koje dobija, siguran sam da mu je jasno da sam bezbedan na svom bunjištu. Siguran sam da će se savršeno učtivo ponašati - čak i prijateljski."
<BR>&nbsp;&nbsp;&nbsp;&nbsp;&nbsp;"Ha", promumla Dors, blago iskrivivši krajičak usana.
<BR>&nbsp;&nbsp;&nbsp;&nbsp;&nbsp;"I smrtno ozbiljno", zaključi Seldon.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
