<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;"Mogu li da vas prekinem, Jugo?"
<BR>&nbsp;&nbsp;&nbsp;&nbsp;&nbsp;"Naravno, Dors", odgovori Jugo Amaril široko se osmehnuvši. "Bilo šta da je u pitanju, vi me nikada ne remetite. Šta mogu da učinim za vas?"
<BR>&nbsp;&nbsp;&nbsp;&nbsp;&nbsp;"Pokušavam, Jugo, da se razaberem u nekim stvarima, pa se pitam možete li mi malo pomoći."
<BR>&nbsp;&nbsp;&nbsp;&nbsp;&nbsp;"Ako ikako uzmognem."
<BR>&nbsp;&nbsp;&nbsp;&nbsp;&nbsp;"Imate nešto ovde što nazivate praradijantom. Povremeno, ponešto čujem o njemu. Hari ga tu i tamo pomene, tako da imam delimičnu predstavu o tome kako deluje, mada, zapravo, nikad nisam videla kako radi. A volela bih."
<BR>&nbsp;&nbsp;&nbsp;&nbsp;&nbsp;Amaril kao da se oseti nelagodno. "Znate, praradijant je, zapravo, najtajniji deo čitavog projekta, a vi niste na listi onih koji imaju pristup do njega."
<BR>&nbsp;&nbsp;&nbsp;&nbsp;&nbsp;"Znam to, ali poznajemo se već dvadeset osam godina..."
<BR>&nbsp;&nbsp;&nbsp;&nbsp;&nbsp;"I Harijeva ste supruga. Pa, verujem da možemo malo da zaobiđemo pravila. Imamo samo dva potpuno dovršena praradijanta. Jedan je kod Harija, a drugi kod mene. Evo, baš ovde."
<BR>&nbsp;&nbsp;&nbsp;&nbsp;&nbsp;Dors se zagleda u zdepastu, tamnu kocku na glavnom radnom stolu. Nije se izdvajala ni po čemu osobitom. "Ovo?"
<BR>&nbsp;&nbsp;&nbsp;&nbsp;&nbsp;"Da. U njoj su jednačine koje izražavaju budućnost."
<BR>&nbsp;&nbsp;&nbsp;&nbsp;&nbsp;"Kako pozivate te jednačine?"
<BR>&nbsp;&nbsp;&nbsp;&nbsp;&nbsp;Amaril dodirnu jedno dugme i prostorija smesta utonu u mrak, a, trenutak potom, kao da zaigra čitavo raznovrsje svetlucavih iskrica. Svuda oko Dors nalazili su se simboli, strelice, linije, matematički znaci najrazličitijih vrsta. Izgledalo je kao da se kreću, poput neke spirale, ali, kad bi se zagledala u neki poseban deo, činili su se sasvim nepokretni.
<BR>&nbsp;&nbsp;&nbsp;&nbsp;&nbsp;"Znači, to je budućnost?" upita ona.
<BR>&nbsp;&nbsp;&nbsp;&nbsp;&nbsp;"Moguće je", odgovori Amaril, isključujući spravicu. "Prikazao sam vam shemu znatno uvećanu, tako da možete videti simbole. Bez tog uvećanja, sve što biste videli bilo bi tkanje svetlosti i tmine."
<BR>&nbsp;&nbsp;&nbsp;&nbsp;&nbsp;"I proučavajući te jednačine, u stanju ste da predskažete kakva nas budućnost očekuje?"
<BR>&nbsp;&nbsp;&nbsp;&nbsp;&nbsp;"Tako je - u teoriji." Prostoriji je u međuvremenu povraćen njen uobičajen izgled. "Međutim, postoje dve poteškoće."
<BR>&nbsp;&nbsp;&nbsp;&nbsp;&nbsp;"Oh! A o čemu je reč?"
<BR>&nbsp;&nbsp;&nbsp;&nbsp;&nbsp;"Pre svega, nijedan ljudski um nije neposredno stvorio te jednačine. Naprosto, utrošili smo decenije da načinimo što je moguće moćnije kompjutere i oni su postavili i uobličili te jednačine; ali, razume se, nije nam poznato kakva im je vrednost i imaju li, uopšte, nekog smisla. Sve, naime, zavisi od toga kakva je vrednost i smislenost programa koje smo izradili."
<BR>&nbsp;&nbsp;&nbsp;&nbsp;&nbsp;"Znači, mogu biti i pogrešne?"
<BR>&nbsp;&nbsp;&nbsp;&nbsp;&nbsp;"Moguće je." Amaril protrlja oči i Dors nije mogla da ne pomisli koliko je ostario i izmorio se tokom nekoliko proteklih godina. Bio je mlađi od Harija čitavih desetak godina, ali je, nekako, izgledao znatno stariji.
<BR>&nbsp;&nbsp;&nbsp;&nbsp;&nbsp;"Naravno", nastavi Amaril umornim glasom, "nadamo se da nisu baš sve pogrešne, ali tu je i druga poteškoća. Premda ih Hari i ja već decenijama proveravamo i popravljamo, naprosto ne možemo biti sigurni šta jednačine, zapravo, znače. Izradili su ih kompjuteri, te nekog smisla moraju imati - ali pitanje je kakav je taj smisao? Postoje delovi za koje smo sigurni da smo ih mi uradili. U stvari, upravo ovog časa radim na delu koji nazivamo Sekcijom 23 - jednom posebno zapetljanom sistemu odnosa. Do sada, međutim, nismo uspeli da u realnom svetu pronađemo bilo šta što bi se s njim podudaralo. Pa ipak, svake godine pomalo uznapredujemo i stoga imam puno vere u to da će jednom doći do utemeljivanja psihoistorije kao valjanog i upotrebljivog metoda za predviđanje onoga što će se zbiti u budućnosti."
<BR>&nbsp;&nbsp;&nbsp;&nbsp;&nbsp;"Koliko ljudi ima pristup do praradijanta?"
<BR>&nbsp;&nbsp;&nbsp;&nbsp;&nbsp;"Svi saradnici na projektu, ali ne svaki put kada im se ushte. Mora se podneti zvaničan zahtev, uz vreme određeno za njegovo korišćenje, pri čemu se, potom, praradijant podešava da prikaže samo onaj deo jednačina kojim neki istraživač želi da se pozabavi. Postaje pomalo tesno kada više istraživača poželi u isto vreme da se posluži praradijantom. Ovog časa, sve je nekako usporeno, možda i zbog toga što se još odmaramo posle proslave Harijevog rođendana."
<BR>&nbsp;&nbsp;&nbsp;&nbsp;&nbsp;"Imate li u vidu izradu dodatnih Praradijanata?"
<BR>&nbsp;&nbsp;&nbsp;&nbsp;&nbsp;Amaril napući usne. "I da i ne. Bilo bi nam od velike pomoći kad bismo imali još jedan, ali morali bismo ga predati nekome u nadležnost. Ne može, tek tako, biti i svačiji i ničiji. Pomenuo sam Hariju da bi Tamvil Eler - znate ga - mislim..."
<BR>&nbsp;&nbsp;&nbsp;&nbsp;&nbsp;"Da, poznajem ga."
<BR>&nbsp;&nbsp;&nbsp;&nbsp;&nbsp;"Pa, mislim da bi kod njega mogao stajati taj treći praradijant. Njegove haotične jednačine, kao i elektrorazbistrivač, učinili su ga, nesumnjivo, trećim čovekom u projektu, posle Harija i mene. Ipak, Hari nešto okleva."
<BR>&nbsp;&nbsp;&nbsp;&nbsp;&nbsp;"Zbog čega? Da li vam je poznato?"
<BR>&nbsp;&nbsp;&nbsp;&nbsp;&nbsp;"Ako i Eler dobije jedan praradijant, to će, van svake sumnje, značiti da je treći čovek u projektu - pretičući neke starije matematičare i sa značajnijim položajem u okviru projekta. Moguće je, da tako kažem, da dođe i do neke vrste 'političkih' teškoća, a mi, prema mom mišljenju, baš nemamo vremena napretek da bismo ga traćili na unutrašnje raspre. Ipak, Hari... Pa, znate već Harija."
<BR>&nbsp;&nbsp;&nbsp;&nbsp;&nbsp;"Da, znam Harija. A šta bi rekao kada bih ti saopštila da je Lin video praradijant?"
<BR>&nbsp;&nbsp;&nbsp;&nbsp;&nbsp;"Lin?"
<BR>&nbsp;&nbsp;&nbsp;&nbsp;&nbsp;"Pukovnik Hender Lin, iz vojne hunte. Tenarov lakej."
<BR>&nbsp;&nbsp;&nbsp;&nbsp;&nbsp;"Sumnjam u to, Dors."
<BR>&nbsp;&nbsp;&nbsp;&nbsp;&nbsp;"Rekao mi je nešto o kovitlacu jednačina, a upravo sam videla neke od njih kako ih proizvodi praradijant. Naprosto, ne mogu se oteti pomisli da je boravio ovde i da je video praradijant na delu."
<BR>&nbsp;&nbsp;&nbsp;&nbsp;&nbsp;Amaril odmahnu glavom. "Ne mogu ni da zamislim da bi neko uveo nekog člana hunte u Harijeve radne prostorije - ili moje."
<BR>&nbsp;&nbsp;&nbsp;&nbsp;&nbsp;"Recite mi, ko bi među onima koji rade na projektu bio sposoban da na takav način sarađuje sa huntom?"
<BR>&nbsp;&nbsp;&nbsp;&nbsp;&nbsp;"Niko", odgovori Amaril bez oklevanja, očigledno duboko uveren u to što kaže. "Bilo bi to nezamislivo. Moguće je da Lin nikad nije video praradijant i da mu je neko samo o njemu pričao."
<BR>&nbsp;&nbsp;&nbsp;&nbsp;&nbsp;"A ko bi mu mogao pričati o njemu?"
<BR>&nbsp;&nbsp;&nbsp;&nbsp;&nbsp;Amaril se na trenutak zamisli. "Niko."
<BR>&nbsp;&nbsp;&nbsp;&nbsp;&nbsp;"Ali maločas ste pominjali mogućnost izbijanja unutrašnjih raspri povodom izgleda da Eler dobije treći praradijant. "Zamišljam, stoga, da na jednom ovakvom projektu, sa stotinama ljudi koji rade na njemu, stalno dolazi do nekih manjih raspri - sporova, podela, sukoba..."
<BR>&nbsp;&nbsp;&nbsp;&nbsp;&nbsp;"Da, u pravu ste. I sam jadni Hari s vremena na vreme govori mi o tome. Na ovaj ili onaj način mora se mešati u sve to i mogu samo da zamislim kakvu mu to glavobolju pričinjava."
<BR>&nbsp;&nbsp;&nbsp;&nbsp;&nbsp;"Da li su te raspre, bar ponekad, toliko žestoke da se odražavaju i na sam rad na projektu?"
<BR>&nbsp;&nbsp;&nbsp;&nbsp;&nbsp;"Ne, nisu toliko ozbiljne."
<BR>&nbsp;&nbsp;&nbsp;&nbsp;&nbsp;"Postoje li i takvi ljudi koji su svadljiviji od drugih ili koji deluju odbojnije nego neki drugi? Ukratko, postoje li takvi čijih biste se usluga mogli lišiti i, istovremeno, smanjiti podele za devedeset odsto, uz gubitak samo pet ili šest postotaka osoblja?"
<BR>&nbsp;&nbsp;&nbsp;&nbsp;&nbsp;Amaril izvi obrve. "Zvuči mi to kao zgodna zamisao, s tim što meni nije poznato čijih bi to usluga trebalo da se lišimo. Ja vam, u stvari, ni ne učestvujem u svim pojedinostima tih unutrašnjih raspri. I kako se čini da nema izgleda da se spreče, ja se, naprosto, trudim da ih izbegavam."
<BR>&nbsp;&nbsp;&nbsp;&nbsp;&nbsp;"Čudno", primeti Dors. "Ne znači li to da, na taj način, ispoljavate nepoverenje i prema samoj psihoistoriji?"
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Kako možete i pomišljati da dospete dotle da možete predviđati budućnost i njome upravljati, a da, istovremeno, niste u stanju da analizujete i ispravite nešto toliko uobičajeno kao što su podele u okviru samog projekta koji nudi tolika obećanja?"
<BR>&nbsp;&nbsp;&nbsp;&nbsp;&nbsp;Amaril se prigušeno nasmeja. Bilo je to za njega neobično, budući da nije bio poznat kao čovek sklon smehu i humoru. "Žao mi je, Dors, ali natrapali ste na problem koji smo već razrešili, posle dugih razgovora o tome. Sam Hari iznašao je, još pre nekoliko godina, jednačine koje se odnose na teškoće ličnih deoba i ja sam ih, nedavno, samo izbrusio.
<BR>&nbsp;&nbsp;&nbsp;&nbsp;&nbsp;Ustanovio sam, naime, da postoji način da se jednačine izmene, tako da dovedu do smanjenja podela. U svakom takvom slučaju, međutim, smanjenje u podelama na ovom, značilo je njihovo povećanje na nekom drugom mestu. Nikada, ni u jednom trenutku, nismo uspeli da postignemo opšte i celovito smanjenje, odnosno, kad smo već kod toga, sveopšte povećanje podela u okviru jedne zatvorene grupe (grupe koju niko od starih članova ne napušta i u koju niko nov ne pristiže). Ono što sam uspeo da dokažem, uz pomoć Elerovih ahaotičnih jednačina, jeste da se to ipak događa, bez obzira na to šta bilo ko u vezi sa tim preduzeo. Hari to naziva 'Zakon očuvanja ličnih problema'.
<BR>&nbsp;&nbsp;&nbsp;&nbsp;&nbsp;To nas je, potom, suočilo sa saznanjem da i socijalna dinamika, kao i fizika, poseduje vlastite zakone očuvanja i da nam, štaviše, ti zakoni predstavljaju najbolju alatku za razrešenje istinski neugodnih vidova psihoistorije."
<BR>&nbsp;&nbsp;&nbsp;&nbsp;&nbsp;"Prilično upečatljivo", primeti Dors, "ali šta ako se dogodi da, konačno, zaključite da ništa nije moguće promeniti - i da spasavanje Carstva od propasti znači samo povećanje opasnosti od uništenja neke druge vrste?"
<BR>&nbsp;&nbsp;&nbsp;&nbsp;&nbsp;"Uistinu, neki su već izišli sa tom tvrdnjom, ali ja u to ne verujem."
<BR>&nbsp;&nbsp;&nbsp;&nbsp;&nbsp;"U redu. Da se vratimo u stvarnost. Postoji li išta, unutar projekta, što bi moglo ugroziti Harija? Mislim, fizički ugroziti?"
<BR>&nbsp;&nbsp;&nbsp;&nbsp;&nbsp;"Da ugrozi Harija? Naravno da ne postoji. Kako vam tako nešto uopšte pada na pamet?"
<BR>&nbsp;&nbsp;&nbsp;&nbsp;&nbsp;"Nije li moguće da postoji neko ko ne voli Harija, zbog toga što je odveć arogantan, osion, previše okrenut sebi, prekomerno željan da sve pripiše samom sebi? Odnosno, ako nije reč ni o čemu sličnom, nije li moguće da se nekome, naprosto, ne dopada to što on već toliko dugo stoji na čelu projekta?"
<BR>&nbsp;&nbsp;&nbsp;&nbsp;&nbsp;"Nikad još nisam čuo da je iko, ikad, nešto slično rekao povodom Harija."
<BR>&nbsp;&nbsp;&nbsp;&nbsp;&nbsp;Dors nije izgledala zadovoljna. "Naravno, ni ne pomišljam da vam je neko mogao nešto slično reći u lice. Ipak, Jugo, hvala vam na pomoći i što ste mi posvetili toliko vremena."
<BR>&nbsp;&nbsp;&nbsp;&nbsp;&nbsp;Amaril ostade zagledan za njom dok je odlazila. Ne neki neodređen način, osećao je da je u njega unela nemir. Ali, trenutak potom, vrati se svom poslu i sve ostalo uskoro iščeze iz njegovog uma.
</P></TD></TR></TABLE>
<P class="next">
<A HREF=p73.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
