<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>32.
<P>&nbsp;&nbsp;&nbsp;&nbsp;&nbsp;U mojoj ćeliji nije bilo ni sata ni kalendara. Ne znam koliko sam standardnih dana, nedelja ili meseci bio bezumnik. Možda sam mnogo dana proveo bez sna ili sam spavao nedeljama bez prekida. To je teško ili nemoguće reći.
<BR>&nbsp;&nbsp;&nbsp;&nbsp;&nbsp;Ali konačno, pošto su me cijanid i zakoni kvantne verovatnoće i dalje štedeli iz dana u dan, iz sata u sat, iz minuta u minut, počeo sam ovu pripovest. Ne znam zbog čega su me tamničari snabdeli pisaljkom i pločom za tekst, kao i mogućnošću da štampam po nekoliko stranica na recikliranom mikrovelumu. Možda su smatrali da je to prilika da čovek osuđen na smrt napiše svoje priznanje koristeći pisaljku i aparat kao sredstvo za bespomoćni bes usmeren prema svojim sudijama i tamničarima. Ili su možda videli pisanje o gresima i prestupima čoveka osuđenog na smrt, o njegovim radostima i gubitku tih radosti, kao dodatnu kaznu. I možda je, na neki način, i bilo tako.
<BR>&nbsp;&nbsp;&nbsp;&nbsp;&nbsp;Ali to je ujedno bilo i moje spasenje. Isprva me je to spasilo bezumlja i samouništenja zbog nekontrolisanog jada i kajanja. Potom je sačuvalo moja sećanja na Aneu - izvukavši ih iz gliba užasa zbog njene strašne smrti na čvršće tle dana koje smo proveli zajedno, njene radosti zbog života, njenog zadatka, naših putovanja i složene, ali strašno neposredne poruke koju je uputila meni i čitavom čovečanstvu. Konačno, to mi je spasilo i život.
<BR>&nbsp;&nbsp;&nbsp;&nbsp;&nbsp;Ubrzo posle početka pripovesti, ustanovio sam da mogu da podelim misli i postupke svih učesnika u našoj dugoj odiseji i neuspešnoj borbi. Znao sam da je to moguće zahvaljujući onome čemu me je Anea podučavala kroz razgovore i pričest - kroz učenje jezika mrtvih i jezika živih. I dalje sam se sretao sa mrtvima u snu i na javi: često mi se obraćala majka i iskusio sam agoniju i mudrost bezbroj drugih koji su davno živeli i umrli, ali sada me nisu opsedale te izgubljene duše - već one koje su uporedo gledale na moja iskustva u svim tim godinama u kojima sam poznavao Aneu.
<BR>&nbsp;&nbsp;&nbsp;&nbsp;&nbsp;Dok sam čekao smrt u Šredingerovoj kutiji za mačke, nikada nisam verovao da ću moći da čujem sadašnje misli živih izvan mog zatvora - pretpostavljao sam da energetska ljuska orbitalnog jajeta nekako to sprečava - ali ubrzo sam naučio kako da odstranim žamor svih tih bezbrojnih starijih glasova što odjekuju Prazninom Koja Spaja i usredsredim se na sećanja onih - mrtvih kao i, verovatno, još živih - koji su imali udela u Aneinoj priči. Tako sam ušao u makar neke misli i pobude ljudskih bića, toliko drugačije od mog načina razmišljanja da su mi ta ljudska bića bukvalno bila strana stvorenja: kardinali Simon Avgustino Lurdusami i Džon Domeniko Mustafa, Lenar Hojt u svojim inkarnacijama kao papa Julije i papa Urban XVI, trgovci iz Merkantilusa poput Kenza Isozakija i Ane Peli Konjani, sveštenici i ratnici poput oca De Soje, narednika Gregorijusa, kapetana Marget Vu i izvršnog oficira Hagana Liblera. Neki likovi iz moje priče prisutni su u Praznini Koja Spaja mahom kao ožiljci, rupe, praznine - Nemes-stvorenja predstavljaju takav vakuum, kao i savetnik Albedo i drugi entiteti Srži - ali ja sam mogao da pratim deo kretanja i postupaka takvih bića prostim kretanjem tog odsustva kroz matricu razumnih emocija Praznine, otprilike kao da vidim obrise nevidljivog čoveka na jakoj kiši. Tako sam, u kombinaciji sa slušanjem tihog mrmljanja mrtvih ljudi, mogao da rekonstruišem pokolj nedužnih na Sol Drakoni Septemu koji je izvršila Radamant Nemes, da čujem prodorno šištanje i vidim smrtonosne postupke Scile, Gajgsa, Brajareusa i Nemes na Vitus-Grej-Balianusu B. Ali, koliko god su za mene ti silasci u moralni vakuum i mentalni košmar bili neukusni i izazivali dezorijentisanost, u ravnoteži sa njima bilo je ponovno proživljavanje topline takvih prijatelja kao što su bili Dem Loa, Dem Ria, otac Glaukus, Het Mastin, A. Betik i svi ostali. Mnoge takve učesnike priče potražio sam samo kroz sopstveno sećanje - divne ljude poput Ljomoa Dondruba, koji je poslednji put viđen kako leti na svojim krilima od čiste svetlosti u galantnoj i beznadežnoj borbi protiv Paksovih ratnih brodova, i Rejčel, koja je živela drugi od nekoliko života koje je morala da ispuni pustolovinom, kraljevske Dordže Famo i mudrog mladog Dalaj Lame. Na taj način, koristio sam Prazninu Koja Spaja kako bih čuo sopstveni glas, razjasnio sećanje izvan mogućnosti i jasnoće sećanja, i u tom smislu često sam video sebe kao nevažni lik u sopstvenoj priči, ne naročito inteligentnog sledbenika koji je obično reagovao umesto da vodi, često propuštao da pita kada je trebalo ili prihvatao neprikladne odgovore. Ali takođe sam video nespretnog Rola Endimiona iz priče kao čoveka koji je otkrio ljubav sa osobom na koju je čekao čitavog života, i u tom smislu njegova spremnost da sledi bez pitanja često je bila u ravnoteži sa njegovom spremnošću da u trenu položi život za svoju dragu prijateljicu.
<BR>&nbsp;&nbsp;&nbsp;&nbsp;&nbsp;Iako sam izvan svake sumnje znao da je Anea mrtva, nikada nisam potražio njen glas u horu onih koji govore jezikom mrtvih. Umesto toga, osećao sam njeno prisustvo širom Praznine Koja Spaja, njen dodir u umovima i srcima svih dobrih ljudi koji su lutali kroz našu odiseju ili im se život zauvek izmenio tokom naše duge borbe protiv Paksa. Kada sam naučio da prigušim pojačanu buku i odaberem pojedine glasove iz hora mrtvih, shvatio sam da sam često predstavljao sebi te ljudske odjeke u Praznini kao zvezde - neke slabog sjaja, ali jasno vidljive kada čovek zna gde da pogleda, druge plamteće poput supernove, treće koji postoje u binarnim kombinacijama sa drugim nekada živim dušama, ili zauvek ostavljenim u sazvežđu ljubavi i odnosa sa određenim pojedincima, ostale, poput Mustafe, Lurdusamija i Hojta, koji su gotovo izgoreli i implodirali zahvaljujući strašnoj gravitaciji sopstvene ambicije, pohlepe ili žudnje za vlašću, tako da je njihovo ljudsko zračenje bilo gotovo izgubljeno dok su kolabirali u crne rupe duha.
<BR>&nbsp;&nbsp;&nbsp;&nbsp;&nbsp;Ali Anea nije bila jedna od tih zvezda. Ona je bila kao sunčeva svetlost koja nas je obasjavala prilikom šetnji toplim prolećnim danima po livadama iznad Zapadnog Taliesina - stalna, difuzna, iz jednog izvora, ali takva da zagreva sve i svakoga oko nas, izvor života i energije. A kada dođe zima ili padne noć, odsustvo te sunčeve svetlosti donosi hladnoću i tamu, tako da čekamo na proleće i jutro.
<BR>&nbsp;&nbsp;&nbsp;&nbsp;&nbsp;Ali ja sam znao da za Aneu više nema jutra, da nema vaskrsenja za nju i našu ljubav. Velika snaga njene poruke jeste da je Paksova verzija vaskrsenja laž - jalova kao obavezne injekcije za kontrolu rađanja koje je Paks primenjivao. U konačnoj Vaseljeni potencijalnih besmrtnika, gotovo da nema mesta za decu. Paksova Vaseljena bila je uređena i statična, nepromenljiva i jalova. Deca donose haos, buku i beskonačni potencijal za budućnost koja je za Paks anatema.
<BR>&nbsp;&nbsp;&nbsp;&nbsp;&nbsp;Dok sam razmišljao o tome, pomislio sam na poslednji dar koji mi je Anea dala - na protivsredstvo za Paksov implant za kontrolu rađanja koji mi je bio usađen - i zapitao sam se nije li to bio prevashodno metaforični gest. Nadao sam se da Anea nije sugerisala da ga bukvalno upotrebim; da nađem drugu ljubav, ženu, da imam decu s nekom drugom. U jednom od mnogih naših razgovora, ona i ja smo razgovarali o tome - sećam se da smo sedeli u predvorju njenog skloništa blizu Zapadnog Taliesina, dok nam je večernji vetar donosio miris juke i jagorčevine - o toj čudnoj elastičnosti ljudskog srca u pronalaženju novih veza, novih ljudi sa kojima se može podeliti život, novih potencijala. Ali nadam se da Anein dar plodnosti u poslednjim minutima koje smo proveli zajedno u bazilici Svetog Petra jeste bila metafora za onaj veći dar koji je već poklonila čovečanstvu, za opciju haosa, buke i divnih, nevidljivih mogućnosti. A ako to jeste bio bukvalni poklon, sugestija da pronađem novu ljubav, da imam decu sa nekom drugom, onda me Anea uopšte nije poznavala. Dok sam pisao ovu pripovest, Rol Endimion je bio simpatičan momak, pouzdan, povremeno nespretno hrabar, ali nije se isticao pronicljivošću i inteligencijom. Ali ja sam bio dovoljno pametan i dovoljno pronicljiv, bar u spostvenoj duši, da sa sigurnošću znam da je ova jedna ljubav dovoljna za čitav moj vek, i da postepeno shvatim - kako su prolazili dani, nedelje, a potom, gotovo sasvim izvesno, i meseci u mojoj ćeliji smrti, a da se smrt nije pojavila - da ću, ukoliko se nekim čudom i vratim u Vaseljenu živih, potražiti ponovo radost, smeh i prijateljstvo, ali ne i bledu senku ljubavi koju sam osećao. Ne decu. Ne.
<BR>&nbsp;&nbsp;&nbsp;&nbsp;&nbsp;Nekoliko divnih dana, dok sam pisao tekst, uverio sam sebe da se Anea vratila iz mrtvih... da je neka vrsta čuda ipak moguća. Baš sam došao do dela svoje pripovesti kada smo stigli na Staru Zemlju - prošavši kroz dalekobacač na Božjem Gaju posle strašnog susreta sa prvim Nemes-stvorenjem - i dovršio sam taj deo opisom našeg dolaska u Zapadni Taliesin.
<BR>&nbsp;&nbsp;&nbsp;&nbsp;&nbsp;U noći posle završetka tog prvog dela naše priče, sanjao sam da mi je Anea došla - u Šredingerovu kutiju za mačke - i pozvala me u tami, dodirnula mi obraz i šapnula: "Idemo odavde, Role, mili. Ne još, ali čim završiš svoju priču. Čim se budeš setio svega i razumeo sve." Kada sam se probudio, ustanovio sam da je pisaljka bila aktivirana i da je Aneinim osobenim rukopisom bila ispisana njena duga poruka uključujući i neke odlomke iz poezije njenog oca.
<BR>&nbsp;&nbsp;&nbsp;&nbsp;&nbsp;Danima, nedeljama, bio sam uveren da je to bila prava poseta, čudo poput onoga na kome su insistirali kasniji apostoli, kada je Isus posetio svoje prvobitne sledbenike posle pogubljenja - i radio sam grozničavo na pripovesti, u očajničkoj želji da sve to vidim, sve zabeležim i sve shvatim. Ali taj proces potrajao je mesecima, i za to vreme shvatio sam da je Aneina poseta bila nešto sasvim drugo - moje prvo iskustvo slušanja njenog šapata među glasovima mrtvih u Praznini, gotovo sigurno, i moguće, nekako, stvarna njena poruka sačuvana u memoriji pisaljke da bi bila aktivirana kada ispišem te stranice. To nije bilo nemoguće. Jedna od izvesnih stvari bila je sposobnost moje drage da načas vidi budućnost - budućnosti, govorila je uvek, naglašavajući množinu. Bilo je moguće da je sačuvala tu divnu poruku u pisaljci i nekako uredila da i taj instrument bude u mojoj ćeliji u Šredingerovoj kutiji za mačke.
<BR>&nbsp;&nbsp;&nbsp;&nbsp;&nbsp;Ili... a to je objašnjenje koje sam na kraju prihvatio... ja sam sam napisao tu poruku dok sam bio potpuno uronjen, mada bi 'opsednut' bila bolja reč, u Aneinu ličnost, dok sam tragao za njenom suštinom kroz Prazninu i sopstvena sećanja. Ta teorija me najmanje zadovoljava, ali u skladu je sa jedinim mišljenjem koje je Anea iznela o zagrobnom životu, manje-više zasnovanim na jevrejskoj tradiciji verovanja da ljudi žive posle smrti samo u srcima i sećanjima onih koje su voleli, onih kojima su služili i onih koje su spasli.
<BR>&nbsp;&nbsp;&nbsp;&nbsp;&nbsp;U svakom slučaju, pisao sam još mesecima i počeo da uviđam pravu ogromnost - i jalovost - Aneine hrabre potrage i beznadežne žrtve, a onda sam završio mahnito škrabanje, pronašao hrabrost da opišem strašnu Aneinu smrt i sopstvenu bespomoćnost dok je umirala, plakao sam dok sam štampao poslednjih nekoliko stranica na mikrovelumu, čitao ih, reciklirao, naređivao pisaljci da sačuva čitavu pripovest u memoriji, i isključio aparat, kako sam tada mislio, poslednji put.
<BR>&nbsp;&nbsp;&nbsp;&nbsp;&nbsp;Anea se nije pojavila. Nije me izbavila iz zatočeništva. Bila je mrtva. Osećao sam njeno odsustvo iz Vaseljene podjednako jasno kao što sam osećao svaki odjek u Praznini Koja Spaja posle svoje pričesti.
<BR>&nbsp;&nbsp;&nbsp;&nbsp;&nbsp;I tako sam legao u Šredingerovoj kutiji za mačke, pokušao da zaspim, zaboravio da jedem, čekajući smrt.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Neka moja istraživanja među glasovima mrtvih dovela su me do otkrića koja nisu imala neposredan značaj za moju pripovest. Neka su bila lična i privatna - snovi na javi o mom davno mrtvom ocu u lovu sa svojom braćom, na primer, i uviđanja velikodušnosti tog tihog čoveka kog nikada nisam upoznao, ili letopisi ljudske surovosti koji su, poput sećanja Jakova Šulmana iz zaboravljenog dvadesetog veka, delovali samo kao podtekst za moje dublje razumevanje današnjeg varvarstva.
<BR>&nbsp;&nbsp;&nbsp;&nbsp;&nbsp;Ali drugi glasovi...
<BR>&nbsp;&nbsp;&nbsp;&nbsp;&nbsp;Dakle, završio sam pripovest o svom životu sa Aneom i čekao da umrem, provodeći sve duža i duža razdoblja u spavanju, u nadi da će se podrugljivi kvantni događaj zbiti u snu, svestan teksta u mojoj pisaljci i neodređeno zapitan hoće li iko ikada pronaći način da se probije kroz ljusku Šredingerove kutije podešenu da eksplodira ako se po njoj bude petljalo, i pronaći jednog dana moju pripovest, možda vekovima kasnije - kada sam ponovo usnuo i sanjao ovaj san. Smesta sam znao da nije u pitanju običan san - taj ples talasnog fronta mogućnosti - već zov jednog od glasova mrtvih.
<BR>&nbsp;&nbsp;&nbsp;&nbsp;&nbsp;U mom snu, Konzul Hegemonije svirao je na 'stejnveju' na balkonu svog broda crnog kao abonos - tog broda koji sam tako dobro poznavao - dok su velika, zelena, reptilska stvorenja tumarala i rikala u obližnjim močvarama. Svirao je Šuberta. Nisam prepoznao svet izvan balkona, ali bilo je to mesto sa ogromnim, primitivnim biljkama, visokim olujnim oblacima i zastrašujućom životinjskom rikom.
<BR>&nbsp;&nbsp;&nbsp;&nbsp;&nbsp;Konzul je bio niži nego što sam ga ikada zamišljao. Kada je završio komad, ostao je načas da sedi nemo u sutonu, sve dok mu se brod nije obratio glasom koji nisam prepoznao - pametnijim, ljudskijim glasom.
<BR>&nbsp;&nbsp;&nbsp;&nbsp;&nbsp;"Veoma lepo", reče brod. "Zaista, veoma lepo."
<BR>&nbsp;&nbsp;&nbsp;&nbsp;&nbsp;"Hvala, Džone", reče Konzul dok je ustajao sa klupe i uvlačio balkon u brod zajedno sa sobom. Počela je kiša.
<BR>&nbsp;&nbsp;&nbsp;&nbsp;&nbsp;"Da li i dalje insistiraš na tome da ujutro pođeš u lov?" upita bestelesni glas koji nisam prepoznao kao glas broda.
<BR>&nbsp;&nbsp;&nbsp;&nbsp;&nbsp;"Da", reče Konzul. "To je nešto što ovde povremeno radim."
<BR>&nbsp;&nbsp;&nbsp;&nbsp;&nbsp;"Da li ti se dopada ukus dinosaurskog mesa?" upita brodska AI.
<BR>&nbsp;&nbsp;&nbsp;&nbsp;&nbsp;"Ni najmanje", reče Konzul. "Gotovo nejestivo. Lov je ono u čemu uživam."
<BR>&nbsp;&nbsp;&nbsp;&nbsp;&nbsp;"Misliš, rizik", reče brod.
<BR>&nbsp;&nbsp;&nbsp;&nbsp;&nbsp;"I to." Konzul se nasmeja. "Mada vodim računa."
<BR>&nbsp;&nbsp;&nbsp;&nbsp;&nbsp;"Ali šta ako se sutra ne vratiš iz lova?" upita brod. Bio je to glas mladića sa britanskim naglaskom sa Stare Zemlje.
<BR>&nbsp;&nbsp;&nbsp;&nbsp;&nbsp;Konzul slegnu ramenima. "Proveli smo - koliko? - više od šest godina istražujući svetove stare Hegemonije. Znamo obrazac... haos, građanski rat, glad, fragmentacija. Videli smo posledice pada sistema dalekobacača."
<BR>&nbsp;&nbsp;&nbsp;&nbsp;&nbsp;"Zar misliš da je Gledstonova pogrešila kada je naredila napad?" upita brod tiho.
<BR>&nbsp;&nbsp;&nbsp;&nbsp;&nbsp;Konzul je sebi nasuo konjak kraj komode i sada ga je preneo do šahovske table blizu police sa knjigama. Seo je i pogledao prilike koje su već stupile u borbu na tabli pred njim. "Ni najmanje", reče on. "Učinila je pravu stvar. Ali ishod je tužan. Proći će decenije, možda i vekovi pre nego što Mreža počne sama sebe ponovo da plete u novi oblik." Grejao je konjak i blago ga ljeskao dok je govorio, a sada je udahnuo i srknuo. Podigavši pogled, Konzul reče: "Da li bi mi se pridružio i dovršio partiju sa mnom, Džone?"
<BR>&nbsp;&nbsp;&nbsp;&nbsp;&nbsp;Holo nekog mladića pojavi se na stolici preko puta. Bio je to markantan mladić sa bistrim očima boje lešnika, visokim čelom, uvučenim obrazima, kompaktnim nosem, tvrdoglavom vilicom i širokim ustima koje su ukazivale kako na smirenu muževnost, tako i na ratobornost. Mladić je bio odeven u komotnu bluzu i čakšire sa visokim strukom. Kosa mu je bila crvenkasta, gusta i veoma kovrdžava. Konzul je znao da je njegov gost nekada bio opisan kao neko ko ima '...bodro, privlačno lice' i on je to pripisao lakoj mobilnosti izraza koja je proisticala iz velike mladićeve inteligencije i životnosti.
<BR>&nbsp;&nbsp;&nbsp;&nbsp;&nbsp;"Ti si na potezu", reče Džon.
<BR>&nbsp;&nbsp;&nbsp;&nbsp;&nbsp;Konzul je nekoliko trenutaka proučavao svoje mogućnosti, a onda je pomerio lovca.
<BR>&nbsp;&nbsp;&nbsp;&nbsp;&nbsp;Džon smesta odgovori, pokazavši na piona koga Konzul poslušno pomeri umesto njega za jedan red napred. Mladić diže pogled sa iskrenom radoznalošću u očima. "Šta ako se sutra ne vratiš iz lova?" upita tiho.
<BR>&nbsp;&nbsp;&nbsp;&nbsp;&nbsp;Prenut iz sanjarenja, Konzul se osmehnu. "Onda će brod biti tvoj, što ionako očigledno jeste." On vrati lovca. "Šta ćeš ti učiniti, Džone, ako ovo bude kraj naših zajedničkih putovanja?"
<BR>&nbsp;&nbsp;&nbsp;&nbsp;&nbsp;Džon pokaza da top treba da mu se pomeri napred, podjednako munjevito kao što je i odgovorio. "Vratiću brod na Hiperion", reče. "Programiraću ga da se vrati kod Bron, ako sve bude u redu. Ili možda kod Martina Silenusa, ako je starac još u životu i ako još radi na svom Spevu."
<BR>&nbsp;&nbsp;&nbsp;&nbsp;&nbsp;"Programiraćeš ga?" upita Konzul, namrštivši se na tablu. "Hoćeš da kažeš da ćeš napustiti brodsku AI?" On pomeri lovca dijagonalno za jedno polje.
<BR>&nbsp;&nbsp;&nbsp;&nbsp;&nbsp;"Da", reče Džon, pokazavši da pion ponovo treba da krene napred. "To ću u svakom slučaju učiniti u sledećih nekoliko dana."
<BR>&nbsp;&nbsp;&nbsp;&nbsp;&nbsp;Dok se sve dublje mrštio, Konzul se zagledao u tablu, onda u hologram preko puta, pa ponovo u tablu. "Kuda ćeš otići?" upita on i pomeri kraljicu kako bi zaštitio kralja.
<BR>&nbsp;&nbsp;&nbsp;&nbsp;&nbsp;"Vratiću se u Srž", reče Džon, pomerivši topa za dva mesta.
<BR>&nbsp;&nbsp;&nbsp;&nbsp;&nbsp;"Da se ponovo suočiš sa svojim tvorcem?" upita Konzul, napavši ponovo lovcem.
<BR>&nbsp;&nbsp;&nbsp;&nbsp;&nbsp;Džon odmahnu glavom. Držanje mu je bilo veoma pravo i imao je običaj da uklanja uvojke sa čela elegantnim zabacivanjem glave unazad. "Ne", reče on tiho, "da počnem da pravim haos među entitetima Srži. Da ubrzam njihove beskrajne građanske ratove i međusobno suparništvo. Da budem ono što je moj model bio u pesničkoj zajednici - izazivač." On pokaza na mesto gde je želeo da mu se pomeri preostali skakač.
<BR>&nbsp;&nbsp;&nbsp;&nbsp;&nbsp;Konzul razmotri taj potez, zaključi da mu ne preti i namršti se na sopstvenog lovca. "Zbog čega?" upita on konačno.
<BR>&nbsp;&nbsp;&nbsp;&nbsp;&nbsp;Džon se ponovo osmehnu i pokaza na kvadrat gde top treba da mu se pojavi. "Mojoj kćerki će za koju godinu biti potrebna moja pomoć", reče on. Nasmeja se. "Pa, zapravo, za dve stotine sedamdesetak godina. Šah-mat."
<BR>&nbsp;&nbsp;&nbsp;&nbsp;&nbsp;"Šta?" upita Konzul, zaprepašćeno zureći u tablu. "Nemoguće..."
<BR>&nbsp;&nbsp;&nbsp;&nbsp;&nbsp;Džon sačeka.
<BR>&nbsp;&nbsp;&nbsp;&nbsp;&nbsp;"Prokletstvo", reče Konzul Hegemonije konačno i obori svog kralja. "Prokletstvo, neka ide sve do đavola."
<BR>&nbsp;&nbsp;&nbsp;&nbsp;&nbsp;"Da", reče Džon i pruži ruku. "Hvala ti još jednom za prijatnu partiju. I nadam se da će ishod sutrašnjeg lova biti za tebe povoljniji."
<BR>&nbsp;&nbsp;&nbsp;&nbsp;&nbsp;"Prokletstvo", reče Konzul i, bez razmišljanja, pokuša da prihvati hologramsku šaku sa tankim prstima. Po stoti put, njegovi čvrsti prsti prođoše kroz nematerijalni dlan sagovornika. "Prokletstvo", ponovi on.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Te noći u Šredingerovoj ćeliji, probudio sam se uz odjek jedne reči u glavi. "Dete!"
<BR>&nbsp;&nbsp;&nbsp;&nbsp;&nbsp;Uviđanja da je Anea bila udata pre nego što je naš odnos prerastao u potpunu ljubavnu vezu, uviđanja da je rodila dete, gorela je u mojoj duši i stomaku kao bolni žar, ali ako se izuzme moja gotovo opsesivna radoznalost vezana za to ko i zašto - radoznalost nezadovoljena mojim ispitivanjem A. Betika, Rejčel i drugih koji su je videli kako odlazi za vreme njene odiseje sa njima, ali nisu imali pojma kuda je otišla, niti sa kim - nisam pomislio na stvarnost u kojoj je to dete živo negde u istoj Vaseljeni koju i ja nastanjujem. Njeno dete. Pomisao na to nagnala me je na suze iz nekoliko razloga.
<BR>&nbsp;&nbsp;&nbsp;&nbsp;&nbsp;"Dete nije nigde gde bih sada mogla da ga nađem", rekla je Anea.
<BR>&nbsp;&nbsp;&nbsp;&nbsp;&nbsp;Gde bi to dete sada moglo da bude? Koliko je staro? Seo sam na ležaj u Šredingerovoj kutiji za mačke i razmislio o tome. Anea je upravo napunila dvadeset tri standardne godine kada je umrla... ispravka, kada su je brutalno ubili Srž i njene marionete iz Paksa. Nestala je na jednu godinu, jedanaest meseci, jednu nedelju i šest sati neposredno pošto je napunila dvadesetu. Dete bi po tome trebalo da sada ima oko tri standardne godine... plus vreme koje sam proveo u Šredingerovom jajetu za pogubljenje... osam meseci? Deset? Jednostavno nisam znao, ali ako je dete još živo, on ili ona... Bože moj, nikada nisam pitao Aneu da li je beba bila dečak ili devojčica, a ona to nije pomenula onomad kada je o tome razgovarala sa mnom. Bio sam toliko obuzet sopstvenom povređenošću i detinjastim osećanjem nepravde da nisam ni pomislio da je pitam. Kakav sam bio idiot. Dete - Anein sin ili Aneina kćerka - sada će napuniti četiri standardne godine. Hodaće... svakako. Govoriće... da. Bože moj, shvatio sam, njeno dete će u ovom trenutku biti razumno ljudsko biće koje govori, postavlja pitanja... mnogo pitanja, ako je suditi po mojim malobrojnim iskustvima sa malom decom... uči da pešači, peca, voli prirodu...
<BR>&nbsp;&nbsp;&nbsp;&nbsp;&nbsp;Nikada nisam pitao Aneu za ime njenog deteta. Oči su mi gorele i grlo mi se steglo od bolnog uviđanja te činjenice. I opet, ona nije pokazala nikakvu nameru da govori o tom razdoblju svog života, a ja je nisam pitao, govoreći sebi u nedeljama koje su nam preostale kasnije da ne želim da je uznemiravam pitanjima ili zahtevima zbog kojih bi ona mogla da oseća krivicu, a ja ubilački bes. Ali Anea nije pokazala nikakvo osećanje krivice kada mi je ukratko ispričala o svom braku i detetu. Osećao sam se posle tog saznanja tako besno i bespomoćno. Ali nekako, začudo, to nas nije sprečilo da budemo ljubavnici... kako je to rečeno u poruci koju sam zatekao na ekranu pisaljke pre sedam meseci, u poruci koja je, bio sam siguran, potekla od Anee? 'Ljubavnici o kojima će pevati pesnici.' Tako je. Uviđanje o njenom kratkom braku i detetu nije nas sprečilo da osećamo jedno prema drugome ono što osećaju ljubavnici koji nikada nisu takvo osećanje iskusili sa nekom drugom osobom.
<BR>&nbsp;&nbsp;&nbsp;&nbsp;&nbsp;A ona možda i nije, shvatio sam. Uvek sam pretpostavljao da je taj brak proistekao iz iznenadne strasti, gotovo poriva, ali sada sam na to gledao drugim očima. Ko je bio otac? Aneina poruka glasila je da me je ona volela napred i nazad kroz vreme, upravo ono što sam i ja otkrio da osećam kada je ona u pitanju - kao da sam je oduvek voleo, i čekao čitavog života da otkrijem stvarnost te ljubavi. Šta ako Anein brak nije nastao iz ljubavi, strasti ili poriva, već zato što je to bilo... zgodno? Ne, to nije prava reč. Neophodno?
<BR>&nbsp;&nbsp;&nbsp;&nbsp;&nbsp;Proročanstva Templara, Proteranih, Crkve Konačnog Iskupljenja Kulta Šrajka i drugih govorila su da će Aneina majka, Bron Lamija, roditi dete - Onu Koja Podučava - Aneu, kako se ispostavilo. Po Spevu starog pesnika, onog dana kada je drugi kibrid Džona Kitsa umro fizičkom smrću i kada je Bron Lamija izborila sebi put u Šrajkov Hram i sklonište, kultisti Šrajka su zapevali: "Neka je blažena Majka Našeg Spasenja - neka je blaženo Oruđe Našeg Iskupljenja" - a to spasenje bila je sama Anea.
<BR>&nbsp;&nbsp;&nbsp;&nbsp;&nbsp;Šta ako je Anea morala da rodi dete kako bi nastavila tu lozu proroka... mesija? Nisam čuo ni za kakvo proročanstvo o nasledniku Aneine loze, ali otkrio sam nešto izvan svake rasprave tokom ovih meseci, dok sam pisao o Aneinom životu - Rol Endimion je bio spor i ne baš mnogo bistar, obično je shvatao stvari poslednji. Možda o sledećoj Onoj Koja Podučava postoji podjednako mnogo proročanstava kao i o samoj Anei. Ili će dete možda imati potpuno drugačije moći i sposobnosti na koje Vaseljena i čovečanstvo još čekaju.
<BR>&nbsp;&nbsp;&nbsp;&nbsp;&nbsp;Očigledno, ja neću biti otac takvog drugog mesije. Spoj drugog kibrida Džona Kitsa i Bron Lamije bio je, kako je sama Anea rekla, veliko pomirenje između najboljih elemenata TehnoSrži i samog čovečanstva. Bile su potrebne sposobnosti i percepcije kako AI tako i ljudskih bića da se stvori hibridna sposobnost neposrednog uvida u Prazninu Koja Spaja... da bi čovečanstvo konačno naučilo jezik mrtvih i živih. Empatija je bila drugo ime za tu sposobnost, a Anea je bila Dete Empatije, i to je bila titula koja joj je najbolje odgovarala.
<BR>&nbsp;&nbsp;&nbsp;&nbsp;&nbsp;Ko bi mogao biti otac njenog deteta?
<BR>&nbsp;&nbsp;&nbsp;&nbsp;&nbsp;Odgovor me je pogodio kao grom. Drugi put tamo, u Šredingerovoj kutiji za mačke, bio sam toliko uzdrman logikom toga da sam bio siguran da je detektor čestica koji periodično škljoca u zidu mog zatvora od zamrznute energije otkrio emitovanu česticu upravo u tom trenu i da je cijanid pušten. Kakva ironija, shvatiti sve, a onda umreti u istom trenu.
<BR>&nbsp;&nbsp;&nbsp;&nbsp;&nbsp;Ali nije to bio otrov u vazduhu, već samo sve veća snaga moje sigurnosti u vezi sa tim pitanjem i još snažniji poriv da nešto preduzmem.
<BR>&nbsp;&nbsp;&nbsp;&nbsp;&nbsp;Postojao je još jedan igrač u kosmičkoj partiji šaha koju su Anea i ostali igrali već tri stotine standardnih godina: taj gotovo mitski Posmatrač tuđinskih razumnih rasa koga je Anea kratko pomenula u nekoliko različitih konteksta. Lavovi, Tigrovi i Medvedi, bića toliko moćna da su mogla da otmu Staru Zemlju i prenesu je u Manji Magelanov Oblak umesto da posmatraju njeno uništenje, poslala su - po onome što je Anea rekla - jednog ili više Posmatrača među nas u proteklih nekoliko vekova, entitete koji su, u skladu sa mojim tumačenjem onoga što je Anea rekla, poprimili ljudski oblik i hodali neprestano među nama. To bi bilo srazmerno lako u doba Paksa, uz toliko raširenu praktičnu besmrtnost zahvaljujući kruciformi. A svakako je bilo i drugih koji su, poput drevnog pesnika Martina Silenusa, ostali živi zahvaljujući kombinaciji medicine iz doba Mreže, Polsenovih tretmana i puke odlučnosti.
<BR>&nbsp;&nbsp;&nbsp;&nbsp;&nbsp;Martin Silenus bio je star, svakako, možda najstarije ljudsko biće u Galaksiji - ali on nije bio Posmatrač, to je bilo podjednako sigurno. Pisac Speva bio je isuviše bandoglav, aktivan, vidljiv širokoj publici, skaredan i uopšte isuviše prokleto džandrljiv da bi bio hladni posmatrač koji zastupa tuđinske rase toliko moćne da bi mogle da nas unište u treptaju oka. Ili sam se bar nadao da je tako.
<BR>&nbsp;&nbsp;&nbsp;&nbsp;&nbsp;Ali negde - verovatno na nekom mestu koje nikada nisam posetio i nisam mogao ni da ga zamislim - taj Posmatrač je čekao i posmatrao u ljudskom obličju. Bilo je smisla u tome da Anea oseti poriv - kako zbog proročanstva, tako i zbog neophodnosti nesmetane ljudske evolucije o kojoj je podučavala i u koju je verovala - da prekine svoju odiseju, prebaci se na taj daleki svet gde je Posmatrač čekao, upozna se s njim, spari i donese to dete u Vaseljenu. Tako bi se pomirili Srž, čovečanstvo i daleki Drugi.
<BR>&nbsp;&nbsp;&nbsp;&nbsp;&nbsp;Ta zamisao bila je uzbudljiva, za mene neosporno uznemirujuća, ali takođe uzbudljivija od bilo čega posle Aneine smrti.
<BR>&nbsp;&nbsp;&nbsp;&nbsp;&nbsp;Poznavao sam Aneu. Njeno dete biće ljudsko dete - puno života i ljubavi prema svemu, od prirode do starih holodrama. Nikada nisam shvatio kako je Anea mogla da ostavi svoje dete, ali sada sam shvatio da nije imala izbora. Znala je za strašnu sudbinu koja ju je čekala u podzemnoj ćeliji kaštela Sant'Anđelo. Znala je da će umreti u vatri i mukama okružena neljudskim neprijateljima i Nemes-čudovištima. Znala je to i pre nego što je rođena.
<BR>&nbsp;&nbsp;&nbsp;&nbsp;&nbsp;Od te činjenice zaklecala su mi kolena. Kako je moja draga prijateljica mogla tako često da se smeje sa mnom, da sa toliko optimizma i sreće počinje svaki novi dan, da tako iscrpno slavi život, kada je znala da je svaki dan vodi sve bliže tako strašnoj smrti? Zavrteo sam glavom zbog snage volje na koju je to ukazivalo. Ja to nisam posedovao - znao sam. Anea jeste.
<BR>&nbsp;&nbsp;&nbsp;&nbsp;&nbsp;Ali ona nije mogla da zadrži dete uz sebe, znajući kada će se i kako odigrati taj strašni kraj. Onda, verovatno otac podiže to dete. Taj Drugi u ljudskom obličju. Posmatrač.
<BR>&nbsp;&nbsp;&nbsp;&nbsp;&nbsp;To me je još više uznemirilo od ranijih otkrovenja. Tada me je prostrelila dodatna ubeđenost da bi Anea želela da imam neku ulogu u životu njenog deteta da je to smatrala mogućim. Pogledi u moguće budućnosti verovatno su se završavali njenom smrću. Možda nije znala da mene neće pogubiti istovremeno kad i nju. Ali opet, tražila je da raspem njen pepeo na Staroj Zemlji... što je pretpostavljalo moje preživljavanje. Možda je smatrala da bi to bio preveliki zahtev - da pronađem njeno dete i pomognem mu kako god mogu dok dečak ili devojčica stasa, da to dete zaštitim u Vaseljeni oštrih ivica.
<BR>&nbsp;&nbsp;&nbsp;&nbsp;&nbsp;Shvatio sam da plačem - ne tiho, već u velikim, isprekidanim jecajima. Prvi put sam tako plakao posle Aneine smrti i - začudo - to nije bilo prevashodno u jadu zbog Aneinog odsustva, već zbog pomisli na tu drugu priliku, da držim detinju ruku kao što sam nekada držao Aneinu kada je još imala dvanaest standardnih godina, da zaštitim dete moje voljene, baš kao što sam pokušao da zaštitim nju.
<BR>&nbsp;&nbsp;&nbsp;&nbsp;&nbsp;I u tome nisam uspeo. Sam sam sebe optužio.
<BR>&nbsp;&nbsp;&nbsp;&nbsp;&nbsp;Da, nisam uspeo da na kraju zaštitim Aneu, ali ona je znala da neću uspeti, da će ona pretrpeti neuspeh u pokušaju da sruši Paks. Volela me je, i volela je život, iako je znala da nećemo uspeti.
<BR>&nbsp;&nbsp;&nbsp;&nbsp;&nbsp;Nije bilo razloga da obavezno pretrpim neuspeh i sa tim drugim detetom. Možda bi Posmatrač rado prihvatio moju pomoć, prihvatio da podelim ljudsko iskustvo sa tim gotovo sigurno više nego ljudskim dečakom ili devojčicom. Smatrao sam da s pravom mogu da kažem da niko Aneu nije poznavao bolje od mene. To bi bilo važno za odgoj deteta - novog mesije. Odneću ovu pripovest koja sada beskorisno čuči u mojoj pisaljci i podeliti njene delove sa dečakom ili devojčicom dok on ili ona raste, da bi jednog dana bio ili bila upoznata sa celinom.
<BR>&nbsp;&nbsp;&nbsp;&nbsp;&nbsp;Uzeo sam ploču i pisaljku i ushodao se po svojoj Šredingerovoj ćeliji. Postojao je još mali problem mog neizbežnog pogubljenja. Niko neće doći da me izbavi. Eksplozivna ljuska jajeta pobrinula se za to, a i da je taj problem mogao da se zaobiđe, neko bi se ovde već pojavio. Sama činjenica da sam ovako dugo preživeo bila je zapanjujuće neverovatna i srećna, ako se ima u vidu da se svakih nekoliko sati kockam sa smrću kada detektor traga za emisijom čestice. Toliko sam već pobeđivao zakone kvantne verovatnoće, da sreća više nije mogla dugo da me prati.
<BR>&nbsp;&nbsp;&nbsp;&nbsp;&nbsp;Prestao sam da koračam.
<BR>&nbsp;&nbsp;&nbsp;&nbsp;&nbsp;Postojala su četiri koraka u Aneinom učenju o novom odnosu naše rase sa Prazninom Koja Spaja. I pre nego što sam dospeo u ćeliju, iskusio sam učenje jezika mrtvih i živih, ako već ne i ovladao time. Pokazao sam dok sam pisao pripovest da mogu da pristupim Praznini makar toliko da mi postanu dostupna stara sećanja onih koji su još u životu, iako je ljuska nekako smetala mojoj sposobnosti da osetim šta se sada dešava sa prijateljima poput oca De Soje, Rejčel, Ljomoa ili Martina Silenusa.
<BR>&nbsp;&nbsp;&nbsp;&nbsp;&nbsp;Ili smetnji možda i nije bilo? Možda sam podsvesno odbijao da stupim u vezu sa svetom živih - bar za bilo šta izvan sećanja na Aneu - pošto sam znao da sada nastanjujem svet mrtvih.
<BR>&nbsp;&nbsp;&nbsp;&nbsp;&nbsp;Više ne. Želeo sam da odem odavde.
<BR>&nbsp;&nbsp;&nbsp;&nbsp;&nbsp;Anea je u svojim učenjima pominjala još dva koraka, ali ih nikada nije potpuno objasnila - slušanje muzike sfera i preduzimanje prvog koraka.
<BR>&nbsp;&nbsp;&nbsp;&nbsp;&nbsp;Sada sam shvatio oba ta koncepta. Da nisam video kako se Anea prebacuje i da nije bilo te velike navale geštalt-shvatanja koje je došlo sa tim strašnim saučestvovanjem u njenoj smrti, ne bih razumeo. Ali sada jesam.
<BR>&nbsp;&nbsp;&nbsp;&nbsp;&nbsp;Mislio sam da je slušanje muzike sfera neka vrsta paranormalnog radioteleskopskog trika - bukvalno osluškivanje pucketanja i krčanja, zviždanja zvezda, koje su radioteleskopi obavljali već jedanaest vekova ili duže. Ali shvatio sam da Anea uopšte nije mislila na to. Nije ona to osluškivala zvezde, već rezonancu onih bića - ljudskih i drugih - koja su živela među tim zvezdama ili oko njih. Koristila je Prazninu kao nekakav svetlosni signal pre nego što bi se prebacila tamo gde želi.
<BR>&nbsp;&nbsp;&nbsp;&nbsp;&nbsp;Najvećim delom, njeno lično prebacivanje za mene nije imalo smisla. Vrata dalekobacača koja je kontrolisala Srž predstavljala su rupe probušene kroz Prazninu - a time kroz prostorvreme - stalno otvorene zahvaljujući portalima koji su delovali kao primitivne štipaljke na iskrzanim ivicama rane u staro doba kada se hirurgija obavljala skalpelom. Aneino prebacivanje, shvatio sam sada, bilo je beskrajno elegantnije sredstvo.
<BR>&nbsp;&nbsp;&nbsp;&nbsp;&nbsp;Pitao sam se kako je Anea, dok je u ono užurbano vreme slobodno prebacivala sebe i mene na površine planeta, a Igdrasil iz jednog zvezdanog sistema u drugi, izbegavala da se ne pojavimo unutar nekog brda ili pedeset metara iznad površine, ili da se drvobrod ne pojavi usred neke zvezde. Činilo mi se da prebacivanje naslepo, poput neplaniranih skokova pomoću Hokingovog pogona, može biti opasno i katastrofalno. Ali mi smo se uvek pojavljivali tačno tamo gde smo morali da budemo kada nas je Anea prebacivala. Sada sam uvideo zašto.
<BR>&nbsp;&nbsp;&nbsp;&nbsp;&nbsp;Anea je čula muziku sfera. Ona je bila u rezonanci sa Prazninom Koja Spaja, koja je opet u rezonanci sa razumnim životom i mislima, a onda je koristila gotovo neograničenu energiju Praznine da... da načini taj prvi korak. Da putuje Prazninom do mesta gde su je čekali ti glasovi. Anea je jednom rekla da Praznina crpi energiju kvazara, eksplodirajućih središta galaksija, crnih rupa i crne materije. Dovoljno, možda, da premesti nekoliko organskih oblika života kroz prostorvreme i postavi ih na odgovarajuće mesto.
<BR>&nbsp;&nbsp;&nbsp;&nbsp;&nbsp;Ljubav je primarni pokretač Vaseljene, rekla mi je Anea jednom. Našalila se da je ona Njutn koji će jednog dana objasniti osnovnu fiziku tog mahom neiskorišćenog izvora energije. Nije dovoljno poživela za to.
<BR>&nbsp;&nbsp;&nbsp;&nbsp;&nbsp;Ali ja sam sada uvideo na šta je mislila i kako to deluje. Najveći deo muzike sfera stvaraju elegantna sazvučja i promene akorda ljubavi. Slobodno prebacivanje do mesta gde čeka voljena osoba. Saznavanje nekog mesta posle putovanja zajedno sa onima koje volite. Ljubav prema novim mestima koja želite da vidite.
<BR>&nbsp;&nbsp;&nbsp;&nbsp;&nbsp;Najednom sam shvatio zbog čega su naši prvi zajednički meseci bili provedeni u naizgled beskorisnom tumaranju kroz dalekobacače od sveta do sveta: Mare Infinitus, Kom-Rijad, Hebron, Sol Drakoni Septem, bezimeni svet gde smo ostavili brod, svi ostali, pa čak i Stara Zemlja. Tamo nije bilo portala dalekobacača. Anea je povela A. Betika i mene sa sobom na ta mesta - dodirujući ih, njušeći njihov vazduh, sa svetlošću njihovog sunca na koži, u poseti zajedno sa prijateljima - sa nekim koga voli - učeći muziku sfera kako bi ona mogla da bude odsvirana kasnije.
<BR>&nbsp;&nbsp;&nbsp;&nbsp;&nbsp;A i moja solo odiseja, pomislio sam: prebacivanje kajakom sa Stare Zemlje na Lusus, planetu oblaka i sva ta druga mesta. Anea je bila energija iza tog prebacivanja. Slala me je na ta mesta kako bih mogao da ih okusim i ponovo jednog dana pronađem njima sam.
<BR>&nbsp;&nbsp;&nbsp;&nbsp;&nbsp;Mislio sam - čak i dok sam pisao pripovest u pisaljci koju sam držao pod pazuhom u Šredingerovoj ćeliji smrti - da sam bio jedva nešto više od običnog saputnika u nizu živopisnih pustolovina. Ali sve je to imalo svrhu. Bio sam ljubavnik koji je putovao sa svojom ljubavi - ili prema svojoj ljubavi - kroz muzički program svetova. Program koji sam morao da naučim napamet kako bih ponovo jednog dana mogao da ga odsviram.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zatvorio sam oči u Šredingerovoj kutiji za mačke i usredsredio se, a onda iz usredsređenosti prešao u prazno stanje uma koje sam naučio prilikom meditiranja na T'ien Šanu. Svaki svet je imao svoju svrhu. Svaki minut je imao svoju svrhu.
<BR>&nbsp;&nbsp;&nbsp;&nbsp;&nbsp;U toj neužurbanoj praznini, otvorio sam se Praznini Koja Spaja i Vaseljeni sa kojom je ona bila u rezonanci. Ne bih to mogao da učinim, shvatio sam, bez pričesti Aneinom krvlju, bez nanotehnološki sazdanih organizama koji su sada obitavali u mojim ćelijama i koji će obitavati u ćelijama moje dece. Ne, pomislio sam smesta, ne moje dece. Ali u ćelijama onih pripadnika ljudske rase koji beže od kruciforme. U ćelijama njihove dece. Ne bih to mogao da učinim bez onoga što sam naučio od Anee. Ne bih mogao da čujem glasove koje sam čuo tada - veće horove od onih koje sam ikada ranije slušao - da nisam izoštrio sopstvenu gramatiku i sintaksu jezika mrtvih i živih tokom meseci u kojima sam radio na pripovesti i čekao da umrem.
<BR>&nbsp;&nbsp;&nbsp;&nbsp;&nbsp;Ne bih to mogao, shvatio sam, da sam bio besmrtan. Ovaj stepen ljubavi prema životu i ljubavi jednoga prema drugome ne daruje se, to sam uvideo jednom i zanavek, besmrtnima, već onima koji žive kratko, neprestano pod senkom smrti i gubitka.
<BR>&nbsp;&nbsp;&nbsp;&nbsp;&nbsp;Dok sam stajao tamo i slušao sve jače akorde muzike sfera, sada u stanju da razaberem pojedine zvezde-glasove u horu - glas Martina Silenusa, još živ, ali sve slabiji na mom rodnom svetu Hiperionu, glas Teo na divnom Maui-Kovenantu, Rejčelin na Barnardovom Svetu, glas pukovnika Kasada na crvenom Marsu, glas oca De Soje na Pacemu, pa čak i ljupke akorde mrtvih, Dem Rije na Vitus-Grej-Balianusu B, dragog oca Glaukusa na hladnom Sol Drakoni Septemu, glas moje majke, ponovo na dalekom Hiperionu - takođe sam čuo reči Džona Kitsa, njegovim glasom, glasom Martina Silenusa, i Aneinim:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ali to je ljudski život: rat, dela,
<BR>&nbsp;&nbsp;&nbsp;&nbsp;&nbsp;Razočaranja, bol,
<BR>&nbsp;&nbsp;&nbsp;&nbsp;&nbsp;Upinjanja mašte, daleka, visoka,
<BR>&nbsp;&nbsp;&nbsp;&nbsp;&nbsp;Sve ljudsko; noseć' u sebi tu dobrotu
<BR>&nbsp;&nbsp;&nbsp;&nbsp;&nbsp;Jer još su vazduh, dobra hrana,
<BR>&nbsp;&nbsp;&nbsp;&nbsp;&nbsp;Da osetimo postojanje, da pokažu
<BR>&nbsp;&nbsp;&nbsp;&nbsp;&nbsp;Kako je tiha smrt. Gde ima tla ljudi niču,
<BR>&nbsp;&nbsp;&nbsp;&nbsp;&nbsp;U korov il' cveće; ali za mene
<BR>&nbsp;&nbsp;&nbsp;&nbsp;&nbsp;Nema te dubine u koju bih se otisnuo...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ali za mene je u tom trenutku važilo upravo suprotno - bilo je više nego dovoljno dubine u koju bih se otisnuo. Vaseljena se u tom trenutku produbila, muzika sfera narasla je iz pukog hora u simfoniju trijumfalnu koliko i Betovenova Deveta, i znao sam da ću uvek biti u stanju da je čujem kada to poželim ili kada mi ustreba, uvek ću biti u stanju da je upotrebim kako bih načinio korak potreban da vidim onu koju volim ili, ako već to ne mogu, da stupim na mesto na kom sam bio sa onom koju sam voleo, ili, ako već ni to ne mogu, da pronađem mesto koje ću voleti zbog njegove sopstvene lepote i bogatstva.
<BR>&nbsp;&nbsp;&nbsp;&nbsp;&nbsp;Tada me je ispunila energija kvazara i eksplodirajućih zvezdanih jezgara. Uzdigao sam se na talasima energije ljupkijim i liričnijim čak i od krila anđela-Proteranih koje sam gledao kako klize duž hodnika od sunčeve svetlosti. Ljuska od smrtonosne energije koja je sačinjavala moj zatvor i ćeliju za pogubljenje sada mi je izgledala smešno, Šredingerova originalna šala, dečja vijača postavljena na tle oko mene kako bi glumila zidove koji me zatvaraju.
<BR>&nbsp;&nbsp;&nbsp;&nbsp;&nbsp;Kročio sam van Šredingerove kutije za mačke i sistema Armagasta.
<BR>&nbsp;&nbsp;&nbsp;&nbsp;&nbsp;Na trenutak, kada sam osetio da zidovi Šredingerovog zatvora spadaju i ostaju zauvek iza mene, da ne postojim nigde i da sam svugde u svemiru, ali sam fizički nedirnut u telu i pisaljci, osetio sam nalet čistog ushićenja, moćan kao vrtoglavi učinak samog solo-prebacivanja. Slobodan! Bio sam slobodan! Talas radosti tako silovit da sam zaželeo da zaplačem, da viknem u svetlost ne-prostora oko mene, da spojim svoj glas sa horom glasova živih i mrtvih, da zapevam zajedno sa kristalno jasnom simfonijom sfera koja se dizala i hrlila kao čvrsti, akustični talas svuda oko mene. Konačno slobodan!
<BR>&nbsp;&nbsp;&nbsp;&nbsp;&nbsp;A onda sam se setio da jedini razlog zbog koga treba da budem slobodan, jedina osoba koja bi takvu slobodu učinila vrednom, više ne postoji. Anea je bila mrtva. Puka radost bekstva zgasnula je iznenada i potpuno, zamenjena jednostavnim, ali dubokim zadovoljstvom zbog toga što sam slobodan posle toliko meseci zatočeništva. Možda je meni izgledalo da je Vaseljena ostala bez boja, ali bar sam sada slobodno mogao da odem kuda god poželim u tom jednoličnom carstvu.
<BR>&nbsp;&nbsp;&nbsp;&nbsp;&nbsp;Ali kuda idem? Lebdeći na svetlosti, prebacujući se u Vaseljenu sa pisaljkom i pločom pod pazuhom, još nisam to odlučio.
<BR>&nbsp;&nbsp;&nbsp;&nbsp;&nbsp;Na Hiperion? Obećao sam da ću se vratiti Martinu Silenusu. Čuo sam snažne odjeke njegovog glasa u Praznini, prošle i sadašnje, ali on neće još dugo biti deo sadašnjeg hora. Život koji mu je preostao sada se mogao brojati danima ili satima. Ali ne na Hiperion. Još ne.
<BR>&nbsp;&nbsp;&nbsp;&nbsp;&nbsp;U Bisoferu Zvezdanog Drveta? Bio sam šokiran kada sam čuo da ona i dalje postoji u nekakvom obliku, mada je Ljomov glas bio odsutan iz tamošnje horske simfonije. To mesto bilo je važno Anei i meni, i moraću jednog dana da mu se vratim. Ali ne sada.
<BR>&nbsp;&nbsp;&nbsp;&nbsp;&nbsp;Na Staru Zemlju? Začudo, čuo sam muziku te sfere sasvim jasno, u Aneinom ranijem glasu i mom, u pesmi prijatelja iz Taliesina sa kojima smo tamo radili. Rastojanje nije značilo ništa u Praznini Koja Spaja. Vreme se tamo smenjuje, ali ne uništava. Ali ne na Staru Zemlju. Ne sada.
<BR>&nbsp;&nbsp;&nbsp;&nbsp;&nbsp;Čuo sam mnoštvo mogućnosti, više glasova nego što sam želeo da čujem, ljude koje sam mogao da zagrlim i sa njima plačem, ali muzika na koju sam sada najsnažnije reagovao potekla je sa sveta na kome je Anea bila mučena i ubijena. Sa Pacema. Iz doma Crkve i gnezda naših neprijatelja - što sada, video sam, nije bilo jedno te isto. Pacem. Znao sam da na Pacemu nema ničega od Anee za mene, osim pepela prošlosti.
<BR>&nbsp;&nbsp;&nbsp;&nbsp;&nbsp;Ali ona je zatražila da uzmem njen pepeo i raspem ga na Staroj Zemlji. Da ga raspem tamo gde smo se najviše i najbolje smejali i voleli.
<BR>&nbsp;&nbsp;&nbsp;&nbsp;&nbsp;Pacem. U vrtlogu energije Praznine, već zakoračivši izvan Šredingerove ćelije, ali u postojanju samo kao čista kvantna verovatnoća, doneo sam odluku i prebacio se na Pacem.
</TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
