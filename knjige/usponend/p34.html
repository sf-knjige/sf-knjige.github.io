<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>30.
<P>&nbsp;&nbsp;&nbsp;&nbsp;&nbsp;Pogodili su nas manje od dve sekunde pošto smo se prebacili u sistem, bakljobrodovi i arhanđeli usredsredili su vatru isto onako kako su se dugine ajkule nekada bacile zajednički na mene u morima Mare Infinitusa.
<BR>&nbsp;&nbsp;&nbsp;&nbsp;&nbsp;"Krećite!" uzviknu Istinski Glas Drveta Het Mastin iznad bujice buke oko nas. "Ergovi umiru! Zaštitno polje će pasti za par sekundi. Krećite! Neka Mjuir vodi vaše misli. Krećite!"
<BR>&nbsp;&nbsp;&nbsp;&nbsp;&nbsp;Anea je imala samo dve sekunde da pogleda žutu zvezdu u središtu Pacemovog sistema i manju zvezdu koja je predstavljala sam Pacem, ali to je bilo dovoljno. Nas troje držali smo se za ruke dok smo se prebacivali kroz svetlost i buku kao da se uzdižemo kroz kazan laserske vatre od koje su brodska polja ključala, duhovi koji se dižu iz plamenih jezera pakla.
<BR>&nbsp;&nbsp;&nbsp;&nbsp;&nbsp;Svetlost zgasnu, a onda se ponovo pojavi kao difuzna svetlost sunca. Iznad Vatikana je bilo oblačno, hladno, gotovo zimsko vreme, i laka, hladna kiša padala je po kaldrmisanim ulicama. Anea je tog dana obukla meku mrku košulju, smeđi kožni prsluk i crne pantalone, svečanije nego obično. Kosa joj je bila začešljana unazad i na mestu su je držale dve šnale od kornjačinog oklopa. Koža joj je izgledala sveže, čisto i mlado, a oči - tako umorne proteklih dana - bile su vedre i smirene. I dalje me je držala za ruku kada smo se nas troje okrenuli da pogledamo ulice i ljude oko nas.
<BR>&nbsp;&nbsp;&nbsp;&nbsp;&nbsp;Nalazili smo se na rubu uličice koja je gledala na široki bulevar. Grupice ljudi - muškarci i žene u svečanoj crnoj odeći, grupe sveštenika, jata kaluđerica, red dece iza dve kaluđerice, posvuda crni i crveni kišobrani - kretale su se tamo-amo po pločnicima dok su niska, crna površinska kola nemo klizila kolovozima. Ugledao sam biskupe i nadbiskupe na zadnjim sedištima površinskih kola; lica su im bila izobličena zrnima i potočićima kiše na mehurastim krovovima vozila. Činilo se da niko ne primećuje naš dolazak.
<BR>&nbsp;&nbsp;&nbsp;&nbsp;&nbsp;Anea je gledala naviše, u niske oblake. "Igdrasil se upravo prebacio izvan sistema. Da li je neko od vas dvojice to osetio?"
<BR>&nbsp;&nbsp;&nbsp;&nbsp;&nbsp;Zatvorio sam oči kako bih se usredsredio na sneni tok glasova i slika koje su tamo sada bile neprestano pod površinom. Bilo je tu... odsustvo. Vizija plamena kada su spoljnje grane počele da gore. "Polja su pala baš kada su se prebacili", rekoh. "Kako su se prebacili bez tebe, Anea?" Shvatio sam odgovor čim sam izrekao pitanje. "Šrajk", rekao sam.
<BR>&nbsp;&nbsp;&nbsp;&nbsp;&nbsp;"Da." Anea me je još držala za ruku. Kiša je bila hladna i čuo sam kako klokoće niz slivnike i odvodne cevi iza nas. Anea je progovorila veoma tiho. "Šrajk će preneti Igdrasil i Istinski Glas Drveta dalje kroz prostor i vreme. Njegovoj... sudbini."
<BR>&nbsp;&nbsp;&nbsp;&nbsp;&nbsp;Sećao sam se delova Speva. Drvobrod je goreo dok su hodočasnici gledali iz Mora Trave ubrzo posle tajanstvenog nestanka Het Mastina sa Šrajkom tokom prelaska vetrokolima. Onda se Templar ponovo pojavio zajedno sa Šrajkom nekoliko dana kasnije, u Dolini Vremenskih Grobnica, da bi ubrzo posle toga umro od rana; njegova priča bila je jedina od priča sedam hodočasnika koja nije ispripovedana na tom putovanju. Hodočasnici sa Hiperiona: pukovnik Kasad; Konzul Hegemonije; Sol - Rejčelin otac; Bron Lamija - Aneina majka; Templar Het Mastin; Martin Silenus; otac Hojt - sadašnji papa; niko u to vreme nije mogao da objasni događaje. Za mene su to, kada sam bio dete, bile samo stare reči iz jednog mita. Strofe o strancima, koji su sigurno pomislili da su njihovi napori i pustolovine gotovi, samo da bi ponovo uprtili svoj teret. Koliko je često, shvatio sam to sada, kao odrasla osoba u svojim standardnim tridesetim godinama, koliko je to često slučaj u životima svih nas.
<BR>&nbsp;&nbsp;&nbsp;&nbsp;&nbsp;"Vidite onu crkvu preko puta?" upita otac De Soja.
<BR>&nbsp;&nbsp;&nbsp;&nbsp;&nbsp;Morao sam da odmahnem glavom kako bih se usredsredio na sadašnjost i prenebregao misli i glasove koji su mi šaputali. "Aha", rekao sam, obrisavši kišu sa čela. "Je li to bazilika Svetog Petra?"
<BR>&nbsp;&nbsp;&nbsp;&nbsp;&nbsp;"Ne", reče sveštenik. "To je Parohijska Crkva Svete Ane, a ulaz u Vatikan kraj nje je Porta Svete Ana. Glavni ulaz na trg Svetog Petra nalazi se niže niz bulevar, oko onih kolonada."
<BR>&nbsp;&nbsp;&nbsp;&nbsp;&nbsp;"Zar ćemo na trg Svetog Petra?" upitah Aneu. "U Vatikan?"
<BR>&nbsp;&nbsp;&nbsp;&nbsp;&nbsp;"Da vidimo hoćemo li moći", reče ona.
<BR>&nbsp;&nbsp;&nbsp;&nbsp;&nbsp;Krenuli smo pločnikom, običan muškarac i mlađa žena koji hodaju s nekim sveštenikom po hladnom, kišnom danu. Preko puta se nalazio znak koji je objašnjavao da je impozantna građevina bez prozora kasarna švajcarske garde. Vojnici iz tih kasarni u svečanim crnim plaštovima iz doba renesanse, sa belim nabranim okovratnicima i žuto-crnim čakširama stajali su i držali džilite kod Porte Svete Ane i na raskrsnicama, dok je policija Paksa u crnim oklopima držala drumske barikade i lebdela gore u crnim letačima.
<BR>&nbsp;&nbsp;&nbsp;&nbsp;&nbsp;Trg Svetog Petra bio je zatvoren za pešake izuzev nekoliko bezbednosnih kapija gde su stražari pažljivo proveravali propusnice i identifikacione čip-kartice.
<BR>&nbsp;&nbsp;&nbsp;&nbsp;&nbsp;"Tuda nećemo proći", reče otac De Soja. Bilo je dovoljno mračno da se svetla na vrhu Berninijeve kolonade uključe i obasjaju kipove i papski grb. Sveštenik pokaza na dva osvetljena prozora iznad kolonade, desno od pročelja Svetog Petra, iznad koga su stajali kipovi Hrista, Jovana Krstitelja i Apostola. "To su privatne papine odaje."
<BR>&nbsp;&nbsp;&nbsp;&nbsp;&nbsp;"U dometu pucnja iz puške", rekoh ja, mada nisam nameravao da napadnem papu.
<BR>&nbsp;&nbsp;&nbsp;&nbsp;&nbsp;Otac De Soja odmahnu glavom. "Zaštitno polje klase deset." On pogleda okolo. Najveći broj pešaka prošao je kroz bezbednosna vrata i ušao na trg Svetog Petra tako da smo postali upadljiviji na ulici. "Proveriće nam identifikacije ako ne učinimo nešto", reče on.
<BR>&nbsp;&nbsp;&nbsp;&nbsp;&nbsp;"Je li ovaj nivo obezbeđenja uobičajen?" upita Anea.
<BR>&nbsp;&nbsp;&nbsp;&nbsp;&nbsp;"Ne", reče otac De Soja. "Moguće je da je to zbog tvoje poruke da dolaziš, ali verovatnije je da je to uobičajeno obezbeđenje kada Njegova Svetost drži papsku misu. Ona zvona koja smo čuli pozivala su na popodnevnu misu koju on drži."
<BR>&nbsp;&nbsp;&nbsp;&nbsp;&nbsp;"Kako to znate?" upitah ja, zapanjen činjenicom da je toliko mogao da sazna iz zvuka nekoliko zvona.
<BR>&nbsp;&nbsp;&nbsp;&nbsp;&nbsp;Otac De Soja je izgledao iznenađeno. "Znam zato što je danas Sveti Četvrtak", reče on, sa izrazom šoka na licu, bilo zbog toga što nismo znali nešto tako elementarno, bilo zbog toga što je uspeo to da zaboravi sve do ovog trenutka. "Ovo je Sveta Nedelja", nastavi on, govoreći tiho, kao da se obraća sebi. "Cele ove nedelje, Njegova Svetost mora da vrši svoje dužnosti i kao papa i u diocezi. Danas... ovog popodneva... svakako na ovoj misi, on obavlja svetkovinu pranja nogu dvanaest sveštenika koji simbolizuju dvanaest učenika čije je noge Isus oprao na Poslednjoj Večeri. Ta svetkovina uvek se obavljala u crkvi papine dioceze, bazilici Svetog Jovana Lateranskog, koja je nekada bila izvan zidova Vatikana, ali otkad je Vatikan preseljen na Pacem, održava se u bazilici Svetog Petra. Bazilika Svetog Jovana Lateranskog ostavljena je za vreme Hedžire zbog toga što je uništena u Ratu Sedam Nacija u dvadeset prvom veku i..." De Soja prekinu ono što je meni ličilo na nervozno brbljanje. Lice mu je postalo prazno na način uobičajen za blage epileptičare ili duboko promišljene ljude.
<BR>&nbsp;&nbsp;&nbsp;&nbsp;&nbsp;Anea i ja sačekasmo. Priznajem da sam pomalo napeto pogledavao prema patroli Paksovih ljudi iz obezbeđenja u crnim oklopima, koja se kretala prema nama dugačkim bulevarom.
<BR>&nbsp;&nbsp;&nbsp;&nbsp;&nbsp;"Znam kako možemo ući u Vatikan", reče otac De Soja i okrenu se natrag prema uličici spram Vatikanskog Bulevara.
<BR>&nbsp;&nbsp;&nbsp;&nbsp;&nbsp;"Dobro", reče Anea i krenu brzo za njim.
<BR>&nbsp;&nbsp;&nbsp;&nbsp;&nbsp;Jezuit najednom stade. "Mislim da mogu da nas uvedem unutra", reče. "Ali nemam pojma kako da iziđemo odatle."
<BR>&nbsp;&nbsp;&nbsp;&nbsp;&nbsp;"Samo nas vi uvedite, molim vas", reče Anea.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Čelična vrata nalazila su se iza urušene kamene kapele bez prozora, tri bloka od Vatikana. Bila su zaključana malim katancem i velikim lancem. Tabla na zaključanim vratima obaveštavala je: OBILASCI SAMO SVAKE DRUGE SUBOTE: Zatvoreno tokom Svete Nedelje: STUPITE U VEZU SA VATIKANSKOM TURISTIČKOM AGENCIJOM NA TRGU PRVIH HRIŠĆANSKIH MUČENIKA BR. 3888.
<BR>&nbsp;&nbsp;&nbsp;&nbsp;&nbsp;"Možeš li da raskineš ovaj lanac?" upita me otac De Soja.
<BR>&nbsp;&nbsp;&nbsp;&nbsp;&nbsp;Opipao sam masivni lanac i čvrsti katanac. Jedini alat ili oružje bio mi je mali lovački nož u kaniji za pojasom. "Ne", rekoh. "Ali možda mogu da obijem katanac. Pogledajte ima li tamo, u onom modulu za đubre, malo žice... poslužiće i žica za pakovanje."
<BR>&nbsp;&nbsp;&nbsp;&nbsp;&nbsp;Stajali smo tamo na kiši najmanje deset minuta, dok je svetlost slabila oko nas, a zvuk saobraćaja na obližnjim bulevarima naizgled jačao, i čekali smo da se svakog trena švajcarska garda ili ljudi iz obezbeđenja obruše na nas. Sve što sam naučio o obijanju brava, naučio sam od jednog kockara na rečnom brodu na Kansu, koji je počeo da se bavi kockom pošto su mu vlasti u Port Romensu odsekle dva prsta zbog lopovluka. Dok sam radio, mislio sam na desetogodišnju odiseju sa Aneom, na dugo putovanje oca De Soje do ovog mesta, na stotine svetlosnih godina putovanja i desetine hiljada sati napetosti i bola, žrtvovanja i straha.
<BR>&nbsp;&nbsp;&nbsp;&nbsp;&nbsp;A prokleti katanac od deset florina nije hteo da popusti.
<BR>&nbsp;&nbsp;&nbsp;&nbsp;&nbsp;Konačno, vrh noža mi se polomio. Opsovao sam, bacio nož i tresnuo smrdljivi, kretenski, govnarski katanac i lanac o prljavi, kameni zid. Katanac škljocnu i otvori se.
<BR>&nbsp;&nbsp;&nbsp;&nbsp;&nbsp;Unutra je bilo mračno. Ako je i postojao prekidač za svetlo, niko od nas nije mogao da ga nađe. Ako je negde postojala idiotska AI koja je kontrolisala svetlost, nije reagovala na naše komande. Niko od nas nije poneo svetiljku. Posle dugogodišnjeg nošenja laserske svetiljkice, danas sam je ostavio u rancu. Kada je došlo vreme da napustimo Igdrasil, stupio sam napred i uzeo Aneu za ruku, ne pomislivši na oružje niti na druge neophodne predmete.
<BR>&nbsp;&nbsp;&nbsp;&nbsp;&nbsp;"Je li ovo bazilika Svetog Jovana Lateranskog?" šapnu Anea. Bilo je nemoguće govoriti glasnije od šapata u pretećoj tami.
<BR>&nbsp;&nbsp;&nbsp;&nbsp;&nbsp;"Ne, ne", šapnu otac De Soja. "Obična mala memorijalna kapela sagrađena blizu prvobitne bazilike u dvadeset prvom..." On zaćuta i ja zamislih kako mu se na lice ponovo poprima taj zamišljeni izraz. "Mislim da ovo jeste aktivna kapela", reče on. "Sačekajte ovde."
<BR>&nbsp;&nbsp;&nbsp;&nbsp;&nbsp;Anea i ja stajali smo dodirujući se ramenima i slušali kako se otac De Soja kreće oko perimetra male zgrade. Jednom je nešto teško palo sa zvukom gvožđa na kamenu i svi smo se ukočili i zadržali dah. Minut kasnije, začuli smo kako mu šake ponovo klize po unutrašnjim zidovima, uz šuštanje mantije. Začu se prigušeno "Ahhh..." i sekund kasnije sinu svetlo.
<BR>&nbsp;&nbsp;&nbsp;&nbsp;&nbsp;Jezuit je stajao na nepunih deset metara od nas i držao upaljenu šibicu. U levoj ruci imao je kutiju šibica. "Kapela", objasni on. "Tu još postoji svećnjak za zavetne sveće." Video sam da su se same sveće istopile toliko da su postale beskorisne i nikada nisu zamenjene, ali fitilji i ova jedna kutija šibica ostali su bogzna koliko dugo na ovom mračnom, napuštenom mestu. Pridružili smo mu se u malom krugu svetlosti, sačekali da upali drugu šibicu i pošli za njim do teških drvenih vrata iza trule zavese.
<BR>&nbsp;&nbsp;&nbsp;&nbsp;&nbsp;"Otac Bađo, moj kapelan za vaskrsavanje, ispričao mi je o ovoj turističkoj atrakciji kada sam bio u kućnom pritvoru, pre nekoliko godina", šapnu otac De Soja. Ova vrata nisu bila zaključana, već su se otvorila uz škripu drevnih, nepodmazanih šarki. "Verujem da je mislio da će mi se to dopasti zbog naklonosti prema mračnim stvarima", nastavi otac De Soja, povevši nas uskim, spiralnim, kamenim stepeništem ne mnogo širim od mojih ramena. Anea je sledila sveštenika. Ja sam išao odmah iza Anee.
<BR>&nbsp;&nbsp;&nbsp;&nbsp;&nbsp;Stepenište se spuštalo i dalje, pa još malo, pa onda još malo. Procenio sam da smo najmanje dvadeset metara ispod nivoa ulice kada se stepenište okončalo; prošli smo kroz niz uskih hodnika i ušli u širi, odjekujući prolaz. Sveštenik je do tog trenutka utrošio pet-šest šibica i svaku je ispustio tek kada mu je oprljila prste. Nisam ga pitao koliko je još šibica ostalo u maloj kutiji.
<BR>&nbsp;&nbsp;&nbsp;&nbsp;&nbsp;"Kada je Crkva odlučila da preseli Svetog Petra i Vatikan u vreme Hedžire", reče De Soja, sada glasom dovoljno snažnim da ispuni crni prostor, "pomislila je da to učini en masse i prebaci sve na Pacem teškim dizačima polja i tornjevima sa vučnim poljima. Pošto masa nije predstavljala problem, Crkva je ponela pola Rima sa sobom, uključujući i ogromni kaštel Sant'Anđelo i sve ispod starog grada, do dubine od šezdeset metara. Ovo je bio sistem metroa u dvadeset prvom veku."
<BR>&nbsp;&nbsp;&nbsp;&nbsp;&nbsp;Otac De Soja krenu nečim što sam prepoznao kao napuštenu železničku paltformu. Tu i tamo, pločice sa tavanice pale su i svuda, osim na uskoj stazi, nalazili su se vekovi prašine, srušenog kamenja, slomljene plastike, nečitki znaci koji su ležali u prljavštini i polomljene klupe. Sišli smo niz nekoliko zarđalih čeličnih stepeništa - shvatio sam da su to bili eskalatori zaustavljeni pre više od milenijuma - kroz uski hodnik koji se pružao dalje naniže niz odjekujuću rampu, a onda na novu paltformu. Na kraju te platforme, video sam lestvice od fiberplastike koje su vodile do mesta gde su se nekada nalazile šine... gde su se i dalje nalazile šine, ispod slojeva prašine, krša i rđe.
<BR>&nbsp;&nbsp;&nbsp;&nbsp;&nbsp;Samo što smo sišli niz lestvice i stupili u tunel metroa, sledeća šibica se ugasila. Ali ne pre nego što smo Anea i ja videli ono što je ležalo pred nama.
<BR>&nbsp;&nbsp;&nbsp;&nbsp;&nbsp;Kosti. Ljudske kosti. Kosti i lobanje uredno naslagane do visine od gotovo dva metra sa obe strane uskog prolaza između zarđalih šina. Velike gomile kostiju, sa isturenim zglobnim krajevima, lobanje uredno poređane u razmacima od jednog metra ili uređene u geometrijske šare unutar kvrgavih zidova od ljudskih kostiju.
<BR>&nbsp;&nbsp;&nbsp;&nbsp;&nbsp;Otac De Soja upali sledeću šibicu i pođe između zidova od kosturnih ljudskih ostataka. Mali plamen koji je nosio trepereo je na lahoru izazvanom njegovim kretanjem. "Posle Rata Sedam Nacija početkom dvadeset prvog veka", reče on, a glas mu je sada imao normalnu jačinu za razgovor, "groblja u Rimu bila su prepuna. Svuda oko predgrađa i u velikim parkovima iskopavane su masovne grobnice. To je postalo pravi zdravstveni problem zbog globalnog zagrevanja i neprestanih poplava. Sve te biološke i hemijske bojeve glave, znate. Podzemni vozovi su ionako prestali da saobraćaju, tako da su vlasti odobrile preseljenje ostataka i njihovo smeštanje u stare sisteme metroa."
<BR>&nbsp;&nbsp;&nbsp;&nbsp;&nbsp;Ovog puta, kada je šibica izgorela, nalazili smo se u delu gde su kosti bile naslagane do visine od pet slojeva, a svaki sloj bio je obeležen nizom lobanja, čija su bela čela sijala na svetlu, ali slepe duplje bile su ravnodušne prema našem prolasku. Uredni zidovi kostiju imali su dubinu od najmanje šest metara sa obe strane i uzdizali su se do zasvođene tavanice deset metara iznad nas. Na nekoliko mesta, naišli smo na male lavine kostiju i lobanja, pa smo morali pažljivo da prelazimo preko njih. Ipak smo pod nogama čuli krckanje. Nismo se pomerali u pauzama između šibica, već smo čekali u tišini. Nije se čulo ništa drugo... ni trčkaranje pacova, ni kapanje vode. Tu su samo naše tihe reči i disanje remetili tišinu.
<BR>&nbsp;&nbsp;&nbsp;&nbsp;&nbsp;"Začudo", reče otac De Soja pošto smo prešli još dve stotine metara, "na ovu zamisao nisu došli zahvaljujući drevnim rimskim katakombama, koje leže ovde oko nas, već zahvaljujući takozvanim katakombama Pariza... starim rudarskim tunelima ispod tog grada. Parižani su morali da presele kosti iz svojih prepunih grobalja u te tunele od kraja osmanaestog do sredine devetnaestog veka. Ustanovili su da lako mogu da smeste šest miliona mrtvih u samo nekoliko kilometara hodnika. Ahh... tu smo..."
<BR>&nbsp;&nbsp;&nbsp;&nbsp;&nbsp;Levo od nas, kroz još uži hodnik od kostiju, pružala se staza sa nekoliko tragova čizama u prašini i vodila do novih čeličnih vrata, ovog puta otključanih. Morali smo svi zajedno da poguramo kako bismo otvorili ta vrata. Sveštenik je krenuo prvi novim nizom zarđalih spiralnih stepenica do dubine koju sam procenio na najmanje trideset pet metara ispod ulice. Šibica se ugasila upravo kada smo stupili u novi tunel - mnogo stariji od metroa, sa nedovršenim rubovima i urušenom tavanicom. Opazio sam poprečne prolaze koji su se udaljavali, kosti neuredno rasute svuda u tim prolazima, naopako okrenute lobanje, komade trule odeće.
<BR>&nbsp;&nbsp;&nbsp;&nbsp;&nbsp;"Kako je rekao otac Bađo", šapnu sveštenik, "ovde počinju prave katakombe. Hrišćanske katakombe koje potiču još iz prvog veka." Buknu nova šibica. Začuh džangrljanje u kutiji, koje je zvučalo kao da je ostalo zaista vrlo malo šibica. "Ovuda, rekao bih", reče otac De Soja i povede nas desno.
<BR>&nbsp;&nbsp;&nbsp;&nbsp;&nbsp;"Sada smo ispod Vatikana?" šapnu Anea nekoliko minuta kasnije. Osećao sam njeno nestrpljenje. Šibica je buknula i zgasnula.
<BR>&nbsp;&nbsp;&nbsp;&nbsp;&nbsp;"Ubrzo, ubrzo", reče De Soja u tami. Upalio je još jednu. Više nisam čuo džangrljanje u kutiji.
<BR>&nbsp;&nbsp;&nbsp;&nbsp;&nbsp;Posle nekih 150 metara, hodnik se jednostavno završavao. Tu nije bilo srušenih kostiju, niti lobanja, samo grubi kameni zidovi i naznaka cigala tamo gde se tunel završavao. Šibica se ugasi. Anea mi dodirnu ruku dok smo čekali u mraku.
<BR>&nbsp;&nbsp;&nbsp;&nbsp;&nbsp;"Žao mi je", reče sveštenik. "Nema više šibica."
<BR>&nbsp;&nbsp;&nbsp;&nbsp;&nbsp;Borio sam se protiv navale panike u grudima. Sada sam bio siguran da čujem neke zvuke... u najboljem slučaju udaljeno trčkaranje pacova, u najgorem čizme na stepenicama. "Hoćemo li natrag?" pitao sam i šapat mi je zazvučao isuviše glasno u potpunom mraku.
<BR>&nbsp;&nbsp;&nbsp;&nbsp;&nbsp;"Bio sam siguran da je otac Bađo rekao da su ove katakombe na severu nekada bile spojene sa onim starijim, ispod Vatikana", šapnu otac De Soja. "Ispod bazilike Svetog Petra, da budem precizan."
<BR>&nbsp;&nbsp;&nbsp;&nbsp;&nbsp;"Pa, ne izgleda da..." počeh i zaćutah. U onih nekoliko sekundi svetla pre nego što se šibica ugasila, ugledao sam srazmerno nove cigle između kamenja... stare samo nekoliko vekova za razliku od milenijuma koji su prošli otkad je kamen bio isečen. Zapuzao sam napred, opipavajući ispred sebe sve dok mi prsti nisu pronašli kamen, ciglu, rastresiti malter.
<BR>&nbsp;&nbsp;&nbsp;&nbsp;&nbsp;"Ovo je urađeno na brzinu", rekoh sa onoliko autoriteta koliko sam stekao kao pomoćni radnik na oblikovanju pejsaža imanja na Kljunu pre mnogo, mnogo godina. "Malter je ispucao, a neke cigle su izmrvljene", rekoh, dok su mi se prsti brzo pomerali. "Dajte mi nešto čime bih mogao da kopam. Prokletstvo, bolje da nisam bacio svoj nož..."
<BR>&nbsp;&nbsp;&nbsp;&nbsp;&nbsp;Anea mi je pružila neki oštri štap ili granu u mraku i kopao sam nekoliko minuta pre nego što sam shvatio da to radim butnom kosti slomljenom na jednom kraju. Njih dvoje mi se pridružiše u kopanju kostima i grebanju noktima po hladnim ciglama sve dok se nokti nisu izlomili, a prsti prokrvarili. Nešto kasnije, zastali smo da dođemo do daha i izduvamo se. Oči su nam se prilagodile mraku. Ovde nije bilo svetlosti.
<BR>&nbsp;&nbsp;&nbsp;&nbsp;&nbsp;"Misa će se završiti", šapnu Anea. Po tonu u njenom glasu, reklo bi se da je to tragičan događaj.
<BR>&nbsp;&nbsp;&nbsp;&nbsp;&nbsp;"To je Velika Misa", šapnu sveštenik. "Duga svetkovina."
<BR>&nbsp;&nbsp;&nbsp;&nbsp;&nbsp;"Čekajte!" rekoh ja. Prsti su mi upamtili blago pomeranje cigala - ne jedne ili nekoliko njih, već čitavog zida.
<BR>&nbsp;&nbsp;&nbsp;&nbsp;&nbsp;"Natrag", rekoh glasno. "Otpuzite do bočnog zida tunela." I sam sam odstupio, ali pravo natrag, podigao rame, spustio glavu i jurnuo napred u čučanj, upola očekujući da tresnem glavom o kamen i sam sebe onesvestim.
<BR>&nbsp;&nbsp;&nbsp;&nbsp;&nbsp;Udario sam o cigle i glasno zastenjao, zasut tušem prašine i malih otpadaka. Cigle nisu spale. Ali osetio sam kako se ugibaju dalje od mene.
<BR>&nbsp;&nbsp;&nbsp;&nbsp;&nbsp;Anea i De Soja su mi se pridružili i tokom sledećeg minuta, odvalili smo središnje cigle i čitava masa srušila se dalje od nas.
<BR>&nbsp;&nbsp;&nbsp;&nbsp;&nbsp;Sa druge strane prolaza videlo se jedva primetno svetlo, ali dovoljno da ugledamo rampu od otpadaka koja je vodila u još dublji tunel. Puzili smo na rukama i kolenima, pronašli prostora da ustanemo i pošli hodnikom koji je zaudarao na zemlju. Još dva skretanja, i ušli smo u katakombu podjednako grubo izdubljenu kao ona iznad, ali osvetljenu uskom svetlucavom trakom koja se pružala po desnom zidu u visini pojasa. Još pedeset metara vijuganja i skretanja, uvek glavnim prolazom osvetljenim svetlucavom trakom, dok nismo došli u jedan širi tunel u kome su moderne svetlucave kugle bile postavljene u razmacima od po pet metara. Te kugle nisu bile uključene, ali drevna svetlucava traka i dalje se nastavljala.
<BR>&nbsp;&nbsp;&nbsp;&nbsp;&nbsp;"Sada smo ispod Svetog Petra", šapnu otac De Soja. "Ovaj deo najpre je ponovo otkriven 1939, pošto su sahranili papu Pija XI u obližnjoj pećinici. Iskopavanja su nastavljena još dvadeset godina pre nego što su od njih odustali. Ovo nisu ponovo otvarali za arheologe."
<BR>&nbsp;&nbsp;&nbsp;&nbsp;&nbsp;Ušli smo u još širi hodnik - dovoljno širok da nas troje prvi put hodamo rame uz rame. Tu su drevni, malterisani kameni zidovi sa povremenim mermernim umetkom bili prekriveni freskama, ranohrišćanskim mozaicima i slomljenim kipovima postavljenim iznad malih pećina gde su se jasno videle kosti i lobanje. Neko je nekada prekrio mnoge od tih pećina plastikom i taj materijal je požuteo i postao neprovidan, tako da se posmrtni ostaci unutra gotovo nisu mogli videti, ali mogli smo da se sagnemo, virnemo i vidimo prazne očne duplje i karlične ovale kako nam uzvraćaju pogled.
<BR>&nbsp;&nbsp;&nbsp;&nbsp;&nbsp;Freske su prikazivale hrišćanske prizore - golubice sa maslinovom grančicom u kljunu, žene koje zahvataju vodu, sveprisutne ribe - ali nalazile su se kraj starijih pećinica, kremacionih urni i grobova sa prehrišćanskim slikama Izide i Apolona, Baha koji dočekuje mrtve u zagrobnom životu velikim, prepunim bokalima vina, prizor volova i ovnova koji igraju, još jedan sa plesom satira - smesta sam primetio sličnost sa Martinom Silenusom i okrenuo se taman na vreme da uhvatim Anein značajan pogled - a bilo ih je još, sa bićima koje je otac De Soja opisao kao menade, sa seoskim prizorima, jarebicama u nizu, i gizdavim paunom čije je perje od opiljaka lapisa još hvatalo svetlost intenzivno plavom bojom.
<BR>&nbsp;&nbsp;&nbsp;&nbsp;&nbsp;Gledanje kroz drevnu, umrljanu plastiku i plastistaklo u sve to nagnalo me je da pomislim da prolazimo kroz neki zemaljski akvarijum smrti. Konačno smo stigli do crvenog zida koji je bio pod pravim uglom u odnosu na niži zid izbledele, zamrljane, plave boje sa još vidljivim ostacima natpisa na latinskom. Ovde je plastični pokrov bio noviji, svežiji, a mala posuda sa kostima unutra sasvim se jasno videla. Lobanja je bila postavljena preko uredne gomile kostiju i činilo se da nas posmatra sa izvesnim zanimanjem.
<BR>&nbsp;&nbsp;&nbsp;&nbsp;&nbsp;Otac De Soja pade na kolena u prašinu, prekrsti se i pognu glavu u molitvi. Anea i ja ostali smo pozadi i posmatrali nemo i postiđeno, kao svi nevernici koji prisustvuju nekom činu istinske vere.
<BR>&nbsp;&nbsp;&nbsp;&nbsp;&nbsp;Kada je sveštenik ustao, oči su mu bile vlažne. "Kako kaže Crkva, i otac Bađo, radnici su otkrili ove jadne kosti 1949. Kasnije analize pokazale su da one pripadaju jednom robusnom muškarcu koji je umro negde u svojim šezdesetim godinama. Nalazimo se odmah ispod visokog oltara bazilike Svetog Petra, koji je ovde sagrađen zbog legende da je Sveti Petar tajno sahranjen baš na ovom mestu. Godine 1968. papa Pavle VI objavio je da je Vatikan uveren da su ovo zaista kosti ribara, istog onog Petra koji je išao sa Isusom i postao Kamen na kome je Hrist sazdao svoju Crkvu."
<BR>&nbsp;&nbsp;&nbsp;&nbsp;&nbsp;Pogledali smo nemu hrpu kostiju, a zatim ponovo sveštenika.
<BR>&nbsp;&nbsp;&nbsp;&nbsp;&nbsp;"Federiko, vi znate da ne pokušavam da srušim Crkvu", reče Anea. "Samo njen sadašnji nakazni oblik."
<BR>&nbsp;&nbsp;&nbsp;&nbsp;&nbsp;"Da", reče otac De Soja, dok je grubo brisao oči, ostavljajući tamo blatnjave tragove. "Znam to, Anea." On pogleda okolo, priđe jednim vratima, otvori ih. Metalno stepenište vodilo je naviše.
<BR>&nbsp;&nbsp;&nbsp;&nbsp;&nbsp;"Tamo će biti stražari", šapnuh ja.
<BR>&nbsp;&nbsp;&nbsp;&nbsp;&nbsp;"Mislim da neće", reče Anea. "Vatikan se osam stotina godina plašio napada iz svemira... odozgo. Ne verujem da su uopšte pomislili na svoje katakombe." Ona stupi ispred sveštenika i krenu brzo, ali tiho, uz metalne stepenice. Požurih za njom. Video sam da se otac De Soja osvrće prema tamnoj pećinici, krsti se poslednji put i prati nas naviše prema bazilici Svetog Petra.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Svetlost u glavnoj bazilici, iako ublažena zahvaljujući sumraku, vitražima i svećama, bila je gotovo zaslepljujuća posle katakombi.
<BR>&nbsp;&nbsp;&nbsp;&nbsp;&nbsp;Popeli smo se kroz podzemni hram, kraj memorijalne bazilike sa natpisom u kamenu koji ju je nazivao Gajovim Trofejem, kroz bočne hodnike i ulaze za poslugu, kroz predvorje sakristije, kraj sveštenika koji su stajali i oltarskih momaka koji su krivili vratove, napolje u odjekujuće prostranstvo zadnjeg dela broda bazilike Svetog Petra. Tu se nalazilo mnoštvo velikodostojnika nedovoljno važnih da dobiju mesto u klupama, ali i dalje počastvovanih dopuštenjem da stoje u zadnjem delu bazilike i prisustvuju ovoj značajnoj proslavi. Bio je dovoljan jedan pogled da vidim švajcarsku gardu i ljude iz obezbeđenja na svim ulazima bazilike i u svim spoljnjim prostorijama sa izlazima. Ovde, iza okupljene pastve, bili smo na trenutak neupadljivi, samo još jedan sveštenik i nešto siromašnije odeveni parohijani kojima je dopušteno da krive vratove u pokušaju da vide Svetog Oca tog Svetog Četvrtka.
<BR>&nbsp;&nbsp;&nbsp;&nbsp;&nbsp;Misa je još trajala. Vazduh je mirisao na tamjan i vosak sveća. Stotine biskupa u jarkim odorama i važnih osoba bile su poređane u blistavim redovima klupa. Kod mermerne ograde oltara, pred barokno raskošnim baldahinom Prestola Svetog Petra, Sveti Otac lično klečao je i dovršavao pranje nogu dvanaest sveštenika koji su sedeli - osam muškaraca i četiri žene. Nevidljivi, ali veliki hor, pevao je:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;O Sveti Duše, mada samo Ti
<BR>&nbsp;&nbsp;&nbsp;&nbsp;&nbsp;Znaš Oca i Sina;
<BR>&nbsp;&nbsp;&nbsp;&nbsp;&nbsp;Neka ovo bude naš čvrsti, večni zavet.
<BR>&nbsp;&nbsp;&nbsp;&nbsp;&nbsp;Da Ti iz obojice nastaješ.
<BR>&nbsp;&nbsp;&nbsp;&nbsp;&nbsp;Da Ti iz obojice nastaješ.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hvaljen nek je Gospod, Otac i Sin
<BR>&nbsp;&nbsp;&nbsp;&nbsp;&nbsp;I Sveti Duh sa njima nek je jedan;
<BR>&nbsp;&nbsp;&nbsp;&nbsp;&nbsp;I neka nam se Sin sad ukaže.
<BR>&nbsp;&nbsp;&nbsp;&nbsp;&nbsp;Sa svim darovima što iz Duha proističu.
<BR>&nbsp;&nbsp;&nbsp;&nbsp;&nbsp;Sa svim darovima što iz Duha proističu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Oklevao sam tada, pitajući se šta radimo tu, zbog čega nas je ta beskrajna Aneina borba dovela u samo središte vere ovih ljudi. Verovao sam u sve čemu nas je učila, vrednovao sve što je podelila sa nama, ali tri hiljade godina tradicije i vere stvorile su reči ove divne pesme i sazdale zidove ove moćne katedrale. Nisam mogao da se ne setim jednostavnih drvenih platformi, čvrstih, ali ne i elegantnih mostova i stepeništa u Aneinom rekonstruisanom Hramu koji visi u vazduhu. Šta je bilo to... šta smo bili mi... u poređenju sa ovom raskoši i iskazanim strahopoštovanjem? Anea je bila neimar, uglavnom samouka ako se izuzmu njene pubertetske godine sa kibridnim gospodinom Rajtom, kada je gradila kamene zidove od pustinjskog stenja i rukom mešala beton. U projektovanju ove bazilike pomagao je Mikelanđelo.
<BR>&nbsp;&nbsp;&nbsp;&nbsp;&nbsp;Misa je bila pri kraju. Neki posmatrači koji su stajali u gomili u zadnjem delu uzdužnog broda počeli su da odlaze, hodajući lako da ne bi remetili završetak službe koracima, uz šapat tek kada bi stigli do stepenica koje su vodile napolje, na pjacu. Video sam da Anea šapuće nešto ocu De Soji u uho i nagnuo se prema njima da čujem, u strahu da ću propustiti neka životno važna upustva.
<BR>&nbsp;&nbsp;&nbsp;&nbsp;&nbsp;"Hoćete li mi učiniti jednu poslednju veliku uslugu, oče?" upita ona.
<BR>&nbsp;&nbsp;&nbsp;&nbsp;&nbsp;"Sve što zatražiš", šapnu sveštenik tužnih očiju.
<BR>&nbsp;&nbsp;&nbsp;&nbsp;&nbsp;"Molim vas da odmah odete iz bazilike", šapnu mu Anea u uho. "Molim vas da odmah odete tiho, sa ostalima. Idite i izgubite se u Rimu sve dok ne dođe dan kada ćete ponovo biti pronađeni."
<BR>&nbsp;&nbsp;&nbsp;&nbsp;&nbsp;Otac De Soja trgnu glavom u šoku, zagledan u Aneu sa udaljenosti od pola metra, sa izrazom nekoga ko je iznenada napušten. Nagnuo se bliže njenom uhu. "Zatraži bilo šta drugo od mene, Učiteljice."
<BR>&nbsp;&nbsp;&nbsp;&nbsp;&nbsp;"To je sve što tražim, oče. A tražim to sa ljubavlju i poštovanjem."
<BR>&nbsp;&nbsp;&nbsp;&nbsp;&nbsp;Hor je zapevao novu himnu. Iznad glava preda mnom, video sam kako Sveti Otac završava pranje nogu sveštenika i vraća se oltaru, pod pozlaćeni baldahin. Svi su u klupama poustajali u očekivanju završne litanije i konačnog blagoslova.
<BR>&nbsp;&nbsp;&nbsp;&nbsp;&nbsp;Otac De Soja dade sopstveni blagoslov mojoj prijateljici, okrenu se i napusti baziliku sa grupom kaluđera kojima su brojanice zveckale dok su koračali.
<BR>&nbsp;&nbsp;&nbsp;&nbsp;&nbsp;Zurio sam u Aneu sa intenzitetom dovoljnim da zapalim drvo, pokušavajući da joj pošaljem mentalnu poruku: NE TRAŽI OD MENE DA ODEM!
<BR>&nbsp;&nbsp;&nbsp;&nbsp;&nbsp;Ona mi mahnu da priđem bliže i šapnu mi u uho. "Uradi još nešto na samom kraju za mene, Role, ljubavi."
<BR>&nbsp;&nbsp;&nbsp;&nbsp;&nbsp;Umalo nisam dreknuo "Ne, bogamu!" iz sveg glasa u odjekujućem brodu bazilike Svetog Petra u najsvetijim trenucima Velike Mise Svetog Četvrtka. Umesto toga, sačekao sam.
<BR>&nbsp;&nbsp;&nbsp;&nbsp;&nbsp;Anea je zapetljala po džepovima svog prsluka i izvukla neku bočicu. Tečnost u njoj bila je bistra, ali nekako je izgledala teža od vode. "Da li bi popio ovo?" šapnu ona i pruži mi bočicu.
<BR>&nbsp;&nbsp;&nbsp;&nbsp;&nbsp;Pomislio sam na Romea i Juliju, Cezara i Kleopatru, Abelara i Eloizu, Džordža Vua i Hauarda Sunga. Na sve te zlosrećne ljubavnike. Samoubistvo i otrov. Popio sam napitak jednim gutljajem, spustio praznu bočicu u džep svoje košulje i sačekao da Anea popije sličan napitak. Nije to učinila.
<BR>&nbsp;&nbsp;&nbsp;&nbsp;&nbsp;"Šta je to bilo?" šapnuh, ne plašeći se odgovora.
<BR>&nbsp;&nbsp;&nbsp;&nbsp;&nbsp;Anea je posmatrala poslednje trenutke mise. Nagnula se veoma blizu da bi šapnula: "Protivotrov za Paksovo sredstvo za kontrolu rađanja koje su ti dali kada si otišao u teritorijalce."
<BR>&nbsp;&nbsp;&nbsp;&nbsp;&nbsp;Šta, do sto đavola!!??!! Umalo nisam to dreknuo usred završnih reči Svetog Oca. SADA se brineš za planiranje porodice?? Zaboga, zar si sišla s UMA???
<BR>&nbsp;&nbsp;&nbsp;&nbsp;&nbsp;Ona se ponovo nagnu; dah joj je bio topao na mom vratu kada je prošaputala. "Hvala Bogu, nosim to već dva dana i umalo da zaboravim. Ne brini, biće potrebne oko tri nedelje da počne da deluje. Posle toga, više nikada nećeš ispaljivati ćorke."
<BR>&nbsp;&nbsp;&nbsp;&nbsp;&nbsp;Trepnuo sam prema njoj. Je li to bilo svetogrđe u bazilici Svetog Petra, ili samo izuzetni neukus? Onda mi se um zahuktao - To su sjajne vesti... šta god se sada desilo, Anea vidi budućnost za nas... za sebe... želi da sa mnom ima dete. Ali šta je s njenim prvim detetom? I zbog čega pretpostavljam da ona to radi kako bismo ona i ja mogli... zašto bi ona... možda to smatra prikladnim oproštajnim poklonom... zašto bi... zašto...
<BR>&nbsp;&nbsp;&nbsp;&nbsp;&nbsp;"Poljubi me, Role", šapnu ona, dovoljno glasno da natera postariju kaluđericu ispred nas da se okrene sa strogim izrazom lica.
<BR>&nbsp;&nbsp;&nbsp;&nbsp;&nbsp;Nisam je pitao zbog čega. Poljubio sam je. Usne su joj bile meke i malo vlažne, baš kao kada smo se prvi put poljubili dok smo stajali na obali reke Misisipi u gradu po imenu Hanibal. Činilo mi se da poljubac traje i traje. Dodirnula mi je potiljak hladnim prstima pre nego što su nam se usne razdvojile.
<BR>&nbsp;&nbsp;&nbsp;&nbsp;&nbsp;Papa je prilazio polukružnom delu crkve, okrenut prema poprečnom krilu, zatim prema kratkom brodu i konačno prema uzdužnom brodu dok je davao poslednji blagoslov.
<BR>&nbsp;&nbsp;&nbsp;&nbsp;&nbsp;Anea stupi u glavni prolaz, gurajući blago ljude u stranu sve dok se nije našla na otvorenom prostoru gde je pošla prema udaljenom oltaru. "Lenare Hojte!" viknu ona i njen glas odjeknu stotinu metara visoko, pod kupolom. Od mesta na kom smo stajali do mesta gde je papa sada zastao u davanju blagoslova, bilo je više od sto pedeset metara i znao sam da Anea nema nikakvih izgleda da prevali to rastojanje, a da ne bude presretnuta, ali požurio sam da je sustignem.
<BR>&nbsp;&nbsp;&nbsp;&nbsp;&nbsp;"Lenare Hojte!" viknu ona ponovo i stotine glava okrenuše se prema njoj. Ugledao sam pokret u zasvođenim senkama duž bočnih strana broda, odakle je iskočila švajcarska garda. "Lenare Hojte, ja sam Anea, kćerka Bron Lamije koja je sa tobom putovala na Hiperion da se suoči sa Šrajkom. Ja sam kćerka Džona Kitsa, kibrida koga su tvoji gospodari iz Srži dvaput ubili u krvi i mesu!"
<BR>&nbsp;&nbsp;&nbsp;&nbsp;&nbsp;Papa je stajao kao okamenjen, sa jednim koščatim prstom podignutim u blagoslovu, tresući se kao oduzet. Drugom rukom uhvatio se za mantiju iznad grudi. Kapica mu je drhtala dok mu se glava pomerala napred-nazad. "Ti!" viknu on, glasom visokim, tankim i slabim. "Gnusobo!"
<BR>&nbsp;&nbsp;&nbsp;&nbsp;&nbsp;"Ti si gnusoba", viknu Anea: sada je trčala, otresajući sa sebe prilike u tamnim mantijama koje su ustajale iz klupa da je uhvate. Svukao sam joj dva muškarca sa leđa i ona je nastavila da trči. Preskočio sam priliku koja se bacila prema meni i potrčao kraj nje, posmatrajući švajcarske gardiste koji su se gurali kroz masu, sa uperenim energetskim džilitima, ali bez želje da pucaju dok se toliko velikodostojnika Vatikana i Merkantilusa nalazi na nišanskoj liniji. Znao sam da neće oklevati ako se približi papi na deset metara. "Ti si gnusoba", viknu ona ponovo, sada u punom trku, izbegavajući šake i ruke koje su je hvatale i posezale za njom. "Ti si Juda katoličke crkve, Lenare Hojte, prodao si njenu svetu istoriju, i to..."
<BR>&nbsp;&nbsp;&nbsp;&nbsp;&nbsp;Neki krupni muškarac u admiralskoj uniformi Flote Paksa isuka ceremonijalni mač iz kanije i zamahnu njime prema glavi moje voljene. Ona se sagnu. Blokirao sam admiralovu ruku, slomio je, šutnuo mač u stranu i bacio ga niz klupu na njegove potčinjene.
<BR>&nbsp;&nbsp;&nbsp;&nbsp;&nbsp;Pukovnik Kasad je rekao da je, posle učenja jezika živih, osećao bol koji je nanosio drugima. Sada sam i ja to iskusio, osetivši iskidane nerve, mišiće i slomljenu kost podlaktice i sudar tela kada je admiral tresnuo u svoje ljude. Ali kada sam spustio pogled, podlaktica mi je bila čitava i jedina kazna mi je bio bol. Nisam mario za bol.
<BR>&nbsp;&nbsp;&nbsp;&nbsp;&nbsp;Kordon sveštenika, kaluđera i biskupa isprečio se između Anee i pape. Video sam da se vrhovni sveštenik još grčevitije hvata za grudi i pada, ali nekoliko đakona koji su stajali kraj njega prihvatiše ga i preneše natrag pod baldahin Berninijevog prestola. Švajcarski gardisti baciše se u prazan prostor na kraju prolaza, zaprečivši Anei put džilitima i telima. Još ih ispuni prostor iza nas, gurajući grubo posmatrače brutalnim zamasima džilita. Paksovo obezbeđenje u crnim oklopima i sa kompaktnim potisnim letačkim opasačima dolete na visini od deset metara iznad glava pastve. Laserske tačke zaigraše na Aneinom licu i grudima.
<BR>&nbsp;&nbsp;&nbsp;&nbsp;&nbsp;Bacih se između nje i udara energije i flešetnih oblaka koji će uslediti. Laserski zrak zaslepi mi oko kada je nišanska tačka prešla preko njega. Raširih ruke i zaurlah nešto... u izazovu, možda... u prkosu, svakako.
<BR>&nbsp;&nbsp;&nbsp;&nbsp;&nbsp;"Ne! Uhvatite ih žive!" To je ogromni kardinal vikao bas-tutnjavom kao glas Božji.
<BR>&nbsp;&nbsp;&nbsp;&nbsp;&nbsp;Jedan švajcarski gardista jurnu na Aneu sa podignutim džilitom kako bi je onesvestio udarcem u glavu. Ona se baci na pod, kliznu preko pločica, šutnu ga u kolena i baci ničice prema meni. Ritnuh ga u glavu i okrenuh se da otmem džilit iz ruku drugog gardiste, udarivši ga i bacivši u masu, da bih okrenuo dugačko oružje prema pet gardista koji su jurili na nas s leđa. Oni stadoše.
<BR>&nbsp;&nbsp;&nbsp;&nbsp;&nbsp;Vojnik iz letećeg obezbeđenja ispali dve strelice u moje levo rame. Pretpostavio sam da su to bila sredstva za uspavljivanje, ali iščupao sam ih, bacio na leteće obličje i nisam osetio ništa. Dva stražara - krupni muškarac i još krupnija žena - zgrabiše me za ruke. Zavitlao sam ih kroz vazduh tako da im se lobanje sudare i ispustio ih na pod. "Anea!"
<BR>&nbsp;&nbsp;&nbsp;&nbsp;&nbsp;Ona je ponovo bila na nogama i oslobodila se jednog gardiste samo da bi joj dve prilike u crnom oklopu zaprečile put. Pastva je vrištala. Velike orgulje u katedrali najednom kriknuše kao žena u porođajnim bolovima. Jedan pripadnik obezbeđenja opali prema njoj sa udaljenosti od pet metara. Anea se obrnu. Žena u crnom oklopu obori moju draganu, opkorači je i stegnu joj ruke na leđima.
<BR>&nbsp;&nbsp;&nbsp;&nbsp;&nbsp;Odbacio sam podlakticom tu kučku iz Paksovog obezbeđenja pet metara unazad kroz vazduh. Jedan gardista me tresnu džilitom u stomak. Leteći pripadnik obezbeđenja zasu me nervnim omamljivačem. Omamljivači navodno deluju trenutno, zajemčeno deluju trenutno, ali ja sam imao vremena da stegnem rukama grlo najbližeg gardiste pre nego što su me pogodili ponovo, a zatim i treći put. Telo mi se zgrčilo i palo, i ja sam zapišao pantalone kada su sve voljne fukncije prestale, a poslednje što sam svesno osetio bio je hladan potočić mokraće koji se slivao niz moju nogavicu na savršene pločice bazilike Svetog Petra.
<BR>&nbsp;&nbsp;&nbsp;&nbsp;&nbsp;Nisam bio zaista svestan desetak teških prilika koje su mi sele na leđa, prikovale mi ruke, odvukle me odatle. Nisam zaista čuo udarac svog čela o pločicu niti njegovo kidanje od obrve do linije kose.
<BR>&nbsp;&nbsp;&nbsp;&nbsp;&nbsp;U poslednje tri ili četiri sekunde polusvesti, video sam crna stopala, borbene čizme, oborenu kapu švajcarskog gardiste, još stopala. Znao sam da je Anea pala s moje leve strane, ali nisam mogao da okrenem glavu da bih je video taj poslednji put.
<BR>&nbsp;&nbsp;&nbsp;&nbsp;&nbsp;Odvukli su me, ostavljajući za mnom trag krvi, mokraće i pljuvačke. Nisam ni najmanje mario za to.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I tako se završava moja priča.
<BR>&nbsp;&nbsp;&nbsp;&nbsp;&nbsp;Bio sam svestan, ali pod nervnim kontrolama za vreme svog 'suđenja', desetomintnog pojavljivanja pred sudijama Svete Kancelarije u crnim mantijama. Osuđen sam na smrt. Nijedno ljudsko biće neće zaprljati svoju dušu mojim pogubljenjem; prebaciće me u Šredingerovu kutiju za mačke na orbiti oko Armagasta, sveta sa Lavirintom, pod karantinom. Neumoljivi zakoni fizike i kvantne verovatnoće izvršiće kaznu.
<BR>&nbsp;&nbsp;&nbsp;&nbsp;&nbsp;Čim se suđenje završilo, poslali su me robotskim bakljobrodom sa Hokingovim pogonom, pod visokom gravitacijom, u sistem Armagast - sa vremenskim dugom od dva meseca. Gde god Anea bila, šta god joj se desilo, bilo je već dva meseca prekasno da joj pomognem kada sam se probudio, neposredno pošto su zatvorili energetsku školjku mog zatvora.
<BR>&nbsp;&nbsp;&nbsp;&nbsp;&nbsp;I bezbroj dana... možda i meseci, bio sam lud. A onda, novih bezbroj dana, svakako i meseci, koristio sam pisaljku koja se nalazila u mojoj maloj ćeliji-jajetu da bih ispričao ovu priču. Mora da su znali da će mi pisaljka biti dodatna kazna dok budem čekao da umrem i pisao priču na nekoliko strana recikliranog mikroveluma, kao zmija koja proždire sopstveni rep, znajući da niko nikada neće moći da pristupi priči sačuvanoj u memorijskom čipu.
<BR>&nbsp;&nbsp;&nbsp;&nbsp;&nbsp;Rekao sam na početku svega ovoga da vi, moji nemogući čitaoci, ovo čitate iz pogrešnog razloga. Rekao sam na početku da ukoliko čitate da biste otkrili kakva je bila njena sudbina, ili moja, da čitate pogrešan dokument. Nisam bio sa njom kada se njena sudbina odigrala do kraja, a moja sopstvena je sada bliže završnom činu nego kada sam najpre ispisao ove reči.
<BR>&nbsp;&nbsp;&nbsp;&nbsp;&nbsp;Nisam bio sa njom.
<BR>&nbsp;&nbsp;&nbsp;&nbsp;&nbsp;Nisam bio sa njom.
<BR>&nbsp;&nbsp;&nbsp;&nbsp;&nbsp;Oh, Isuse, Bože, Mojsije, Alahu, dragi Budo, Zevsu, Mjuire, Elvise, Hriste... ako iko od vas postoji ili je ikada postojao, ili još ima i trunku moći u svojim mrtvim sivim šakama... molim vas da mi dopusti da umrem. Smesta. Neka ta čestica bude pronađena, gas pušten. Smesta.
<BR>&nbsp;&nbsp;&nbsp;&nbsp;&nbsp;Nisam bio sa njom.
</TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
