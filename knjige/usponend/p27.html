<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>23.
<P>&nbsp;&nbsp;&nbsp;&nbsp;&nbsp;Vreme i kretanje kao da ponovo usporavaju i kao da ponovo vidim u modusu faznog premeštanja, ali ovog puta to je samo učinak adrenalina i potpune usredsređenosti. Um mi radi munjevito. Čula mi postaju natprirodno budna. Vidim, osećam i proračunavam svaku mikrosekundu zastrašujuće precizno.
<BR>&nbsp;&nbsp;&nbsp;&nbsp;&nbsp;Nemes stupa napred... pomera se prema Anei levo od mene, umesto prema meni.
<BR>&nbsp;&nbsp;&nbsp;&nbsp;&nbsp;Ovo je više partija šaha nego tuča. Pobediću ako ubijem neosetljivu kučku ili je zbacim sa platforme kako bih nam time omogućio bekstvo. Ona ne mora da me ubije da bi pobedila... samo da me onesposobi dovoljno dugo da ubije Aneu. Anea je njena meta. Anea je oduvek bila njena meta. Ovo čudovište stvoreno je da ubije Aneu.
<BR>&nbsp;&nbsp;&nbsp;&nbsp;&nbsp;Partija šaha. Nemes je upravo žrtvovala svoje dve najjače figure - čudovišne blizance - da bi neutralisala našeg skakača, Šrajka. Sada su sve tri figure skinute sa table. Samo Nemes - crna kraljica - Anea, kraljica čovečanstva, i Anein jadni pešak... ja.
<BR>&nbsp;&nbsp;&nbsp;&nbsp;&nbsp;Pešak će možda morati da se žrtvuje, ali samo tako da sa sobom povede i crnu kraljicu. Na to je rešen.
<BR>&nbsp;&nbsp;&nbsp;&nbsp;&nbsp;Nemes se osmehuje. Zubi su joj oštri i preterano brojni. Ruke su joj mirne kraj bokova, dugački nokti blistaju, desna podlaktica izložena joj je kao neki skaredni hirurški eksponat... unutrašnjost nije ljudska... ne, ni najmanje ljudska. Oštrica endokostura njene podlaktice sija na popodnevnom suncu.
<BR>&nbsp;&nbsp;&nbsp;&nbsp;&nbsp;"Anea", kažem tiho, "molim te, povuci se." Najviša platforma povezana je sa kamenim gazištem i stepeništem koje smo morali da usečemo kako bismo se popeli do izbočenog gazišta. Želim da moja prijateljica naputi platformu.
<BR>&nbsp;&nbsp;&nbsp;&nbsp;&nbsp;"Role, ja..."
<BR>&nbsp;&nbsp;&nbsp;&nbsp;&nbsp;"Smesta da si to uradila", kažem, ne dižući glas, ali ulažem u to i poslednju trunku komandovanja koju sam naučio i zaslužio za trideset dve standardne godine života.
<BR>&nbsp;&nbsp;&nbsp;&nbsp;&nbsp;Anea uzmiče za četiri koraka, natrag na kamenu izbočinu. Brod i dalje lebdi pedeset metara iznad nas, ispod bezdana. Mnogo lica viri sa balkona. Pokušavam da snagom volje nateram narednika Gregorijusa da iziđe i svojom jurišnom puškom oduva to Nemes-stvorenje sa platforme, ali ne vidim njegovo tamno lice među onima koja zure. Možda je malaksao zbog rana. Možda misli da bi ovo trebalo da bude poštena borba.
<BR>&nbsp;&nbsp;&nbsp;&nbsp;&nbsp;Jebeš to, mislim. Ne želim poštenu borbu. Želim da ubijem to Nemes-stvorenje na bilo koji način. Rado bih u ovom trenutku prihvatio svaku pomoć, od bilo koga. Je li Šrajk zaista mrtav? Da li je to moguće? Čini mi se da je Spev Martina Silenusa pomenuo da je Šrajk poražen u nekom megdanu u dalekoj budućnosti sa pukovnikom Fedmanom Kasadom. Ali kako je Silenus to mogao da zna? I šta budućnost znači stvorenju sposobnom da putuje kroz vreme? Ako Šrajk nije mrtav, baš bih voleo da se sada vrati.
<BR>&nbsp;&nbsp;&nbsp;&nbsp;&nbsp;Nemes ponovo korača u svoju desnu, moju levu stranu. Stupam ulevo da joj preprečim put do Anee. Dok je fazno premešteno, ovo stvorenje ima nadljudsku snagu i može da se kreće tako brzo da je bukvalno nevidljivo. Sada ne može fazno da se premesti. Molim se Bogu da je tako. Ali i dalje je možda brža i snažnija od mene... od bilo kog ljudskog bića. Moram pretpostaviti da je tako. I ima zube, kandže i ruku kojom seče.
<BR>&nbsp;&nbsp;&nbsp;&nbsp;&nbsp;"Spreman da umreš, Role Endimione?" kaže Nemes, dok joj usne klize unazad sa tih redova zuba.
<BR>&nbsp;&nbsp;&nbsp;&nbsp;&nbsp;Njene prednosti - verovatna brzina, snaga i neljudska građa. Ona je možda više robot ili android nego ljudsko biće. Gotovo je izvesno da ne oseća bol. Možda ima još neka ugrađena oružja koja nije otkrila. Nemam pojma kako da je ubijem ili onesposobim... njen kostur je od metala, ne od kostiju... mišići koji joj se vide na podlaktici izgledaju sasvim stvarno, ali možda su načinjeni od plastičnih vlakana ili ružičaste čelične mreže. Malo je verovatno da će je zaustaviti normalne borbene tehnike.
<BR>&nbsp;&nbsp;&nbsp;&nbsp;&nbsp;Njene slabosti - ne poznajem. Možda preterano samopouzdanje. Možda je previše navikla na fazno premeštanje - na ubijanje neprijatelja kada oni ne mogu da se odupru. Ali borila se sa Šrajkom i izvukla nerešeno pre devet i po godina - zapravo, porazila ga je, pošto ga je uklonila s puta da bi došla do Anee. Samo ju je intervencija broda oca kapetana De Soje, koji ju je prostrelio svakim raspoloživim gigavoltom zvezdanog broda, sprečila da nas sve ne pobije.
<BR>&nbsp;&nbsp;&nbsp;&nbsp;&nbsp;Nemes sada diže ruke i spušta se u čučanj, ispruživši prste sa kandžama. Koliko daleko to stvorenje može da skoči? Može li da me preskoči i stigne do Anee?
<BR>&nbsp;&nbsp;&nbsp;&nbsp;&nbsp;Moje prednosti - dve godine koje sam proveo kao bokser puka tokom službe u teritorijalcima - to mi se nije nimalo dopadalo, izgubio sam oko trećine mečeva. Ipak, drugi iz puka kladili su se na mene. Bol me nikada nije zaustavljao. Svakako da sam ga osećao, ali nikada me nije zaustavio. Udarci u lice nagonili su me da vidim crvenilo pred očima - u početku, zaboravio bih na svaku obuku kada bi me neko tresnuo u lice, a kada bi se razbistrila crvena izmaglica besa, ako sam još bio na nogama, obično sam bio pobednik u tom meču. Ali znao sam da mi slepi bes sada neće pomoći. Ako i na tren izgubim usredsređenost, ovo stvorenje će me ubiti.
<BR>&nbsp;&nbsp;&nbsp;&nbsp;&nbsp;Bio sam brz kada sam boksovao... ali to je bilo pre više od jedne decenije. Bio sam jak... ali nisam zaista trenirao niti vežbao u godinama koje su u međuvremenu prošle. Mogao sam da istrpim snažne udarce u ringu, što se razlikuje od predavanja bolu... nikada nisam doživeo nokaut u ringu, čak ni kada bi me bolji borac poslao deset puta na pod pre završetka meča.
<BR>&nbsp;&nbsp;&nbsp;&nbsp;&nbsp;Osim boksa, bio sam izbacivač u jednoj od većih kockarnica Devet Repova, na Feliksu. Ali tu je mahom u pitanju bila psihologija, znanje kako da se izbegne tuča dok se nesnosni pijanac izbacuje napolje. Uvek bih se postarao da stvarne tuče budu okončane za samo par sekundi.
<BR>&nbsp;&nbsp;&nbsp;&nbsp;&nbsp;Bio sam obučen za borbu golim rukama u teritorijalcima, naučili su me kako da ubijem iz blizine, ali takve stvari bile su retke otprilike koliko i juriš sa bajonetima.
<BR>&nbsp;&nbsp;&nbsp;&nbsp;&nbsp;Dok sam radio na barži, upadao sam u svoje najozbiljnije tuče - jednom sa čovekom spremnim da me raspori dugačkim nožem. Preživeo sam to. Ali onaj drugi član posade onesvestio me je. Kao lovački vodič, preživeo sam mušteriju sa drugog sveta koja me je napala flešetnim pištoljem. Ali slučajno sam ga ubio, a on je svedočio protiv mene kada su ga vaskrsli. Kad bolje razmislim, tako je sve ovo i počelo.
<BR>&nbsp;&nbsp;&nbsp;&nbsp;&nbsp;Od svih mojih slabosti, ova je bila najozbiljnija - ja, zapravo, nikoga ne želim da povredim. U svim svojim tučama - sa mogućim izuzetkom kapetana barže sa nožem i hrišćanskog lovca sa flešetnim pištoljem - uvek sam imao neku zadršku, nisam želeo da ih udarim onoliko jako koliko sam mogao, nisam želeo da ih previše povredim.
<BR>&nbsp;&nbsp;&nbsp;&nbsp;&nbsp;Moram smesta da promenim taj način razmišljanja. Ovo nije osoba... ovo je mašina za ubijanje, i ako je brzo ne onesposobim ili uništim, ona će me još brže ubiti.
<BR>&nbsp;&nbsp;&nbsp;&nbsp;&nbsp;Nemes skače na mene, parajući kandžama, zamahnuvši desnom rukom da bi zasekla njome kao srpom.
<BR>&nbsp;&nbsp;&nbsp;&nbsp;&nbsp;Skačem unazad, izbegavam srp, gotovo izmičem svim kandžama, vidim da mi je košulja na levoj mišici u dronjcima, vidim krvavu izmaglicu u vazduhu, a onda hitro prilazim i udaram je - brzo - jako - tri puta u lice.
<BR>&nbsp;&nbsp;&nbsp;&nbsp;&nbsp;Nemes odskače podjednako brzo kao što je i napala. Na dugačkim noktima leve šake ima krv. Moju krv. Nos joj je spljošten, tako da joj leži postrance na uskom licu. Polomio sam nešto - kost, hrskavicu, metalno vlakno - gde joj se nalazila leva arkada. Na njenom licu nema krvi. Kao da ne primećuje povrede. I dalje se ceri.
<BR>&nbsp;&nbsp;&nbsp;&nbsp;&nbsp;Bacam pogled na levu mišicu. Žestoko me peče. Otrov? Možda - to bi imalo smisla - ali kada bi koristila otrov, bio bih mrtav za koji sekund. Nema razloga da koristi agense sa dužim dejstvom.
<BR>&nbsp;&nbsp;&nbsp;&nbsp;&nbsp;Još sam tu. Peče samo zbog posekotina. Četiri, mislim... duboke su, ali ne do mišića. Nisu važne. Usredsredi se na njene oči. Pogodi šta će sledeće uraditi.
<BR>&nbsp;&nbsp;&nbsp;&nbsp;&nbsp;Nikada nemoj koristiti gole šake. Obuka teritorijalaca. Uvek pronađi neko oružje za blisku borbu. Ako ti je lično naoružanje uništeno ili izgubljeno, pronađi nešto drugo, improvizuj - kamen, tešku granu, iskidano parče metala - čak i kamenje u stisnutoj pesnici ili ključevi koji štrče između prstiju bolji su od golih šaka. Zglavci se lome brže od vilica, uvek nas je podsećao instruktor za vreme obuke. Ako svakako morate da koristite samo šake, činite to bridovima, kao da sečete. Koristite ukrućene prste za nabadanje. Prste savijene u kandžu koristite za oči ili Adamovu jabučicu.
<BR>&nbsp;&nbsp;&nbsp;&nbsp;&nbsp;Ovde nema odvaljenog kamenja, granja, ključeva... nikakvog oružja. Ovo stvorenje nema Adamovu jabučicu. Pretpostavljam da su joj oči hladne i tvrde kao klikeri.
<BR>&nbsp;&nbsp;&nbsp;&nbsp;&nbsp;Načas vidim Aneu krajičkom oka. Ona stoji na izbočini odmah iza platforme. Ne pomera se. Lice joj je nepomično. Ovo ne liči na moju voljenu... ona bi gađala kamenjem, skakala neprijatelju na leđa... radila bi sve osim da dopusti da se borim protiv ove stvari sam.
<BR>&nbsp;&nbsp;&nbsp;&nbsp;&nbsp;Ovo je tvoj trenutak, Role, mili. Njen glas je jasan kao šapat u mom umu.
<BR>&nbsp;&nbsp;&nbsp;&nbsp;&nbsp;To i jeste šapat. Dopire iz slušalica spuštene kapuljače moje kože-odela. Još nosim tu prokletu stvar, kao i beskorisne vezove za planinarenje. Počinjem da subvokalizujem odgovor, ali prisećam se da sam se priključio na brodski komunikator u gornjem džepu kada sam pozvao brod sa vrha T'ien Šan i da ću poruku odaslati ne samo Anei, već i brodu, ako to sada upotrebim.
<BR>&nbsp;&nbsp;&nbsp;&nbsp;&nbsp;Pomeram se ulevo i ponovo stvorenju zaprečavam put. Sada imam manje prostora za manevrisanje.
<BR>&nbsp;&nbsp;&nbsp;&nbsp;&nbsp;Nemes se ovog puta kreće brže, fintira ulevo i zaseca zdesna, zamahnuvši desnom rukom, nadlanicom okrenutom prema mojim rebrima.
<BR>&nbsp;&nbsp;&nbsp;&nbsp;&nbsp;Odskačem, ali sečivo proseca meso odmah ispod mog najnižeg desnog rebra. Saginjem se, ali njene kandže blistaju - kandže njene leve ruke kreću mi se prema očima - ponovo se saginjem, ali njeni prsti mi ipak odnose deo skalpa. Na trenutak, vazduh je ponovo ispunjen raspršenom krvlju.
<BR>&nbsp;&nbsp;&nbsp;&nbsp;&nbsp;Stupam za korak napred i uzmahujem rukom, naniže, kao da udaram maljem, pesnica mi udara po njenom vratu sa strane, odmah ispod vilice. Sintetičko meso nadima se i puca. Metal i cevi ispod njega ne savijaju se.
<BR>&nbsp;&nbsp;&nbsp;&nbsp;&nbsp;Nemes ponovo zaseca rukom pretvorenom u srp i napada levom kandžom. Odskačem od nje. Potpuno promašuje.
<BR>&nbsp;&nbsp;&nbsp;&nbsp;&nbsp;Brzo prilazim i šutiram je u prevoj kolena, u nadi da ću joj izbiti oslonac. Do slomljene ograde na suprotnoj ivici ima osam metara. Kada bih je naterao da se zakotrlja... čak i da se oboje preturimo...
<BR>&nbsp;&nbsp;&nbsp;&nbsp;&nbsp;Kao da sam udario o čelični direk. Noga mi je obamrla od siline udarca, ali ona ne popušta. Fluidi i meso kidaju se oko njenog endokostura, ali ona ne gubi oslonac. Mora da je dvaput teža od mene.
<BR>&nbsp;&nbsp;&nbsp;&nbsp;&nbsp;Šutira me i lomi mi rebro ili dva. Čujem kako mi rebra pucaju. Iznenada, eksplozivno, gubim dah.
<BR>&nbsp;&nbsp;&nbsp;&nbsp;&nbsp;Povodim se unazad, napola očekujući da napipam tamo konopac provučen kroz prsten, ali tu je samo litica, zid tvrdog, klizavog, okomitog kamena. Klin za penjanje zariva mi se u leđa i omamljuje me na tren.
<BR>&nbsp;&nbsp;&nbsp;&nbsp;&nbsp;Sada znam šta ću da uradim.
<BR>&nbsp;&nbsp;&nbsp;&nbsp;&nbsp;Sledeći dah je nalik na disanje kroz vatru, pa zato brzo udišem još nekoliko puta, bolno, uveravam se da mogu da dišem i pokušavam da dođem do daha. Mislim da sam imao sreće - čini se da mi slomljena rebra nisu pocepala levo plućno krilo.
<BR>&nbsp;&nbsp;&nbsp;&nbsp;&nbsp;Nemes širi ruke kako bi sprečila moje bekstvo i prilazi bliže.
<BR>&nbsp;&nbsp;&nbsp;&nbsp;&nbsp;Stupam u njen gnusni zagrljaj, uvlačim se unutar ubistvenog zamaha podlaktice-sečiva i udaram je pesnicama iz sve snage sa obe strane glave. Uši joj prskaju - ovog puta vazduh je ispunjen žutom tečnošću - ali osećam čvrstinu permačelika u lobanji ispod nagnječenog tkiva. Šake mi se odbijaju. Teturam se unazad, trenutno beskorisnih šaka, mišica i pesnica.
<BR>&nbsp;&nbsp;&nbsp;&nbsp;&nbsp;Nemes skače.
<BR>&nbsp;&nbsp;&nbsp;&nbsp;&nbsp;Naslanjam se na kamen, dižem obe noge, udaram je posred grudi dok pada i odbacujem svom snagom koja mi je preostala u telu.
<BR>&nbsp;&nbsp;&nbsp;&nbsp;&nbsp;Ona seče dok leti unazad, kidam mi deo vezova, najveći deo jakne i kože-odela, i mišiće iznad grudi. To je na desnoj strani mojih prsa. Nije mi presekla komunikacionu vezu. Dobro.
<BR>&nbsp;&nbsp;&nbsp;&nbsp;&nbsp;Premeće se i dočekuje na noge, i dalje pet metara od ivice. Nema načina da je nateram da dođe do ivice platorme i preko. Ne želi da igra po mojim pravilima.
<BR>&nbsp;&nbsp;&nbsp;&nbsp;&nbsp;Jurim prema njoj, podignutih pesnica.
<BR>&nbsp;&nbsp;&nbsp;&nbsp;&nbsp;Nemes diže levu šaku, savijenu u kandžu, brzim pokretom čiji je cilj da me raspori. Zaustavio sam se samo nekoliko milimetara od tog ubistvenog udarca i sada, dok povlači desnu ruku nazad spremajući se da me prepolovi, obrćem se na jednoj nozi i udaram drugom iz sve snage u grudi.
<BR>&nbsp;&nbsp;&nbsp;&nbsp;&nbsp;Nemes rokće i ujeda me za nogu, čeljustima koja škljocaju napred kao čeljusti nekog velikog psa. Zubi joj odnose potpeticu i đon čizme, ali ne i meso.
<BR>&nbsp;&nbsp;&nbsp;&nbsp;&nbsp;Povrativši ravnotežu, ponovo skačem napred, hvatam joj desni ručni zglob levom šakom kako bih sprečio srp da mi ne skine meso sa leđa sve do kičme, i prilazim bliže da je zgrabim za kosu. Škljoca mi u lice, i redovi njenih zuba nalaze se tik pred mojim očima, vazduh između nas ispunjen je njenom žutom pljuvačkom ili zamenom za krv. Savijam joj glavu unazad dok se obrćemo, dva silovita plesača koji se napinju jedno uz drugo, ali njena mlitava, kratka kosa klizava je od moje krvi i njenog maziva, tako da mi klizi kroz prste.
<BR>&nbsp;&nbsp;&nbsp;&nbsp;&nbsp;Bacivši se ponovo na nju da bih je zadržao izvan ravnoteže, podižem prste do njenih očnih duplji i vučem svom snagom koja mi je preostala u rukama i gornjem delu tela.
<BR>&nbsp;&nbsp;&nbsp;&nbsp;&nbsp;Glava joj se krivi unazad, trideset stepeni - pedeset - šezdeset - trebalo bi da čujem kako joj puca kičmena moždina - osamdeset stepeni - devedeset. Vrat joj je savijen unazad pod pravim uglom u odnosu na trup, oči tvrde kao klikeri pod mojim uprtim prstima, a široke usne još više joj se šire dok zubi škljocaju prema mojoj podlaktici.
<BR>&nbsp;&nbsp;&nbsp;&nbsp;&nbsp;Puštam je.
<BR>&nbsp;&nbsp;&nbsp;&nbsp;&nbsp;Juri napred kao da je odbačena nekom džinovskom oprugom. Njene kandže zabijaju mi se u leđa, grebu po kostima desnog ramena i leve lopatice.
<BR>&nbsp;&nbsp;&nbsp;&nbsp;&nbsp;Spuštam se u čučanj i zamahujem kratkim, oštrim udarcima, dobujući po njenim rebrima i trbuhu. Dva - četiri - šest brzih udaraca, obrtanje u klinču, moje teme prislonjeno je uz njene izrovane i masne grudi, krv iz mog rasečenog skalpa teče po oboma. Nešto u njenim grudima ili dijafragmi puca uz metalni odjek i Nemes povraća žutu tečnost po mom vratu i ramenima.
<BR>&nbsp;&nbsp;&nbsp;&nbsp;&nbsp;Teturam se unazad i ona mi se ceri, dok oštri zubi blistaju kroz mehurastu žuč koja kaplje sa njene brade na ionako klizave daske platforme.
<BR>&nbsp;&nbsp;&nbsp;&nbsp;&nbsp;Vrišti - para koja šišti iz umirućeg kotla - i juri ponovo, zamahujući rukom-srpom kroz vazduh u nevidljivom luku.
<BR>&nbsp;&nbsp;&nbsp;&nbsp;&nbsp;Skačem unazad. Tri metra do kamenog zida ili izbočine gde stoji Anea.
<BR>&nbsp;&nbsp;&nbsp;&nbsp;&nbsp;Nemes zamahuje podlakticom kao propelerom, u fijuku čeličnog klatna. Sada može da me otera gde god poželi.
<BR>&nbsp;&nbsp;&nbsp;&nbsp;&nbsp;Želi da umrem i da joj se uklonim s puta. Želi Aneu.
<BR>&nbsp;&nbsp;&nbsp;&nbsp;&nbsp;Ponovo skačem unazad, sečivo prolazi kroz tkaninu, ovog puta odmah iznad pojasa. Ovog puta sam skočio ulevo, više prema kamenom zidu nego prema izbočini.
<BR>&nbsp;&nbsp;&nbsp;&nbsp;&nbsp;Anea je u ovoj sekundi nezaštićena. Više nisam između nje i stvorenja.
<BR>&nbsp;&nbsp;&nbsp;&nbsp;&nbsp;Nemesina slabost. Ulažem sve... Aneu... na to: ona je rođeni grabljivac. Ovako blizu plenu, ne može da se odupre želji da me dokrajči.
<BR>&nbsp;&nbsp;&nbsp;&nbsp;&nbsp;Nemes se okreće na svoju desnu stranu, ostavivši sebi slobodan put za skok prema Anei, ali me ujedno gura prema litici. Srp zamahuje prema mojoj glavi kako bi je glatko odrubio.
<BR>&nbsp;&nbsp;&nbsp;&nbsp;&nbsp;Saplićem se i kotrljam dalje levo, dalje od Anee. Sada sam na daskama i mlataram nogama.
<BR>&nbsp;&nbsp;&nbsp;&nbsp;&nbsp;Nemes me opkoračuje, žuta tečnost prska me po licu i grudima. Diže ruku sa srpom, vrišti i spušta je u udarcu.
<BR>&nbsp;&nbsp;&nbsp;&nbsp;&nbsp;"Brode! Spusti se na ovu platformu. Smesta. Bez rasprave!"
<BR>&nbsp;&nbsp;&nbsp;&nbsp;&nbsp;Dahćem to u komunikaciono vlakno dok se kotrljam uz Nemesine noge. Sečivo njene podlaktice zariva se kroz bonsai kedrovinu tamo gde mi je sekundu ranije bila glava.
<BR>&nbsp;&nbsp;&nbsp;&nbsp;&nbsp;Nalazim se ispod nje. Sečivo njene ruke zarilo se duboko u gusto drvo. Na samo nekoliko sekundi, sagnuta je u pokušaju da me raspori kandžom i nema oslonca da oslobodi sečivo. Oboje nas prekriva senka.
<BR>&nbsp;&nbsp;&nbsp;&nbsp;&nbsp;Nokti njene leve šake zasecaju mi desnu stranu glave - gotovo mi odsecaju uho, prolaze duž vilice i jedva promašuju vratnu venu. Desni dlan sam poturio pod njenu vilicu, u pokušaju da sprečim te zube da mi se ne sklope oko grla ili lica. Snažnija je od mene.
<BR>&nbsp;&nbsp;&nbsp;&nbsp;&nbsp;Moj život sada zavisi od toga hoću li moći da se iskobeljam ispod nje ili ne.
<BR>&nbsp;&nbsp;&nbsp;&nbsp;&nbsp;Senka je sve dublja. Deset sekundi. Ne više.
<BR>&nbsp;&nbsp;&nbsp;&nbsp;&nbsp;Nemes kandžom odguruje moju ruku i čupa sečivo iz drveta, zateturavši se prilikom uspravljanja. Oči joj se pomeraju ulevo, prema mestu na kome Anea stoji bez zaštite.
<BR>&nbsp;&nbsp;&nbsp;&nbsp;&nbsp;Kotrljam se dalje od Nemes... i dalje od Anee... ostavivši prijateljicu nezaštićenu. Grebem po hladnom kamenu da bih se osovio na noge. Desna ruka mi je beskorisna - neka tetiva presečena u ovih nekoliko poslednjih sekundi - tako da dižem levu šaku, izvlačim sigurnosno uže iz vezova, mogu samo da se nadam da je još čitavo, i kačim sigurnosni prsten za klin sa metalnim zvukom, nalik na zatvaranje lisica.
<BR>&nbsp;&nbsp;&nbsp;&nbsp;&nbsp;Nemes se sada obrće ulevo, otpisavši me, upravivši crne oči-klikere u Aneu. Moja prijateljica stoji na istom mestu.
<BR>&nbsp;&nbsp;&nbsp;&nbsp;&nbsp;Brod se spušta na platformu, okreće EM potisnike kako mu je naređeno i oslanja se čitavom težinom o drvo, mrveći paviljon Pravilne Meditacije uz strašan zvuk cepanja, arhaična peraja broda ispunjuju najveći deo prostora i jedva promašuju Nemes i mene.
<BR>&nbsp;&nbsp;&nbsp;&nbsp;&nbsp;Stvorenje se osvrće prema ogromnom crnom brodu koji se nadnosi iznad nje, očigledno ga otpisuje i spušta se u čučanj da skoči na Aneu.
<BR>&nbsp;&nbsp;&nbsp;&nbsp;&nbsp;Na sekund mislim da će bonsai kedrovina da izdrži težinu... da je platforma još jača nego što su nagoveštavali Aneini proračuni i moje iskustvo... ali onda se prolama zastrašujući zvuk kidanja i pucanja, i čitava platforma Pravilne Meditacije i najveći deo stepeništa koje vodi dole, do paviljona Pravilne Umnosti, otkidaju se sa planine.
<BR>&nbsp;&nbsp;&nbsp;&nbsp;&nbsp;Vidim da su ljudi koji posmatraju sa brodskog balkona bačeni natrag u unutrašnjost broda koji pada.
<BR>&nbsp;&nbsp;&nbsp;&nbsp;&nbsp;"Brode!" dahćem u komunikaciono vlakno. "Lebdi!" Onda ponovo obraćam pažnju na Nemes.
<BR>&nbsp;&nbsp;&nbsp;&nbsp;&nbsp;Platforma se obrušava ispod nje. Ona skače prema Anei. Moja prijateljica ne uzmiče.
<BR>&nbsp;&nbsp;&nbsp;&nbsp;&nbsp;Samo pad platforme ispod Nemes sprečava stvorenje da dovrši skok. Pada tik pred ciljem, ali kandže joj se zabijaju u kamenu izbočinu, dižu varnice, pronalaze oslonac.
<BR>&nbsp;&nbsp;&nbsp;&nbsp;&nbsp;Platforma se otkida i lomi, raspadajući se dok se tumba u ponor, neki delovi udaraju dole, po glavnoj platformi, otkidaju je tu i tamo i zasipaju otpacima.
<BR>&nbsp;&nbsp;&nbsp;&nbsp;&nbsp;Nemes visi o kamenu i grebe kandžama i stopalima, samo metar ispod mesta na kome stoji Anea.
<BR>&nbsp;&nbsp;&nbsp;&nbsp;&nbsp;Moje sigurnosno uže dugačko je osam metara. Upotrebljivom, levom rukom otpuštam nekoliko metara užeta koje je zahvaljujući mojoj krvi postalo opasno klizavo, i odbacujem se sa mesta gde visim na litici.
<BR>&nbsp;&nbsp;&nbsp;&nbsp;&nbsp;Nemes se pridiže do mesta odakle može da prebaci kandže preko ruba izbočine. Pronalazi ispupčenje ili pukotinu i izvlači se naviše, kao iskusni planinar koji je savladao izbočinu. Telo joj je povijeno kao luk dok joj stopala grebu po kamenu, izdižući je još više, tako da može da se prebaci preko ivice izbočine prema Anei, koja nije ni mrdnula.
<BR>&nbsp;&nbsp;&nbsp;&nbsp;&nbsp;Njišem se dalje od Nemes, odbacujem preko kamena - osećam klizavo stenje pod isečenim tabanom, tamo gde mi je Nemes otkinula donji deo čizme - vidim da je uže od koga sada zavisim iskrzano tokom borbe i ne znam hoće li izdržati još koju sekundu.
<BR>&nbsp;&nbsp;&nbsp;&nbsp;&nbsp;Napinjem ga još više, njišem se visoko, dalje od Anee, u luku klatna.
<BR>&nbsp;&nbsp;&nbsp;&nbsp;&nbsp;Nemes se pridiže na Aneinu izbočinu, na kolena, pa ustaje samo metar od moje dragane.
<BR>&nbsp;&nbsp;&nbsp;&nbsp;&nbsp;Njišem se visoko, stenje me grebe po desnom ramenu, pomišljam u jednoj mučnoj sekundi da nemam dovoljno brzine niti užeta, ali onda osećam da ipak imam - taman toliko - taman dovoljno da...
<BR>&nbsp;&nbsp;&nbsp;&nbsp;&nbsp;Nemes se obrće baš dok se njišem iza nje i noge mi se šire za zagrljaj, a onda se zatvaraju oko nje, ukrštenih gležnjeva.
<BR>&nbsp;&nbsp;&nbsp;&nbsp;&nbsp;Ona vrišti i diže ruku-srp. Prepone i trbuh su mi nezaštićeni.
<BR>&nbsp;&nbsp;&nbsp;&nbsp;&nbsp;Ne mareći za to - ne mareći za raspleteno uže i bol koji svuda osećam - držim se čvrsto dok nas gravitacija i momenat sile njišu natrag... teža je od mene... još jednu strašnu sekundu, visim spojen sa njom, a ona se ne otima... ali, još nije došla do ravnoteže... tetura se na ivici... izvijam se unazad i pokušavam da svoj centar gravitacije pomerim prema okrvavljenim ramenima... i Nemes je svučena sa izbočine.
<BR>&nbsp;&nbsp;&nbsp;&nbsp;&nbsp;Smesta širim noge i puštam je.
<BR>&nbsp;&nbsp;&nbsp;&nbsp;&nbsp;Ona zamahuje rukom-srpom i promašuje mi trbuh za par milimetara dok se ja njišem unazad, van domašaja, ali kretanje je tera napred, dalje od izbočine i kamenog zida, iznad rupe gde je ranije bila platforma.
<BR>&nbsp;&nbsp;&nbsp;&nbsp;&nbsp;Vraćam se duž litice i pokušavam da se zaustavim. Sigurnosno uže se kida.
<BR>&nbsp;&nbsp;&nbsp;&nbsp;&nbsp;Priljubljujem se uz liticu raširivši i ruke i noge, i počinjem da klizim naniže. Desna ruka mi je beskorisna. Prsti leve pronalaze uski oslonac... gube ga... klizim brže... levim stopalom pronalazim izbočinu široku samo centimetar. To, i trenje, zadržavaju me uz stenje dovoljno dugo da mogu da se osvrnem preko levog ramena.
<BR>&nbsp;&nbsp;&nbsp;&nbsp;&nbsp;Nemes se izvija dok pada, pokušava da promeni krivulju dovoljno da zabije kandže ili srp u preostale rubove najnižih platformi.
<BR>&nbsp;&nbsp;&nbsp;&nbsp;&nbsp;Promašuje za četiri ili pet centimetara. Stotinu metara niže, udara u kamenu izbočinu i odbija se dalje iznad oblaka, Stepenice, stubovi, grede i nosači platformi padaju u oblak kilometar ispod nje.
<BR>&nbsp;&nbsp;&nbsp;&nbsp;&nbsp;Nemes vrišti - vriskom razbijene kaliope, vriskom čistog besa i osujećenosti - a odjek se odbija od stenja oko mene.
<BR>&nbsp;&nbsp;&nbsp;&nbsp;&nbsp;Ne mogu više da se držim. Izgubio sam previše krvi i iskidano mi je previše mišića. Osećam da mi kamen klizi pod grudima, obrazom, dlanom i opterećenim levim stopalo,
<BR>&nbsp;&nbsp;&nbsp;&nbsp;&nbsp;Okrećem se ulevo da se oprostim sa Aneom, makar samo pogledom.
<BR>&nbsp;&nbsp;&nbsp;&nbsp;&nbsp;Njena ruka hvata me dok klizim naniže. Popela se bez vezova iznad mene po strmoj litici, dok sam ja posmatrao kako Nemes pada.
<BR>&nbsp;&nbsp;&nbsp;&nbsp;&nbsp;Srce mi lupa od straha da će nas moja težina oboje odvući u provaliju. Osećam kako klizim... osećam kako Aneine snažne šake klize... prekriven sam krvlju. Ne pušta me.
<BR>&nbsp;&nbsp;&nbsp;&nbsp;&nbsp;"Role", kaže ona i glas joj drhti, ali od osećanja, ne od premora ili straha.
<BR>&nbsp;&nbsp;&nbsp;&nbsp;&nbsp;Dok nas jedino njeno stopalo na izbočini drži uz liticu, ona pušta levu ruku, diže je i kači svoje sigurnosno uže za moj prsten koji se klati, i dalje prikačen za klin.
<BR>&nbsp;&nbsp;&nbsp;&nbsp;&nbsp;Oboje se puštamo, odiremo kožu. Anea me smesta grli obema rukama, obavija obema nogama. To je ponovljeni moj tesni zagrljaj sa Nemes, ali ispunjen ljubavlju i strašću da se ovog puta preživi, a ne mržnjom niti porivom za uništavanjem.
<BR>&nbsp;&nbsp;&nbsp;&nbsp;&nbsp;Padamo osam metara do kraja njenog sigurnosnog užeta. Mislim da će moja dodatna težina izvući klin ili prekinuti uže.
<BR>&nbsp;&nbsp;&nbsp;&nbsp;&nbsp;Odbijamo se, poskakujemo tri puta i visimo iznad ništavila. Klin se drži. Sigurnosno uže se drži. Anein stisak se drži.
<BR>&nbsp;&nbsp;&nbsp;&nbsp;&nbsp;"Role", kaže ona ponovo. "Bože moj, Bože moj." Mislim da me mazi po glavi, ali onda shvatam da, zapravo, pokušava da mi navuče iskidani skalp na mesto i spreči pocepano uho da ne otpadne.
<BR>&nbsp;&nbsp;&nbsp;&nbsp;&nbsp;"U redu je", pokušavam da kažem, ali shvatam da su mi usne krvave i naduvene. Ne mogu da izgovorim reči koje treba da kažem brodu.
<BR>&nbsp;&nbsp;&nbsp;&nbsp;&nbsp;Anea shvata. Naginje se napred i šapuće u komunikaciona vlakna moje kapuljače. "Brode - dolebdi po nas. Brzo."
<BR>&nbsp;&nbsp;&nbsp;&nbsp;&nbsp;Senka se spušta i približava kao da će nas smrviti. Gomila je ponovo na balkonu, razrogačenih očiju, dok džinovski brod lebdi i prilazi na tri metra od nas - sive litice su nam sada na obe strane - i izbacuje platformu sa balkona. Prijateljske ruke izvlače nas na sigurno.
<BR>&nbsp;&nbsp;&nbsp;&nbsp;&nbsp;Anea ne popušta stisak ruku i nogu sve dok nas ne odnesu sa balkona u tepihom obloženu unutrašnjost, dalje od ponora.
<BR>&nbsp;&nbsp;&nbsp;&nbsp;&nbsp;Nejasno čujem glas broda. "Prema nama kroz sistem jure ratni brodovi. Još jedan je tik iznad atmosfere deset hiljada kilometara zapadno i približava se..."
<BR>&nbsp;&nbsp;&nbsp;&nbsp;&nbsp;"Vodi nas odavde", naređuje Anea. "Pravo uvis i napolje. Daću ti koordinate unutar sistema za koji trenutak. Kreći!"
<BR>&nbsp;&nbsp;&nbsp;&nbsp;&nbsp;Osećam vrtoglavicu i zatvaram oči pred zvukom rike fuzionih motora. Imam nejasan utisak da me Anea ljubi, drži, ljubi mi očne kapke i krvavo čelo i obraz. Moja prijateljica plače.
<BR>&nbsp;&nbsp;&nbsp;&nbsp;&nbsp;"Rejčel", čuje se Anein glas iz daljine, "možeš li da mu postaviš dijagnozu?"
<BR>&nbsp;&nbsp;&nbsp;&nbsp;&nbsp;Prsti koji ne pripadaju mojoj voljenoj dodiruju me načas. Osećam ubode bola, ali oni su sve udaljeniji. Spušta se hladnoća. Pokušavam da otvorim oči, ali shvatam da su mi oba oka zatvorena krvlju, otokom ili i jednim i drugim.
<BR>&nbsp;&nbsp;&nbsp;&nbsp;&nbsp;"Ono što izgleda gore, manje je opasno", čujem kako Rejčel kaže svojim direktnim glasom. "Rana na skalpu, uho, slomljena noga i tako dalje. Ali mislim da ima i unutrašnje povrede... ne samo rebra, već i unutrašnje krvarenje. A rane od kandži na leđima pružaju mu se sve do kičme."
<BR>&nbsp;&nbsp;&nbsp;&nbsp;&nbsp;Anea i dalje plače, ali ton joj je još pribran. "Nekoliko vas... Ljiomo... A. Betiče... pomozite mi da ga prebacim u automatskog lekara."
<BR>&nbsp;&nbsp;&nbsp;&nbsp;&nbsp;"Žao mi je", čuje se glas broda, na samom rubu moje svesti, "ali sva tri odeljka autohirurga trenutno su zauzeta. Narednik Gregorijus se onesvestio od unutrašnjih povreda i smešten je u treću komoru. Sva tri pacijenta su trenutno na punom održavanju života."
<BR>&nbsp;&nbsp;&nbsp;&nbsp;&nbsp;"Prokletstvo", čujem kako Anea kaže uz uzdah. "Role? Mili moj, čuješ li me?"
<BR>&nbsp;&nbsp;&nbsp;&nbsp;&nbsp;Pokušavam da odgovorim, da kažem da sam dobro, ne brini za mene, ali sa sopstvenih naduvenih usana i iščašene vilice čujem samo nerazumljivo stenjanje.
<BR>&nbsp;&nbsp;&nbsp;&nbsp;&nbsp;"Role", nastavlja Anea, "moramo umaći ovim brodovima Paksa. Odnećemo te dole, do kabina za kriogensku fugu, mili. Pustićemo te da neko vreme spavaš dok se ne oslobodi mesto u automatskom lekaru. Čuješ li me, Role?"
<BR>&nbsp;&nbsp;&nbsp;&nbsp;&nbsp;Odlučujem da ne pokušam da govorim i uspevam da klimnem glavom. Osećam da mi nešto visi niz čelo kao mokra, pomerena kapa. Moj skalp.
<BR>&nbsp;&nbsp;&nbsp;&nbsp;&nbsp;"U redu", kaže Anea. Naginje se blizu i šapuće mi u preostalo uho. "Volim te, prijatelju moj mili. Biće ti dobro. Znam to."
<BR>&nbsp;&nbsp;&nbsp;&nbsp;&nbsp;Ruke me dižu, nose i konačno polažu na nešto tvrdo i hladno. Bol besni, ali to je neka daleka stvar za koju ne marim.
<BR>&nbsp;&nbsp;&nbsp;&nbsp;&nbsp;Pre nego što namaknu poklopac komore za kriogensku fugu, jasno čujem kako glas broda mirno kaže: "Četiri ratna broda Paksa nas presreću. Kažu da će nas uništiti ako ne isključimo pogon za deset minuta. Smem li da ukažem na činjenicu da smo najmanje jedanaest sati udaljeni od bilo koje tačke translacije? I da su četiri ratna broda Paksa u dometu za gađanje."
<BR>&nbsp;&nbsp;&nbsp;&nbsp;&nbsp;Čujem Anein umorni glas. "Nastavi ovim kursom prema koordinatama koje sam ti dala, Brode. Bez odgovora ratnim brodovima Paksa."
<BR>&nbsp;&nbsp;&nbsp;&nbsp;&nbsp;Pokušavam da se osmehnem. Ovo smo već radili - pokušavali da umaknemo brodovima Paksa iako su izgledi bili nemogući. Ali postoji nešto što učim i što bih voleo da objasnim Anei, kada bi mi usta radila i kada bi mi se um malo razbistrio - a to je naprosto da koliko god uspevaš uprkos takvim izgledima, oni te na kraju ipak sustignu. Smatram to malim otkrovenjem, zakasnelim satorijem.
<BR>&nbsp;&nbsp;&nbsp;&nbsp;&nbsp;Ali sada me obuzima hladnoća, ulazi u mene, prožima me - ledi mi srce, um, kosti i stomak. Mogu samo da se nadam da to kriogenska fuga dejstvuje brže nego što se sećam sa poslednjeg putovanja. Ako je to smrt, onda... pa, onda je to smrt. Ali želim ponovo da vidim Aneu.
<BR>&nbsp;&nbsp;&nbsp;&nbsp;&nbsp;To je moja poslednja misao.
</TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
