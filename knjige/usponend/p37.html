<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>33.
<P>&nbsp;&nbsp;&nbsp;&nbsp;&nbsp;Vatikan je razoren kao da ga je Božja pesnica tresnula sa neba u gnevu van ljudskog poimanja. Beskrajni birokratski grad oko njega smrvljen je. Svemirska luka uništena. Veliki bulevari sprženi su, istopljeni i oivičeni ruševinama. Egipatski obelisk koji je stajao u središtu trga Svetog Petra otkinut je kod podnožja, a mnoštvo kolonada oko ovalnog prostora oboreno je poput okamenjenih klada. Kupola bazilike Svetog Petra je razbijena i upala je kroz središnju lođu i grandiozno pročelje da bi ostala da leži u komadima na polomljenim stepenicama. Vatikanski zid je oboren na stotinama mesta, i potpuno nedostaje u dugim razmacima. Zgrade nekada zaštićene unutar njegovih srednjevekovnih bedema - Apostolska palata, Tajni arhivi, kasarne švajcarske garde, Bolnica Svete Majke Tereze, papske odaje, Sikstinska kapela - sve su izložene i porazbijanje, spaljene, srušene i razbacane.
<BR>&nbsp;&nbsp;&nbsp;&nbsp;&nbsp;Kaštel Sant'Anđelo sa ove strane reke spržen je. Uzdignuti cilindar - dvadeset metara kamene kule koja se uzdizala iz njegove ogromne četvrtaste osnove - istopljen je u humku ohlađene lave.
<BR>&nbsp;&nbsp;&nbsp;&nbsp;&nbsp;Sve to vidim dok hodam bulevarom prekrivenim izlomljenim pločama na istočnoj obali reke. Ispred mene, most, Ponte Sant'Anđelo, popucao je u tri dela i srušio se u reku. U rečno korito, trebalo bi da kažem, jer čini se da je Novi Tibar proključao i ispario. ostavivši staklo tamo gde je bilo peščano rečno dno i obale. Neko je postavio viseći most od konopaca preko jaza ispunjenog otpacima između obala.
<BR>&nbsp;&nbsp;&nbsp;&nbsp;&nbsp;Ovo je Pacem; ne sumnjam u to. Retka, hladna atmosfera ima isti ukus i miris kao kada smo otac De Soja, Anea i ja došli ovamo dan pre nego što će moja draga devojka umreti, mada je tada padala kiša i sve je bilo sivo, a sada je nebo ispunjeno bogatim sutonom koji čini da čak i slomljena, srušena kupola Svetog Petra izgleda divno.
<BR>&nbsp;&nbsp;&nbsp;&nbsp;&nbsp;Gotovo je neizdrživo hodati slobodno pod otvorenim nebom posle nebrojenih meseci skučenog zatočeništva. Držim pisaljku uz sebe kao štit, kao neki talisman, kao Bibliju, i hodam nekada gordim bulevarima dok mi noge klecaju. Mesecima je moj um delio sećanja na mnoga mesta i mnoge ljude, ali moje oči, pluća, noge i koža zaboravili su osećanje stvarne slobode. Čak i u mom jadu, ima mesta za ushićenje.
<BR>&nbsp;&nbsp;&nbsp;&nbsp;&nbsp;Slobodno prebacivanje bilo je naizgled isto kao kada nas je Anea oboje prebacila, ali na jednom dubljem nivou bilo je veoma drugačije. Blesak bele svetlosti bio je isti, lakoća iznenadnog prelaza, blagi šok zbog različitog pritiska vazduha, gravitacije ili svetlosti. Ali ovog puta sam čuo svetlost umesto da je vidim. Prenela me je muzika zvezda i njihovih bezbroj svetova, a ja sam odabrao onaj na koji sam hteo da kročim. Nisam uložio nikakav napor, nikakav veliki utrošak energije, izuzev potrebe da se usredsredim i pažljivo odaberem. A muzika nije sasvim utihnula - pretpostavljao sam da nikada i neće - već je čak i sada svirala u pozadini poput muzičara koji vežbaju odmah iza brda, za letnji večernji koncert.
<BR>&nbsp;&nbsp;&nbsp;&nbsp;&nbsp;Vidim tragove preživelih u ruševinama koje se protežu čitavim gradom. U zlatnoj daljini, dvoja kola sa volovima kreću se horizontom, dok ljudski obrisi hodaju za njima. Sa ove strane reke, vidim kolibe, jednostavne kuće od cigala među srušenim kamenim građevinama, crkvu, pa još jednu malu crkvu. Odnekud daleko iza mene dopire miris mesa koje se peče nad otvorenom vatrom i jasan zvuk dečjeg smeha.
<BR>&nbsp;&nbsp;&nbsp;&nbsp;&nbsp;I dok se okrećem prema tom mirisu i zvuku, neki muškarac izlazi iza mase otpadaka koja je nekada možda bila stražarsko mesto na ulazu u kaštel Sant'Anđelo. To je niski muškarac, brzih pokreta, lica poluskrivenog bradom, kose začešljane u perčin, ali oči su mu žive. Nosi pušku sa čvrstim mecima kakve je nekada švajcarska garda koristila za svetkovine.
<BR>&nbsp;&nbsp;&nbsp;&nbsp;&nbsp;Zurimo jedan u drugog - nenaoružani, oslabljeni muškarac koji nosi samo pisaljku i lovac bronzane boje sa spremnim oružjem - a onda jedan prepoznaje drugog. Nikada nisam sreo ovog čoveka, niti on mene, ali video sam ga kroz sećanja drugih u Praznini Koja Spaja, iako je bio u uniformi, oklopu i glatko obrijan prvi put kada sam ga video - nag i podvrgnut mučenju poslednji put. Ne znam kako on prepoznaje mene, ali vidim prepoznavanje u njegovim očima trenutak pre nego što će odložiti oružje i stupiti napred da mi obema šakama zgrabi šaku i podlakticu.
<BR>&nbsp;&nbsp;&nbsp;&nbsp;&nbsp;"Rol Endimion!" uzvikuje on. "Došao je taj dan! Bogu hvala. Dobro došao." Bradata prikaza me bukvalno grli pre nego što će odstupiti da me ponovo odmeri i isceri se.
<BR>&nbsp;&nbsp;&nbsp;&nbsp;&nbsp;"Ti si kaplar Ki", kažem ja glupavo. Najviše od svega, sećam se očiju koje sam video iz perspektive oca De Soje dok su on, Ki, narednik Gregorijus i strelac Retig godinama progonili Aneu i mene po kraku Galaksije.
<BR>&nbsp;&nbsp;&nbsp;&nbsp;&nbsp;"Bivši kaplar Ki", kaže iscereni muškarac. "Sada samo Basin Ki, građanin Novog Rima, pripadnik dioceze Svete Ane, lovac na sutrašnji obrok." Vrti glavom dok zuri u mene. "Rol Endimion. Bože moj. Neki su mislili da nikada nećeš umaći iz te Šredingerove stvari za mačke."
<BR>&nbsp;&nbsp;&nbsp;&nbsp;&nbsp;"Ti znaš za Šredingerovo jaje?"
<BR>&nbsp;&nbsp;&nbsp;&nbsp;&nbsp;"Naravno", kaže Ki. "To je bio deo Podeljenog Trena. Anea je znala gde te šalju. Tako smo svi znali. I osećali smo tvoje prisustvo kroz Prazninu, naravno."
<BR>&nbsp;&nbsp;&nbsp;&nbsp;&nbsp;Najednom sam osetio vrtoglavicu i mučninu u želucu. Svetlost, vazduh, velika udaljenost do horizonta... Taj horizont postao je nestabilan, kao da gledam sa palube nekog malog broda na nemirnom moru, pa sam zatvorio oči. Kada sam ih otvorio, Ki me je držao za mišicu i pomagao mi da sednem na veliki, beli kamen koji je izgledao kao da je doleteo iz katedrale daleko preko staklene reke.
<BR>&nbsp;&nbsp;&nbsp;&nbsp;&nbsp;"Bože, Role", kaže on, "zar si se upravo prebacio odande? Nisi otišao drugde?"
<BR>&nbsp;&nbsp;&nbsp;&nbsp;&nbsp;"Da", kažem. "Ne." Udišem lagano dvaput i kažem: "Šta je to Podeljeni Tren?" Čuo sam formalna velika slova u njegovom glasu.
<BR>&nbsp;&nbsp;&nbsp;&nbsp;&nbsp;Niski muškarac odmerava me bistrim, pametnim pogledom. Glas mu je blag. "Anein Podeljeni Tren", kaže. "Tako mi to zovemo, mada je, naravno, to bilo više od jednog trenutka. Bili su to svi trenuci njenog mučenja i njene smrti."
<BR>&nbsp;&nbsp;&nbsp;&nbsp;&nbsp;"I ti si to osetio?" pitam ja. Iznenada osećam pesnicu koja mi se steže oko srca, mada tek treba da ustanovim je li to osećanje radosti ili strašne tuge.
<BR>&nbsp;&nbsp;&nbsp;&nbsp;&nbsp;"Svi su to osetili", kaže Ki. "Svi su to podelili. Svi, to jest, osim njenih mučitelja."
<BR>&nbsp;&nbsp;&nbsp;&nbsp;&nbsp;"Svi ostali na Pacemu?" pitam ja.
<BR>&nbsp;&nbsp;&nbsp;&nbsp;&nbsp;"Na Pacemu", kaže Ki. "Na Lususu i Renesansi Vektor. Na Marsu, Kom-Rijadu, Renesansi Minor i Tau Ceti Centru. Na Fudžiju, Iksionu, Deneb Drei i Sibiatusovom Ogorčenju. Na Barnardovom svetu, Božjem Gaju i Mare Infinitusu. Na Cingtao Hsišuang Pani, Patopi i Grumbridžu Dajsonu D." Ki zastaje i osmehuje se na zvuk sopstvene litanije. "Na gotovo svim svetovima, Role. I na mestima među njima. Znamo da je Zvezdano Drvo osetilo Podeljeni Tren... sve biosfere zvezdanog drveća osetile su ga."
<BR>&nbsp;&nbsp;&nbsp;&nbsp;&nbsp;Trepćem. "Postoji i drugo zvezdano drveće?"
<BR>&nbsp;&nbsp;&nbsp;&nbsp;&nbsp;Ki klima glavom.
<BR>&nbsp;&nbsp;&nbsp;&nbsp;&nbsp;"Kako su svi ti svetovi... podelili taj trenutak?" pitam i vidim odgovor još dok izgovaram pitanje.
<BR>&nbsp;&nbsp;&nbsp;&nbsp;&nbsp;"Da", mrmlja bivši kaplar Ki. "Sve su to mesta koja je Anea posetila, često sa tobom. Svi svetovi na kojima je ostavila sledbenike koji su se pričestili i odbacili kruciformu. Njen Podeljeni Tren... čas njene smrti... bio je kao signal odaslan i prenesen dalje svim tim svetovima."
<BR>&nbsp;&nbsp;&nbsp;&nbsp;&nbsp;Trljam lice. Kao da je odrvenelo. "Znači, samo oni koji su se već pričestili ili učili sa Aneom podelili su taj trenutak?" pitam.
<BR>&nbsp;&nbsp;&nbsp;&nbsp;&nbsp;Ki odmahuje glavom. "Ne... oni su bili primopredajnici, relejne stanice. Oni su izvukli Podeljeni Tren iz Praznine Koja Spaja i odaslali ga svima."
<BR>&nbsp;&nbsp;&nbsp;&nbsp;&nbsp;"Svima?" ponavljam glupavo. "Svim tim desetinama i stotinama milijardi u Paksu koje nose krst?"
<BR>&nbsp;&nbsp;&nbsp;&nbsp;&nbsp;"Koje su nosile krst", ispravlja me Basin Ki. "Mnogi od tih vernika posle toga su odlučili da ne nose parazita Srži u svojim grudima."
<BR>&nbsp;&nbsp;&nbsp;&nbsp;&nbsp;Tada počinjem da shvatam. Aneini poslednji podeljeni trenuci bili su više od reči, mučenja, bola i užasa - ja sam osetio njene misli, podelio sa njom razumevanje pobuda Srži, istinskog parazitizma kruciforme, cinične upotrebe ljudske smrti za pletenje neuralnih mreža, Lurdusamijeve žeđi za vlašću, Mustafine zbunjenosti i Albedove potpune neljudskosti... Ako su svi podelili isti Podeljeni Tren zbog koga sam ja vrištao i bacakao se u rezervoaru za visoku gravitaciju robotskog zatvorskog bakljobroda koji je hitao u svemir, onda je to bio blistav i užasan trenutak za ljudsku rasu. A svako živo ljudsko biće mora da je čulo njeno poslednje Volim te, Role! kada su plamenovi liznuli visoko.
<BR>&nbsp;&nbsp;&nbsp;&nbsp;&nbsp;Sunce zalazi. Zraci zlatne svetlosti sijaju kroz ruševine na zapadnoj strani reke i bacaju lavirint senki po istočnoj obali. Istopljena masa kaštela Sant'Anđelo teče odozgo prema nama kao planina istopljenog stakla. Zatražila je da raspem njen pepo na Staroj Zemlji. A ne mogu čak ni to da učinim. Izneveriću je, čak i mrtvu.
<BR>&nbsp;&nbsp;&nbsp;&nbsp;&nbsp;Dižem pogled prema Basinu Kiju. "Na Pacemu?" pitam. "Ona nije imala sledbenike na Pacemu kada... Oh." Poslala je oca De Soju napolje neposredno pre našeg neuspešnog juriša kroz prolaz bazilike Svetog Petra, zamolivši ga da ode sa kaluđerima i nestane u gradu koji je tako dobro poznavao, da izbegava Paks bez obzira na sve što se bude dalje dešavalo. Kada se usprotivio, Aneine reči bile su: "To je sve što tražim, oče. A tražim to sa ljubavlju i poštovanjem." I otac De Soja je izišao na kišu. I bio je relej za prenos poslednje agonije i uviđanja moje mile devojke za nekoliko milijardi ljudi na Pacemu.
<BR>&nbsp;&nbsp;&nbsp;&nbsp;&nbsp;"Oh", kažem ja, i dalje zagledan u Kija. "Ali kada sam tebe poslednji put video... kroz Prazninu... bio si zarobljen u kriogenskoj fugi tamo, u tom..." Mašem rukom u gađenju prema istopljenoj hrpi kaštela Sant'Anđelo.
<BR>&nbsp;&nbsp;&nbsp;&nbsp;&nbsp;Ki ponovo klima glavom. "I jesam bio u kriogenskoj fugi, Role. Bio sam uskladišten kao usnuli komad mesa u hladnjači podzemne tamnice nedaleko od mesta gde su ubili Aneu. Ali osetio sam Podeljeni Tren. Svako živo ljudsko biće osetilo ga je - usnulo, pijano, na samrti ili izgubljeno u ludilu."
<BR>&nbsp;&nbsp;&nbsp;&nbsp;&nbsp;Mogu samo da zurim u čoveka, dok mi se srce ponovo slama u uviđanji. Konačno, kažem: "Kako si se izvukao? Izvukao - odatle?" Sada obojica gledamo ruševine sedišta Svete Kancelarije.
<BR>&nbsp;&nbsp;&nbsp;&nbsp;&nbsp;Ki uzdiše. "Vrlo brzo posle Podeljenog Trena, došlo je do revolucije. Mnogi ljudi - glavnina ovde na Pacemu - više nisu hteli da imaju nikakve veze sa kruciformama i izdajničkom Crkvom koja ih je usađivala. Neki su još bili dovoljno cinični da trguju sa đavolom u zamenu za fizičko vaskrsavanje, ali milioni... stotine miliona... potražile su pričest i slobodu od krsta Srži samo u prvoj nedelji. Lojalisti Paksa pokušali su da ih spreče. Došlo je do borbi... revolucije... građanskog rata."
<BR>&nbsp;&nbsp;&nbsp;&nbsp;&nbsp;"Ponovo", kažem ja. "Baš kao posle Pada dalekobacača, pre tri veka."
<BR>&nbsp;&nbsp;&nbsp;&nbsp;&nbsp;"Ne", kaže Ki. "Ne tako gadno. Seti se, kada čovek jednom nauči jezik mrtvih i živih, bolno je nanositi bol nekom drugom. Lojalisti Paksa nisu imali takva ograničenja, ali opet, oni su svugde bili u manjini."
<BR>&nbsp;&nbsp;&nbsp;&nbsp;&nbsp;Pokazujem na svet u ruševinama. "Ovo nazivaš ograničenjima? Kažeš da ovo nije baš tako gadno?"
<BR>&nbsp;&nbsp;&nbsp;&nbsp;&nbsp;"Ovo nije učinila revolucija protiv Vatikana, Paksa i Svete Kancelarije", kaže Ki smrknuto. "To je prošlo srazmerno bez krvi. Lojalisti su umakli zvezdanim brodovima arhanđelima. Njihov Novi Vatikan nalazi se na svetu po imenu Madhija... na pravoj septičkoj jami od planete, koju sada čuva polovina stare flote i nekoliko miliona lojalista."
<BR>&nbsp;&nbsp;&nbsp;&nbsp;&nbsp;"Ko onda?" pitam ja, i dalje zagledajući uništenje svuda oko nas.
<BR>&nbsp;&nbsp;&nbsp;&nbsp;&nbsp;"Ovo je učinila Srž", kaže Ki. "Nemes-stvorenja uništila su grad, a onda otela četiri arhanđela. Pržila su nas iz svemira posle bekstva lojalista. Srž je pošizela. Verovatno je i dalje u tom raspoloženju. Nije nas briga."
<BR>&nbsp;&nbsp;&nbsp;&nbsp;&nbsp;Pažljivo sam spustio pisaljku na beli kamen i pogledao okolo. Još muškaraca i žena izlazi iz ruševina i zadržava se na učtivom odstojanju, ali posmatrajuu nas sa velikim zanimanjem. Odeveni su u radnu odeću i lovačka odela, ali ne u medveđe kože ili dronjke. Ovo su očigledno ljudi koji žive na teškom mestu u teško vreme, ali nisu divljaci. Jedan plavokosi dečak stidljivo mi maše. Uzvraćam mu mahanjem.
<BR>&nbsp;&nbsp;&nbsp;&nbsp;&nbsp;"Nisam, zapravo, odgovorio na tvoje pitanje", kaže Ki. "Gardisti su me pustili... pustili su sve zatvorenike... za vreme zbrke u nedelji posle Podeljenog Trena. Dosta zatvorenika u ovom kraku Galaksije zateklo je te nedelje otvorena vrata. Posle pričesti... pa, teško je zatvarati ili mučiti druge kada na kraju deliš sa njima polovinu bola kroz Prazninu Koja Spaja. A i Proterani su imali posla posle Podeljenog Trena dok su oslobađali milijarde Jevreja, muslimana i drugih koje je otela Srž... da bi ih prebacili kući sa planeta s Lavirintom, na rodne svetove."
<BR>&nbsp;&nbsp;&nbsp;&nbsp;&nbsp;Razmišljam načas o tome. Onda kažem: "Da li je preživeo otac De Soja?"
<BR>&nbsp;&nbsp;&nbsp;&nbsp;&nbsp;Ki se još šire kezi. "Pretpostavljam da može da se kaže da je preživeo. On je naš sveštenik u parohiji Svete Ane. Hodi, povešću te njemu. Sada već zna da si tu. Pešice nam treba samo pet minuta."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;De Soja me grli tako snažno da me rebra bole čitav sat. Sveštenik nosi običnu crnu mantiju i rimski okovratnik. Sveta Ana nije velika crkva koju smo videli u Vatikanu, već mala kapela od cigala i ćerpiča na raščišćenom terenu na istočnoj obali. Izgleda da se njegova parohija sastoji od oko stotinu porodica koje se izdržavaju lovom i obrađivanjem zemlje u nekadašnjem velikom parku sa ove strane svemirske luke. Predstavljaju me većini od tih stotinu porodica dok obedujemo napolju na osvetljenom prostoru, blizu predvorja crkve, i čini se da svi oni znaju za mene - ponašaju se kao da me poznaju lično i izgleda da su svi iskreno zahvalni što sam živ i što sam se vratio svetu živih.
<BR>&nbsp;&nbsp;&nbsp;&nbsp;&nbsp;Dok noć postaje sve dublja, Ki, De Soja i ja odlazimo u privatne sveštenikove odaje: u spartansku sobu kraj zadnje strane crkve. Otac De Soja donosi bocu vina i svakome od nas punu čašu.
<BR>&nbsp;&nbsp;&nbsp;&nbsp;&nbsp;"Jedna od malobrojnih koristi pada civilizacije kakvu smo poznavali", kaže on, "jeste u tome što postoje privatni podrumi sa finim godištima gde god čovek počne da kopa. To nije krađa. To je arheologija."
<BR>&nbsp;&nbsp;&nbsp;&nbsp;&nbsp;Ki diže čašu kao da želi da nazdravi, ali onda zastane. "Za Aneu?" predlaže.
<BR>&nbsp;&nbsp;&nbsp;&nbsp;&nbsp;"Za Aneu", kažemo otac De Soja i ja. Ispijamo čaše i sveštenik sipa još.
<BR>&nbsp;&nbsp;&nbsp;&nbsp;&nbsp;"Koliko sam dugo bio odsutan?" pitam. Lice mi se zarumenelo od vina, kao i uvek. Anea me je obično zadirkivala zbog toga.
<BR>&nbsp;&nbsp;&nbsp;&nbsp;&nbsp;"Prošlo je trinaest standardnih meseci od Podeljenog Trena", kaže De Soja.
<BR>&nbsp;&nbsp;&nbsp;&nbsp;&nbsp;Vrtim glavom. Mora da sam proveo vreme pišući pripovest i očekujući smrt u radnim razdobljima od po trideset i više sati, isprekidane sa po nekoliko sati sna, a onda ponovo trideset ili četrdeset sati u nizu. Radio sam ono što ispitivači sna nazivaju slobodno trčanje: izgubio sam svaku vezu sa ritmom smenjivanja dana i noći.
<BR>&nbsp;&nbsp;&nbsp;&nbsp;&nbsp;"Da li imate ikakvu vezu sa drugim svetovima?" pitam ja. Gledam Kija i odgovaram na sopstveno pitanje. "Mora da imate. Basin mi je govorio o reakciji na Podeljeni Tren na drugim svetovima i o povratku otetih milijardi."
<BR>&nbsp;&nbsp;&nbsp;&nbsp;&nbsp;"Malo se brodova spušta ovamo", kaže De Soja, "ali pošto arhanđela više nema, putovanja dugo traju. Templari i Proterani koriste svoje drvobrodove da bi prebacivali izbeglice kućama, ali mi ostali ne volimo da koristimo Hokingov pogon sada kada shvatamo koliko je to štetno za medij Praznine. A koliko god se svi trudili da to nauče, veoma malo ljudi ovladalo je time da sluša muziku sfera dovoljno dobro za preduzimanje tog prvog koraka."
<BR>&nbsp;&nbsp;&nbsp;&nbsp;&nbsp;"Nije to tako teško", kažem ja i smejem se sebi dok srčem pitko vino. "Bogamu, prokleto je teško", dodajem. "Izvinite, oče."
<BR>&nbsp;&nbsp;&nbsp;&nbsp;&nbsp;De Soja mi klima glavom u znak oproštaja. "Bogamu, jeste prokleto teško. Osećam da sam došao blizu toga stotinu puta, ali uvek sam izgubio tu usredsređenost u poslednjem trenutku."
<BR>&nbsp;&nbsp;&nbsp;&nbsp;&nbsp;Gledam sitnog sveštenika. "Ostali ste katolik", kažem konačno.
<BR>&nbsp;&nbsp;&nbsp;&nbsp;&nbsp;Otac De Soja otpija vino iz stare čaše. "Nisam samo ostao katolik, Role. Ponovo sam otkrio šta znači biti katolik. Biti hrišćanin. Biti vernik."
<BR>&nbsp;&nbsp;&nbsp;&nbsp;&nbsp;"Čak i posle Aneinog Podeljenog Trena?" pitam. Svestan sam da nas kaplar Ki posmatra s kraja stola. Senke iz petrolejki poigravaju po toplim zemljanim zidovima.
<BR>&nbsp;&nbsp;&nbsp;&nbsp;&nbsp;De Soja klima glavom. "Ja sam već shvatio kvarenje Crkve u savezu sa Srži", kaže on veoma tiho. "Aneine podeljena uviđanja samo su podcrtala ono što za mene znači biti čovek... i dete Hristovo."
<BR>&nbsp;&nbsp;&nbsp;&nbsp;&nbsp;Razmišljam još o tome minut kasnije, kada otac De Soja dodaje: "Priča se da će me izabrati za biskupa, ali ja to odbijam. Zato sam i ostao u ovom području Pacema, iako se većina staništa najpogodnijih za život nalazi daleko od starih urbanih oblasti. Jedan pogled na ruševine naše divne tradicije preko reke podseti me na ludost previsokog uzdizanja u hijerarhiji."
<BR>&nbsp;&nbsp;&nbsp;&nbsp;&nbsp;"Znači, nema pape?" pitam ja. "Nema svetog oca?"
<BR>&nbsp;&nbsp;&nbsp;&nbsp;&nbsp;De Soja sleže ramenima i sipa nam još vina. Posle trinaest standardnih meseci reciklirane hrane i odsustva alkohola, vino mi udara pravo u glavu. "Monsinjor Lukas Odi pobegao je i od revolucije i od napada Srži i organizovao papstvo u izgonu na Madhiji", kaže sveštenik sa oštrim prizvukom u glasu. "Ne verujem da ga iko u bivšem Paksu osim neposrednih branilaca i sledbenika u tom sistemu priznaje za stvarnog papu." On otpija vina. "To nije prvi put da Majka Crkva ima antipapu."
<BR>&nbsp;&nbsp;&nbsp;&nbsp;&nbsp;"A šta je sa papom Urbanom XVI?" pitam ja. "Je li umro od srčanog udara?"
<BR>&nbsp;&nbsp;&nbsp;&nbsp;&nbsp;"Da", kaže Ki, nagnuvši se napred i oslonivši snažne podlaktice o sto.
<BR>&nbsp;&nbsp;&nbsp;&nbsp;&nbsp;"I bio vaskrsnut?" pitam.
<BR>&nbsp;&nbsp;&nbsp;&nbsp;&nbsp;"Ne baš", kaže Ki.
<BR>&nbsp;&nbsp;&nbsp;&nbsp;&nbsp;Gledam bivšeg kaplara, čekam objašnjenje, ali ono ne dolazi.
<BR>&nbsp;&nbsp;&nbsp;&nbsp;&nbsp;"Javio sam preko reke", kaže otac De Soja. "Basinov komentar trebalo bi da bude objašnjen svakog trena."
<BR>&nbsp;&nbsp;&nbsp;&nbsp;&nbsp;I zaista, minut kasnije zavese na ulazu u De Sojinu udobnu malu odaju povlače se u stranu i unutra ulazi neki visoki muškarac u crnoj mantiji. To nije Lenar Hojt. To je čovek kog nikada nisam sreo, ali osećam da ga dobro poznajem - njegove elegantne šake, dugačko lice, krupne, tužne oči, široko čelo i proređenu srebrnu kosu. Ustajem da se rukujem s njim, poklonim se, poljubim mu prsten... uradim nešto.
<BR>&nbsp;&nbsp;&nbsp;&nbsp;&nbsp;"Role, momče moj, momče moj", kaže otac Pol Dire. "Kakvo je ovo zadovoljstvo da te najzad sretnem. Koliko smo uzbuđeni zbog tvog povratka."
<BR>&nbsp;&nbsp;&nbsp;&nbsp;&nbsp;Stariji sveštenik rukuje se sa mnom čvrsto, grli me za svaki slučaj, a onda prilazi De Sojinom kredencu kao da ga dobro poznaje, pronalazi jednu posudu, pumpa vodu u sudoperu, pere posudu i sipa sebi vina, pa seda na stolicu spram Kija, na kraju stola.
<BR>&nbsp;&nbsp;&nbsp;&nbsp;&nbsp;"Upoznajemo Rola sa onim što se dogodilo u protekloj godini i jednom mesecu, koliko je bio odsutan", kaže otac De Soja.
<BR>&nbsp;&nbsp;&nbsp;&nbsp;&nbsp;"Kao da je prošao čitav vek", kažem ja. Oči su mi zagledane u nešto daleko iza tog stola i te prostorije.
<BR>&nbsp;&nbsp;&nbsp;&nbsp;&nbsp;"Za mene jeste prošao vek", kaže stariji jezuita. Naglasak mu je neobičan i nekako šarmantan - sa nekog sveta u Zabačenosti, možda, gde se govori francuski? "Zapravo, skoro tri veka."
<BR>&nbsp;&nbsp;&nbsp;&nbsp;&nbsp;"Video sam šta su vam učinili kada ste vaskrsnuli", kažem sa drskošću vina u meni. "Lurdusami i Albedo ubili su vas kako bi Hojt ponovo mogao da bude rođen zahvaljujući vašim zajedničkim kruciformama."
<BR>&nbsp;&nbsp;&nbsp;&nbsp;&nbsp;Otac Dire nije još okusio svoje vino i zuri u čašu kao da čeka da se supstanca promeni. "Iznova i iznova", kaže tonom koji zvuči ponajviše zamišljeno. "Neobičan je to život, biti rođen samo da bi bio ubijen."
<BR>&nbsp;&nbsp;&nbsp;&nbsp;&nbsp;"Anea bi se saglasila", kažem ja, znajući da su ovi muškarci prijatelji i dobri ljudi, ali bez naročito prijateljskih osećanja prema Crkvi uopšte.
<BR>&nbsp;&nbsp;&nbsp;&nbsp;&nbsp;"Da", kaže Pol Dire i diže čašu u nemoj zdravici. Ispija.
<BR>&nbsp;&nbsp;&nbsp;&nbsp;&nbsp;Basin Ki ispunjava vakuum tišine. "Većina vernika koji su ostali na Pacemu želela bi oca Direa kao našeg pravog papu."
<BR>&nbsp;&nbsp;&nbsp;&nbsp;&nbsp;Gledam postarijeg jezuitu. Prošao sam kroz dovoljno toga da ne osetim jezu zbog prisustva jedne legende, nekoga ko je imao središnju ulogu u Spevu. Kao što je uvek slučaj sa stvarnim ljudskim bićem koje je slavno ili legenda, postoji nešto ljudsko kod takvog muškarca ili žene što stvari čini manje mitskim. U ovom slučaju, to su meki čuperci dlaka koje rastu u velikim sveštenikovim ušima.
<BR>&nbsp;&nbsp;&nbsp;&nbsp;&nbsp;"Tejar Drugi?" pitam ja, setivši se da je taj čovek navodno bio dobar papa kao Tejar I, pre 279 godina - u kratkom razdoblju pre nego što je prvi put ubijen.
<BR>&nbsp;&nbsp;&nbsp;&nbsp;&nbsp;Dire prihvata još vina od oca De Soje i odmahuje glavom. Vidim tugu iza tih krupnih očiju, istu kao De Sojinu - stvarnu, iz srca, a ne tobožnju, radi efekta karakterizacije. "Za mene više nema papstva", kaže. "Provešću ostatak života u pokušaju da učim iz Aneinih učenja - da slušam veoma pažljivo glasove mrtvih i živih - dok se ponovo budem upoznavao sa lekcijama Našeg Gospoda o poniznosti. Godinama sam glumio arheologa i intelektualca. Vreme je da ponovo pronađem sebe kao jednostavni parohijski sveštenik."
<BR>&nbsp;&nbsp;&nbsp;&nbsp;&nbsp;"Amin", kaže De Soja i traži novu bocu po kredencu. Bivši kapetan zvezdanog broda Paksa zvuči pomalo pijano.
<BR>&nbsp;&nbsp;&nbsp;&nbsp;&nbsp;"Više ne nosite kruciformu?" pitam ja, obrativši se svoj trojici, iako gledam Direa.
<BR>&nbsp;&nbsp;&nbsp;&nbsp;&nbsp;Sva trojica izgledaju šokirano. Dire kaže: "Samo budale i krajnji cinici još nose parazita, Role. Na Pacemu veoma malo njih. Veoma ih je malo na svakom svetu na kom se čuo Anein Podeljeni Tren." Dodiruje mršave grudi kao da se priseća. "To, u stvari, nije bio moj izbor. Ponovo sam rođen u jednoj od vatikanskih komora za vaskrsavanje na vrhuncu borbi. Čekao sam da me Lurdusami i Albedo posete kao uvek... da me ubiju kao uvek. Umesto toga, ovaj čovek..." On pruža dugačke prste prema Kiju, koji se blago klanja i sipa sebi još malo vina. "Ovaj čovek", nastavlja bivši papa Tejar. "upao je unutra sa svojim pobunjenicima, u borbenim oklopima i sa drevnim puškama. Doneo mi je pehar sa vinom. Znao sam šta je to bilo. I ja sam učestvovao u Podeljenom Trenu."
<BR>&nbsp;&nbsp;&nbsp;&nbsp;&nbsp;Zurim u starog sveštenika. Čak i usnuo, u matrici mehura memorije dodatne kruciforme, čak i dok je bio vaskrsavan? pomišljam.
<BR>&nbsp;&nbsp;&nbsp;&nbsp;&nbsp;Kao da mi čita pogled, otac Dire klima glavom. "Čak i tamo", kaže. Zagledan pravo u mene, kaže: "Šta ćeš sada učiniti, Role Endimione?"
<BR>&nbsp;&nbsp;&nbsp;&nbsp;&nbsp;Oklevam samo sekundu. "Došao sam na Pacem da nađem Anein pepeo... zatražila je od mene... jednom je zatražila..."
<BR>&nbsp;&nbsp;&nbsp;&nbsp;&nbsp;"Znamo, sine moj", kaže otac De Soja tiho.
<BR>&nbsp;&nbsp;&nbsp;&nbsp;&nbsp;"U svakom slučaju", nastavljam kada sam ponovo kadar za to, "nema izgleda da to učinim u onome što je ostalo od kaštela Sant'Anđelo, tako da ću uraditi ono drugo na mojoj listi prioriteta."
<BR>&nbsp;&nbsp;&nbsp;&nbsp;&nbsp;"A to je?" pita otac Dire beskrajno blago. Iznenada, u toj tamnoj prostoriji sa grubim stolom, starim vinom i muškim mirisom čistog znoja svuda okolo, mogu da vidim u starom jezuiti moćnu stvarnost iza mitskog Speva čika Martina. Shvatam van svake sumnje da je ovo zaista čovek vere koji je sebe razapeo ne jednom, već bezbroj puta na munjama prožetom tesla-drvetu radije nego da se podvrgne lažnom krstu kruciforme. Ovo je bio pravi branilac vere. Ovo je bio čovek koga bi Anea rado upoznala, sa kim bi razgovarala i sa kim bi se upuštala u rasprave. U tom trenutku, osećam njen gubitak sa takvim obnovljenim bolom da moram da spustim pogled na svoje vino i sakrijem oči od Direa i ostalih.
<BR>&nbsp;&nbsp;&nbsp;&nbsp;&nbsp;"Anea mi je jednom rekla da je rodila dete", uspevam da kažem, a onda prekidam. Ne mogu da se setim da li je ta činjenica bila u geštaltu sećanja i misli koji je bio prenesen u Aneinom Podeljenom Trenu. Ako je tako, oni znaju sve o tome. Gledam ih, ali oba sveštenika i kaplar učtivo čekaju. Nisu to znali.
<BR>&nbsp;&nbsp;&nbsp;&nbsp;&nbsp;"Nameravam da pronađem to dete", kažem. "Da ga pronađem i doprinesem njegovom podizanju, ako mi to bude dozvoljeno."
<BR>&nbsp;&nbsp;&nbsp;&nbsp;&nbsp;Sveštenici se zgledaju kao da su krajnje začuđeni. Ki me posmatra. "Nismo to znali", kaže Federiko de Soja. "Zapanjen sam. Opkladio bih se, po svemu što znam o ljudskoj prirodi, da si ti bio jedini muškarac u njenom životu... jedina ljubav. Nikada nisam video dvoje tako srećnih mladih ljudi."
<BR>&nbsp;&nbsp;&nbsp;&nbsp;&nbsp;"Postojao je drugi", kažem i dižem čašu da bih sasuo poslednji gutljaj vina, ali čaša je već prazna. Spuštam je pažljivo na sto. "Postojao je drugi", kažem ponovo, ovog puta manje jadno i više odlučno. "Ali to nije važno. Beba... dete... jeste važno. Hoću da ga pronađem ako mogu."
<BR>&nbsp;&nbsp;&nbsp;&nbsp;&nbsp;"Imaš li pojma gde bi dete moglo da se nalazi?" pita Ki.
<BR>&nbsp;&nbsp;&nbsp;&nbsp;&nbsp;Uzdišem i odmahujem glavom. "Ne. Ali prebaciću se na svaki svet u starom Paksu i Zabačenosti, na svaki svet u Galaksiji ako budem morao. Izvan Galaksije..." Prekidam. Pijan sam, a ovo je suviše važno da bih o tome pričao pijan. "U svakom slučaju, tamo ću poći za nekoliko minuta."
<BR>&nbsp;&nbsp;&nbsp;&nbsp;&nbsp;Otac De Soja odmahuje glavom. "Iscrpljen si, Role. Provedi ovde noć. Basin ima ležaj viška u svojoj kući, tu u susedstvu. Svi ćemo noćas da odspavamo, pa ćemo te ujutro ispratiti."
<BR>&nbsp;&nbsp;&nbsp;&nbsp;&nbsp;"Moram sada da krenem", kažem i počinjem da ustajem, kako bih im pokazao da mogu normalno da razmišljam i odlučno delam. Prostorija se krivi kao da je tle iznenada potonulo na južnoj strani male kuće oca De Soje. Hvatam sto da bih se pridržao, umalo da ga promašim, i ostajem naslonjen na njega.
<BR>&nbsp;&nbsp;&nbsp;&nbsp;&nbsp;"Možda će najbolje biti ujutro", kaže otac Dire, ustavši i spustivši snažnu šaku na moje rame.
<BR>&nbsp;&nbsp;&nbsp;&nbsp;&nbsp;"Da", kažem ja, uspravljam se ponovo i ustanovljavam da drhtanje tla malo jenjava. "Sutra će biti bolje." Ponovo se rukujem sa svima. Dvaput. Opet sam očajnički blizu plača, ovog puta ne zbog tuge, mada je tuga prisutna, uvek u pozadini kao simfonija sfera, već zbog pukog olakšanja što sam u njihovom društvu. Toliko sam dugo bio sam.
<BR>&nbsp;&nbsp;&nbsp;&nbsp;&nbsp;"Hodi, prijatelju", kaže bivši kaplar Ki iz marinaca Paksa i Corps Helvetice, spušta šaku na moje drugo rame i vodi me, zajedno sa bivšim papom Tejarom, u svoju sobicu gde padam na jedan od dva ležaja. Tonem dok osećam da mi neko izuva čizme. Mislim da je to bivši papa.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zanoravio sam da dan na Pacemu traje samo devetnaest standardnih sati. Noći su prekratke. Ujutro sam i dalje preplavljen ushićenjem zbog slobode, ali glava me boli, leđa me bole, stomak me boli, zubi me bole, kosa me boli i siguran sam da mi se čopor malih, čupavih stvorenja nastanilo pozadi, u ustima.
<BR>&nbsp;&nbsp;&nbsp;&nbsp;&nbsp;Selo iza kapele užurbano je u ranim jutarnjim aktivnostima. Sve je to preglasno. Vatre za kuvanje cvrče. Žene i deca obavljaju kućne poslove dok muškarci izlaze iz jednostavnih domova sa istim u bradu zaraslim, zakrvavljenim izrazom nečega pregaženog na putu koji znam da i sam pružam svetu.
<BR>&nbsp;&nbsp;&nbsp;&nbsp;&nbsp;Ipak, sveštenici su u formi. Gledam kako desetak parohijana napušta kapelu i shvatam da su i De Soja i Dire održali ranu misu dok sam ja hrkao. Nailazi Basin Ki, pozdravlja me preglasno i pokazuje malu građevinu koja predstavlja muško kupatilo. Vodovod se sastoji od hladne vode koja se upumpava u rezervoar iznad glave; čovek može da ga isprazni po sebi u jednoj brzoj sekundi tuša od koga se mrzne i srž u kostima. Jutro je pacemski sveže, baš kao i jutra na osam hiljada metara nadmorske visine na T'ien Šanu, i tuš me vrlo brzo budi. Ki mi je doneo čistu novu odeću - omekšale radne pantalone od rebrastog somota, plavu vunenu košulju finog tkanja, debeli opasač i izdržljive cipele beskrajno udobnije od čizama koje sam tvrdoglavo nosio duže od jedne standardne godine u Šredingerovoj kutiji za mačke. Obrijan, umiven, u drugoj odeći, sa vrelom šoljom kafe koju mi je pružila Kijeva mlada nevesta, sa pisaljkom okačenom o ramenu, osećam se kao novi čovek. Moja prva pomisao izazvana ovolikim blagostanjem jeste: Anea bi uživala u ovom svežem jutru, i oblaci mi ponovo zaklanjaju sunce.
<BR>&nbsp;&nbsp;&nbsp;&nbsp;&nbsp;Otac Dire i De Soja pridružuju mi se na velikoj steni koja gleda na odsutnu reku. Ostaci Vatikana izgledaju kao ruševine iz drevnih dana. Vidim kako vetrobrani površinskih kola u pokretu blistaju na oštrom svetlu jutra i načas opažam poneki EMV u letu visoko iznad razorenog grada, pa ponovo shvatam da ovo nije novi Pad - čak ni Pacem nije potonuo natrag u varvarstvo. Ki je objasnio da je jutarnja kafa dopremljena iz mahom nedirnutih poljoprivrednih gradova na zapadu. Vatikan i ruševine administrativnih gradova ovde su više lokalizovana oblast katastrofe: nalik na preživele koji su odlučili da ponovo grade posle oblasnog zemljotresa ili uragana.
<BR>&nbsp;&nbsp;&nbsp;&nbsp;&nbsp;Ki nam se ponovo pridružuje sa nekoliko toplih kifli i nas četvorica jedemo u prijatnoj tišini, povremeno otresamo mrvice i otpijamo kafu dok se sunce diže iza nas i obasjava mnoštvo stubova dima logorskih vatri i šporeta na drva.
<BR>&nbsp;&nbsp;&nbsp;&nbsp;&nbsp;"Pokušavam da razumem ovaj novi način gledanja na stvari", kažem ja konačno. "Ovde ste izolovani na Pacemu u poređenju sa starim danima Paksovog carstva, ali i dalje ste svesni onoga što se dešava drugde... na drugim svetovima."
<BR>&nbsp;&nbsp;&nbsp;&nbsp;&nbsp;Otac De Soja klima glavom. "Baš kao što ti možeš da dodirneš Prazninu kako bi slušao jezik živih, tako i mi možemo da posegnemo za onima koje poznajemo i za koje marimo. Na primer, jutros sam dodirnuo misli narednika Gregorijusa na Mare Infinitusu."
<BR>&nbsp;&nbsp;&nbsp;&nbsp;&nbsp;I ja sam čuo jasne Gregorijusove misli dok sam osluškivao muziku sfera pre slobodnog prebacivanja, ali kažem: "Da li je dobro?"
<BR>&nbsp;&nbsp;&nbsp;&nbsp;&nbsp;"Dobro je", kaže De Soja. "Lovokradice, krijumčari i buntovnici iz dubokog mora na tom svetu brzo su izolovali malobrojne lojaliste Paksa, iako su borbe između raznih utvrđenja Paksa nanele dosta štete i mnogim civilnim platformama. Gregorijus je postao neka vrsta lokalnog gradonačelnika ili guvernera za srednje područje. Sasvim suprotno njegovim željama, dodao bih. Narednika zapovedništvo nikada nije zanimalo... da je bilo drugačije, odavno bi i sam postao oficir."
<BR>&nbsp;&nbsp;&nbsp;&nbsp;&nbsp;"Kad smo već kod zapovedništva", kažem ja, "ko upravlja... svim ovim?" Pokazujem na ruševine, daleki drum sa vozilima u pokretu, EMV prevoz koji se približava istočnoj obali.
<BR>&nbsp;&nbsp;&nbsp;&nbsp;&nbsp;"U stvari, čitav Pacemov sistem privremeno je pod upravom bivšeg vrhovnog izvršnog funkcionera Paks Merkantilusa, po imenu Kenzo Isozaki", kaže otac De Soja. "Njegovo sedište je u ruševinama starog Torusa Merkantilusa, ali on često posećuje planetu."
<BR>&nbsp;&nbsp;&nbsp;&nbsp;&nbsp;Pokazujem koliko sam time iznenađen. "Isozaki?" pitam. "Poslednji put kada sam ga video dok sam pripremao svoju pripovest, učestvovao je u napadu na Biosferu Zvezdanog Drveta."
<BR>&nbsp;&nbsp;&nbsp;&nbsp;&nbsp;"Jeste", saglasan je De Soja. "Ali taj napad je još trajao kada se dogodio Podeljeni Tren. Nastala je velika zbrka. Elementi Flote Paksa priključili su se Lurdusamiju i njemu sličnima, dok su se drugi elementi - neke je predvodio Kenzo Isozaki, koji je imao titulu Zapovednika Jerusalimskog Viteškog Reda - borili da zaustave pokolj. Lojalisti su zadržali najveći brod zvezdane flote arhanđela, pošto se oni nisu mogli koristiti bez vaskrsavanja. Isozaki se vratio u Pacemov sistem sa više od stotinu starijih zvezdanih brodova sa Hokingovim pogonom i oterao poslednje ostatke napadača iz Srži."
<BR>&nbsp;&nbsp;&nbsp;&nbsp;&nbsp;"Je li on diktator?" pitam, ne mareći mnogo za to. To nije moj problem.
<BR>&nbsp;&nbsp;&nbsp;&nbsp;&nbsp;"Ni najmanje", kaže Ki. "Isozaki privremeno upravlja stvarima uz pomoć izabranih veća iz svih Pacemovih kantona. Odličan je kada treba da se organizuje logistika... a to nam je potrebno. U međuvremenu, lokalne oblasti prilično dobro vode stvari. Ovo je prvi put da u sistemu postoji stvarna demokratija. Trapava je, ali deluje. Mislim da Isozaki pomaže da se uobliči neka vrsta savesnog kapitalističkog trgovačkog sistema za dane kada ćemo početi slobodno da se krećemo kroz svemir starog Paksa."
<BR>&nbsp;&nbsp;&nbsp;&nbsp;&nbsp;"Slobodnim prebacivanjem?" pitam ja.
<BR>&nbsp;&nbsp;&nbsp;&nbsp;&nbsp;Sva trojica klimaju glavom.
<BR>&nbsp;&nbsp;&nbsp;&nbsp;&nbsp;Ponovo vrtim glavom. Teško je zamisliti blisku budućnost: milijarde... stotine milijardi... ljudi slobodnih da se kreću sa sveta na svet bez svemirskih letelica ili dalekobacača. Stotine milijardi kadrih da stupe u međusobnu vezu dodirivanjem Praznine svojim srcem i umom. Biće to nalik na vrhunac dana Svetske Mreže Hegemonije bez fasade portala dalekobacača i fetlinijskih primopredajnika Srži. Ne, shvatam odmah, neće to biti ni nalik na dane Hegemonije. Biće to nešto sasvim različito. Nešto bez presedana u ljudskom iskustvu. Anea je sve izmenila zauvek.
<BR>&nbsp;&nbsp;&nbsp;&nbsp;&nbsp;"Da li odlaziš danas, Role?" pita otac Dire svojim mekim francuskim naglaskom.
<BR>&nbsp;&nbsp;&nbsp;&nbsp;&nbsp;"Čim dovršim ovu izvrsnu kafu." Sunce mi je sve toplije na golim mišicama i vratu.
<BR>&nbsp;&nbsp;&nbsp;&nbsp;&nbsp;"Kuda ćeš otići?" pita otac De Soja.
<BR>&nbsp;&nbsp;&nbsp;&nbsp;&nbsp;Spremam se da odgovorim, a onda zastajem. Shvatam da nemam pojma. Gde da potražim Aneino dete? Šta ako je Posmatrač odveo dečaka ili devojčicu u neki daleki sistem do koga ne mogu stići prebacivanjem? Šta ako su se vratili na Staru Zemlju... da li zaista mogu da se prebacim na udaljenost od stotinu šezdeset hiljada svetlosnih godina? Anea je mogla. Ali njoj su u tome možda pomogli Lavovi, Tigrovi i Medvedi. Hoću li ja jednog dana moći da čujem te glasove u složenom horu Praznine? Sve mi to izgleda previše veliko, nejasno i nevažno.
<BR>&nbsp;&nbsp;&nbsp;&nbsp;&nbsp;"Ne znam kuda idem", čujem kako izgovaram glasom izgubljenog dečaka. "Nameravao sam da odem na Staru Zemlju zbog Aneine želje da... njen pepeo... ali..." Postiđen zbog ponovnog iskazivanja osećanja, pokazujem prema planini istopljenog kamena koja je nekada bila kaštel Sant'Anđelo. "Možda ću se vratiti na Hiperion", kažem. "Da posetim Martina Silenusa." Pre nego što umre, dodajem nemo.
<BR>&nbsp;&nbsp;&nbsp;&nbsp;&nbsp;Svi stojimo na steni, prosipamo poslednje kapi hladne kafe iz šolja i otresamo poslednje mrvice izvrsnih kifli. Iznenada mi pada nešto očigledno na pamet. "Da li iko od vas želi da pođe sa mnom?" pitam. "Ili, kad smo već kod toga, na bilo koje drugo mesto. Mislim da ću se setiti kako da se slobodno prebacim... a Anea nas je vodila sa sobom naprosto tako što nas je držala za ruku. Ne, prebacivala je čitav Igdrasil samo snagom volje."
<BR>&nbsp;&nbsp;&nbsp;&nbsp;&nbsp;"Ako ideš na Hiperion", kaže otac De Soja, "ja bih možda želeo da pođem s tobom. Ali najpre imam nešto da ti pokažem. Izvinite, oče Dire. Basine."
<BR>&nbsp;&nbsp;&nbsp;&nbsp;&nbsp;Sledim niskog sveštenika natrag u selo i u njegovu crkvicu. U maloj sakristiji, jedva dovoljno velikoj za drveni orman gde stoji sveštenička odora i mali sekudarni oltar za sakramentalne hostije i vino, De Soja povlači zavesu male niše i uzima kratki metalni cilindar, manji od termosa za kafu. Pruža mi ga i ja posežem za njim, prsti su mi samo centimetrima udaljeni, kada se kočim usred pokreta, nesposoban to da dodirnem.
<BR>&nbsp;&nbsp;&nbsp;&nbsp;&nbsp;"Da", kaže sveštenik. "Anein pepeo. Ono što smo mogli da pronađemo. Plašim se da ga nema mnogo."
<BR>&nbsp;&nbsp;&nbsp;&nbsp;&nbsp;Dok mi prsti drhte, i dalje nesposoban da dodirnem metalni cilinder bez sjaja, mucam: "Kako? Kada?"
<BR>&nbsp;&nbsp;&nbsp;&nbsp;&nbsp;"Pre poslednjeg napada Srži", kaže De Soja tiho. "Neki od nas koji smo oslobodili zatvorenike smatrali smo da treba da uklonimo kremirane ostatke naše mlade prijateljice. Ima i onih koji su bukvalno hteli da ih pronađu i zadrže kao svete relikvije... početak novog kulta. Snažno sam osećao da Anea to ne bi želela. Da li sam bio u pravu, Role?"
<BR>&nbsp;&nbsp;&nbsp;&nbsp;&nbsp;"Da", kažem, i ruka mi se sada vidno trese. I dalje nisam u stanju da dodirnem cilindar i gotovo da ne mogu ni da govorim. "Da, sasvim, potpuno", kažem sa žestinom u glasu. "Ona bi to mrzela. Proklela bi samu takvu pomisao. Ne mogu da vam kažem koliko smo puta ona i ja razgovarali o tragediji Budinih sledbenika koji su njega tretirali kao boga, a njegove ostatke kao relikvije. Buda je takođe tražio da mu telo bude kremirano, a pepeo razasut..." Tu moram da zaćutim.
<BR>&nbsp;&nbsp;&nbsp;&nbsp;&nbsp;"Da", kaže De Soja. On izvlači crnu platnenu torbu za rame iz kredenca i stavlja cilindar u nju. Namiče torbu na rame. "Ako želiš, ja ću ovo poneti ako budemo putovali zajedno."
<BR>&nbsp;&nbsp;&nbsp;&nbsp;&nbsp;"Hvala", sve je što mogu da kažem. Ne mogu da povežem život, energiju, kožu, blistave oči i čisti, ženski Anein miris, njen dodir, smeh, glas, kosu i krajnje fizičko prisustvo sa tim malim metalnim cilindrom. Spuštam ruku pre nego što sveštenik bude u prilici da vidi koliko se ona trese.
<BR>&nbsp;&nbsp;&nbsp;&nbsp;&nbsp;"Jeste li spremni za polazak?" pitam konačno.
<BR>&nbsp;&nbsp;&nbsp;&nbsp;&nbsp;De Soja klima glavom. "Molim te da mi dozvoliš da kažem prijateljima iz sela da me neće biti nekoliko dana. Da li je moguće da me kasnije ostaviš ovde usput... kuda god da pođeš?"
<BR>&nbsp;&nbsp;&nbsp;&nbsp;&nbsp;Trepćem na to. Naravno da je moguće. Pomislio sam da je moj današnji odlazak konačan, kao poslednje međuzvezdano putovanje. Ali Pacem... kao i svako drugo mesto u poznatoj Vaseljeni... za mene nikada neće biti dalje od jednog koraka, dok god budem živ. Ako sam upamtio kako da čujem muziku sfera i ponovo se slobodno prebacim. Ako mogu da povedem nekoga sa sobom. Ako sve to nije bio samo jednokratni dar koji sam izgubio, a da toga nisam bio ni svestan. Sada mi se čitavo telo trese. Govorim sebi da je u pitanju samo previše kafe i kažem hrapavo: "Aha, nema problema. Popričaću sa ocem Direom i Basinom dok se spremite."
<BR>&nbsp;&nbsp;&nbsp;&nbsp;&nbsp;Stari jezuit i mladi vojnik nalaze se na ivici malog kukuruzišta i prepiru se oko toga da li je sada pravo vreme za skidanje šaša. Čujem kako Pol Dire priznaje da je njegovo mišljenje o trenutnoj berbi u velikoj meri izazvano njegovom ljubavlju prema kuvanom kukuruzu. Osmehuju mi se dok prilazim. "Otac De Soja će ti praviti društvo?" pita Dire.
<BR>&nbsp;&nbsp;&nbsp;&nbsp;&nbsp;Klimam glavom.
<BR>&nbsp;&nbsp;&nbsp;&nbsp;&nbsp;"Molim te da preneseš moje najtoplije pozdrave Martinu Silenusu", kaže jezuit. "On i ja podelili smo izvesna zanimljiva iskustva izokola, pre mnogo vremena i svetova. Čuo sam za njegov takozvani Spev, ali priznajem da nikako ne mogu sebe da nateram da ga pročitam." Dire se ceri. "Koliko shvatam, zakoni Hegemonije o klevetničkim spisima odavno više ne važe."
<BR>&nbsp;&nbsp;&nbsp;&nbsp;&nbsp;"Mislim da se on borio da ostane ovako dugo u životu upravo da bi završio Spev", kažem tiho. "Sada to nikada neće moći."
<BR>&nbsp;&nbsp;&nbsp;&nbsp;&nbsp;Otac Dire uzdiše. "Nijedan životni vek nije dovoljno dug onima koji žele da stvaraju, Role. Ili onima koji naprosto žele da shvate sebe i svoj život. To je, možda, kletva ljudskog bivstva, ali takođe blagoslov."
<BR>&nbsp;&nbsp;&nbsp;&nbsp;&nbsp;"Kako to?" pitam, ali pre nego što Dire stigne da mi odgovori, otac De Soja i nekoliko seljana prilaze i nastaje živa rasprava, uz opraštanje i pozive da se vratim. Bacam pogled na crnu torbu za rame i vidim da ju je sveštenik ispunio i drugim stvarima, pored kanistera u kom je Anein pepeo.
<BR>&nbsp;&nbsp;&nbsp;&nbsp;&nbsp;"Nova mantija", kaže De Soja, videvši gde gledam, "Malo čistog veša. Čarape. Nekoliko bresaka. Moja Biblija, misal i osnovne stvari neophodne za misu. Nisam siguran kada ću se vratiti." Pokazuje na ostale koji se tiskaju. "Zaboravio sam kako se to tačno radi. Treba li nam više mesta?"
<BR>&nbsp;&nbsp;&nbsp;&nbsp;&nbsp;"Mislim da ne treba", kažem ja. "Vi i ja treba da smo u fizičkoj vezi, možda. Makar za prvi pokušaj." Okrećem se i rukujem sa Kijem i Direom. "Hvala vam", kažem.
<BR>&nbsp;&nbsp;&nbsp;&nbsp;&nbsp;Ki se ceri i odstupa kao da ću se uzdići na raketnim izduvnim gasovima, pa ne želi da ga opržim. Otac Dire mi poslednji put steže rame. "Mislim da ćemo se ponovo videti, Role Endimione", kaže. "Mada možda tek za oko dve godine."
<BR>&nbsp;&nbsp;&nbsp;&nbsp;&nbsp;Ne razumem. Upravo sam obećao da ću vratiti oca De Soju za nekoliko dana. Ali klimam glavom kao da shvatam, drugi put se rukujem sa sveštenikom i pomeram dalje od njegovog dodira.
<BR>&nbsp;&nbsp;&nbsp;&nbsp;&nbsp;"Hoćemo li se uhvatiti za ruke?" pita De Soja.
<BR>&nbsp;&nbsp;&nbsp;&nbsp;&nbsp;Spuštam šaku na rame niskog sveštenika baš kao što je Dire stegnuo moje sekundu ranije i proveravam da li mi je pisaljka sigurna o svom remenu. "Ovo bi trebalo da bude dovoljno", kažem.
<BR>&nbsp;&nbsp;&nbsp;&nbsp;&nbsp;"Homofobija?" pita De Soja sa kezom nestašnog dečaka.
<BR>&nbsp;&nbsp;&nbsp;&nbsp;&nbsp;"Nespremnost da izgledam glupo češće nego što moram", kažem ja i zatvaram oči, sasvim siguran da muzika sfera ovog puta neće biti tu, da sam potpuno zaboravio kako da načinim taj korak kroz Prazninu. Pa, pomišljam, ako već moram ovde da ostanem zauvek, bar su kafa i razgovor dobri.
<BR>&nbsp;&nbsp;&nbsp;&nbsp;&nbsp;Bela svetlost nas okružuje i guta.
</TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
