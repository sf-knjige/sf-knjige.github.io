<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Veliki inkvizitor je kasnio.
<BR>&nbsp;&nbsp;&nbsp;&nbsp;&nbsp;Vatikanska kontrola vazdušno-svemirskog saobraćaja trasirala je inkvizitorov EMV kroz inače zatvoren vazdušni prostor u blizini svemirske luke, zabranila sav vazdušni saobraćaj na istočnoj strani Vatikana i zadržala robotski teretni brod nosivosti trideset hiljada tona u orbitalnom završnom pristupu sve dok kola Velikog inkvizitora nisu preletela preko jugoistočnog ugla mape sletanja.
<BR>&nbsp;&nbsp;&nbsp;&nbsp;&nbsp;U naročito oklopljenom EMV-u, Veliki inkvizitor - Njegova Eminencija Džon Domeniko kardinal Mustafa - nije pogledao kroz prozore niti na video monitore da bi osmotrio ljupki prizor približavanja Vatikanu, zidova ružičastih na jutarnjem svetlu, ili užurbani autoput sa dvadeset traka ispod njih, po imenu Ponte Vitorio Emanuele, treperav poput suncem obasjane reke zbog sunčeve svetlosti na vetrobranima ili mehurima. Pažnja Velikog inkvizitora bila je usmerena isključivo na ažurirani izveštaj obaveštajne službe koji mu je prolazio ekranom komloga.
<BR>&nbsp;&nbsp;&nbsp;&nbsp;&nbsp;Kada je prošao i poslednji pasus, upamćen i izbrisan u zaborav, Veliki inkvizitor reče svom ađutantu, ocu Farelu: "I više nije bilo sastanaka sa Merkantilusom?"
<BR>&nbsp;&nbsp;&nbsp;&nbsp;&nbsp;Otac Farel, mršavi muškarac ravnih, sivih očiju, nikada se nije osmehivao, ali trzaj mišića na njegovom obrazu kardinalu je izgledao kao simulacija humora. "Ne."
<BR>&nbsp;&nbsp;&nbsp;&nbsp;&nbsp;"Siguran si?"
<BR>&nbsp;&nbsp;&nbsp;&nbsp;&nbsp;"Potpuno."
<BR>&nbsp;&nbsp;&nbsp;&nbsp;&nbsp;Veliki inkvizitor nasloni se na jastuke EMV-a i dopusti sebi kratak osmeh. Merkantilus je samo jednom, rano, katastrofalno pokušao da pristupi jednom od kandidata za papu - sondirajući Lurdusamija - a inkvizitor je saslušao kompletan snimak tog sastanka. Kardinal sebi dozvoli još par sekundi osmeha. Lurdusami je bio u pravu kada je mislio da je njegova sala za sastanke otporna na prisluškivanje - potpuno otporna na uređaje, mikrofone, žice i emitovanje. Svaka sprava za snimanje u toj prostoriji - čak i ona usađena u nekog od učesnika - bila bi otkrivena i pokrivena. Svaki pokušaj emitovanja uskog snopa bio bi otkriven i blokiran. To što je došao do kompletnog vizuelnog i zvučnog snimka sastanka, predstavljalo je jedan od najvećih uspeha Velikog inkvizitora.
<BR>&nbsp;&nbsp;&nbsp;&nbsp;&nbsp;Monsinjor Lukas Odi otišao je u Vatikansku bolnicu na rutinsku zamenu očiju, ušiju i srca pre dve lokalne godine. Hirurgu se obratio otac Farel, i činilo se da je čitava težina Svete Kancelarije spremna da se sruči na vrat jadnog medicinara ukoliko ne bude ugradio izvesne najsavremenije sprave u monsinjorovo telo. Hirurg je to uradio i, nedugo zatim, umro pravom smrću - bez mogućnosti vaskrsenja - u saobraćajnoj nesreći daleko iznad Velikog severnog plićaka.
<BR>&nbsp;&nbsp;&nbsp;&nbsp;&nbsp;Monsinjor Lukas Odi nije imao elektronske ili mehaničke prisluškivače u svom sistemu, ali njegov optički nerv bio je spojen sa sedam potpuno bioloških nanosnimača. Četiri zvučna nanosnimača bila su mu priključena na slušni nervni sistem. Ovi biosnimači nisu emitovali u telu, već su skladištili podatke u hemijskom obliku i fizički ih prenosili kroz krvotok do predajnika - takođe potpuno organskog - smeštenog u levu pretkomoru monsinjora Odija. Deset minuta pošto je Odi napustio obezbeđeni deo kancelarije kardinala Lurdusamija, predajnik je emitovao sabijeni snimak sastanka jednom od obližnjih relejnih primopredajnika Velikog inkvizitora. To nije bilo prisluškivanje u stvarnom vremenu iz Lurdusamijevih prostorija otpornih na prisluškivače - a ta činjenica i dalje je zabrinjavala kardinala Mustafu - ali bilo je blisko tome onoliko koliko je savremena tehnologija uhođenja bila u stanju da omogući.
<BR>&nbsp;&nbsp;&nbsp;&nbsp;&nbsp;"Isozaki se plaši", reče otac Farel. "On misli..."
<BR>&nbsp;&nbsp;&nbsp;&nbsp;&nbsp;Veliki Inkvizitor podiže jedan prst. Farel zaćuta usred rečenice. "Ne možeš da znaš da li se plaši", reče kardinal. "Ne znaš šta on misli. Možeš samo da znaš šta govori i čini, pa da iz toga izvodiš njegove misli i reakcije. Nikada ne donosi pretpostavke o neprijateljima, Martine, ako nemaš čime da ih podupreš. To može da bude kobno samopovlađivanje."
<BR>&nbsp;&nbsp;&nbsp;&nbsp;&nbsp;Otac Farel pognu glavu u saglasnosti i potčinjavanju.
<BR>&nbsp;&nbsp;&nbsp;&nbsp;&nbsp;EMV se spusti na mesto za sletanje na vrhu Kaštela Sant' Anđelo. Veliki inkvizitor izišao je iz kabine i krenuo niz rampu tako brzo da je Farel morao da potrči kako bi pristigao gospodara. Komandosi obezbeđenja, odeveni u crvenu oklopnu tkaninu Svete Kancelarije, krenuše kao pratnja ispred i iza njih, ali Veliki inkvizitor mahnu im da se udalje. Želeo je da završi ovaj razgovor sa ocem Farelom. On dodirnu levu mišicu svog ađutanta - ne u gestu privrženosti, već da bi zatvorio kola za provođenje kroz kosti i tako omogućio podzvučnu komunikaciju - i reče: "Isozaki i vođe Merkantilusa nisu uplašeni. Da je Lurdusami želeo njihovo pročišćenje, sada bi već bili mrtvi. Isozaki je morao da prenese svoju poruku podrške kardinalu i to je učinio. Uplašena je vojska Paksa."
<BR>&nbsp;&nbsp;&nbsp;&nbsp;&nbsp;Farel se namršti i nečujno reče kroz koštana kola: "Vojska? Ali ona još nije odigrala svoju kartu. Nije učinila ništa nelojalno."
<BR>&nbsp;&nbsp;&nbsp;&nbsp;&nbsp;"Baš tako", reče Veliki inkvizitor. "Merkantilus je odigrao potez i zna da će se Lurdusami okrenuti njima kada dođe vreme. Flota Paksa i ostali već su godinama prestravljeni mogućnošću da odaberu pogrešnog. Sada su prestravljeni zato što misle da su predugo čekali."
<BR>&nbsp;&nbsp;&nbsp;&nbsp;&nbsp;Farel klimnu glavom. Spustili su se kroz cev za slobodan pad duboko u kamenu utrobu Kaštela Sant' Anđelo i sada su išli kraj naoružanih stražara i kroz smrtonosna polja sila tamnim hodnikom. Pred neobeleženim vratima, dva komandosa u crvenoj odeći stadoše mirno, podigavši energetske puške.
<BR>&nbsp;&nbsp;&nbsp;&nbsp;&nbsp;"Ostavite nas", reče Veliki inkvizitor i dodirnu dlanom pločicu za identifikaciju na vratima. Čelična ploča kliznu i nestade sa vidika.
<BR>&nbsp;&nbsp;&nbsp;&nbsp;&nbsp;Hodnik je bio sav u kamenu i senkama. U prostoriji, sve je bilo u jarkom svetlu, instrumentima i sterilnim površinama. Tehničari digoše pogled kada su Veliki inkvizitor i Farel ušli. Jedan zid prostorije zauzimala su četvrtasta vrata koja su najviše podsećala na redove ladica za ljude u nekoj drevnoj mrtvačnici. Jedna od tih vrata bila su otvorena i nagi muškarac ležao je na kolicima koja su bila izvučena iz ladice za čuvanje na hladnom.
<BR>&nbsp;&nbsp;&nbsp;&nbsp;&nbsp;Veliki inkvizitor i Farel stadoše sa obe strane kolica.
<BR>&nbsp;&nbsp;&nbsp;&nbsp;&nbsp;"Dobro se vraća u život", reče tehničar koji je stajao kraj konzole. "Držimo ga neposredno ispod površine. Možemo da ga dignemo za samo par sekundi."
<BR>&nbsp;&nbsp;&nbsp;&nbsp;&nbsp;Otac Farel reče: "Koliko je trajao njegov poslednji hladni san?"
<BR>&nbsp;&nbsp;&nbsp;&nbsp;&nbsp;"Šesnaest lokalnih meseci", reče tehničar. "Trinaest i po standardnih."
<BR>&nbsp;&nbsp;&nbsp;&nbsp;&nbsp;"Probudite ga", reče Veliki Inkvizitor.
<BR>&nbsp;&nbsp;&nbsp;&nbsp;&nbsp;Očni kapci muškarca zadrhtaše posle samo nekoliko sekundi. Bio je to nizak čovek, mišićav i nabijen, a na telu nije imao ni tragova niti modrica. Ručni zglobovi i gležnjevi bili su mu vezani lepljivom trakom. Moždani priključak bio mu je usađen odmah iza levog uha i gotovo nevidljiv snop mikrovlakana pružao se odatle do konzole.
<BR>&nbsp;&nbsp;&nbsp;&nbsp;&nbsp;Čovek na kolicima zastenja.
<BR>&nbsp;&nbsp;&nbsp;&nbsp;&nbsp;"Kaplare Basin Ki", reče Veliki Inkvizitor. "Da li me čuješ?"
<BR>&nbsp;&nbsp;&nbsp;&nbsp;&nbsp;Kaplar Ki oglasi se nerazgovetnim zvukom.
<BR>&nbsp;&nbsp;&nbsp;&nbsp;&nbsp;Veliki Inkvizitor klimnu glavom kao da je zadovoljan. "Kaplare Ki", reče on prijatnim, konverzacijskim tonom, "da nastavimo tamo gde smo stali?"
<BR>&nbsp;&nbsp;&nbsp;&nbsp;&nbsp;"Koliko..." promumla Ki između suvih, odrvenelih usana. "Koliko sam bio..."
<BR>&nbsp;&nbsp;&nbsp;&nbsp;&nbsp;Otac Farel je prišao tehničarevoj konzoli. Sada klimnu glavom Velikom inkvizitoru.
<BR>&nbsp;&nbsp;&nbsp;&nbsp;&nbsp;Prenebregavši kaplarevo pitanje, Džon Domeniko kardinal Mustafa reče tiho: "Zašto ste ti i otac kapetan De Soja pustili devojčicu da ode?"
<BR>&nbsp;&nbsp;&nbsp;&nbsp;&nbsp;Kaplar Ki otvori oči, trepćući kao da oseća bol od svetlosti, pa ih ponovo zatvori. Nije progovorio.
<BR>&nbsp;&nbsp;&nbsp;&nbsp;&nbsp;Veliki inkvizitor klimnu glavom svom ađutantu. Ruka oca Farela pređe preko ikona na disključu konzole, ne aktivirajući još nijednu od njih.
<BR>&nbsp;&nbsp;&nbsp;&nbsp;&nbsp;"Ponavljam", reče Veliki inkvizitor. "Zašto ste ti i De Soja dozvolili devojčici i njenim kriminalnim saveznicima da pobegnu na Božjem Gaju? Za koga ste radili? Šta vas je motivisalo?"
<BR>&nbsp;&nbsp;&nbsp;&nbsp;&nbsp;Kaplar Ki ležao je na leđima, stisnutih pesnica i čvrsto zatvorenih očiju. Nije odgovorio.
<BR>&nbsp;&nbsp;&nbsp;&nbsp;&nbsp;Veliki inkvizitor jedva primetno nagnu glavu ulevo i otac Farel pomeri dva prsta iznad jedne od ikona na konzoli. Ikone su bile za neupućeno oko apstraktne poput hijeroglifa, ali Farel ih je dobro poznavao. Ona koju je odabrao mogla je da se prevede kao smrvljeni testisi.
<BR>&nbsp;&nbsp;&nbsp;&nbsp;&nbsp;Na kolicima, Kaplar Ki uzdahnu i otvori usta da vrisne, ali nervni inhibitori blokirali su tu reakciju. Vilice niskog muškarca otvoriše se širom i otac Farel začu istezanje mišića i tetiva.
<BR>&nbsp;&nbsp;&nbsp;&nbsp;&nbsp;Veliki inkvizitor klimnu glavom i Farel skloni prste iz zone aktiviranja iznad ikone. Čitavo telo kaplara Kija zgrči se na kolicima, dok su mu se mišići trbuha nabirali od napetosti.
<BR>&nbsp;&nbsp;&nbsp;&nbsp;&nbsp;"To je samo virtuelni bol, kaplare Ki", šapnu Veliki inkvizitor. "Nervna opsena. Telo ti je nedirnuto."
<BR>&nbsp;&nbsp;&nbsp;&nbsp;&nbsp;Na ploči, Ki se upinjao da digne glavu i pogleda svoje telo, ali lepljiva traka zadržala mu je glavu na mestu.
<BR>&nbsp;&nbsp;&nbsp;&nbsp;&nbsp;"Ili možda i nije", nastavi kardinal. "Možda smo ovaj put pribegli starijem, manje prefinjenom načinu." On kroči bliže kolicima, tako da čovek može da mu vidi lice. "Ponovo... zašto ste ti i otac kapetan De Soja pustili devojčicu da ode na Božjem Gaju? Zašto ste napali člana sopstvene posade, Radamant Nemes?"
<BR>&nbsp;&nbsp;&nbsp;&nbsp;&nbsp;Usta kaplara Kija grčila su se sve dok nisu otkrila zube. "J... j... jebi se", izusti on, vilica stegnutih od drhtanja koje ga je lomilo.
<BR>&nbsp;&nbsp;&nbsp;&nbsp;&nbsp;"Naravno", reče Veliki inkvizitor i klimnu glavom Ocu Farelu.
<BR>&nbsp;&nbsp;&nbsp;&nbsp;&nbsp;Ovaj put, ikona koju je Farel aktivirao mogla se prevesti kao vrela žica iza desnog oka.
<BR>&nbsp;&nbsp;&nbsp;&nbsp;&nbsp;Kaplar Ki otvori usta u nemom kriku.
<BR>&nbsp;&nbsp;&nbsp;&nbsp;&nbsp;"Ponovo", reče Veliki inkvizitor tiho. "Reci nam."
<BR>&nbsp;&nbsp;&nbsp;&nbsp;&nbsp;"Izvinite, Vaša Eminencijo", reče Otac Farel koji je pogledao na svoj komlog, "ali za četrdeset pet minuta počinje Saborna misa."
<BR>&nbsp;&nbsp;&nbsp;&nbsp;&nbsp;Veliki Inkvizitor odmahnu. "Imamo vremena, Martine. Imamo vremena." On dodirnu nadlakticu kaplara Kija. "Reci nam tih nekoliko činjenica, kaplare, i bićeš okupan, odeven i pušten. Zgrešio si protiv svoje Crkve i svog Gospoda ovom izdajom, ali suština Crkve je u praštanju. Objasni svoje izdajstvo i sve će ti biti oprošteno."
<BR>&nbsp;&nbsp;&nbsp;&nbsp;&nbsp;Zapanjujuće, dok su mu se mišići još mreškali u šoku, kaplar Ki se nasmeja. "Jebi se", reče. "Već si me naterao da ti kažem sve što znam pod dejstvom istinozbora. Znaš zašto smo ubili tu kučku i pustili dete. I nikada me nećeš osloboditi. Jebi se."
<BR>&nbsp;&nbsp;&nbsp;&nbsp;&nbsp;Veliki Inkvizitor slegnu ramenima i odstupi. Bacivši pogled na sopstveni zlatni komlog, reče tiho: "Imamo vremena. Mnogo vremena." Klimnu glavom ocu Farelu.
<BR>&nbsp;&nbsp;&nbsp;&nbsp;&nbsp;Ikona koja je izgledala kao dupla zagrada na konzoli za virtuelni bol značila je široko i usijano sečivo niz jednjak. Gracioznim pokretom prstiju, otac Farel je aktivira.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Otac kapetan Federiko de Soja vraćen je u život na Pacemu i proveo je dve nedelje kao de fakto zatvorenik u Vatikanskom domu Hristovih Legionara. Dom je bio udoban i miran. Niski, debeljuškasti kapelan za vaskrsavanje koji se brinuo za njegove potrebe - otac Bađo - bio je ljubazan i povučen kao i uvek. De Soja je mrzeo i to mesto i tog sveštenika.
<BR>&nbsp;&nbsp;&nbsp;&nbsp;&nbsp;Niko nije rekao ocu kapetanu De Soji da ne sme da napušta dom Legionara, ali stavljeno mu je do znanja da treba tu da ostane dok ga ne pozovu. Posle nedelje provedene u prikupljanju snage i orijentacije po vaskrsavanju, pozvan je u štab Flote Paksa, gde se sreo sa admiralom Vu i njenim šefom, admiralom Marusinom.
<BR>&nbsp;&nbsp;&nbsp;&nbsp;&nbsp;Otac kapetan De Soja malo je učinio tokom tog sastanka, osim što je salutirao, stao na mestu voljno i saslušao. Admiral Marusin objasnio je da je razmatranje vojnog suđenja ocu kapetanu De Soji od pre četiri godine pokazalo nekoliko nepravilnosti i nedoslednosti na strani tužioca. Dalje razmatranje te situacije jemčilo je donošenje suprotne odluke veća vojnog suda. Otac kapetan De Soja smesta je trebalo da bude vraćen u raniji čin kapetana Flote Paksa. Sve je bilo pripremljeno da mu se nađe brod za borbenu dužnost.
<BR>&nbsp;&nbsp;&nbsp;&nbsp;&nbsp;"Vaš stari bakljobrod Baltazar godinama je prizemljen", rekao je admiral Marusin. "Kompletno ponovno opremanje - dovođenje do standarda brodova za pratnju klase arhanđeo. Vaš zamenik, majka kapetan Stoun, odlično je obavila posao zapovednika."
<BR>&nbsp;&nbsp;&nbsp;&nbsp;&nbsp;"Da, ser", reče De Soja. "Stoun je bila izvrstan izvršni oficir. Siguran sam da je bila i dobar zapovednik."
<BR>&nbsp;&nbsp;&nbsp;&nbsp;&nbsp;Admiral Marusin odsutno klimnu glavom dok je prebirao po listovima veluma u svojoj beležnici. "Da, da", reče on. "U stvari, toliko je bila dobra da smo je preporučili da bude zapovednik jednog od novih arhanđela planetne klase. I za vas imamo u vidu jedan arhanđel, oče kapetane.
<BR>&nbsp;&nbsp;&nbsp;&nbsp;&nbsp;De Soja trepnu i pokuša da ne reaguje. "Rafaela, ser?"
<BR>&nbsp;&nbsp;&nbsp;&nbsp;&nbsp;Admiral diže pogled, sa blagim osmehom na potamnelom i izboranom licu. "Da, Rafaela, ali ne onog kojim ste ranije komandovali. Taj prototip poslali smo na kurirsku dužnost i preimenovali ga. Novi arhanđeo Rafael je... pa, čuli ste za arhanđele planetne klase, oče kapetane?"
<BR>&nbsp;&nbsp;&nbsp;&nbsp;&nbsp;"Ne, ser. Ne, zaista." Čuo je glasine na svom pustinjskom svetu kada su kopači boksita glasno razgovarali u jedinoj kantini u gradu.
<BR>&nbsp;&nbsp;&nbsp;&nbsp;&nbsp;"Četiri standardne godine", promrmlja admiral, zavrtevši glavom. Bela kosa bila mu je začešljana iza ušiju. "Admirale, upoznajte Federika sa promenama."
<BR>&nbsp;&nbsp;&nbsp;&nbsp;&nbsp;Marget Vu klimnu glavom i dodirnu disključ na standardnoj taktičkoj konzoli ugrađenoj u zid admirala Marusina. Holo zvezdanog broda iskrsnu između nje i De Soje. Otac-kapetan smesta vide da je ovaj brod veći, duguljastiji, prefinjeniji i smrtonosniji od njegovog starog Rafaela.
<BR>&nbsp;&nbsp;&nbsp;&nbsp;&nbsp;"Njegova Svetost zatražio je od svakog industrijskog sveta Paksa da sagradi - ili bar da finansira - po jednu ovu borbenu krstaricu planetne klase arhanđeo, oče kapetane", reče amiral Vu informativnim glasom. "U protekle četiri godine, dvadeset jedna je dovršena i ušla je u aktivnu službu. Još šezdeset se približava dovršetku." Holo poče da rotira i da se uvećava da bi najednom bio prikazan presek glavne palube. Bilo je to kao da je neki laserski zrak presekao brod napola.
<BR>&nbsp;&nbsp;&nbsp;&nbsp;&nbsp;"Kao što vidite", nastavi Vu, "delovi za boravak, komandne palube i K-tri taktički centri mnogo su prostraniji nego na prethodnom Rafaelu... prostraniji čak nego na vašem starom bakljobrodu. Veličina pogona - kako tajnog trenutnog C-plus Gideonovog pogona, tako i sistemske fuzione jedinice - smanjena je za trećinu dok su oni istovremeno dobili u delotvornosti i lakoći održavanja. Novi Rafael nosi tri atmosferska padobroda i izviđača velike brzine. Tu su automatizovane komore za vaskrsavanje koje mogu opslužiti posadu od dvadeset osam članova i do dvadeset dva marinca ili putnika."
<BR>&nbsp;&nbsp;&nbsp;&nbsp;&nbsp;"Odbrana?" upita otac kapetan De Soja, i dalje u stavu na mestu voljno, ruku stisnutih na leđima.
<BR>&nbsp;&nbsp;&nbsp;&nbsp;&nbsp;"Zaštitna polja klase deset", reče Vu odrešito. "Najnovija tehnologija prikradanja. ECM klase omega i sposobnost ometanja. Kao i uobičajeni asortiman bliskih hiperkinetičkih i energetskih sredstava za odbranu."
<BR>&nbsp;&nbsp;&nbsp;&nbsp;&nbsp;"Mogućnosti za napad?" upita De Soja. To je mogao da razabere po otvorima i opremi vidljivoj na holou, ali želeo je da čuje.
<BR>&nbsp;&nbsp;&nbsp;&nbsp;&nbsp;Admiral Marusin odgovori ponosno, kao da se hvali novim unučetom. "Čitavih devet metara", reče on. "CPB-i, naravno, ali napaja ih jezgro pogona za C-plus umesto fuzionog pogona. Tope bilo šta na udaljenosti od pola AJ. Novi Hokingovi hiperkinetički projektili - minijaturizovani - oko polovine u masi i veličini u odnosu na one koje ste vi nosili na Baltazaru. Igle plazme sa gotovo dvostrukim dometom u odnosu na bojeve glave od pre pet godina. Zraci smrti..."
<BR>&nbsp;&nbsp;&nbsp;&nbsp;&nbsp;Otac kapetan De Soja pokuša da ne reaguje. Zraci smrti bili su zabranjeni u Floti Paksa.
<BR>&nbsp;&nbsp;&nbsp;&nbsp;&nbsp;Marusin vide nešto na licu drugog muškarca. "Stvari su se izmenile, Federiko. Ova borba se bliži kraju. Proterani se množe kao voćne mušice tamo napolju, u mraku, i ako ih ne budemo zaustavili, za godinu ili dve spržiće Pacem."
<BR>&nbsp;&nbsp;&nbsp;&nbsp;&nbsp;Otac kapetan De Soja klimnu glavom. "Da li bi vam smetalo ako bih upitao koji je svet platio za izgradnju ovog novog Rafaela, ser?"
<BR>&nbsp;&nbsp;&nbsp;&nbsp;&nbsp;Marusin se osmehnu i mahnu prema holou. Korito broda kao da je jurnulo prema De Soji prilikom uvećanja. Pogled je prošao kroz oplatu i završio na taktičkom mostu, pomerivši se do ruba središnje taktičke holojame sve dok otac-kapetan nije uspeo da razabere malu bronzanu ploču sa imenom - H.H.S. RAFAEL - a ispod toga, manjim slovima: IZGRAĐEN I PLAĆEN SREDSTVIMA LJUDI RAJSKE KAPIJE ZA ODBRANU ČITAVOG ČOVEČANSTVA.
<BR>&nbsp;&nbsp;&nbsp;&nbsp;&nbsp;"Zbog čega se osmehujete, oče kapetane?" upita admiral Marusin.
<BR>&nbsp;&nbsp;&nbsp;&nbsp;&nbsp;"Pa, ser, jednostavno... pa, ja sam bio na Rajskoj Kapiji, ser. To je, naravno, bilo pre više od četiri standardne godine, ali planeta je bila prazna izuzev desetak kopača i garnizona Paksa na orbiti. Tamo nije bilo prave populacije još od invazije Proteranih, pre trista godina, ser. Naprosto ne mogu da zamislim da je taj svet finansirao jedan od ovih brodova. Čini mi se da bi za plaćanje jednog jedinog arhanđela bio potreban nacionalni bruto proizvod društva poput Renesanse Vektor."
<BR>&nbsp;&nbsp;&nbsp;&nbsp;&nbsp;Marusinov osmeh nije nestao. "Baš tako, oče kapetane. Rajska Kapija je paklena rupa - otrovna atmosfera, kisela kiša, beskrajno blato i sumporne ravnice - i nikada se nije oporavila od napada Proteranih. Ali Njegova Svetost je smatrao da bi pod vođstvom Paksa taj svet mogao bolje biti privatizovan. Ta planeta i dalje sadrži pravo bogatstvo u teškim metalima i hemikalijama. Pa smo je prodali."
<BR>&nbsp;&nbsp;&nbsp;&nbsp;&nbsp;Ovaj put De Soja trepnu. "Prodali, ser? Čitav jedan svet?"
<BR>&nbsp;&nbsp;&nbsp;&nbsp;&nbsp;Dok se Marusin otvoreno kezio, admiral Vu reče: "Kupac je bio Opus Dei, oče kapetane."
<BR>&nbsp;&nbsp;&nbsp;&nbsp;&nbsp;De Soja nije progovorio, ali isto tako nije pokazao ni da shvata.
<BR>&nbsp;&nbsp;&nbsp;&nbsp;&nbsp;"'Božje delo' nekada je bila mala verska organizacija", reče Vu. "Stara je... ah, mislim... oko hiljadu dvesta godina. Osnovana je 1920. U proteklih nekoliko godina, postala je ne samo veliki saveznik Svete Stolice, već i dostojan takmac Paks Merkantilusa."
<BR>&nbsp;&nbsp;&nbsp;&nbsp;&nbsp;"Ah, da", reče otac kapetan De Soja. Mogao je da zamisli da Merkantilus kupuje čitave svetove, ali nije mogao da zamisli da bi ta trgovinska grupacija dozvolila nekom suparniku da stekne toliku moć u tih nekoliko godina koliko on nije pratio vesti iz Paksa. Nije bilo važno. On se okrenu admiralu Marusinu. "I poslednje pitanje, ser."
<BR>&nbsp;&nbsp;&nbsp;&nbsp;&nbsp;Admiral baci pogled na hronometar komloga i kratko klimnu glavom.
<BR>&nbsp;&nbsp;&nbsp;&nbsp;&nbsp;"Četiri godine nisam bio u službi u Floti", reče De Soja tiho. "Nisam nosio uniformu niti dobijao ažurirane tehničke podatke za sve to vreme. Svet na kome sam služio kao sveštenik bio je toliko daleko od glavnine da sam isto tako mogao sve vreme da provedem u kriogenskoj fugi. Kako uopšte, ser, mogu da preuzmem komandu nad zvezdanim brodom klase arhanđeo nove generacije?"
<BR>&nbsp;&nbsp;&nbsp;&nbsp;&nbsp;Marusin se namršti. "Upoznaćemo vas sa onim što ste propustili, oče kapetane. Flota Paksa zna šta radi. Zar vi odbijate ovo postavljenje?"
<BR>&nbsp;&nbsp;&nbsp;&nbsp;&nbsp;Otac kapetan De Soja vidno je oklevao jedan sekund. "Ne, ser", reče on. "Cenim poverenje koje vi i Flota Paksa pokazujete prema meni. Uradiću sve što mogu, admirale." De Soja je dvaput bio obučavan disciplini - jednom kao sveštenik i jezuit, zatim ponovo kao oficir u floti Njegove Svetosti.
<BR>&nbsp;&nbsp;&nbsp;&nbsp;&nbsp;Marusinovo kameno lice omekša. "Naravno da hoćete, Federiko. Drago nam je što ste ponovo sa nama. Voleli bismo da ostanete ovde, u domu Legionara na Pacemu, dok ne budemo spremni da vas pošaljemo na vaš brod, ako vama to odgovara."
<BR>&nbsp;&nbsp;&nbsp;&nbsp;&nbsp;Prokletstvo, pomisli De Soja. I dalje zatvorenik sa ovim prokletim Legionarima. On reče: "Naravno, ser. Ovo je prijatno mesto."
<BR>&nbsp;&nbsp;&nbsp;&nbsp;&nbsp;Marusin ponovo baci pogled na komlog. Razgovor je očito bio završen. "Imate li koji zahtev pre nego što postavljenje postane zvanično, oče kapetane?"
<BR>&nbsp;&nbsp;&nbsp;&nbsp;&nbsp;De Soja je ponovo oklevao. Znao je da će postavljanje zahteva biti nepristojno. Ipak progovori. "Da, ser... jedan. Na starom Rafaelu sa mnom su služila tri čoveka. Komandosi švajcarske garde koje sam poveo sa Hiperiona... Strelac Retig, koji je umro, ser... ali narednik Gregorijus i kaplar Ki bili su sa mnom sve do kraja, pa se pitam..."
<BR>&nbsp;&nbsp;&nbsp;&nbsp;&nbsp;Marusin nestrpljivo klimnu glavom. "Želite ih sa sobom na novom Rafaelu. Zvuči razumno. Ja sam imao kuvara koga sam vukao sa broda na brod... jadnik je poginuo za vreme kampanje 'Drugi Džak Uglja'. Ne znam za te ljude..." Admiral pogleda Marget Vu.
<BR>&nbsp;&nbsp;&nbsp;&nbsp;&nbsp;"Velikim slučajem", reče admiral Vu, "naišla sam na njihove dosjee dok sam pregledala papire za vaše ponovno postavljenje, oče kapetane. Narednik Gregorijus trenutno služi u Teritorijama Prstena. Sigurna sam da možemo da ga prekomandujemo. Što se tiče kaplara Kija, plašim se..."
<BR>&nbsp;&nbsp;&nbsp;&nbsp;&nbsp;Mišići De Sojinog stomaka stegnuše se. Ki je bio sa njim na orbiti oko Božjeg Gaja - Gregorijus je bio vraćen u komoru posle neuspešnog vaskrsavanja - i on je živahnog, niskog kaplara poslednji put video posle njihovog povratka u svemir Pacema, gde su ih vojni policajci razdvojili u zasebne ćelije posle hapšenja. De Soja se rukovao sa kaplarom uz uveravanje da će se ponovo videti.
<BR>&nbsp;&nbsp;&nbsp;&nbsp;&nbsp;"Plašim se da je kaplar Ki umro pre dve standardne godine", dovrši Vu. "Ubijen je za vreme napada Proteranih u sazvežđu Strelca. Koliko sam shvatila, odlikovan je Srebrnom zvezdom Svetog Mihajla... posthumno, naravno."
<BR>&nbsp;&nbsp;&nbsp;&nbsp;&nbsp;De Soja kruto klimnu glavom. "Hvala vam", reče.
<BR>&nbsp;&nbsp;&nbsp;&nbsp;&nbsp;Admiral Marusin uputi mu očinski osmeh političara i pruži ruku De Soji preko stola. "Srećno, Federiko. Zaprži im čorbu sa Rafaela."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Štab Paks Merkantilusa nije bio na samom Pacemu, već se nalazio - kako dolikuje - na Trojanskoj tački L5 koja se vukla za planetom na nekih šezdeset orbitalnih stepeni. Između vatikanskog sveta i ogormnog, šupljeg Torus Merkantilusa - ugljenično-ugljenične krofne debele 270 metara, široke čitav klik, prečnika 26 kilometara, unutrašnjosti premrežene paučinastim dokovima, komunikacionim antenama i utovarnim rampama - plutala je polovina ukupne vatrene moći Flote Paksa stacionirane na orbiti. Kenzo Isozaki jednom je izračunao da bi pokušaj puča izazvan sa Torus Merkantilusa trajao 12,06 nanosekundi pre nego što bi ovaj bio pretvoren u paru.
<BR>&nbsp;&nbsp;&nbsp;&nbsp;&nbsp;Isozakijeva kancelarija bila je prozirni mehur na cvetnoj stabljici od zališčastog ugljenika nekih četiri stotine metara iznad spoljnjeg ruba torusa. Zaobljena koža-oplata mehura mogla se zatamniti ili ostaviti providna u skladu sa hirom vrhovnog izvršnog funkcionera u njemu. Danas je mehur bio providan izuzev dela polarizovanog tako da ublaži sjaj žutog sunca Pacema. Svemir je trenutno izgledao crn, ali pri rotiranju torusa mehur bi zašao u senku prstena i Isozaki bi mogao da digne pogled i vidi kako se zvezde smesta pojavljuju kao da je teška crna zavesa pomerena u stranu da bi otkrila hiljade blistavih sveća koje nisu treperile. Ili bezbroj logorskih vatri mojih neprijatelja, pomisli Isozaki kada je nastupila tama dvadeseti put ovog radnog dana.
<BR>&nbsp;&nbsp;&nbsp;&nbsp;&nbsp;Sa potpuno providnim zidovima, njegova ovalna kancelarija sa skromnim stolom, stolicama i mekim osvetljenjem kao da se pretvarala u tepihom postavljenu platformu koja stoji sama u neizmernom prostoru, sa pojedinim zvezdama koje blistaju u potezu Mlečnog puta i obasjavaju unutrašnjost. Ali vrhovnog izvršnog funkcionera Merkantilusa nije ovaj poznati prizor naterao da digne pogled: usred zvezdanog polja mogla su se razabrati tri fuziona repa tegljača koji su se približavali, nalik na mrlje u astronomskom holou. Isozaki je toliko bio vičan merenju udaljenosti i delta-v po fuzionim repovima da je na prvi pogled mogao da odredi koliko će trebati ovim tegljačima da pristanu... pa čak i koji su brodovi u pitanju. P.M. Moldahar Ivršilac napunjen je gorivom kada je prošao tik uz gasnog džina u sistemu Epsilon Eridani i plamteo je crvenije nego inače. Zapovednica na H.H.M.S. Ema Konstant žurila je kao i uvek da dovuče do torusa svoj tovar koji se sastojao od reakcionih metala sa Pegaza 51 i usporavala je dobrih petnaest posto iznad preporuka Merkantilusa. Konačno, najmanja mrlja mogla je da bude jedino H.M.S.S. Elemosineria Apostolica, na samom početku usporavanja iz tačke C-plus translacije iz sistema Renesanse: Isozakiju je bio dovoljan jedan pogled da bi to znao, baš kao što je poznavao i ostalih tristotinak tačaka translacije koje su se mogle videti na ovom delu neba sistema Pacema.
<BR>&nbsp;&nbsp;&nbsp;&nbsp;&nbsp;Cev lifta izdiže se iz poda i pretvori se u providni cilindar, tako da je njen putnik bio obasjan svetlošću zvezda. Isozaki je znao da je cilindar providan samo spolja: unutra, putnik je stajao u ogledalima prekrivenom enterijeru i nije video ništa od funkcionerove kancelarije, zureći u sopstveni odraz sve dok Isozaki ne bi omogućio otvaranje vrata.
<BR>&nbsp;&nbsp;&nbsp;&nbsp;&nbsp;Ana Peli Konjani bila je jedina osoba u cevi. Isozaki klimnu glavom i njegova lična AI zarotira vrata kocke tako da se otvore. Njegova koleginica i štićenica nije čak ni podigla pogled prema pokretnom zvezdanom polju dok je išla po tepihu prema njemu. "Dobar dan, Kenzo-san."
<BR>&nbsp;&nbsp;&nbsp;&nbsp;&nbsp;"Dobar dan, Ana." On mahnu prema najudobnijoj stolici, ali Konjani odmahnu glavom i ostade da stoji. Nikada nije sedala u Isozakijevoj kancelariji. Isozaki nikada nije prestao da je nudi.
<BR>&nbsp;&nbsp;&nbsp;&nbsp;&nbsp;"Saborna misa samo što nije gotova", reče Konjani.
<BR>&nbsp;&nbsp;&nbsp;&nbsp;&nbsp;Isozaki klimnu glavom. U tom trenu njegova kancelarijska AI zamrači zidove mehura i poče sa projekcijom prenosa preko vatikanskog uskog snopa.
<BR>&nbsp;&nbsp;&nbsp;&nbsp;&nbsp;Bazilika Svetog Petra bila je tog jutra okupana skerletnom i ljubičastom, crnom i belom bojom, dok su se osamdeset tri kardinala koji će ubrzo biti zaključani u Konklavi klanjali, molili, saginjali glave, klečali, ustajali i pevali. Iza ove terne, ili krda teorijski mogućih kandidata za papsko zvanje, nalazile su se stotine biskupa i nadbiskupa, đakona i članova Kurije, vojnih zvaničnika Paksa i civilnih Paksovih službenika, Paksovih planetnih guvernera i visokih odabranih zvaničnika koji su se zadesili na Pacemu u vreme papine smrti i koji su bili u okviru tronedeljnog vremenskog duga, delegata dominikanaca, jezuita, benediktinaca, Hristovih legionara marijaista, Salesijanaca i jednog jedinog delegata koji je zastupao nekoliko preostalih franjevaca. Najzad, tu su bili i 'cenjeni gosti' u zadnjim redovima - počasni delegati iz Paks Merkantilusa, Opus Dei, Instituto per Opere di Religione (takođe poznatog pod nazivom Vatikanska banka), delegati iz Prefetture, administrativnih službi Vatikana, iz Servizio Assistenziale del Santo Padre (pomoćne službe Svetog Oca), iz ABSS-a (Administracije Baštine Svete Stolice), kao i Apostolske komore kardinala Kamerlenga. Takođe u zadnjim klupama bili su počasni gosti sa Pontifeksove akademije nauka, iz papske komisije za međunarodni mir i pravo, mnogih papskih akademija poput Crkvene Pontifeksove akademije i drugih kvaziteoloških organizacija neophodnih za upravljanje ogromnom državom Paksa. Konačno, tu su bile i jarke uniforme Corps Helvetica - švajcarske garde - kao i zapovednika palatinske garde koju je ponovo uspostavio papa Julije, i - prvi put javno - zapovednika donedavno tajne plemenite garde - bledog, tamnokosog muškarca u čisto crvenoj uniformi.
<BR>&nbsp;&nbsp;&nbsp;&nbsp;&nbsp;Isozaki i Konjani posmatrali su ovaj izbor znalačkim očima. Oboje su bili pozvani na misu, ali u proteklih nekoliko vekova postala je tradicija da vrhovni izvršni funkcioneri Paks Merkantilusa počastvuju najveće ceremonije Crkve svojim odsustvom - tako što su slali samo svoje zvanične delegate u Vatikan. Oboje su posmatrali kako kardinal Kuesnongl slavi misu Svetog Duha i videli kardinala Kamerlenga kao običnu figuru lišenu svake moći; njihove oči bile su na kardinalu Lurdusamiju, kardinalu Mustafi i pet-šest drugih moćnika u prednjim klupama.
<BR>&nbsp;&nbsp;&nbsp;&nbsp;&nbsp;Sa poslednjim blagoslovom, misa se okončala i kardinali-birači izišli su u svečanoj procesiji u Sikstinsku kapelu, gde su holokamere lebdele u blizini dok se vrata nisu zaključala, ulaz u Konklavu zatvorio, da bi ta vrata bila rezom zaključana iznutra, a katancem spolja, uz proglašenje zvaničnog zatvaranja od strane švajcarske garde i Prefekta Pontifeksovog Doma. Vatikanski prenos potom se prebacio na komentare i spekulacije, dok je slika ostala na zatvorenim vratima.
<BR>&nbsp;&nbsp;&nbsp;&nbsp;&nbsp;"Dosta", reče Kenzo Isozaki. Prenos se isključi, mehur postade proziran, a sunčeva svetlost preplavi prostoriju pod crnim nebom.
<BR>&nbsp;&nbsp;&nbsp;&nbsp;&nbsp;Ana Peli Konjani kruto se osmehnu. "Glasanje ne bi trebalo da traje dugo."
<BR>&nbsp;&nbsp;&nbsp;&nbsp;&nbsp;Isozaki se vratio svojoj stolici. Sada spoji prste i kucnu po donjoj usni. "Ana", reče on, "mislite li da mi - iko od nas u predsedništvu Merkantilusa - imamo ikakvu stvarnu moć?"
<BR>&nbsp;&nbsp;&nbsp;&nbsp;&nbsp;Neutralni izraz Konjanijeve pokazao je koliko je iznenađena. Ona reče: "U protekloj fiskalnoj godini, Kenzo-san, moj odsek iskazao je profit od trideset šest milijardi maraka."
<BR>&nbsp;&nbsp;&nbsp;&nbsp;&nbsp;Isozakijevi prsti ostaše spojeni. "Č. Konjani", reč on, "da li biste bili tako ljubazni da skinete jaknu i bluzu?"
<BR>&nbsp;&nbsp;&nbsp;&nbsp;&nbsp;Njegova štićenica ne trepnu. U dvadeset osam standardnih godina koliko su bili kolege - zapravo, potčinjena i gospodar - Č. Isozaki nikada nije učinio, rekao niti nagovestio bilo šta što bi se moglo protumačiti kao seksualna uvertira. Oklevala je samo sekund, a onda je raskopčala jaknu, svukla je, spustila na stolicu na kojoj nikada nije sedela i raskopčala bluzu. Presavila ju je povrh jakne na naslonu stolice.
<BR>&nbsp;&nbsp;&nbsp;&nbsp;&nbsp;Isozaki ustade i obiđe oko stola, zaustavivši se na samo metar udaljenosti. "I vaš donji veš", reče on, svukavši sopstvenu jaknu i otkopčavši staromodnu košulju. Prsa su mu bila zdrava, mišićava, ali ćosava.
<BR>&nbsp;&nbsp;&nbsp;&nbsp;&nbsp;Konjani svuče bluzu. Dojke su joj bile male, ali savršenog oblika, ružičaste na vršcima.
<BR>&nbsp;&nbsp;&nbsp;&nbsp;&nbsp;Kenzo Isozaki podiže ruku kao da će je dodirnuti, pokaza, a onda vrati ruku svojim prsima i dodirnu kruciformu sa dvostrukim kracima koja mu se pružala od grudnjače do mesta neposredno iznad pupka. "Ovo", reče on, "jeste moć." Okrenu se i poče da se oblači. Trenutak kasnije, Ana Peli Konjani pognu ramena, pa poče i sama da se oblači.
<BR>&nbsp;&nbsp;&nbsp;&nbsp;&nbsp;Kada su oboje bili odeveni, Isozaki ponovo sede za sto i mahnu prema drugoj stolici. Na njegovo nemo zaprepašćenje, Č. Ana Peli Konjani sede na nju.
<BR>&nbsp;&nbsp;&nbsp;&nbsp;&nbsp;"Hoćete da kažete", započe Konjani, "da bez obzira na to koliko uspešno budemo učinili sebe nezamenljivim za novog papu - ako ga uopšte ikada i bude - Crkva će uvek imati konačnu polugu moći, vaskrsavanje."
<BR>&nbsp;&nbsp;&nbsp;&nbsp;&nbsp;"Ne sasvim", reče Isozaki, spojivši ponovo prste kao da do malopređašnje međuigre nije ni došlo. "Hoću da kažem da moć koja kontroliše kruciformu kontroliše i ljudski svemir."
<BR>&nbsp;&nbsp;&nbsp;&nbsp;&nbsp;"Crkva..." započe Konjani, pa prekinu. "Naravno, kruciforma je samo jedna strana jednačine moći. TehnoSrž daje Crkvi tajnu uspešnog vaskrsavanja. Ali oni su u savezu sa Crkvom dve stotine osamdeset godina..."
<BR>&nbsp;&nbsp;&nbsp;&nbsp;&nbsp;"Iz sopstvenih razloga", reče Isozaki tiho. "A koji su ti razlozi, Ana?"
<BR>&nbsp;&nbsp;&nbsp;&nbsp;&nbsp;Kancelarija je zarotirala u noć. Zvezde se pojaviše u eksploziji. Konjani diže lice prema Mlečnom Putu da bi dobila trenutak za razmišljanje. "To niko ne zna", reče ona konačno. "Omov zakon."
<BR>&nbsp;&nbsp;&nbsp;&nbsp;&nbsp;Isozaki se osmehnnu. "Vrlo dobro. Ovde nas put najmanjeg otpora možda neće odvesti kroz Crkvu, već kroz Srž."
<BR>&nbsp;&nbsp;&nbsp;&nbsp;&nbsp;"Ali Savetnik Albedo ne sastaje se ni sa kim osim sa Njegovom Svetošću i Lurdusamijem."
<BR>&nbsp;&nbsp;&nbsp;&nbsp;&nbsp;"Ni sa kim koga mi poznajemo", ispravi je Isozaki. "Ali to je stvar pristupa Srži u ljudsku Vaseljenu."
<BR>&nbsp;&nbsp;&nbsp;&nbsp;&nbsp;Konjani klimnu glavom. Shvatila je ono što je bilo nagovešteno: zabranjene AI klase Srži koje je Merkantilus razvijao mogle su da pronađu put kroz datum-ravan i da njime dođu do Srži. Skoro tri stotine godina, prva zapovest Crkve Paksa bila je - Ne gradi sebi misleću mašinu jednaku ili nadmoćnu čovečanstvu. 'AI' koje su se upotrebljavale u Paksu bile su pre 'instrumenti za sve namene' nego 'veštačke inteligencije' kakve su se razvile i udaljile od čovečanstva skoro milenijum ranije: idiotske misleće mašine poput AI Isozakijeve kancelarije ili kretenskog brodskog kompjutera na De Sojinom starom brodu, Rafaelu. Ali u proteklih desetak godina, tajna razvojna odeljenja Paks Merkantilusa ponovo su stvorila AI podjednake ili moćnije od onih koje su bile u opštoj upotrebi u danima Hegemonije. Rizik i korist od ovog projekta gotovo se nisu mogli izmeriti - potpuna prevlast u trgovini Paksa i narušavanje stare ravnoteže moći koja je dovodila u pat poziciju Flotu Paksa i Paks Merkantilus u slučaju neuspeha, ekskomunikacija, mučenja u tamnicama Svete Kancelarije i egzekucija kada bi ih Crkva otkrila. A sada ova mogućnost.
<BR>&nbsp;&nbsp;&nbsp;&nbsp;&nbsp;Ana Peli Konjani ustade. "Bože moj", reče ona, "to bi bio završni gol."
<BR>&nbsp;&nbsp;&nbsp;&nbsp;&nbsp;Isozaki klimnu glavom i ponovi se osmehnu. "Da li znate odakle potiče ta reč, Ana?"
<BR>&nbsp;&nbsp;&nbsp;&nbsp;&nbsp;"Gol? Ne... valjda iz nekog sporta."
<BR>&nbsp;&nbsp;&nbsp;&nbsp;&nbsp;"Iz veoma drevnog sporta, surogata ratovanja, po imenu fudbal", reče Isozaki.
<BR>&nbsp;&nbsp;&nbsp;&nbsp;&nbsp;Konjani je znala da je ova nevažna stvar sve samo ne nevažna. Ranije ili kasnije, njen gospodar objasniće zašto je taj podatak značajan. Sačekala je.
<BR>&nbsp;&nbsp;&nbsp;&nbsp;&nbsp;"Crkva je imala nešto što je Srž želela... što joj je bilo potrebno", reče Isozaki. "Kroćenje kruciforme bilo je njihov deo pogodbe. Crkva je morala da pruži nešto podjednako vredno."
<BR>&nbsp;&nbsp;&nbsp;&nbsp;&nbsp;Konjani pomisli: Podjednako vredno kao besmrtnost triliona ljudskih bića? Ona reče: "Oduvek sam pretpostavljala da se Crkvin deo pogodbe u vreme kada su Lenar Hojt i Lurdusami stupili u vezu sa preživelim elementima Srži pre više od dva veka, sastojao u tajnom ponovnom uvođenju TehnoSrži u ljudski svemir."
<BR>&nbsp;&nbsp;&nbsp;&nbsp;&nbsp;Isozaki raširi ruke. "U kom cilju, Ana? Gde je tu korist za Srž?"
<BR>&nbsp;&nbsp;&nbsp;&nbsp;&nbsp;"Kada je Srž bila sastavni deo Hegemonije", reče ona, "i upravljala fetlinijom Mreže Svetova, koristili su neurone milijardi ljudskih mozgova koji su prolazili kroz dalekobacače kao neku vrstu nervne mreže, deo svog projekta Ultimativne Inteligencije."
<BR>&nbsp;&nbsp;&nbsp;&nbsp;&nbsp;"Ah, da", reče njen mentor. "Ali sada nema dalekobacača. Ako već koriste ljudska bića... kako? I gde?"
<BR>&nbsp;&nbsp;&nbsp;&nbsp;&nbsp;Ne nameravajući to da učini, Ana Peli Konjani podiže ruku do grudne kosti.
<BR>&nbsp;&nbsp;&nbsp;&nbsp;&nbsp;Isozaki se osmehnu. "Iritira, zar ne? Kao reč koja je na vrhu jezika, ali neće da dođe u misli. Slagalica sa delom koji nedostaje. Ali jedan deo koji je nedostajao upravo je pronađen."
<BR>&nbsp;&nbsp;&nbsp;&nbsp;&nbsp;Konjani diže obrvu. "Devojčica?"
<BR>&nbsp;&nbsp;&nbsp;&nbsp;&nbsp;"Ponovo u svemiru Paksa", reče stariji funkcioner. "Naši agenti bliski Lurdusamiju potvrdili su da je Srž to otkrila. To se dogodilo posle smrti Njegove Svetosti... a za to znaju samo državni sekretar, Veliki inkvizitor i ljudi u vrhu Flote Paksa."
<BR>&nbsp;&nbsp;&nbsp;&nbsp;&nbsp;"Gde je?"
<BR>&nbsp;&nbsp;&nbsp;&nbsp;&nbsp;Isozaki odmahnu glavom. "Ako Srž to zna, nije otkrila Crkvi niti bilo kojoj drugoj ljudskoj instituciji. Ali Flota Paksa pozvala je onog brodskog kapetana - De Soju - zbog te vesti."
<BR>&nbsp;&nbsp;&nbsp;&nbsp;&nbsp;"Srž je predvidela da će on biti umešan u hvatanje devojčice", reče Konjani. Začetak osmeha javio joj se u uglovima usana.
<BR>&nbsp;&nbsp;&nbsp;&nbsp;&nbsp;"Da?" upita Isozaki, ponosan na učenicu.
<BR>&nbsp;&nbsp;&nbsp;&nbsp;&nbsp;"Omov zakon", reče Konjani.
<BR>&nbsp;&nbsp;&nbsp;&nbsp;&nbsp;"Upravo tako."
<BR>&nbsp;&nbsp;&nbsp;&nbsp;&nbsp;Žena ustade i ponovo dodirnu grudi, nesvesna da to čini. "Ako mi prvi pronađemo devojčicu, imaćemo polugu za otvaranje razgovora sa Srži. I sredstva - sa novim sposobnostima koje imamo na liniji." Niko od funkcionera koji su znali za tajni projekt AI nikada nije izgovarao reči ili fraze glasno, bez obzira na kancelarije otporne na prisluškivanje.
<BR>&nbsp;&nbsp;&nbsp;&nbsp;&nbsp;"Ako budemo imali devojčicu i sredstva za pregovaranje", nastavi Konjani, "mogli bismo da steknemo polugu potrebnu da zamenimo Crkvu u aranžmanu koji Srž ima sa čovečanstvom."
<BR>&nbsp;&nbsp;&nbsp;&nbsp;&nbsp;"Ako budemo mogli da otkrijemo šta Srž dobija od Crkve kao naknadu za kontrolu kruciforme", promrmlja Isozaki. "I ponudimo isto, ili bolje."
<BR>&nbsp;&nbsp;&nbsp;&nbsp;&nbsp;Konjani rastrojeno klimnu glavom. Uviđala je kako se sve ovo odnosi na njene ciljeve i napore na mestu vrhovnog izvršnog funkcionera Opus Dei. U svemu, shvati ona odjednom. "U međuvremenu, moramo pronaći devojčicu pre drugih... Flota Paksa sigurno koristi resurse koje nikada ne bi otkrila Vatikanu."
<BR>&nbsp;&nbsp;&nbsp;&nbsp;&nbsp;"I obrnuto", reče Isozaki. Ta vrsta takmičenja veoma mu je prijala.
<BR>&nbsp;&nbsp;&nbsp;&nbsp;&nbsp;"A mi ćemo morati da učinimo isto", reče Konjani, okrenuvši se prema cevi lifta. "Svaki resurs." Osmehnu se svom mentoru. "To je konačna trostrana igra nultog rezultata, zar ne, Kenzo-san?"
<BR>&nbsp;&nbsp;&nbsp;&nbsp;&nbsp;"Baš tako", reče Isozaki. "Sve pripada pobedniku - moć, besmrtnost i bogatstvo izvan ljudskog poimanja. Gubitniku - uništenje, prava smrt i večno ropstvo potomaka." On diže prst. "Ali ne trostrana igra, Ana. Šestostrana."
<BR>&nbsp;&nbsp;&nbsp;&nbsp;&nbsp;Konjani zastade pred vratima lifta. "Vidim četvrtu stranu", reče. "Srž ima sopstveni imperativ da prva pronađe devojčicu. Ali..."
<BR>&nbsp;&nbsp;&nbsp;&nbsp;&nbsp;Isozaki spusti ruku. "Moramo pretpostaviti da i dete ima sopstvene ciljeve u ovoj igri, zar ne? A ko god ili šta god ju je uvelo kao figuru u igru... pa, to mora da je naš šesti igrač."
<BR>&nbsp;&nbsp;&nbsp;&nbsp;&nbsp;"Ili jedan od ostalih pet", reče Konjani, osmehujući se. I ona je uživala u igri sa visokim ulogom.
<BR>&nbsp;&nbsp;&nbsp;&nbsp;&nbsp;Isozaki klimnu glavom i okrenu stolicu tako da može da posmatra sledeće rađanje sunca iznad zakrivljene trake Torus Merkantilusa. Nije se ponovo okrenuo kada su se vrata lifta zatvorila i kada je Ana Peli Konjani otišla.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Iznad oltara, Isus Hrist, lica strogog i neumoljivog, delio je ljude na grupe dobrih i loših - na one nagrađene i one proklete. Treća grupa nije postojala.
<BR>&nbsp;&nbsp;&nbsp;&nbsp;&nbsp;Kardinal Lurdusami sedeo je u svom sedištu sa baldahinom u Sikstinskoj kapeli i posmatrao Mikelanđelovu fresku Poslednjeg suda. Lurdusami je oduvek smatrao da je Isus nasilnička, autoritarna, nemilosrdna figura - ikona koja je možda savršeno pogodovala za nadgledanje ovog izbora novog Hristovog Vikara.
<BR>&nbsp;&nbsp;&nbsp;&nbsp;&nbsp;Mala kapela bila je zagušena sa osamdeset tri sedišta sa baldahinom u kojima je sedelo osamdeset tri kardinala prisutnih telom. Prazan prostor omogućavao je aktiviranje holoa koji su predstavljali odsutnih trideset sedam kardinala - jedan po jedan holo sedišta sa baldahinom.
<BR>&nbsp;&nbsp;&nbsp;&nbsp;&nbsp;Ovo je bilo prvo jutro pošto su kardinali biti 'zakovani' u Vatikanskoj Palati. Lurdusami je dobro spavao i jeo - njegova spavaća soba sastojala se od ležaja u vatikanskoj kancelariji, a obrok mu je bio jednostavan obed koji su skuvale časne sestre iz Vatikanske gostinske kuće: jednostavna hrana i jevtino belo vino posluženo u veličanstvenom apartmanu Bordžija. Sada su svi bili okupljeni u Sikstinskoj kapeli, sa sedištima-prestolima na mestu, podignutih baldahina. Lurdusami je znao da ovaj sjajan prizor nije bio prisutan na Saboru mnogo vekova - otkad je broj kardinala postao preveliki da bi sva sedišta stala u malu kapelu, negde pre Hedžire, u devetnaestom ili dvadesetom veku, kako je mislio - ali Crkva se toliko smanjila pri kraju Pada dalekobacača da je četrdesetak kardinala ponovo lako moglo da se smesti. Papa Julije je zadržao mali broj - nikada više od sto dvadeset kardinala, uprkos širenju Paksa. A pošto je gotovo četrdeset bilo onemogućeno da na vreme doputuje na Sabor, Sikstinska kapela mogla je da primi sedišta onih kardinala koji su stalno bili nastanjeni na Pacemu.
<BR>&nbsp;&nbsp;&nbsp;&nbsp;&nbsp;Došao je trenutak. Svi kardinali-birači u kapeli ustali su kao jedan. U praznom prostoru blizu stola kontrolora kraj oltara, holoi trideset sedam odsutnih kardinala-birača zatrepereše u postojanje. Pošto je prostor bio mali, holoi su bili mali - jedva nešto veći od ljudskih prilika veličine lutke u drvenim sedištima pravljenim za lutke - i svi su oni lebdeli u vazduhu kao duhovi bivših birača Sabora. Lurdusami se osmehnu, kao i uvek, na pomisao koliko je prikladna ta smanjena veličina odsutnih birača.
<BR>&nbsp;&nbsp;&nbsp;&nbsp;&nbsp;Papa Julije uvek je biran aklamacijom. Jedan od tri kardinala koji su nastupali kao kontrolori podiže ruku: Sveti Duh možda je bio spreman da pokrene ove muškarce i žene, ali bila je potrebna izvesna koordinacija. Kada se ruka kontrolora bude spustila, osamdeset tri kardinala i trideset sedam holoa trebalo bi da progovore kao jedan.
<BR>&nbsp;&nbsp;&nbsp;&nbsp;&nbsp;"Eligo oca Lenara Hojta!" uzviknu kardinal Lurdusami i vide da kardinal Mustafa izvikuje iste reči ispod baldahina svog sedišta.
<BR>&nbsp;&nbsp;&nbsp;&nbsp;&nbsp;Kontrolor pred oltarom zastade. Aklamacija je bila jasna i glasna, ali očigledno ne jednoglasna. Ovo je bila novina. U dve stotine sedamdeset godina, aklamacija je bila trenutna.
<BR>&nbsp;&nbsp;&nbsp;&nbsp;&nbsp;Lurdusami je pazio da se ne osmehne niti da pogleda okolo. Znao je koji od novijih kardinala nisu uzviknuli ime pape Julija za ponovni izbor. Znao je koliko je bogatstvo utrošeno na podmićivanje tih muškaraca i žena. Znao je za strašan rizik koji su preuzeli i zbog kog će gotovo izvesno ispaštati. Lurdusami je sve to znao zato što je pomogao da se to izvede.
<BR>&nbsp;&nbsp;&nbsp;&nbsp;&nbsp;Posle trenutka konsultacije među kontrolorima, onaj koji je zatražio aklamaciju sada reče. "Nastavićemo prebrojavanjem glasova."
<BR>&nbsp;&nbsp;&nbsp;&nbsp;&nbsp;Dok su pripremani i deljeni glasački listići, čuo se uzbuđeni žamor kardinala. Ovo se nikada ranije nije dogodilo u životnom veku većine ovih prinčeva Crkve. Aklamacioni holoi odsutnih kardinala-birača smesta su postali nevažni. Mada je nekoliko odsutnih kardinala pripremilo svoje interaktivne čipove za glasanje, većina se nije potrudila da to učini.
<BR>&nbsp;&nbsp;&nbsp;&nbsp;&nbsp;Ceremonijal-majstori krenuše duž sedišta, deleći kartice za glasanje - po tri svakom kardinalu-biraču. Kontrolori su se kretali kroz šumu sedišta da bi se uverili da svaki kardinal ima olovku. Kada je sve bilo spremno, kardinal đakon među kontrolorima ponovo podiže ruku, ovaj put da bi označio trenutak glasanja.
<BR>&nbsp;&nbsp;&nbsp;&nbsp;&nbsp;Lurdusami pogleda svoj glasački listić. U gornjem levom uglu bile su odštampane reči 'Eligo in Summum Pontificem'. Ispod toga bilo je mesta za jedno ime. Simon Avgustino kardinal Lurdusami napisa Lenar Hojt, presavi karticu i podiže je tako da može da se vidi. Minut kasnije, svih osamdeset tri kardinala držali su kartice u rukama, kao i pet-šest interaktivnih holoa.
<BR>&nbsp;&nbsp;&nbsp;&nbsp;&nbsp;Kontrolor poče da proziva kardinale da iziđu po redu važnosti. Kardinal Lurdusami iziđe prvi, ostavi svoje sedište i priđe stolu kontrolora kraj oltara pod pogledom strašnog Hrista sa freske. Poklonivši se, a zatim i kleknuvši na oltar, Lurdusami pognu glavu u nemoj molitvi. Ustavši, reče glasno: "Pozivam Hrista Gospoda koji će mi suditi da posvedoči da je moj glas dodeljen onome koga pred Bogom smatram dostojnim izbora." Lurdusami svečano stavi presavijenu karticu na srebrnu ploču koja se nalazila na vrhu glasačke kutije. Podigavši ploču, on spusti listić u kutiju. Kardinal đakon među kontrolorima klimnu glavom; Lurdusami se pokloni oltaru i vrati svom sedištu.
<BR>&nbsp;&nbsp;&nbsp;&nbsp;&nbsp;Kardinal Mustafa, Veliki inkvizitor, krenu grandiozno prema oltaru da bi dao drugi glas.
<BR>&nbsp;&nbsp;&nbsp;&nbsp;&nbsp;Prošlo je više od jedan sat pre nego što su glasovi bili prebrojani. Prvi kontrolor prodrmao je kutiju kako bi pomešao glasove. Drugi kontrolor ih je prebrojao - uključujući i šest glasova kopiranih iz interaktivnih holoa - odlažući svaki u drugu kutiju. Broj je odgovarao broju kardinala-birača Sabora. Brojanje glasova je nastavljeno.
<BR>&nbsp;&nbsp;&nbsp;&nbsp;&nbsp;Prvi kontrolor razvi karticu, napisa na njoj jedno ime i dodade karticu drugom kontroloru, koji zabeleži i prosledi je trećem i poslednjem kontroloru. Taj čovek - kako se ispostavilo, kardinal Kuesnongl - izgovori glasno ime pre nego što će ga zabeležiti.
<BR>&nbsp;&nbsp;&nbsp;&nbsp;&nbsp;U svakom sedištu, kardinali su zapisali ime pomoću mašina-pisaljki koje su im dali kontrolori. Na kraju Sabora, mašine će biti skremblovane, njihovi fajlovi obrisani, tako da ne ostane nikakav trag glasanja.
<BR>&nbsp;&nbsp;&nbsp;&nbsp;&nbsp;I tako se glasanje nastavilo. Za Lurdusamija i ostale žive prisutne kardinale, jedina napetost sastojala se u nedoumici da li će disidentski kardinali-birači posle aklamacije zaista ubaciti u igru neko drugo ime.
<BR>&nbsp;&nbsp;&nbsp;&nbsp;&nbsp;Posle čitanja svake kartice, poslednji kontrolor prošivao je iglom reč 'Eligo' i nizao kartice na konac. Kada su svi glasovi glasno pročitani, sa obe strane konca vezani su čvorovi.
<BR>&nbsp;&nbsp;&nbsp;&nbsp;&nbsp;Pobednički kandidat primljen je u kapelu. Stojeći pred oltarom u jednostavnoj crnoj mantiji, čovek je izgledao skromno i donekle obrvano.
<BR>&nbsp;&nbsp;&nbsp;&nbsp;&nbsp;Ispred njega, stariji đakon kardinal reče: "Prihvataš li svoj kanonski izbor za Vrhovnog Pontifa?"
<BR>&nbsp;&nbsp;&nbsp;&nbsp;&nbsp;"Prihvatam", reče sveštenik.
<BR>&nbsp;&nbsp;&nbsp;&nbsp;&nbsp;U tom trenutku, iznesoše sedište i spustiše ga iza sveštenika. Kardinal đakon podiže ruke i objavi: "Pošto si tako prihvatio kanonski izbor, ovaj skup - pred očima Boga svemogućeg - priznaje te za Biskupa Rimske Crkve, istinskog papu i poglavara biskupskog kolegijuma. Neka te Bog dobro savetuje pošto ti je dodelio punu i apsolutnu vlast nad Crkvom Isusa Hrista."
<BR>&nbsp;&nbsp;&nbsp;&nbsp;&nbsp;"Amen", reče kardinal Lurdusami i povuče uzicu koja je spuštala baldahin iznad njegovog sedišta. Svih osamdeset tri fizička baldahina i trideset sedam holografskih spustiše se istovremeno, tako da je ostao podignut samo baldahin novog pape. Sveštenik - sada vrhovni - sede na stolicu ispod papskog baldahina.
<BR>&nbsp;&nbsp;&nbsp;&nbsp;&nbsp;"Koje ime biraš kao vrhovni sveštenik?" upita đakon kardinal.
<BR>&nbsp;&nbsp;&nbsp;&nbsp;&nbsp;"Biram ime Urban Šesnaesti", reče sveštenik koji je sedeo.
<BR>&nbsp;&nbsp;&nbsp;&nbsp;&nbsp;Začu se žamor i šapat iz kardinalskih sedišta. Kardinal đakon pruži ruku i on i ostali kontrolori izvedoše sveštenika iz kapele. Mrmljanje i šapat pojačaše se.
<BR>&nbsp;&nbsp;&nbsp;&nbsp;&nbsp;Kardinal Mustafa nagnu se iz svog sedišta i reče Lurdusamiju: "Mora da je mislio na Urbana Drugog. Urban Petnaesti bio je slinavi mali kukavica u dvadeset devetom veku koji jedva da je radio nešto osim što je čitao detektivske romane i pisao ljubavna pisma svojoj bivšoj ljubavnici."
<BR>&nbsp;&nbsp;&nbsp;&nbsp;&nbsp;"Urban Drugi", reče zamišljeno Lurdusami. "Da, naravno."
<BR>&nbsp;&nbsp;&nbsp;&nbsp;&nbsp;Posle nekoliko minuta, Kontrolori se vratiše sa sveštenikom - sada papom odevenim u čisto belo: u mantiju sa belom kapom, beli zuchetto ili kapicu za teme, grudni krst i beli pojas. Kardinal Lurdusami kleknu na kameni pod kapele, kao i svi ostali kardinali, stvarni i holografski, dok je novi pontif davao svoj prvi blagoslov.
<BR>&nbsp;&nbsp;&nbsp;&nbsp;&nbsp;Onda kontrolori i prisutni kardinali odoše do peći da spale glasačke kartice sada vezane crnim koncem, dodavši dovoljno bianco hemikalija da bi se postarali da sfumata zaista bude beo dim.
<BR>&nbsp;&nbsp;&nbsp;&nbsp;&nbsp;Kardinali u koloni iziđoše iz Sikstinske kapele i pođoše drevnim stazama i hodnicima do Svetog Petra, gde je stariji kardinal đakon sam izišao na balkon kako bi objavio ime novog pontifa mnoštvu koje je čekalo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Među pet stotina hiljada pojedinaca koji su tog jutra čekali u mnoštvu stisnutom na trgu Svetog Petra, kao i oko njega, bio je i otac kapetan Federiko de Soja. Pušten je iz svog de fakto zarobljeništva u domu Legionara samo nekoliko sati ranije. Trebalo je da se javi Floti Paksa u svemirskoj luci kasnije po podne, kako bi šatlom bio prebačen na novu dužnost. Dok je išao kroz Vatikan, De Soja je pratio gomilu - da bi ga ona potom progutala - dok su muškarci, žene i deca kuljali poput velike reke prema trgu.
<BR>&nbsp;&nbsp;&nbsp;&nbsp;&nbsp;Radosno klicanje začulo se kada su oblaci belog dima postali vidljivi iznad čunka peći. Nemoguće gusta gomila ispod balkona Svetog Petra nekako se još više zgusnu kada još nekoliko desetina hiljada pokulja oko kolonada, kraj kipova. Stotine vojnika švajcarske garde zadržavalo je gomilu ispred ulaza u Baziliku i dalje od privatnih delova zdanja.
<BR>&nbsp;&nbsp;&nbsp;&nbsp;&nbsp;Kada je stariji đakon izišao i objavio da će se novi papa zvati Njegova Svetost Urban XVI, glasni uzdah začu se iz gomile. De Soja shvati da je i sam uzdahnuo od iznenađenja i šoka. Svi su očekivali Julija XV. Pomisao na bilo koga drugog kao papu bila je... pa, nezamisliva.
<BR>&nbsp;&nbsp;&nbsp;&nbsp;&nbsp;Tada novi pontif stupi na balkon i uzdasi se pretvoriše u klicanje koje je trajalo i trajalo i trajalo.
<BR>&nbsp;&nbsp;&nbsp;&nbsp;&nbsp;Bio je to papa Julije - poznato lice, visoko čelo, tužne oči. Otac Lenar Hojt, spasitelj Crkve, još jednom je izabran. Njegova Svetost podiže ruku u poznatom blagoslovu i sačeka da gomila prestane sa klicanjem da bi on mogao da progovori, ali gomila nije htela da prestane da kliče. Rika je rasla iz pola miliona grla i nastavljala se i nastavljala.
<BR>&nbsp;&nbsp;&nbsp;&nbsp;&nbsp;Zašto Urban XVI? - zapita se otac kapetan De Soja. Dovoljno je čitao i izučavao istoriju Crkve u svojim jezuitskim godinama. Brzo je prelistao svoje mentalne beleške o papama po imenu Urban... većina je bila za zaborav ili još gore. Zašto...
<BR>&nbsp;&nbsp;&nbsp;&nbsp;&nbsp;"Prokletstvo", reče otac kapetan De Soja naglas, u blagoj psovci nečujnoj od neprekidne rike vernika koji su ispunili trg Svetog Petra. "Prokletstvo", reče ponovo.
<BR>&nbsp;&nbsp;&nbsp;&nbsp;&nbsp;I pre nego što je gomila dovoljno utihnula da novi-stari pontif progovori, da objasni svoj izbor imena, da objavi ono što je De Soja znao da mora biti objavljeno, otac-kapetan je shvatio. A srce mu je klonulo od tog uviđanja.
<BR>&nbsp;&nbsp;&nbsp;&nbsp;&nbsp;Urban II služio je od 1088. do 1099. Na sinodu koji je papa sazvao u Klemonu u... novembru, godine 1095, mislio je De Soja... Urban II pozvao je na sveti rat protiv muslimana na Bliskom Istoku, za izbavljenje Vizantije i oslobođenje svih istočnih hrišćanskih svetih mesta od muslimanske dominacije. Taj poziv doveo je do Prvog krstaškog rata... do prvog u mnoštvu krvavih pohoda.
<BR>&nbsp;&nbsp;&nbsp;&nbsp;&nbsp;Gomila je konačno ućutala. Papa Urban XVI poče da govori poznatim, ali energičnijim glasom što se dizao i spuštao nad glavama pola miliona vernika koji su slušali neposredno i milijardi koje su slušale putem prenosa uživo.
<BR>&nbsp;&nbsp;&nbsp;&nbsp;&nbsp;Otac kapetan De Soja okrenuo se pre nego što je novi papa progovorio. Počeo je da se gura i lakta kroz nepomičnu masu, pokušavajući da umakne iz najednom klaustrofobične skučenosti trga Svetog Petra.
<BR>&nbsp;&nbsp;&nbsp;&nbsp;&nbsp;Nije vredelo. Gomila je bila ushićena i radosna, a De Soja je bio uhvaćen u masi. Reči novog pontifa takođe su bile radosne i strasne. Otac kapetan De Soja stajao je, u nemogućnosti da umakne, pognute glave. Kada je gomila počela da kliče i izvikuje: "Deus le volt! - takva je volja Božja - De Soja zajeca.
<BR>&nbsp;&nbsp;&nbsp;&nbsp;&nbsp;Krstaški rat. Slava. Konačno rešenje Problema Proteranih. Smrt izvan granica zamislivog. Uništenje izvan granica zamislivog. Otac kapetan De Soja zatvori oči što je jače mogao, ali vizija zraka nabijenih čestica koji bukte u crnilu svemira, čitavih svetova u plamenu, okeana koji se pretvaraju u paru i kontinenata koji postaju reke istopljene lave, vizije orbitalnih šuma koje eksplodiraju u dim, ugljenisanih tela koja se tumbaju pri nultoj-g, krhkih, krilatih stvorenja koja bukte, crne i šire se u pepeo...
<BR>&nbsp;&nbsp;&nbsp;&nbsp;&nbsp;De Soja je jecao dok su milijarde klicale.
</TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
