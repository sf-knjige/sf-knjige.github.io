<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. SUNCOKRET
<P>&nbsp;&nbsp;&nbsp;&nbsp;&nbsp;Semi Sal joj je odmakao, tamo gde je Brajant počeo da krivuda između betonskih otvora podzemnih rezervoara. Iako je bio onako veliki, nije imao premca u vožnji na malom prostoru; umeo je da pravi doslovno nemoguće zaokrete; kad je bilo potrebno, umeo je da se uzdigne na zadnji i načini trista šezdeseticu, i Čueta ga je videla kako to radi za opkladu. No, znala je gde će ga verovatno pronaći.
<BR>&nbsp;&nbsp;&nbsp;&nbsp;&nbsp;Podigla je pogled baš u trenutku kada je projurila između prvih stubova, i činilo se da joj most uzvraća pogled odozgo, očima od reflektora i neona. Videla je slike kako je nekada izgledao, kada su njime ceo dan prolazila kola, ali nikada nije poverovala u njih. Most je bio ono što jeste, oduvek. Pribežište, iščašenje, njeno prenoćište, dom mnogima i svim njenim snovima.
<BR>&nbsp;&nbsp;&nbsp;&nbsp;&nbsp;Proklizala je pored kolica sa ribom, izgubivši kontrolu na struganom ledu, na sivim iznutricama oko kojih će se ujutru tući galebovi. Ribar povika nešto za njom, ali nije čula šta.
<BR>&nbsp;&nbsp;&nbsp;&nbsp;&nbsp;Vozila je dalje, između tezgi i šatri, usred večernje trgovine, tražeći Semija Sala.
<BR>&nbsp;&nbsp;&nbsp;&nbsp;&nbsp;Pronašla ga je tamo gde je mislila da će ga naći, naslonjenog na upravljač bajsa pored ekspres-prikolice. Nije se čak ni zaduvao. Mlada Mongolka sa jagodicama nalik na medom obložena dleta upravo mu je nalivala šolju.
<BR>&nbsp;&nbsp;&nbsp;&nbsp;&nbsp;"Mislio sam da ću imati vremena za jednu s nogu", reče on, uzimajući sićušnu dozu.
<BR>&nbsp;&nbsp;&nbsp;&nbsp;&nbsp;Bolele su je noge od nastojanja da ga sustigne. "Taman posla da si mislio nešto drugo", reče ona, poglednuvši u most, pa dade znak devojci da i njoj naspe jednu. Posmatrala ju je kako istresa zadimljenu grudvu smeđih zrnaca, sipa novu dozu, brzim i odsečnim pokretom. Devojka podignu ručku i vrati sito u mašinu.
<BR>&nbsp;&nbsp;&nbsp;&nbsp;&nbsp;"Znaš", reče Semi Sal, zastavši pre prvog plitkog gutljaja, "ne bi trebalo da imaš takvih problema. Ne trebaju ti. Postoje samo dve vrste ljudi. Jedna su ljudi koji mogu sebi da priušte onakav hotel. Mi smo druga. Nekad je bilo i onih između, takozvana srednja klasa. Više ne. Naša veza sa onom drugom vrstom ogleda se u tome što prenosimo njihove poruke. Za to smo plaćeni. Usput se trudimo da ne uprljamo tepih. I to dejstvuje, je li? Ali šta se događa između nas? Šta se događa kada dođemo u dodir?"
<BR>&nbsp;&nbsp;&nbsp;&nbsp;&nbsp;Čueta opeče usta espresom.
<BR>&nbsp;&nbsp;&nbsp;&nbsp;&nbsp;"Zločin", reče Semi Sal, "seks. Možda droge." On odloži šolju na šank od plute. "To je otprilike sve."
<BR>&nbsp;&nbsp;&nbsp;&nbsp;&nbsp;"Ti ih jebeš", reče Čueta. "Samo si rek'o."
<BR>&nbsp;&nbsp;&nbsp;&nbsp;&nbsp;Semi Sal slegnu ramenima. "Zato što volim to da radim. I spreman sam na sve posledice. Ali ti si učinila nešto onako, bez razloga. Posegnula si kroz membranu. Pustila prste u šetnju. Rđava zamisao."
<BR>&nbsp;&nbsp;&nbsp;&nbsp;&nbsp;Čueta dunu u kafu. "Znam."
<BR>&nbsp;&nbsp;&nbsp;&nbsp;&nbsp;"Pa, šta ćeš da preduzmeš sad kad se zakuvalo?"
<BR>&nbsp;&nbsp;&nbsp;&nbsp;&nbsp;"Idem gore u Skinerovu sobu da uzmem naočare, odnesem ih na krov i bacim."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;"Onda ću kao da ništa nije bilo, sve dok se neko ne pojavi."
<BR>&nbsp;&nbsp;&nbsp;&nbsp;&nbsp;"A onda."
<BR>&nbsp;&nbsp;&nbsp;&nbsp;&nbsp;"'Nisam ništa uradila. Nemam pojma o čemu govorite. Ništa se nije dogodilo.'"
<BR>&nbsp;&nbsp;&nbsp;&nbsp;&nbsp;On klimnu glavom, ali nastavi da je posmatra. "Aha. Možda. Možda ne. Ako nekome trebaju te naočare, može dobro da te pritisne. Postoji i drugi način: da uzmemo naočare, odvezemo se nazad u Ujedinjene, ispričamo kako se dogodilo."
<BR>&nbsp;&nbsp;&nbsp;&nbsp;&nbsp;"Mi?"
<BR>&nbsp;&nbsp;&nbsp;&nbsp;&nbsp;"Aha. Biću uz tebe."
<BR>&nbsp;&nbsp;&nbsp;&nbsp;&nbsp;"Izgubiću posao."
<BR>&nbsp;&nbsp;&nbsp;&nbsp;&nbsp;"Možeš da nađeš drugi posao."
<BR>&nbsp;&nbsp;&nbsp;&nbsp;&nbsp;Ona ispi kafu u jednom gutljaju. Obirsa usta nadlanicom. "Ovaj posao je sve što imam, Semi. Znaš to. Ti si mi ga našao."
<BR>&nbsp;&nbsp;&nbsp;&nbsp;&nbsp;"Imaš gde da prespavaš. Imaš onog ludog, starog jebivetra što te primio."
<BR>&nbsp;&nbsp;&nbsp;&nbsp;&nbsp;"Ja ga hranim, Semi Sale."
<BR>&nbsp;&nbsp;&nbsp;&nbsp;&nbsp;"Dupence ti je još čitavo, dušo. Ako neki lovan odluči da te sjebe zato što si mu digla naočare s podacima, moglo bi da ne bude."
<BR>&nbsp;&nbsp;&nbsp;&nbsp;&nbsp;Čueta spusti praznu šolju na šank i poče da pretura po džepovima jakne. Dade devojci petnaset za dve kafe i časti je dva dolara. Slegnu ramenima ispod Skinerove jakne, uz zveckanje lanaca. "Ne. Kad se to govno nađe u Zalivu, niko neće moći da dokaže da sam to učinila."
<BR>&nbsp;&nbsp;&nbsp;&nbsp;&nbsp;Semi Sal uzdahnu. "Pravo si nevinašce."
<BR>&nbsp;&nbsp;&nbsp;&nbsp;&nbsp;Zvučalo je uvrnuto, kao da nije znala da ta reč može da se primeni na takav način. "Idemo li, Semi Sale?"
<BR>&nbsp;&nbsp;&nbsp;&nbsp;&nbsp;"Šta ću ti ja?"
<BR>&nbsp;&nbsp;&nbsp;&nbsp;&nbsp;"Da razgovaraš sa Skinerom. Da se postaviš između njega i njegovog šteka. Tamo sam ih ostavila. Iza robe. Tako neće videti kada ih budem uzela. Popeću se na krov i frknuću ih preko."
<BR>&nbsp;&nbsp;&nbsp;&nbsp;&nbsp;"U redu", reče on, "ali ti kažem da ćeš samo napraviti još veće sranje."
<BR>&nbsp;&nbsp;&nbsp;&nbsp;&nbsp;"Moram da reskiram, zar ne?" Sjahala je i poterala bicikl prema mostu.
<BR>&nbsp;&nbsp;&nbsp;&nbsp;&nbsp;"Izgleda da moraš", reče Semi Sal, pa i sam sjaha i gurnu bicikl za njom.
<BR>
<BR>&nbsp;&nbsp;&nbsp;&nbsp;&nbsp;Čueta je pamtila samo tri prilike kada joj je bilo istinski dobro u životu. Jedna je bilo veče kada joj je Semi Sal rekao da će pokušati da je ubaci u Ujedinjene, što je i učinio. Druga je bila dan kada je dala gotovinu za svoj bajs u Točkovima Grada i izvezla se odatle na njemu. I treća, poslednja, bilo je veče kada je u Kognitivnim Disidentima upoznala Lauela - ako se to moglo smatrati srećom.
<BR>&nbsp;&nbsp;&nbsp;&nbsp;&nbsp;To nije značilo da je u tim prilikama bila najsrećnija, jer su posredi razdoblja koja su bila podjednako i pogubno posrana, osim kada bi joj je načas osmehnula sreća.
<BR>&nbsp;&nbsp;&nbsp;&nbsp;&nbsp;Imala je sreće i one noći kada je preskočila žilet-žicu i pobegla iz Centra za maloletnike u predgrađu Bivertona, ali je to inače bila krajnje posrana noć. Kao dokaz za to ostali su joj ožiljci na oba dlana.
<BR>&nbsp;&nbsp;&nbsp;&nbsp;&nbsp;I imala je mnogo sreće kada je prvi put zalutala na most, njegovu nižu platformu, klecavih kolena od groznice koju je pokupila na putu duž obale. Sve joj je zadavalo bol: svetla, svaka boja, svaki zvuk, um koji je štrčao napolje u svet kao naduveni duh. Pamtila je otkačeni, šljapkavi đon patike koji se vukao po platformi prekrivenoj smećem, kako je to bolelo, i kako je na kraju sela kada se sve okrenulo oko nje, i Korejanca koji je istrčao iz radnje i počeo da viče na nju. Ustaj, ustaj, ne ovde, ne ovde. Ne Ovde joj se učinilo kao savršena zamisao i samo se prevrnula unazad i nije ni osetila kada je glavom udarila o pločnik.
<BR>&nbsp;&nbsp;&nbsp;&nbsp;&nbsp;Tada ju je našao Skiner, iako se nije sećao ili nije želeo da priča o tome; nikad nije tačno saznala. Pretpostavljala je da nije mogao sam da je odnese gore u sobu; bila mu je i samom potrebna pomoć da se popne, sa onakvim kukom. Ali još je bilo dana kada bi ga ispunila neka energija, i tada se videlo koliko mora da je bio jak, nekada, jer je mogao da učini stvari za koje niko ne bi poverovao da je kadar, i ona zbog toga nije bila sigurna.
<BR>&nbsp;&nbsp;&nbsp;&nbsp;&nbsp;Prva stvar koju je videla, otvorivši oči, bio je okrugli crkveni prozor čija su okna bez stakla bila popunjena krpama, kao i svetlost koja se slivala kroz njega, raznobojne tačkice i mrlje kakve nikada ranije nije videla, razigrane u njenim grozničavim očima kao bube u vodi. Zatim je došlo kostolomno raudoblje, u kome ju je virus cedio kao što je starac cedio sive peškire kojima joj je oblagao glavu. Kada je groznica popustila i otkotrljala se, činilo joj se, stotinu milja dalje, sve do tamo i prelila se preko ruba bolesti, kosa joj je opala u suvim zamršenim klupcima, prilepljena za mokre peškire kao nekakav prljavi materijal za tapaciranje.
<BR>&nbsp;&nbsp;&nbsp;&nbsp;&nbsp;A kada je ponovo porasla, bila je tamnija, gotovo crna. Zato se posle nekako osećala kao druga osoba. Ili kao nova, i samo svoja osoba, razmišljala je.
<BR>&nbsp;&nbsp;&nbsp;&nbsp;&nbsp;I ostala je sa Skinerom, snalazeći se da im nabavi hranu i održavajući red u sobi. Slao ju je na donju platformu, gde su trgovci starudijama izlagali robu. Davao joj je da ponese svakovrsne predmete: ključ na kome je pisalo 'BMW', razvaljenu kartonsku kutiju punu onih pljosnatih, crnih stvari na koje je nekada bila snimana muzika, kesu plastičnih dinosaurusa. Nikada joj nije bilo jasno kako to može nešto da vredi, ali bi uvek sve otišlo. Ključ im je doneo hranu za nedelju dana, a dve one okrugle stvari još i više. Skiner je znao odakle dolaze stare stvari, čemu su služile, i umeo je da proceni hoće li nekome biti potrebne. U početku je brinula, jer joj se činilo da dobija nedovoljno za robu koju je prodavala, ali njemu kao da je bilo svejedno. Ako bi nešto ostalo neprodato, kao plastični dinosaurusi, jednostavno se vraćalo u štek, kako je zvao stvari naslagane duž sva četiri zida.
<BR>&nbsp;&nbsp;&nbsp;&nbsp;&nbsp;Kada je ojačala, i kada joj je izrasla nova kosa, počela je da odlazi dalje od sobe na vrhu kule. Isprva nije išla u gradove, iako je par puta odlazila do ouklendske strane, preko ograde, da ga osmotri. Tamo su stvari izgledale drugačije, mada nije znala zašto. Ali bilo joj je najbolje na sklopu mosta, okružena njime, među ljudima koji su tamo gluvarili, muvali se i radili sve ono što su radili, osećajući kako sve zajedno raste, i menja se, iz dana u dan. Tamo gore, u Oregonu, nije bilo ničeg sličnog, ili ona nije znala za to.
<BR>&nbsp;&nbsp;&nbsp;&nbsp;&nbsp;U početku nije ni bila svesna da joj sve to prija; izgledalo joj je uvrnuto, kao da ju je groznica ostavila pomalo ludu, ali je jednog dana naprosto zaključila da je srećna, malčice, i da mora da se pomiri s tim.
<BR>&nbsp;&nbsp;&nbsp;&nbsp;&nbsp;Međutim, pokazalo se da je moguće biti srećan i nestrpljiv u isto vreme, pa je počela da zadržava deo Skinerovog novca od starudija, da bi mogla da istražuje grad. Tu je neko vreme bilo zanimacije preko glave. Otkrila je ulicu Hajt i prepešačila je sve do zida oko Skajvokera, iznad koga je štrčao Hram Usuda i sve ostalo, ali nije pokušala da uđe. Do tamo je vodio dugačak i uzak park zvani Prevlaka koji je još bio otvoren za sve. Suviše otvoren, činilo joj se, jer je bio pun sveta, uglavnom staraca ili staraca po liku koji su ležali u njemu jedan do drugog, umotani u srebrnastu plastiku radi zaštite od sunčevih zraka. Ta šuštava materija svetlucala je kao oni Elvisovi kostimi sa spotova koje su povremeno puštali u Bivertonu. Zbog nečega ju je podsećala na crve, valjda zato što je svako bio umotan u sopstvenu opnu. A tako su se nekako i micali, tek pomalo, da ju je od toga hvatala jeza.
<BR>&nbsp;&nbsp;&nbsp;&nbsp;&nbsp;Ježila se i od Hajta, iako je bilo delova gde je bilo maltene kao na mostu, gde nije bilo nikog normalnog na vidiku i gde su ljudi javno radili razne stvari kao da policija nikad neće doći. Ali nju nikad nije bio strah na mostu, možda zato što je uvek bilo nekog poznatog, ljudi koji su tu živeli i znali Skinera. No, volela je da njuška po Hajtu jer je bilo puno malih prodavnica, i mesta sa jeftinom hranom. Našla je radnju gde su se mogle kupiti kifle od juče, a Skiner je ionako tvrdio da su te bolje. Govorio je da su sveže kifle isto što i otrov, jer te začepe ili tako nešto. Bio je pun takvih zamisli. Osim toga, u većinu prodavnica mogla je da uđe, pod uslovom da bude mirna i da se smeška i da drži ruke u džepovima.
<BR>&nbsp;&nbsp;&nbsp;&nbsp;&nbsp;Jednog dana je u Hajtu naišla na prodavnicu koja se zvala Obojeni Svet, za koju nikako nije mogla da provali šta prodaje. Iza izloga je bila zavesa, a u izlogu svega nekoliko stvari: kaktusi u saksijama, krupni, zarđali komadi metala, i gomila malih, čeličnih prstenova, glatkih i blistavih. Prstenovi i razne druge stvari. Šipkice sa lopticama na krajevima. Sve je to bilo obešeno na kaktusove iglice i razbacano po zarđalim komadima metala. Odlučila je da samo otvori vrata i virne unutra, jer je videla nekoliko ljudi kako ulaze i izlaze, što je značilo da je otvoreno. Krupan, debo tip obrijane glave, koji je izišao, zviždeći, u beloj odori, i dve visoke, riđokose žene nalik na zgodne vrane, od glave do pete u crnom, koje su ušle. Morala je da vidi šta ima unutra.
<BR>&nbsp;&nbsp;&nbsp;&nbsp;&nbsp;Otvorila je vrata i zavirila. Iza tezge je stajala žena kratke, riđe kose, a svi zidovi prostorije bili su prekriveni crtežima jarkih boja, sa zmijama i zmajevima i trista drugih stvari. Bilo je tako mnogo slika da ti se zavrti u glavi, pa je tek kada je poslušala ženu, koja je rekla: uđi, ne stoj tu na vratima, shvatila da ova nosi flanelsku košulju bez rukava, potpuno raskopčanu, i da su joj bista i ruke sasvim prekrivene onim slikama sa zidova.
<BR>&nbsp;&nbsp;&nbsp;&nbsp;&nbsp;Čueta je već viđala tetovažu u Centru za maloletnike i na ulici, ali su to bili crteži koje vlasnik sam nanosi, mastilom i iglama, koncem i starom hemijskom olovkom. Prišla je i dobro osmotrila eksploziju boja između ženinih dojki - koje su, iako joj je možda bilo tridesetak godina, bile manje od Čuetinih - i tamo je bio oktopod, i ruža, i plave munje, sve upleteno zajedno, da pokrije svaki delić kože.
<BR>&nbsp;&nbsp;&nbsp;&nbsp;&nbsp;"Želiš nešto", reče žena, "ili samo gledaš?"
<BR>&nbsp;&nbsp;&nbsp;&nbsp;&nbsp;Čueta trepnu. "Ne", začu sebe, "samo me zanima šta su one metalne stvarčice u izlogu."
<BR>&nbsp;&nbsp;&nbsp;&nbsp;&nbsp;Žena okrenu veliku, crnu knjigu na tezgi, nalik na školski dnevnik, ali uvezanu u crnu kožu sa hromiranim nitnama. Otvorila ju je, i Čueta vide onu mušku stvar, poveliku, kako visi na slici. Sa obe strane klinaste glave štrčale su čelične loptice.
<BR>&nbsp;&nbsp;&nbsp;&nbsp;&nbsp;Čueta načini zvuk nalik na stenjanje.
<BR>&nbsp;&nbsp;&nbsp;&nbsp;&nbsp;"To se zove amfalang", reče žena. Počela je da lista album. "Zvonca", reče ona. "Klin za septum. Labijalna poluga. Ovo je stezni prsten. Ovo ovde se zove bućkalica. Bombice-tegovi. Hirurški čelik, niobijum, belo zalto, četrnaest karata." Ponovo je okrenula na probušenog đoku. Možda je samo montaža, pomislila je Čueta.
<BR>&nbsp;&nbsp;&nbsp;&nbsp;&nbsp;"To mora da boli", reče.
<BR>&nbsp;&nbsp;&nbsp;&nbsp;&nbsp;"Manje nego što misliš", začu se dubok muški glas, "a onda počinje uživanje."
<BR>&nbsp;&nbsp;&nbsp;&nbsp;&nbsp;Čueta se zagleda u crnca, veliki, beli osmeh pun zuba, mikropornu filtersku masku spuštenu ispod brade: bio je to Semjuel Saladin Dipre.
<BR>&nbsp;&nbsp;&nbsp;&nbsp;&nbsp;Dva dana kasnije ponovo ga je videla na Junion Skveru, kako visi sa grupom kurira na bicklima. Kurire je već bila izdvojila kao prizor vredan pažnje. Imali su odeću i frizure kao niko drugi, i bajsove sa neonom i svetlećim točkovima, upravljačima izvijenim kao škorpijin rep. Kacige sa ugrađenim radio-prijemnicima. Mogli su se videti kako negde žure ili stoje okupljeni, zezaju se i piju kafu.
<BR>&nbsp;&nbsp;&nbsp;&nbsp;&nbsp;Bio je objahao cevastu prečku bajsa i jeo sendvič. Iz ružičastog okvira poprskanog crnim tačkama dolazila je muzika, uglavnom bas, i on se ljuljao u ritmu. Prišla je da bolje pogleda bajs, kako je napravljen, privučena složenošću kočnica i prenosnog mehanizama. Divota.
<BR>&nbsp;&nbsp;&nbsp;&nbsp;&nbsp;"Bang", reče on punih usta, "bang, pa to je am-falang. 'De nađe te gilje?"
<BR>&nbsp;&nbsp;&nbsp;&nbsp;&nbsp;Nosila je stare Skinerove platnene patike, popunjene hartijom, jer su joj bile prevelike.
<BR>&nbsp;&nbsp;&nbsp;&nbsp;&nbsp;"Drž'." Pružio joj je preostalu polovinu sendviča. "Ja sam pun."
<BR>&nbsp;&nbsp;&nbsp;&nbsp;&nbsp;"Tvoj bicikl", reče ona, uzimajući sendvič.
<BR>&nbsp;&nbsp;&nbsp;&nbsp;&nbsp;"Šta s njim?"
<BR>&nbsp;&nbsp;&nbsp;&nbsp;&nbsp;"Baš je."
<BR>&nbsp;&nbsp;&nbsp;&nbsp;&nbsp;"Sviđa ti se?"
<BR>&nbsp;&nbsp;&nbsp;&nbsp;&nbsp;"A-ha!"
<BR>&nbsp;&nbsp;&nbsp;&nbsp;&nbsp;On se iskezi. "Šugavara okvir. Šugavara paoci i lanci. Zuni gume. Sve čisto."
<BR>&nbsp;&nbsp;&nbsp;&nbsp;&nbsp;"Točkovi su boli glava", reče Čueta.
<BR>&nbsp;&nbsp;&nbsp;&nbsp;&nbsp;"Pa", odvrati on, "to je samo radi upadljivosti. Da te neki majković primeti pre nego što te pregazi, znaš?"
<BR>&nbsp;&nbsp;&nbsp;&nbsp;&nbsp;Čueta dodirnu ručke. Oseti muziku.
<BR>&nbsp;&nbsp;&nbsp;&nbsp;&nbsp;"Jedi taj sendvič", reče on. "Izgledaš k'o da ti je potreban."
<BR>&nbsp;&nbsp;&nbsp;&nbsp;&nbsp;Jela je, i on, i tako su počeli da pričaju.
<BR>
<BR>&nbsp;&nbsp;&nbsp;&nbsp;&nbsp;Dok su nosili bicikle uz stepenice od šperploče, Čueta mu je pričala o onoj Japanki, kako se prosula iz lifta. Kako ona, Čueta, nikad ne bi završila na toj žurki da se nije zatekla na tom mestu. Semi je brundao, a njegovi Fluoro-Rimzi bili su boje mrtvog opala sad kada su prestali da se okreću.
<BR>&nbsp;&nbsp;&nbsp;&nbsp;&nbsp;"Ko je pravio žurku, Ču? Jesi se setila da pitaš nekoga?"
<BR>&nbsp;&nbsp;&nbsp;&nbsp;&nbsp;Setila se one ribe Marije. "Kodi. Rekli su da je to Kodijeva žurka."
<BR>&nbsp;&nbsp;&nbsp;&nbsp;&nbsp;Semi Sal zastade, podignutih obrva. "A? Kodi Harvud?"
<BR>&nbsp;&nbsp;&nbsp;&nbsp;&nbsp;Ona slegnu ramenima, kao da nema papirni bicikl na ramenu. "Šta ja znam."
<BR>&nbsp;&nbsp;&nbsp;&nbsp;&nbsp;"Znaš ko je taj?"
<BR>&nbsp;&nbsp;&nbsp;&nbsp;&nbsp;"Ne." Stigla je do platforme i spustila bicikl da nastavi da ga gura.
<BR>&nbsp;&nbsp;&nbsp;&nbsp;&nbsp;"Velike pare. Reklame. Harvud Livajn, ali to je bio njegov ćale."
<BR>&nbsp;&nbsp;&nbsp;&nbsp;&nbsp;"Pa, rekla sam da je bila lovanska žurka." Sada ga je mnogo pažljivije slušala.
<BR>&nbsp;&nbsp;&nbsp;&nbsp;&nbsp;"Firma njegovog starog vodila je obe predizborne kampanje Milibenkove."
<BR>&nbsp;&nbsp;&nbsp;&nbsp;&nbsp;Ali ona je upravo uključivala šifrirano kolo; mrzelo ju je da uključuje vriskavce iz Radio Šupe. Semijevi Fluoro-Rimzi zatreptaše kada je spustio bicikl pored njenog. "Vezaću ga za svoj. Ovde ga ionako niko neće dirati."
<BR>&nbsp;&nbsp;&nbsp;&nbsp;&nbsp;"Isto sam i ja kazao", reče Semi, "za poslednja dva koja sam izgubio." Posmatrao ju je kako razvlači kabl kola, omotava ga oko rama bicikla, pazeći na ružičastocrni lak, i zaključava ga dodirom palca.
<BR>&nbsp;&nbsp;&nbsp;&nbsp;&nbsp;Pošla je prema žutoj korpi lifta, zadovoljna što je zatiče tamo gde ju je ostavila, a ne na vrhu šine. "'Ajde da to obavimo, važi?" Setila se da je nameravala da kupi Skineru porciju supe iz vagona Džonija Taja, one slatko-kisele koju je voleo.
<BR>
<BR>&nbsp;&nbsp;&nbsp;&nbsp;&nbsp;Kada je rekla Semiju da bi volela da radi kao kurir, da ima svoj bajs, doneo joj je onu meksikansku kacigu u kojoj su bile sve ulice u San Francisku. Bilo je potrebno tri dana da ih uglavnom nauči, iako je Semi rekao da to nije kao mape koje kuriri imaju u glavama. Trebalo je poznavati zgrade, kako se ulazi u njih, kako se treba ponašati, kako sačuvati bajs od krađe. Ali kada ju je odveo da upozna Banija, bila je omađijana.
<BR>&nbsp;&nbsp;&nbsp;&nbsp;&nbsp;Za tri nedelje je zaradila dovoljno da kupi prvi ozbiljniji bajs. I to je bila magija.
<BR>&nbsp;&nbsp;&nbsp;&nbsp;&nbsp;Negde u to vreme je počela da se druži sa dve cure iz Ujedinjenih, Temi Dvojkom i Alisom Možda, i jedne večeri su izišle u Kognitivne Disidente, gde je upoznala Lauela.
<BR>
<BR>&nbsp;&nbsp;&nbsp;&nbsp;&nbsp;"Ovde niko ne zaključava vrata", reče Semi, na merdevinama ispod nje, dok je otvarala poklopac.
<BR>&nbsp;&nbsp;&nbsp;&nbsp;&nbsp;Čueta zažmuri i zamisli gomilu policajaca (iako nije imala pojma kako bi to izgledalo) u Skinerovoj sobi. Onda otvori oči i promoli glavu, tek toliko da izviri preko ivice poda.
<BR>&nbsp;&nbsp;&nbsp;&nbsp;&nbsp;Skiner je bio u krevetu, sa malim televizorom na grudima; iz pocepanih, šljampavih, sivih čarapa virili su mu krupni, žuti nokti. Pogledao ju je preko televizora.
<BR>&nbsp;&nbsp;&nbsp;&nbsp;&nbsp;"Hej", reče ona, "dovela sam Semija Sala. Sa posla." Popela se gore, da načini mesta za Semijevu glavu i ramena.
<BR>&nbsp;&nbsp;&nbsp;&nbsp;&nbsp;"Vozdra", reče Semi Sal.
<BR>&nbsp;&nbsp;&nbsp;&nbsp;&nbsp;Skiner je samo zurio u njega, lica osvetljenog bojama sa ekrana.
<BR>&nbsp;&nbsp;&nbsp;&nbsp;&nbsp;"Kako ste?" upita Semi Sal, penjući se.
<BR>&nbsp;&nbsp;&nbsp;&nbsp;&nbsp;"'Si donela nešto za jelo?" upita je Skiner.
<BR>&nbsp;&nbsp;&nbsp;&nbsp;&nbsp;"Kod Džonija Taja će uskoro imati gotovu supu", reče ona, pošavši prema policama, šteku. Izvalila je glupost, jer je Džonijeva supa uvek bila spremna; zakuvao ju je pre više godina, i otada samo doliva u kazan.
<BR>&nbsp;&nbsp;&nbsp;&nbsp;&nbsp;"Šta ima, gospodine Skiner?" Semi Sal je stajao pomalo zgrbljen, raskoračeno, obema rukama držeći kacigu, nalik na momčića koji se pozdravlja sa devojčinim ocem. Namignu Čueti.
<BR>&nbsp;&nbsp;&nbsp;&nbsp;&nbsp;"Kom namiguješ, dečko?" Skiner isključi televizor i zaklopi ekran. Čueta mu je kupila taj televizor sa broda-kontejnera u Zamki. Tvrdio je da više ne ume da razlikuje 'programe' od 'reklama', šta god da mu je to značilo.
<BR>&nbsp;&nbsp;&nbsp;&nbsp;&nbsp;"Nešto mi upalo u oko, gos'in' Skineru", reče Semi Sal, premeštajući se sa noge na nogu, još više nalik na nervoznog momčića. Čueta se jedva uzdržavala od smeha. Zašla je Semiju iz leđa i zavukla ruku iza hrpe časopisa. Bile su tamo. Strpala ih je u džep.
<BR>&nbsp;&nbsp;&nbsp;&nbsp;&nbsp;"Jesi nekad video kakav je pogled sa krova, Semi?" Znala je da joj je na licu onaj široki, idiotski kez, i Skiner je zurio u njega, pokušavajući da shvati šta se dešava, ali nije marila za to. Premestila je merdevine do otvora na krovu.
<BR>&nbsp;&nbsp;&nbsp;&nbsp;&nbsp;"Ja? Nisam, Čueta, dušo. Sigurno je da ti stane dah."
<BR>&nbsp;&nbsp;&nbsp;&nbsp;&nbsp;"'Ej", reče Skiner, kada je otvorila poklopac, "šta je tebi?"
<BR>&nbsp;&nbsp;&nbsp;&nbsp;&nbsp;Ona je već bila gore, u jednom od onih nestvarnih džepova tišine i mira koji su se tu mogli povremeno naći. Vetar je obično bio takav da čovek poželi da legne i uhvati se za nešto, ali je bilo trenutaka mrtvog mira, kada se ništa nije pomeralo. Začula je Semija Sala kako se penje za njom. Izvadila je kutiju i pošla prema ivici.
<BR>&nbsp;&nbsp;&nbsp;&nbsp;&nbsp;"Hej", reče on, "daj da vidim."
<BR>&nbsp;&nbsp;&nbsp;&nbsp;&nbsp;Ona podiže stvar i zamahnu rukom da je baci.
<BR>&nbsp;&nbsp;&nbsp;&nbsp;&nbsp;On joj je ukra iz prstiju.
<BR>&nbsp;&nbsp;&nbsp;&nbsp;&nbsp;"'Ej!"
<BR>&nbsp;&nbsp;&nbsp;&nbsp;&nbsp;"Ćut'." Otvorio ju je kutiju, i izvadio naočare. "A, dobre su."
<BR>&nbsp;&nbsp;&nbsp;&nbsp;&nbsp;"Semi." Pružila je ruku za njima. On joj dade kutiju.
<BR>&nbsp;&nbsp;&nbsp;&nbsp;&nbsp;"Znaš kako se to radi?" Otvorio je drške, držeći svaku u jednoj ruci. "Leva je aus, desna ein. Samo ih malo pomeriš." Gledala je kako on to radi, u svetlosti koja je dolazila iz otvora u Skinerovu sobu. "Evo. Probaj ih." Stavio ih joj je.
<BR>&nbsp;&nbsp;&nbsp;&nbsp;&nbsp;Dok je to radio, bila je okrenuta prema gradu. Finansijska četvrt, Piramida sa svojom protezom posle Malog Grandea, sa brdima u pozadini. "Jebo te miš", ote joj se, jer su tamo iznikle kule, građevine više od ičeg što postoji, prava pravcata mreža tvorevina, sve do podnožja brda. Svaka je imala bar četiri bloka zgrada u osnovi i dizala se pravo uvis, bezlična, do beskrajnih mreža nalik na rešetku u kojoj je barila povrće. Nebo je iznad toga bilo ispisano kineskim pismom. "Semi."
<BR>&nbsp;&nbsp;&nbsp;&nbsp;&nbsp;Osetila je kada ju je uhvatio, jer je izgubila ravnotežu.
<BR>&nbsp;&nbsp;&nbsp;&nbsp;&nbsp;Kinesko pismo se promeni u englesko.
<BR>
<BR>&nbsp;&nbsp;&nbsp;&nbsp;&nbsp;SUNCOKRET KORPORACIJA
<BR>
<BR>&nbsp;&nbsp;&nbsp;&nbsp;&nbsp;"Semi."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Šta je ovo, jebote?" Na šta god bi usmerila pogled, izazvalo bi pojavu novog natpisa na nebu, guste blokove tehničkih izraza koje nije razumela.
<BR>&nbsp;&nbsp;&nbsp;&nbsp;&nbsp;"Otkud znam", reče on. "Daj da vidim." Posegnuo je za naočarima.
<BR>&nbsp;&nbsp;&nbsp;&nbsp;&nbsp;"'Ej", začula je Skinera dole u sobi, "to je Skuter. Što si se vratio?"
<BR>&nbsp;&nbsp;&nbsp;&nbsp;&nbsp;Semi Sal smaknu naočari, a ona kleknu, motreći japanskog šmokljana koji je dolazio da vidi Skinera, studenta, ili socijalnog radnika, ili šta je već bio. Izgledao je izgubljeniji nego obično. Izgledao je uplašeno. S njim je bio još neko.
<BR>&nbsp;&nbsp;&nbsp;&nbsp;&nbsp;"'Ej, Skuteru", reče Skiner, "šta ima?"
<BR>&nbsp;&nbsp;&nbsp;&nbsp;&nbsp;"Ovo je gospodin Nevoljeni", reče Jamazaki. "Zahtevao je da vas vidi."
<BR>&nbsp;&nbsp;&nbsp;&nbsp;&nbsp;Zlato u neznančevom osmehu sinu prema Čueti. "Zdravo, gore", reče on i izvadi ruku iz džepa na boku dugačkog, crnog, kišnog kaputa. Pištolj nije bio veliki, ali je bilo nečega u lakoći kojom ga je držao, kao stolar čekić. Nosio je hirurške rukavice. "Kako bi bilo da siđeš ovamo?"
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
