<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. GRAD STOLETNICE
<P>&nbsp;&nbsp;&nbsp;&nbsp;&nbsp;Čueta nije znala šta da misli o Los Anđelesu.
<BR>&nbsp;&nbsp;&nbsp;&nbsp;&nbsp;Ipak, ta palmina stabla izgledala su joj uvrnuto. Sabletov električni automobil zaustavio se iza velike, bele kamionske prikolice na kojoj je pozadi pisalo V-ŽIVOT - UGRADNJA, NANOTRONSKO RASTINJE, a gore su štrčale krošnje tih veštačkih palmi, umotane u plastiku.
<BR>&nbsp;&nbsp;&nbsp;&nbsp;&nbsp;Već je gledala na televiziji, sa Skinerom, kako postavljaju to drveće umesto onog što ga je ubio neki meksikanski virus. Bila su pomalo nalik na maglev u Zalivu, ili kao ono što su Rajdel i Sablet rekli da Suncokret namerava da radi u San Francisku; te stvari su rasle, ali samo zato što su bile napravljene od tih maleckih mašina. U jednoj emisiji koju je gledala sa Skinerom, razgovarali su o tome kako je to novo drveće tako napravljeno da u njemu mogu da se gnezde razne vrste ptica, pacova i drugih životinja, isto kao ono što se osušilo. Skiner joj je rekao da je jednom naleteo džipom na pravo živo stablo u L.A.-u, i da je sa njega palo desetak pacova, pravo na haubu, i da su ostali da stoje sve dok se nisu uplašili i pobegli.
<BR>&nbsp;&nbsp;&nbsp;&nbsp;&nbsp;U svakom slučaju, bilo je drugačije nego u San Francisku. Osećala se nekako dvojako u pogledu toga. Da je to samo gomila stvari, razbacanih okolo uglavnom bez reda, i da je reč o istinski velikom prostoru, sa planinama tamo negde iza, i svom tom energijom koja kruži okolo, osvetljavajući stvari. Možda zato što su stigli noću.
<BR>&nbsp;&nbsp;&nbsp;&nbsp;&nbsp;Sablet je imao taj mali evro-automobil, Mončo. Znala je to jer je čitavim putem od Raja morala da gleda u logo. Sablet je kazao da se ime rimuje sa pončom. Bio je napravljen u Barseloni i bilo je dovoljno da ga uključiš u kućni utikač i ostaviš da se napuni. Nije mogao da ide brže od četrdeset milja na autoputu, ali Sablet nije hteo da vozi ništa drugo zbog svojih alergija. Rekla mu je da je srećan što postoje električna vozila; odgovorio joj je da toliko brine zbog elektromagnetnih polja, raka i sličnih stvari.
<BR>&nbsp;&nbsp;&nbsp;&nbsp;&nbsp;Ostavili su njegovu majku sa gospođom Bejker, da gledaju Svemirskog lovca na TV-u. Obe su bile silno uzbuđene, jer je to bio prvi film Moli Ringvorld. Uzbuđivale su se zbog svega i svačega, i Čueta nikad nije imala pojma o kome govore.
<BR>&nbsp;&nbsp;&nbsp;&nbsp;&nbsp;Pogledala je narukvicu. Pokrila ju je crnom smolom i šakom ružičastih i plavih perli koje je dobila od Sabletove majke; stvar je u suštini izgledala kao govno, ali je isto tako manje ličila na lisice.
<BR>&nbsp;&nbsp;&nbsp;&nbsp;&nbsp;Rajdel je provodio sve više vremena pored telefona, pa su dva puta morali da stanu da kupe baterije, Sabletovim novcem.
<BR>&nbsp;&nbsp;&nbsp;&nbsp;&nbsp;Pomalo joj je smetalo što je više ne primećuje. A u motelu su ponovo spavali u istom krevetu, ali se ništa nije dogodilo, iako je Sablet spavao napolju u Monču, na spuštenim sedištima.
<BR>&nbsp;&nbsp;&nbsp;&nbsp;&nbsp;Rajdel je sada sve vreme govorio sa tim Lauelovim ljudima iz Republike Želja, ali preko običnog telefona, i pokušavao da ostavi poruke za nekog preko vokalne pošte. Gospodin Mama ili tako nešto. Ne, Ma. Međutim, činilo se da ih niko ne prima, pa je pozvao tipove iz Republike i nastavio da žvaće istu priču, sve što im se dogodilo, a oni su je snimili i valjda ubacili u vokalnu poštu gospodina Ma. Rajdel je rekao da će je nekako zaglaviti, tako da ne bude druge pošte. Da će mu to privući pažnju.
<BR>&nbsp;&nbsp;&nbsp;&nbsp;&nbsp;Kada su stigli u L.A. i uzeli sobu u motelu, Čueta je bila pomalo uzbuđena, jer je to bilo nešto što je oduvek želela. Zato što se njena majka uvek dobro provodila u motelima. Doduše, ispalo je da je posredi neka vrsta kampa bez prikolica, sa onim malim betonskim zgradama podeljenim u još manje sobe, nastanjene sve nekim strancima koji su ložili roštilj u praznom bazenu za plivanje. Sableta je to silno uznemirilo, zato što je bio alergičan na ugljovodonike i slične stvari, ali je Rajdel rekao da je to samo za jednu noć. Onda je otišao do tih stranaca i neko vreme razgovarao sa njima, pa se vratio i rekao da su to Tibetanci. Pravili su dobar roštilj, ali je Sablet jeo onu hranu iz dragstora koju je poneo sa sobom, flaširanu vodu i nešto nalik na šipke žutog sapuna, a zatim je otišao da spava u Monču.
<BR>&nbsp;&nbsp;&nbsp;&nbsp;&nbsp;A sada je bila na ulazu mesta koje se zvalo Grad Stoletnice II, i trudila se da izgleda kao kurir. Bila je to zelena stvar u obliku sise na tri noge koje su prolazile kroz nju. Moglo se videti gde ulaze, jer su zidovi bili od neke vrste providnog stakla. Bila je to otprilike najveća stvar na svetu; videla se odasvud. Rajdel ju je zvao Mehur.
<BR>&nbsp;&nbsp;&nbsp;&nbsp;&nbsp;Mesto je bilo otmeno, takođe, nešto kao Kineski Basen, sa istim svetom kao tamo, koji je viđala u poslovnim četvrtima, trgovniskim centrima ili kada je isporučivala.
<BR>&nbsp;&nbsp;&nbsp;&nbsp;&nbsp;Pa, imala je na sebi svoje značke, a u motelu se dobro istuširala, ali je mesto ipak počinjalo da joj ide na živce. Sva sila drveća unutra, u toj džinovskoj šupljoj nozi, i sve pod tom uvrnutom filtriranom svetlošću spolja. Stajala je na pokretnom stepeništu, dugačkom otprilike milju, koje ju je bez kraja nosilo uvis, okruženu ljudima kojima je tu očito bilo mesto. Rajdel joj je rekao da u ostale dve noge postoje liftovi koji se uspinju pod uglom, kao onaj do Skinera. Ali je jedan Sabletov drugar rekao da tamo obično ima više čuvara IntenStraže.
<BR>&nbsp;&nbsp;&nbsp;&nbsp;&nbsp;Znala je da je Sablet negde iza nje, ili je bar tako bilo dogovoreno pre nego što ih je Rajdel ostavio kod ulaza. Pitala ga je kuda ide, a on je samo rekao da mora da pozajmi baterijsku svetiljku. Počeo je ozbiljno da joj se dopada. To ju je pomalo brinulo. Pitala se kakav bi bio u nekoj drugo situaciji. Pitala se kakva bi sama bila u drugoj situaciji.
<BR>&nbsp;&nbsp;&nbsp;&nbsp;&nbsp;On i Sablet prethodno su radili za kompaniju koja je obezbeđivala zgradu, IntenStražu, pa je Sablet pozvao jednog svog drugara i raspitao se kakvo je obezbeđenje. Priča je bila da želi da pređe na novi posao u kompaniji. Ali on i Rajdel razradili su takav plan da ona može da uđe u zgradu, naročito ako je on bude pratio izdaleka.
<BR>&nbsp;&nbsp;&nbsp;&nbsp;&nbsp;Brinulo ju je to što se Sablet ponašao kao da vrši samoubistvo, ili tako nešto. Čim se uključio u Rajdelov plan, bilo je kao da se izgubio u svemiru. Neprestano je pričao o svojoj apostazi, o filmovima koji mu se dopadaju, i o nekom tipu Kronenbergu. Bio je ispunjen nekakvim mirom kao da je siguran da će umreti; kao da se pomirio s tim, mada su ga i dalje brinule alergije.
<BR>&nbsp;&nbsp;&nbsp;&nbsp;&nbsp;Zelena svetlost. Dizala se kroz nju.
<BR>&nbsp;&nbsp;&nbsp;&nbsp;&nbsp;U motelu su joj napravili taj paket. Unutra su bile naočare. Adresirane na Karen Mendelson.
<BR>&nbsp;&nbsp;&nbsp;&nbsp;&nbsp;Sklopila je oči, rekla sebi da će joj se Bani Malatesta popeti na glavu ako ne isporuči i pritisnula dugme.
<BR>&nbsp;&nbsp;&nbsp;&nbsp;&nbsp;"Da?" Bio je to jedan od onih računara.
<BR>&nbsp;&nbsp;&nbsp;&nbsp;&nbsp;"Ujedinjeni Kuriri, za Karen Mendelson."
<BR>&nbsp;&nbsp;&nbsp;&nbsp;&nbsp;"Dostava?"
<BR>&nbsp;&nbsp;&nbsp;&nbsp;&nbsp;"Treba da potpiše."
<BR>&nbsp;&nbsp;&nbsp;&nbsp;&nbsp;"Odobren joj je bar-kod..."
<BR>&nbsp;&nbsp;&nbsp;&nbsp;&nbsp;"Njen rukopis. Moram da vidim njen rukopis. Mora lično da potpiše. Znate na šta mislim?"
<BR>&nbsp;&nbsp;&nbsp;&nbsp;&nbsp;Tišina. "Priroda pošiljke?"
<BR>&nbsp;&nbsp;&nbsp;&nbsp;&nbsp;"Pa", reče Čueta, "ovde piše 'Ostavinski Sud', San Francisko, i ako ne otvorite vrata, go'sin' Čarobnjače, ovo leti sledećim avionom nazad."
<BR>&nbsp;&nbsp;&nbsp;&nbsp;&nbsp;"Sačekajte, molim", reče kompjuter.
<BR>&nbsp;&nbsp;&nbsp;&nbsp;&nbsp;Čueta uze da razgleda biljke u posudama pored vrata. Bile su velike, izgledale su prirodno i znala je da Sablet stoji iza njih, ali nije mogla da ga vidi. Neko je bio ugasio cigaretu u jednoj od posuda, među korenjem.
<BR>&nbsp;&nbsp;&nbsp;&nbsp;&nbsp;Vrata se malo otškrinuše. "Da?"
<BR>&nbsp;&nbsp;&nbsp;&nbsp;&nbsp;"Karen Mendelson?"
<BR>&nbsp;&nbsp;&nbsp;&nbsp;&nbsp;"Šta imate?"
<BR>&nbsp;&nbsp;&nbsp;&nbsp;&nbsp;"Ujedinjeni Kuriri, iz San Franciska. Da li biste potpisali prijem pošiljke?" Samo što nije bilo priznanice, niti pošiljke.
<BR>&nbsp;&nbsp;&nbsp;&nbsp;&nbsp;"San Francisko?"
<BR>&nbsp;&nbsp;&nbsp;&nbsp;&nbsp;"Tako piše."
<BR>&nbsp;&nbsp;&nbsp;&nbsp;&nbsp;Vrata se još malo otškrinuše. Tamnokosa žena u dugačkom, bledom kućnom ogrtaču. Čueta vide da žena proverava značke na Skinerovoj jakni. "Ne razumem", reče Karen Mendelson. "Sve nam ide preko GlobEksa."
<BR>&nbsp;&nbsp;&nbsp;&nbsp;&nbsp;"Prespori su", reče Čueta, baš kad je Sablet, u crnoj uniformi, iskoračio iza biljke. Čueta opazi svoj odraz u sočivima, pomalo izbočen u sredini.
<BR>&nbsp;&nbsp;&nbsp;&nbsp;&nbsp;"Gospođo Mendelson", reče on, "bojim se da imamo mali bezbednosni problem."
<BR>&nbsp;&nbsp;&nbsp;&nbsp;&nbsp;Karen Mendelson ga je posmatrala. "Bezbednosni?"
<BR>&nbsp;&nbsp;&nbsp;&nbsp;&nbsp;"Ništa ne brinite", reče Sablet. Spustio je ruku na Čuetino rame i poveo je unutra, pored Karen Mendelson. "Situacija je pod kontrolom. Zahvalni smo vam na saradnji."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
