<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. KIDANJE
<P>&nbsp;&nbsp;&nbsp;&nbsp;&nbsp;Ponekad, kada je vozila brzo, kada je mogla istinski da se projektuje, Čueta se oslobađala svega: grada, svog tela, samog vremena. Znala je da je to zanos glasnika, i iako ga je osećala kao slobodu, bilo je to, zapravo, stapanje, uklapanje, koje ga je izazivalo. Bicikl između njenih nogu postajao je nalik na neki natprirodno razvijeni, tuđinski rep koji kao da je iznikao iz nje tokom strpljivih vekova; elegantna i složena koštana mašina, uzgajene, Leksanom ojačane gume, ležaji gotovo oslobođeni trenja, i gasni amortizeri. U tim trenucima bila je potpuno deo grada, divlja tačkica energije i tvari koja je iz trena u tren donosila hiljade izbora u skladu sa tokom saobraćaja, svetlucanjem kiše na kolovoznim trakjama, padom sekretaricine kose boje mahagonija, umorne, na ramena nakvašenog kaputa.
<BR>&nbsp;&nbsp;&nbsp;&nbsp;&nbsp;Sada je ponovo počela da ulazi u to stanje, uprkos svemu; kada bi samo mogla da se prepusti, da prestane da razmišlja, da pusti da joj se svest prelije u mašineriju od kostiju, zupčanika i ugljenikom omotane japanske hartije.
<BR>&nbsp;&nbsp;&nbsp;&nbsp;&nbsp;Ali tada Semi Sal pristade uz nju, uz bubnjanje basa iz cevo-provodničke ritam-kutije na njegovom bajsu. Morala je da zajaše ivičnjak da bi izbegla prelazak preko BART rešetke. Njene gume ostaviše crne tragove kada je aktivirala čestične kočnice, a Semi Sal zakoči uporedo s njom, uz zamiruće pulsiranje Fluoro-Rimz-ova.
<BR>&nbsp;&nbsp;&nbsp;&nbsp;&nbsp;"Nešto te grize, malena?" Njegova ruka na njenoj mišici, grub i ljutit stisak. "Ili te neki magični proizvod čini mudrijom, bržom? A?"
<BR>&nbsp;&nbsp;&nbsp;&nbsp;&nbsp;"Pusti me."
<BR>&nbsp;&nbsp;&nbsp;&nbsp;&nbsp;"Nema šeme. Ja sam ti našao ovaj posao. Ako 'oćeš da ga izgubiš, želim da znam zašto." Tresnu slobodnim dlanom po crnoj peni drške i isključi muziku.
<BR>&nbsp;&nbsp;&nbsp;&nbsp;&nbsp;"Molim te, Semi, moram gore do Skinera."
<BR>&nbsp;&nbsp;&nbsp;&nbsp;&nbsp;On joj pusti ruku. "Zašto?"
<BR>&nbsp;&nbsp;&nbsp;&nbsp;&nbsp;Ona se zakašlja, prestade i tri puta duboko udahnu. "Jesi ikad nešto ukrao, Semi Sale? Mislim, dok si bio na poslu?"
<BR>&nbsp;&nbsp;&nbsp;&nbsp;&nbsp;Semi Sal je pogleda. "Ne", reče, konačno, "ali je poznato da sam umeo da pojebem klijenta."
<BR>&nbsp;&nbsp;&nbsp;&nbsp;&nbsp;Čueta zadrhta. "Ja ne."
<BR>&nbsp;&nbsp;&nbsp;&nbsp;&nbsp;"Ne", reče Semi Sal, "ali ti ne radiš na svim mestima na kojima ja radim. Sem toga, ti si žensko."
<BR>&nbsp;&nbsp;&nbsp;&nbsp;&nbsp;"Ali sam sinoć nešto ukrala. Iz džepa tog tipa sa žurke u hotelu Morisi."
<BR>&nbsp;&nbsp;&nbsp;&nbsp;&nbsp;Semi Sal obliza usne. "Kako to da ti se ruka nađe u njegovom džepu? Neko koga znaš?"
<BR>&nbsp;&nbsp;&nbsp;&nbsp;&nbsp;"Ma, to je neka guzica."
<BR>&nbsp;&nbsp;&nbsp;&nbsp;&nbsp;"A, on. Mislim da sam ga upoznao."
<BR>&nbsp;&nbsp;&nbsp;&nbsp;&nbsp;"Gnjavio me. A to mu je virilo iz džepa."
<BR>&nbsp;&nbsp;&nbsp;&nbsp;&nbsp;"'Si sigurna da mu je stvar virila iz džepa?"
<BR>&nbsp;&nbsp;&nbsp;&nbsp;&nbsp;"Semi Sale", reče ona, "ovo nije zezanje. Govno mi se smrzlo od straha."
<BR>&nbsp;&nbsp;&nbsp;&nbsp;&nbsp;On je osmotri izbliza. "A, znači to ti je? Prpa? Maznula si neko sranje, pa ti sad frka?"
<BR>&nbsp;&nbsp;&nbsp;&nbsp;&nbsp;"Bani kaže da su neki tipovi iz obezbeđenja zvali Ujedinjene, čak su prozvali Vilsona i tako to. Tražili mene."
<BR>&nbsp;&nbsp;&nbsp;&nbsp;&nbsp;"Sranje", reče Semi Sal, još je proučavajući, "mislio sam da si ufiksana, na igraču. Da te je Bani provalio. Zato sam poš'o za tobom, da ti počupam te male kujine uši. Kažeš, samo si uplašena?"
<BR>&nbsp;&nbsp;&nbsp;&nbsp;&nbsp;Ona ga pogleda. "Tako je."
<BR>&nbsp;&nbsp;&nbsp;&nbsp;&nbsp;"Dobro", reče on, ukopavajući prste u crnu penu, "čega se to plašiš?"
<BR>&nbsp;&nbsp;&nbsp;&nbsp;&nbsp;"Da će se popeti do Skinera i naći ih."
<BR>&nbsp;&nbsp;&nbsp;&nbsp;&nbsp;"Šta će naći?"
<BR>&nbsp;&nbsp;&nbsp;&nbsp;&nbsp;"Te naočare."
<BR>&nbsp;&nbsp;&nbsp;&nbsp;&nbsp;"Špijun, dušo? Upucavanje? Virkanje, kao Alisa i to?" Zadobovao je prstima po crnoj peni.
<BR>&nbsp;&nbsp;&nbsp;&nbsp;&nbsp;"Te crne naočare. Kao za sunce, ali se kroz njih ne vidi."
<BR>&nbsp;&nbsp;&nbsp;&nbsp;&nbsp;Semi Sal nagnu svoju divnu glavu u stranu. "Kako to misliš?"
<BR>&nbsp;&nbsp;&nbsp;&nbsp;&nbsp;"Jednostavno su crne."
<BR>&nbsp;&nbsp;&nbsp;&nbsp;&nbsp;"Naočare za sunce?"
<BR>&nbsp;&nbsp;&nbsp;&nbsp;&nbsp;"Aha, ali skroz crne."
<BR>&nbsp;&nbsp;&nbsp;&nbsp;&nbsp;"Ha", reče on, "da si jebala klijente, al' samo one fine i zgodne, kao ja, znala bi šta je to. Bez uvrede, rek'o bih da nisi imala mnogo momaka iz boljeg sveta. Da si se viđala sa arhitektama, ili hirurzima za mozak, znala bi kakve su to naočare." Ruka mu pođe uvis i poigra se zarđalom metalnom lopticom koja je visila sa okovratnika Skinerove jakne. "To su VS naočare. Virtuelna svetlost."
<BR>&nbsp;&nbsp;&nbsp;&nbsp;&nbsp;Čula je za tako nešto, ali nije bila sigurna šta je to. "Jesu li skupe, Semi Sale?"
<BR>&nbsp;&nbsp;&nbsp;&nbsp;&nbsp;"Bogami, jesu. K'o japanski automobil. Tu negde. Oko sočiva imaju ugrađene te male EMP uređaje, koji pravo utiču na očni živac. Jedan moj prijatelj ih don'o kući sa posla. Pejzažni arhitekt. Staviš ih, ideš okolo i sve izgleda normalno, ali svaka biljka, svako drvo ima ispisane podatke u vazduhu, o kojoj vrsti je reč, sa latinskim nazivom."
<BR>&nbsp;&nbsp;&nbsp;&nbsp;&nbsp;"Ali ove su crne."
<BR>&nbsp;&nbsp;&nbsp;&nbsp;&nbsp;"Nisu ako ih uključiš. Kad ih uključiš, više ni ne liče na naočare za sunce. Samo čine da izgledaš, šta ja znam, ozbiljno." Nacerio joj se. "Ti ionako već izgledaš preozbiljno. U tome je tvoj problem."
<BR>&nbsp;&nbsp;&nbsp;&nbsp;&nbsp;Ona se strese. "Hajde sa mnom do Skinera, Semi Sale. 'Oćeš?"
<BR>&nbsp;&nbsp;&nbsp;&nbsp;&nbsp;"Ne obožavam visinu", reče on. "Ta kutijica će jedne noći da se strmekne sa mosta."
<BR>&nbsp;&nbsp;&nbsp;&nbsp;&nbsp;"Kad te molim, Semi. Ova stvar me načisto iskida. Dok vozim pored tebe, u redu je, ali čim pomislim na to, čini mi se da se sva sledim. Šta da radim? Možda dođem gore i zateknem pajkane? Šta će Skiner reći, ako ga poseti murija? Možda sutra dođem na pos'o, i Bani me najuri. Šta onda?"
<BR>&nbsp;&nbsp;&nbsp;&nbsp;&nbsp;Semi Sal joj uputi isti pogled kao one večeri kada ga je zamolila da je ubaci u Ujedinjene. Osmeh se proširi u kez. Smešan i zločest. Svi ti oštri beli zubi. "Drš' to između nogu, onda. 'Ajde, pokušaj da ne zaostaneš."
<BR>&nbsp;&nbsp;&nbsp;&nbsp;&nbsp;On se odbi od ivičnjaka, a njegovi Fluoro-Rimz-ovi zasvetleše neonski belo kada je počeo da okreće pedale. Mora da je tada pritisnuo 'play' jer je začula pulsiranje basa kada je pojurila za njim kroz saobraćaj.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
