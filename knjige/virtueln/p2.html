<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. KRSTARENJE TOPOGLAVCEM
<P>&nbsp;&nbsp;&nbsp;&nbsp;&nbsp;IntenStraža je sređivala svoja kola posle svake treće smene. Koristili su usluge velike specijalizovane perionice izvan Kolbija; posle dvadeset slojeva rukom utrljane Mokre Medene Sijene, teško da su mogla da deluju zapušteno.
<BR>&nbsp;&nbsp;&nbsp;&nbsp;&nbsp;Te novembarske večeri, kada je Republika Želje zbog oružanog odgovora stavila tačku na njegovu karijeru, Beri Rajdel je malo poranio na posao.
<BR>&nbsp;&nbsp;&nbsp;&nbsp;&nbsp;Voleo je kako je mirisalo unutra. Imali su tu ružičastu stvar koju su puštali kroz mlazne brisače da speru drumsku prašinu, i njen miris podsećao ga je na posao koji je radio onog leta u Noksvilu, poslednje godine u školi. Postavljali su stanove u školjku onog velikog Sejfveja u ulici Džefersona Dejvisa. Arhitekti su hteli da zidovi od blokova šindre budu ogoljeni na poseban način, da preovlađuje siva boja materijala, ali da u udubljenima i spojevima ostane stara ružičasta Sejfvejeva fasadna farba. Bili su iz Memfisa, i nosili su crna odela i bele pamučne košulje. Košulje su očigledno više koštale nego odela, ili bar jednako, i uz njih nikada nisu nosili kravate ili otkopčavali gornje dugme. Rajdel je pretpostavljao da se tako oblače arhitekti; sada, kada je prešao da živi u L.A., znao je da je tako. Čuo je jednog od njih kako objašnjava poslovođi da je ono što rade isticanje opstajanja materijala u vremenu. Njegovo je mišljenje bilo da se taj verovatno proserava, ali mu se ipak dopadalo kako zvuči; kao ono što se dešava starcima na televiziji.
<BR>&nbsp;&nbsp;&nbsp;&nbsp;&nbsp;Ali se u suštini sve svodilo na guljenje usrane, stare farbe sa stotina i stotina kvadratnih metara podjednako usranih blokova šindre, i to se radilo sa oscilirajućom prskalicom na vrhu dugačke drške od nerđajuđeg čelika. Kada bi bio siguran da predradnik ne gleda, mogao si da je uperiš u klinca do sebe, pustiš trideset stopa dugačak petlov rep šibajuće duge i spereš sa njega svu kremu za sunčanje. Rajdel i drugovi su listom nosili tu australijsku stvar koja se prodavala u jarkim bojama, da možeš da vidiš gde si je naneo, a gde ne. Doduše, valjalo je potrefiti daljinu, jer su te prskalice mogle da skinu hrom sa branika. Rajdel i Badi Kriger su zbog toga na kraju dobili šut-kartu, pa su prešli preko Džefa Dejvisa do pivnice, i Rajdel je tu noć proveo sa ženskom iz Ki Vesta. Bilo mu je prvi put.
<BR>&nbsp;&nbsp;&nbsp;&nbsp;&nbsp;A sada je bio u Los Anđelesu i vozio Vatrenog Husara sa šest točkova i dvadeset slojeva rukom utrljane politure. Husar je bio oklopljeni lendrover koji je na ravnom putu postizao sto četrdeset milja na sat, pod uslovom da pronađeš ravan put i da imaš vremena da ubrzaš. Hernandez, vođa njegove smene, rekao je da Englezu ne treba dati da pravi ništa veće od šešira, ako hoćeš da to radi kada treba da radi; rekao je da je IntenStraža trebalo da kupi od Izraelaca ili Brazilaca, a uostalom, kome treba Ralf Loran da dizajnira tenk?
<BR>&nbsp;&nbsp;&nbsp;&nbsp;&nbsp;Rajdel nije znao kome to treba, ali je sva ta farba baš bila preterana. Pretpostavljao je da su želeli da se ljudi sete onih velikih smeđih kamiona Junajted Parsela, i da su se u isto vreme nadali da će izgledati kao nešto što se može videti u episkopalnoj crkvi. Ne previše ukrasa na logou. Onako, uzdržano.
<BR>&nbsp;&nbsp;&nbsp;&nbsp;&nbsp;U praonici su uglavnom radili doseljenici iz Mongolije, novajlije koji su teško nalazili bolji posao. Dok su radili, izvodili su to ludo pevanje iz grla, a on je voleo da ih sluša. Nije mu bilo jasno kako to rade; zvučali su kao žabe-penjačice, ali kao da postoje dva zvuka odjednom.
<BR>&nbsp;&nbsp;&nbsp;&nbsp;&nbsp;Sada su glancali nizove hromiranih budža na krilima vozila. Budže su služile kao nosači rešetki za razbijanje demonstracija i bile su hromirane tek da izgledaju lepše. Pandurski oklopnjaci u Noksvilu bili su elektrificirani, ali sa sistemom koji ih je stalno vlažio, što je bilo mnogo opakije
<BR>&nbsp;&nbsp;&nbsp;&nbsp;&nbsp;"Potpiši ovde", reče vođa grupe, ćutljivi, crni momak po imenu Anderson. Preko dana je studirao medicinu i uvek je izgledao kao da je dve noći u zaostatku sa spavanjem.
<BR>&nbsp;&nbsp;&nbsp;&nbsp;&nbsp;Rajdel uze tablu i svetlosnu olovku i potpisa se na pločicu za overu. Anderson mu dade ključeve.
<BR>&nbsp;&nbsp;&nbsp;&nbsp;&nbsp;"Valjalo bi malo da se odmoriš", reče Rajdel. Anderson se osmehnu, prazno. Rajdel ode do Topoglavca i isključi alarm.
<BR>&nbsp;&nbsp;&nbsp;&nbsp;&nbsp;Neko je napisao tu reč, 'TOPOGLAVAC', zelenim markerom, na ploči iznad vetrobrana u kabini. Ime je prihvaćeno, ali najviše zbog toga što se dopalo Sabletu. Sablet je bio Teksašanin, begunac iz logora neke opičene video-sekte. Rekao je da se majka spremala da zavešta njegovo dupe crkvi, šta god da je to značilo.
<BR>&nbsp;&nbsp;&nbsp;&nbsp;&nbsp;Sablet se nije otimao da priča o tome, ali je Rajdel zaključio da su ti ljudi verovali da je video-slika Bogov omiljeni način obraćanja, a sam ekran neka vrsta večno zapaljenog grma. "On je u de-taljima", rekao je jednom Sablet. "Moraš pažljivo da gledaš." Kakav god da je bio ovaj oblik verovanja, bilo je jasno da se Sablet nagledao televizije više nego iko koga je Rajdel ikad upoznao, i to uglavnom starih filmova na kanalima koji su samo to prikazivali. Sablet je rekao da je Topoglavac bilo ime robotskog tenka u jednom japanskom filmu o čudovištima. Hernandez je verovao da je Sablet sam napisao ime u kabini. Sablet je tvrdio da nije. Hernandez mu je rekao: onda ga obriši. Sablet ga je ignorisao. Ime je ostalo tamo, ali je Rajdel znao da je Sablet suviše pokoran da bi počinio bilo kakav vandalizam, a mastilo u markeru ionako je moglo da ga ubije.
<BR>&nbsp;&nbsp;&nbsp;&nbsp;&nbsp;Sablet je patio od gadnih alergija. Padao je u šok od raznih vrsta sredstava za čišćenje i rastvarača, tako da ga niko nije mogao naterati da uđe u praonicu. Alergije su ga učinile osetljivim i na svetlost, pa je morao da nosi reflektujuća sočiva. Zbog čega je, sa crnom uniformom IntenStraže i plavom kosom, izgledao kao neki naci-robot, jedno od onih dupeta iz Klana. A to je umelo da bude problematično u pogrešnom dućanu na Sansetu, kada bi se desilo, recimo, da oko tri ujutru ožedni i uđe da kupi koju bocu kisele vode i kole. Ali Rajdel je voleo da bude s njim u smeni, jer je ovaj definitivno bio najnenasilniji privatni pajkan koji je ikada postojao. Osim toga, verovatno uopšte nije ni bio lud. A za Rajdela je oboje bilo veliki plus. Kao što je Hernandez voleo da kaže, JuKal je imao strože propise o tome ko može a ko ne može da bude frizer.
<BR>&nbsp;&nbsp;&nbsp;&nbsp;&nbsp;Kao i Rajdel, u patrolama IntenStraže radilo je puno bivših policijskih službenika, neki su čak bili iz LAPD-a, <EM>LAPD: skraćenica za Los Angeles Police Department, Losanđeleska policijska služba - prim. prev.</EM> i mada pravila kompanije nisu izričito zabranjivala nošenje ličnog naoružanja na dužnosti, njegove kolege obično su štekovale brdo gvožđurije. Na vratima zajedničkih prostorija bili su postavljeni detektori za metal, i Hernandez je obično imao punu ladicu skakavaca, nunčaka, omamljivača, boksera, noževa za čizmu i svi silu drugih lepota koje su otkrili detektori. Kao petkom popodne u nekoj gimnaziji u Južnom Majamiju. Hernandez je sve to vraćao posle smene, ali kada bi stigao poziv, bilo je predviđeno da se snađu sa Glokovima i bacačima.
<BR>&nbsp;&nbsp;&nbsp;&nbsp;&nbsp;Glokovi su bili deo standardne policijske opreme već najmanje dvadeset godina, i IntenStraža ih je kupila na veliko od PD-a koji su mogli sebi da priušte da modernizuju municiju u onu bez košuljice. Ako se postupalo po knjizi, Glok je trebalo da miruje u plastičnoj futroli, a futrola da ostane prilepljena za centralnu konzolu vozila. Kada se odgovaralo na poziv, futrola se skidala sa konzole i kačila na predviđeno mesto na uniformi. Jedina situacija u kojoj je bilo predviđeno da nosiš pištolj u vozilu, bila je kada se odgovaralo.
<BR>&nbsp;&nbsp;&nbsp;&nbsp;&nbsp;Bacači nisu čak bili ni pištolji, bar ne zvanično, ali je rafal od deset sekundi sa male razdaljine mogao čoveku da rasturi lice. Bio je to izraelski izum za razbijanje demonstracija, stvar sa vazdušnim potiskom, koja je izbacivala kocke reciklirane gume prečnika jednog inča. Izgledali su kao nasilni spoj puške pumparice i industrijskog pištolja za heftanje. Kada bi se povukao obarač, sprava je bljuvala gust mlaz kocaka. Ko je bio dobro izvežban sa bacačem, mogao je da gađa iza ugla; trebalo je samo odbiti ih od pogodne površine. Izbliza se posle dužeg rafala mogla preseći ploča iverice, a na trideset jardi ostajali su strahoviti uboji. Prema teoriji, susret sa naoružanim provalnicima nije bio tako česta pojava, i smatralo se da je sa bacačem manje verovatno da će doći do ozleđivanja vlasnika ili oštećenja imovine. A ako ipak naletiš na naoružanog provalnika, imaš Gloka. Iako je provalnik verovatno nemilice koristio zrna bez košuljice - što nije bilo deo teorije. Niti je bilo deo teorije da su ozbiljnije pripremljeni provalnici bili najčešće ufiksani igračem, dakle nadljudski brzi i klinični psihotični.
<BR>&nbsp;&nbsp;&nbsp;&nbsp;&nbsp;U Noksvilu je bilo puno igrača, i bio je to deo razloga zbog koga je Rajdel suspendovan. Bio se uvukao u stan gde je neki mašinista po imenu Kenet Tarvi držao svoju devojku i dvoje male dece kao taoce i zahtevao da razgovara sa predsednicom. Tarvi je bio mršavi belac, nije se kupao mesec dana i imao je istetoviranu Poslednju večeru na grudima. Tetovaža je bila sasvim sveža: još se nije bila ni skorila. Kroz veo krvi koja se sušila, Rajdel je opazio da Isus nema lice. Niti apostoli.
<BR>&nbsp;&nbsp;&nbsp;&nbsp;&nbsp;"Bogamu", rekao je Tarvi, kada je ugledao Rajdela. "Rek'o sam da 'oću da popričam sa predsednicom." Sedeo je prekštenih nogu, nag, na kauču svoje cure. Na krilu mu je ležalo nešto nalik na komad cevi, oblepljene trakom.
<BR>&nbsp;&nbsp;&nbsp;&nbsp;&nbsp;"Pokušavamo da ti je dovedemo", reče Rajdel. "Žao nam je što to toliko traje, ali moramo da idemo kroz određene kanale."
<BR>&nbsp;&nbsp;&nbsp;&nbsp;&nbsp;"Prokletstvo", reče Tarvi umorno, "zar niko ne shvata da sam na Božjem zadatku?" Nije zvučao naročito gnevno, samo umorno i razočarano. Rajdel je kroz otvorena vrata spavaće sobe mogao da vidi devojku: bila je na leđima, i činilo se da joj je jedna noga slomljena. Nije joj video lice. Nije se micala. Gde su deca?
<BR>&nbsp;&nbsp;&nbsp;&nbsp;&nbsp;"Šta ti je to tu?" upita Rajdel i pokaza predmet preko Tarvijevog krila.
<BR>&nbsp;&nbsp;&nbsp;&nbsp;&nbsp;"Puca", reče Tarvi, "i razlog zbog koga moram da razgovaram sa predsednicom."
<BR>&nbsp;&nbsp;&nbsp;&nbsp;&nbsp;"Nikad nisam video takvo oružje", prizna Rajdel. "Šta ispaljuje?"
<BR>&nbsp;&nbsp;&nbsp;&nbsp;&nbsp;"Konzerve od grejpfruta", reče Tarvi. "Punjene betonom."
<BR>&nbsp;&nbsp;&nbsp;&nbsp;&nbsp;"Sereš?"
<BR>&nbsp;&nbsp;&nbsp;&nbsp;&nbsp;"Gledaj", reče Tarvi i podiže stvar na rame. Imalo je neku vrstu žleba, veoma pomno obrađenog, obarač nalik na klešta i par savitljivih cevi. Rajdel je opazio da ove poslednje vode do velikog kanistera sa gasom, kakav se koristi za pokretanje utovarivača. Kanister je ležao na podu pored kauča.
<BR>&nbsp;&nbsp;&nbsp;&nbsp;&nbsp;Klečao je na kolenima, na prašnjavom najlonskom tepihu u stanu Tarvijeve devojke, i posmatrao kako otvor cevi prolazi kraj njega. Bio je dovoljno veliki da se zavuče pesnica. Gledao je kako Tarvi cilja, kroz otvorena vrata spavaće sobe, u garderober koji se tamo nalazio.
<BR>&nbsp;&nbsp;&nbsp;&nbsp;&nbsp;"Tarvi", začu svoj glas, "bog te tvoj, gde su deca?"
<BR>&nbsp;&nbsp;&nbsp;&nbsp;&nbsp;Tarvi povuče dršku klešta i probi rupu prečnika konzerve s voćem u vratima garderobera. Deca su bila unutra. Mora da su zavrištala, iako se Rajdel posle nije sećao da ih je čuo. Rajdelov advokat je kasnije tvrdio da ovaj u tom trenutku nije bio samo gluv, već i u stanju zvukom izazvane katalepsije. Tarvijev izum bio je samo nekoliko decibela tiši od buke koju pravi granata za omamljivanje SWAT jedinica. <EM>SWAT: skraćenica za Special Weapons and Tactics, posebne policijske jedinice za intervencije u naročito opasnim i rizičnim situacijama, kao što su teroristički napadi, otmice i držanje talaca, i tako dalje - prim. prev.</EM> Ali Rajdel to nije pamtio. Nije pamtio ni da je pucao Kenetu Tarviju u glavu, niti bilo šta drugo, dok se nije osvestio u bolnici. Tamo je bila žena iz Policajaca u nevolji, Rajdelove omiljene emisije, ali mu je rekla da ne može da razgovara s njim dok ne razgovara sa njegovim agentom. Rajdel je rekao da nema agenta. Rekla je da zna, ali da će ga jedan pozvati.
<BR>&nbsp;&nbsp;&nbsp;&nbsp;&nbsp;Rajdel je ležao i razmišljao o svim prilikama kada je sa ocem gledao Policajce u nevolji. "O kakvoj nevolji je ovde reč?" upita konačno.
<BR>&nbsp;&nbsp;&nbsp;&nbsp;&nbsp;Žena se samo osmehnu. "Šta god da kažem, Beri, verovatno ću biti u pravu."
<BR>&nbsp;&nbsp;&nbsp;&nbsp;&nbsp;On zažmiri u nju. Moglo se reći da je zgodna. "Kako se zovete?"
<BR>&nbsp;&nbsp;&nbsp;&nbsp;&nbsp;"Karen Mendelson." Nije izgledala kao da je iz Noksvila, pa čak ni iz Memfisa.
<BR>&nbsp;&nbsp;&nbsp;&nbsp;&nbsp;"'Ste iz Policajaca u nevolji?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Šta radite za njih?"
<BR>&nbsp;&nbsp;&nbsp;&nbsp;&nbsp;"Advokat sam", reče ona. Rajdel nije pamtio da je pre toga upoznao nekog advokata, ali je ispalo da je posle toga upoznao još puno njih.
<BR>
<BR>&nbsp;&nbsp;&nbsp;&nbsp;&nbsp;Ekrani instrumenata u Topoglavcu bili su bezlične ploče tečnog kristala; probudili su se kada je Rajdel ubacio ključ, otkucao sigurnosnu šifru i izvršio proveru osnovnih sistema. Najviše je voleo kamere ispod zadnjeg branika, jer su znatno olakšavale parkiranje; mogao si tačno da vidiš koliko ima mesta iza vozila. Signal sa Zvezde Smrti biće nedostupan dok ne iziđe iz praonice, zbog čelika u konstrukciji zgrade, ali je Sablet imao zadatak da ga prati preko perle zvučnika u uhu.
<BR>&nbsp;&nbsp;&nbsp;&nbsp;&nbsp;U zajedničkim prostorijama u IntenStraži bilo je istaknuto upozorenje da nije u skladu sa politikom kompanije da se pominje Zvezda Smrti, ali ga niko nije poštovao. Tako su je zvali i u LAPD-u. Zvanično je to bio Geosinklinički Satelit Službe Unutrašnjih Poslova Južne Kalifornije.
<BR>&nbsp;&nbsp;&nbsp;&nbsp;&nbsp;Prateći ekrane na upravljačkoj tabli, Rajdel je polako izvezao kola unazad iz zgrade. Dupli keramički motori Topoglavca još su bili dovoljno novi da ne dižu previše buke; Rajdel je čuo šljiskanje guma po mokrom betonskom podu.
<BR>&nbsp;&nbsp;&nbsp;&nbsp;&nbsp;Sablet je čekao napolju. U njegovim srebrnim očima odražavala su se crvena poziciona svetla u prolazu. Iza leđa mu je zalazilo sunce, na nebu čije su boje bile nešto življe nego uobičajeni koktel aditiva. Zakoračio je unazad kada je Rajdel prošao pored njega, pazeći da izbegne svaku kapljicu sa guma. Rajdel je takođe pazio; nije želeo da ponovo vozi Teksašanina do Kedrova ako ga spopadnu alergije.
<BR>&nbsp;&nbsp;&nbsp;&nbsp;&nbsp;Rajdel je čekao da Sablet navuče par hirurških rukavica.
<BR>&nbsp;&nbsp;&nbsp;&nbsp;&nbsp;"Zdravo", reče Sablet, penjući se na svoje sedište. Zatvorio je vrata i počeo da skida rukavica, pažljivo, u ziplok kesu.
<BR>&nbsp;&nbsp;&nbsp;&nbsp;&nbsp;"Pazi da ne zakačiš nešto", reče Rajdel, posmatrajući sa kojom brigom Sablet rukuje rukavicama.
<BR>&nbsp;&nbsp;&nbsp;&nbsp;&nbsp;"Hajde, smej se", reče Sablet blago. Izvadi paketić hipo-alergenskih guma i ubaci u usta komad iz mehura. "Kako je stari Topoglavac?"
<BR>&nbsp;&nbsp;&nbsp;&nbsp;&nbsp;Rajdel je zadovoljno posmatrao ekrane. "I nije tako loše."
<BR>&nbsp;&nbsp;&nbsp;&nbsp;&nbsp;"Na'am se da noćaske nećemo morati d' idemo u neku od onih prokle'ih gluvih kuća", reče Sablet, žvaćući gumu.
<BR>&nbsp;&nbsp;&nbsp;&nbsp;&nbsp;Gluve kuće bile su na Sabletovom ličnom spisku omrznutih poziva. Tvrdio je da je vazduh u njima otrovan. Rajdel je smatrao da je to besmislica, ali mu je bilo dosadilo da se raspravlja s njim oko toga. Gluve kuće bile su veće od većine običnih, skuplje i Rajdel je računao da su vlasnici spremni da dobro plate da vazduh ostane čist. Sablet je tvrdio da je svako ko sagradi gluvu kuću pre svega paranoik, i da se trudi da mesto bude odasvud zatvoreno, bez provetravanja, što dovodi do porasta toksičnosti.
<BR>&nbsp;&nbsp;&nbsp;&nbsp;&nbsp;Ako je u Noksvilu i bilo gluvih kuća, Rajdel nije znao za njih. Smatrao ih je nečim čega ima samo u L.A. Sablet, koji je radio za IntenStražu već dve godine, uglavnom u dnevnoj patroli u Veneciji, bio je prva osoba koja ih je pomenula Rajdelu. Kada je Rajdel konačno morao da odgovori na poziv iz jedne od njih, nije mogao da veruje kada je video mesto; spuštalo se i spuštalo pod zemlju, ukopano ispod nečega što je izgledalo gotovo, mada ne baš sasvim, kao bombardovana radionica za hemijsko čišćenje. A unutra same tesane grede, beli gips, turski tepisi, povelika platna, popločani podovi, nameštaj kakav nikada pre nije video. Međutim, posredi je bio lažni poziv; nasilje u kući, zaključio je Rajdel. Stara priča: muž zakači ženu, žena zakači dugme, pa se posle prave da je sve bila neka greška. Ali nije mogla da bude greška, jer neko jeste pritisnuo dugme, a niko nije odgovorio na šifrovani poziv koji im je bio upućen tri zapeta osam sekundi kasnije. Mora da je petljala sa telefonima, razmišljao je Rajdel, a onda je legla na dugme. Te večeri se vozio sa 'Velikim Džordžem' Kečakmadzeom, i Gruzijac (iz Tbilisija, ali ne iz Atlante) <EM>Igra reči: na engleskom jeziku se za bivšu sovjetsku republiku Gruziju i američku državu Džordžiju koristi isti naziv - Georgia (Džordžija). Tbilisi i Atlanta su glavni gradovi Gruzije i Džordžije - prim. prev.</EM> složio se da tu nešto smrdi. "Vi'š, ovi ovde su pretplatnici, čoveče; ako nikom nije puštena krv, samo odvučeš dupe napolje, razumeš?" rekao mu je Veliki Džordž posle. Ali Rajdel nije mogao da zaboravi napetost oko ženinih očiju, i kako je prikupljala okovratnik prostranog belog ogrtača uz vrat. Muž joj je bio u istom ogrtaču, ali sa debelim dlakavim nogama i skupim naočarima. Tu nešto nije bilo kako treba, ali nikada nije saznao šta. Kao što nije razumeo kako njihov život stvarno dejstvuje, život koji je izgledao kao ono što gledaš na televiziji, ali je samo izgledao.
<BR>&nbsp;&nbsp;&nbsp;&nbsp;&nbsp;U tom pogledu, L.A. je bio pun tajni. Jama bez dna.
<BR>&nbsp;&nbsp;&nbsp;&nbsp;&nbsp;Međutim, na kraju je počelo da mu se dopada da vozi usred svega toga. Ne kada je morao da ode tu ili tamo, već kada je naprosto krstario Topoglavcem. Sad je upravo skretao u La Sijenegu, a isto je činio i mali, zeleni kursor na tabli.
<BR>&nbsp;&nbsp;&nbsp;&nbsp;&nbsp;"Zabranjena zona", reče Sablet. "Erve Vilšez, Suzan Tajrel, Mari-Paskal Elfman, Viva."
<BR>&nbsp;&nbsp;&nbsp;&nbsp;&nbsp;"Viva?" upita Rajdel. "Viva ko?"
<BR>&nbsp;&nbsp;&nbsp;&nbsp;&nbsp;"Viva. Glumica."
<BR>&nbsp;&nbsp;&nbsp;&nbsp;&nbsp;"Kada su to snimili?"
<BR>&nbsp;&nbsp;&nbsp;&nbsp;&nbsp;"1980."
<BR>&nbsp;&nbsp;&nbsp;&nbsp;&nbsp;"Tad se još nisam rodio."
<BR>&nbsp;&nbsp;&nbsp;&nbsp;&nbsp;"Na televiziji je sve to isto vreme, Rajdele."
<BR>&nbsp;&nbsp;&nbsp;&nbsp;&nbsp;"Čoveče, mislio sam da pokušavaš da prevaziđeš svoje vaspitanje, i sve to." Rajdel isključi odraz sa prozora vrata da bolje osmotri riđokosu devojku koja ga je prestigla u ružičastom daihacu snikeru sa podignutim krovom. "Taj ionako nisam gledao." Bio je to onaj čas večeri kada žene u automobilima izgledaju dobro kao sve što je ikada valjalo u Los Anđelesu. Zdravstvene vlasti su nastojale da izbace iz upotrebe kola sa pokretnim krovom; govorili su da povećavaju opasnost da se oboli od raka kože.
<BR>&nbsp;&nbsp;&nbsp;&nbsp;&nbsp;"Završna igra. Al Klajver, Mojra Čen, Džordž Istmen, Gordon Mičel. 1985."
<BR>&nbsp;&nbsp;&nbsp;&nbsp;&nbsp;"Pa, tada mi je bilo dve godine", reče Rajdel, "ali ni taj nisam video."
<BR>&nbsp;&nbsp;&nbsp;&nbsp;&nbsp;Sablet ućuta. Rajdel se sažali na njega; Teksašanin zaista nije znao drugi način da započne razgovor, a njegovi kod kuće u kampu sigurno su gledali sve te filmove, i ko zna koliko još.
<BR>&nbsp;&nbsp;&nbsp;&nbsp;&nbsp;"Pa", reče Rajdel, nastojeći da uhvati priključak, "sinoć sam gledao jedan stari film..."
<BR>&nbsp;&nbsp;&nbsp;&nbsp;&nbsp;Sablet se uspravi. "Koji?"
<BR>&nbsp;&nbsp;&nbsp;&nbsp;&nbsp;"'Pojma", reče Rajdel. "Tip je iz L.A., i samo što je upoznao curu. Onda podigne slušalicu, jer je telefon zazvonio. Usred noći. Javlja se neki drugi tip negde u nekom raketnom silosu koji zna da su upravo ispalili sve što imaju na Ruse. Hteo je da se javi tati, ili bratu, tako nešto. I kaže da će svet uskoro u majčinu. Onda tip koji se javio čuje kako ulaze vojnici i upucavaju onog drugog. Mislim, onog sa druge strane žice."
<BR>&nbsp;&nbsp;&nbsp;&nbsp;&nbsp;Sablet sklopi oči, premotavajući unutrašnje arhive budalaština. "Je l'? I, kako se završava?"
<BR>&nbsp;&nbsp;&nbsp;&nbsp;&nbsp;"'Pojma", reče Rajdel. "Otiš'o sam na spavanje."
<BR>&nbsp;&nbsp;&nbsp;&nbsp;&nbsp;Sablet otvori oči. "Ko igra u njemu?"
<BR>&nbsp;&nbsp;&nbsp;&nbsp;&nbsp;"Ubij me."
<BR>&nbsp;&nbsp;&nbsp;&nbsp;&nbsp;Sabletove prazne, srebrne oči se raširiše u neverici. "Isuse, Beri, što gledaš TV, ako ne obraćaš pažnju?"
<BR>
<BR>&nbsp;&nbsp;&nbsp;&nbsp;&nbsp;Nije bio dugo u bolnici, pošto je ustrelio Keneta Tarvija; svega dva dana. Njegov advokat, Aaron Parsli lično, iskoristio je to tako što je tvrdio da su ga prerano otpustili, prerano da bi sagledali razmere njegovog post-traumatskog šoka. Ali Rajdel je mrzeo bolnice, a i nije se tako loše osećao; samo nije mogao da se priseti svega što se dogodilo. Osim toga, tu je sada bila Karen Mendelson da mu pomogne, i njegov novi agent, Velington Ma, da se dogovara sa ljudima iz Policajaca u nevolji, tipovima kudikamo nesimpatičnijim od Karen Mendelson, sa onom njenom dugačom, smeđom kosom. Velington Ma bio je Kinez iz Los Anđelesa, a Karen mu je rekla da je Maov otac bio član bande Velikog Kruga - i savetovala mu da to ne pominje pred njim.
<BR>&nbsp;&nbsp;&nbsp;&nbsp;&nbsp;Poslovna kartica Velingtona Ma bila je pravougaonik ružičastog sintetičkog kvarca, na kome je laserom bilo urezano njegovo ime, 'Agencija Ma-Mariano', adresa na Beverli Bulevaru, i sva sila brojeva i adresa elektronske pošte. Stigla je preko GlobEksa u maloj, sivoj, antilopskoj futroli, dok je Rajdel još bio u bolnici. "Izgleda kao da bi čovek mogao se poseče na nju", reče Rajdel.
<BR>&nbsp;&nbsp;&nbsp;&nbsp;&nbsp;"I bi, mnogi svakako jesu", odgovorila je Karen Mendelson, "a ako je staviš u novčanik i sedneš, slomiće se."
<BR>&nbsp;&nbsp;&nbsp;&nbsp;&nbsp;"Pa, čemu onda služi?"
<BR>&nbsp;&nbsp;&nbsp;&nbsp;&nbsp;"Da paziš na nju. Nećeš dobiti drugu."
<BR>&nbsp;&nbsp;&nbsp;&nbsp;&nbsp;Rajdel je tek mnogo kasnije lično upoznao Veligtona Ma, ali bi Karen donela kovčežić sa audio-naočarima na žici i Rajdel je razgovarao s njim u njegovom uredu u L.A. Bila je to najoštrija sprava za teleprisustvo koju je ikada probao, i imao je utisak da je zaista tamo. Kroz prozor je mogao da vidi podsečenu piramidu boje Nogzema posude. Upitao je Velingtona Ma šta je to, i Ma mu je rekao da je to stari Dizajn Centar, ali da se sada koristi kao tržni centar, i da će Rajdel uskoro moći da ga poseti, kada pređe u L.A.
<BR>&nbsp;&nbsp;&nbsp;&nbsp;&nbsp;Tarvijeva ženska, Dženi-Re Klajn, pokrenula je niz prefinjeno prepletenih parnica protiv Rajdela, Odeljenja, grada Noksvila i kompanije u Singapuru kojoj je pripadala zgrada u kojoj je živela. Ukupno dvadeset miliona na ime odštete.
<BR>&nbsp;&nbsp;&nbsp;&nbsp;&nbsp;Pošto je i sam postao policajac u nevolji, Rajdel je sa zadovoljstvom zaključio da se Policajci u nevolji zaista brinu o njemu. Unajmili su, za početak, Aarona Parslija; ali Rajdel je, naravno, znao da je i on deo cele predstave. Imao je tipičnu sedu kosu, tipične plave oči, tipičan nos kojim je mogao da cepa drva za potpalu, i nosio je farmerke, Toni Lamine čizme i jednostavne kaubojske poslovne košulje od belog pima pamuka-platna oksfordskog kroja sa trakastim mašnama ukrašenim navaho srebrom. Bio je slavan i branio je žace poput Rajdela od ljudi poput Tarvijeve ženske i njenog advokata.
<BR>&nbsp;&nbsp;&nbsp;&nbsp;&nbsp;Advokat Dženi-Re Klajn tvrdio je da Rajdel uopšte nije trebalo da ulazi u njen stan, da je time ugrozio njen život i živote njene dece, i da je usput ubio Keneta Tarvija. Gospodin Tarvi bio je predstavljen kao vrstan majstor, vredan radnik, voljeni očinski lik za malog Ramba i malog Kelija, preporođeni hrišćanin, oporavljeni zavisnik od 4-tiobaskalina i jedini hranilac porodice.
<BR>&nbsp;&nbsp;&nbsp;&nbsp;&nbsp;"Oporavljeni?" Rajdel upita Karen Mendelson, u sobi koju su mu uzeli u aerodromskim Poslovnim Apartmanima. Upravo mu je bila pokazala faks od Dženi-Reinog advokata.
<BR>&nbsp;&nbsp;&nbsp;&nbsp;&nbsp;"Navodno je baš tog dana bio na sastanku terapijske grupe", reče Karen.
<BR>&nbsp;&nbsp;&nbsp;&nbsp;&nbsp;"Šta je tamo radio?" upita Rajdel, setivši se još krvave Poslednje večere.
<BR>&nbsp;&nbsp;&nbsp;&nbsp;&nbsp;"Prema našim svedocima, pred svima je ušmrkao kašičicu omiljene supstance, silom zauzeo podijum i održao trominutni govor o hulahopkama predsednice Milibank i pretpostavljenom stanju zdravlja njenih genitalija. Potom se raskopčao i počeo da onaniše, iako nije ejakulirao, da bi potom napustio podrum Prve baptističke crkve."
<BR>&nbsp;&nbsp;&nbsp;&nbsp;&nbsp;"Isuse", reče Rajdel. "Je li to bio jedan od onih narkomanskih sastanaka, nalik na AA?"
<BR>&nbsp;&nbsp;&nbsp;&nbsp;&nbsp;"Jeste", reče Karen Mendelson, "i izgleda da je Tarvijeva neočekivana predstava izazvala niz neželjenih povrataka uzimanju. Poslaćemo ekipu savetnika, da pomognu onima koji su bili na tom sastanku."
<BR>&nbsp;&nbsp;&nbsp;&nbsp;&nbsp;"Lepo", reče Rajdel.
<BR>&nbsp;&nbsp;&nbsp;&nbsp;&nbsp;"Dobro će izgledati na sudu", reče ona, "ako nekim slučajem ipak dođe do toga."
<BR>&nbsp;&nbsp;&nbsp;&nbsp;&nbsp;"Taj se nije 'oporavio'", reče Rajdel. "Taj se još nije bio oporavio ni od poslednje doze koju je nabio u nos."
<BR>&nbsp;&nbsp;&nbsp;&nbsp;&nbsp;"Očigledno si u pravu", reče ona. "Ali je isto tako bio član Preživelih Žrtava Satanizma, a sada i oni počinju da se zanimaju za slučaj. Zato gospoda Parsli i Ma dele mišljenje da bi bilo dobro da što pre dignemo sidro, Beri. Ti i ja."
<BR>&nbsp;&nbsp;&nbsp;&nbsp;&nbsp;"Šta je sa tom pričom o izlasku na sud?"
<BR>&nbsp;&nbsp;&nbsp;&nbsp;&nbsp;"Suspendovan si iz Odeljenja, protiv tebe još nema optužnice, a zastupa te Aaron 'dva A' Parsli. Otišao si, Beri."
<BR>&nbsp;&nbsp;&nbsp;&nbsp;&nbsp;"U L.A.?"
<BR>&nbsp;&nbsp;&nbsp;&nbsp;&nbsp;"Baš tamo."
<BR>&nbsp;&nbsp;&nbsp;&nbsp;&nbsp;Rajdel je pogleda. Pomisli na Los Anđeles sa televizije. "Hoće li mi se dopasti?"
<BR>&nbsp;&nbsp;&nbsp;&nbsp;&nbsp;"U početku", reče ona. "A sigurna sam, u početku, i ti njemu. Znam da se meni dopadaš."
<BR>&nbsp;&nbsp;&nbsp;&nbsp;&nbsp;I tako je završio u krevetu sa advokatom - advokatom koji je mirisao kao milion dolara, govorio prostote, bio svuda po tebi i nosio donji veš proizveden u Milanu, koji je bio u Italiji.
<BR>
<BR>&nbsp;&nbsp;&nbsp;&nbsp;&nbsp;"Namešteno ubistvo. Sirinda Bardet, Gudrun Viver, Din Mičel, Šinobu Sakamaki. 1997."
<BR>&nbsp;&nbsp;&nbsp;&nbsp;&nbsp;"Nisam gledao", reče Rajdel, srčući ostatke ekstra pojačane porcije ledene kafe bez kofeina među komadićima mlečnog leda na dnu plastične termos šolje.
<BR>&nbsp;&nbsp;&nbsp;&nbsp;&nbsp;"Mama je srela Sirindu Barder. U jednom tržnom centru blizu Vejka. Čak je dobila i autogram. Čuvala ga je na televizoru, zajedno sa molitvenim salvetama i hologramom Prečasnog Vejna Falona. Imala je molitvenu salvetu za svaku prokletu priliku. Jednu za otplatu stanarine, jednu za zaštitu od AIDS-a, pa od tuberkuloze."
<BR>&nbsp;&nbsp;&nbsp;&nbsp;&nbsp;"Je li? I kako ih je koristila?"
<BR>&nbsp;&nbsp;&nbsp;&nbsp;&nbsp;"Držala ih na televizoru", objasni Sablet i dovrši poslednji prst četvorostruko destilovane vode u tankoj providnoj boci. U tom delu Sanseta postojalo je samo jedno mesto na kome se prodavala takva roba, ali Rajdel nije zamerao; nalazilo se pored jednog ekspres-kafea koji je imao parking na uglu. Momak koji je radio na parkingu uvek ih je rado puštao.
<BR>&nbsp;&nbsp;&nbsp;&nbsp;&nbsp;"Molitvena salveta neće te sačuvati od side", reče Rajdel. "Vakciniši se, kao i sav ostali svet. I nateraj mamu da se vakciniše." Kroz isključeno ogledalo prozora videlo se i ulično svetilište Džej Di Šejplija, smešteno pored betonskog zida koji je bio sve što je ostalo od nekadašnje zgrade na tom mestu. U Zapadnom Holivudu bilo je dosta takvih mesta. Neko je sprejom ispisao ŠEJPLI JE BIO KURCOLJUBAC, velikim, fluorescentnim, ružičastim slovima od tri stope, i završio delo velikim, ružičastim srcem. Ispod toga bile su zalepljene razglednice sa Šejplijevim likom i fotografije na kojima su verovatno bile njegove žrtve. Sam Bog zna koliko je miliona ljudi umrlo. Na pločniku u podnožju zida ležalo je uvelo cveće, patrljci sveća i svakojaki drugi predmeti. Razglednice su zbog nečega kod Rajdela izazivale jezu; tip je na njima izgledao kao spoj Elvisa i nekog katoličkog sveca, onako mršav i sa prekrupnim očima.
<BR>&nbsp;&nbsp;&nbsp;&nbsp;&nbsp;Okrenuo se Sabletu. "Čoveče, to što još nisi vakcinisao dupe, imaš da zahvališ samo jebenoj seljačkoj zatucanosti." Sablet se trgnu. "To je gore nego živa vakcina; to je kao još jedna bolest!"
<BR>&nbsp;&nbsp;&nbsp;&nbsp;&nbsp;"Jeste", reče Rajdel, "ali ti od toga neće biti gore. A napolju šeta još mnogo onih od stare vrste. Da se ja pitam, to bi bilo obavezno."
<BR>&nbsp;&nbsp;&nbsp;&nbsp;&nbsp;Sablet se strese. "Prečasni Falon je uvek govorio."
<BR>&nbsp;&nbsp;&nbsp;&nbsp;&nbsp;"Jebeš Prečasnog Falona", reče Rajdel. "Kučkin sin se namlatio love prodajući molitvene salvete ljudima kao što je tvoja mamica. A ti si sve vreme znao da je to obično sranje, jer da nisi, ne bi ni došao ovamo, zar ne?" Ubacio je Topoglavca u brzinu i izvezao ga u reku vozila na Sansetu. Bilo je dobro voziti Vatrenog Husara, zato što su te ljudi uvek puštali da se ubaciš.
<BR>&nbsp;&nbsp;&nbsp;&nbsp;&nbsp;Sabletova glava kao da je potonula među izbočena ramena, zbog čega je podsećao na zabrinutog lešinara čeličnih očiju. "Nije to baš tako jednostavno", reče on. "Reč je o svemu što su me učili da budem. Ne može sve da bude sranje, zar ne?"
<BR>&nbsp;&nbsp;&nbsp;&nbsp;&nbsp;Rajdel ga na to pogleda i oseti sažaljenje. "To ne", reče, "ne mogu da tvrdim da je baš sve, ali..."
<BR>&nbsp;&nbsp;&nbsp;&nbsp;&nbsp;"Kako su tebe vaspitavali, Beri?"
<BR>&nbsp;&nbsp;&nbsp;&nbsp;&nbsp;Rajdel je morao da razmisli o tome. "Kao republikanca", reče najzad.
<BR>
<BR>&nbsp;&nbsp;&nbsp;&nbsp;&nbsp;Karen Mendelson bila je najbolja u dugom nizu stvari na koje je Rajdel bez problema mogao da se navikne. Kao putovanje poslovnom klasom i posedovanje kartice MeksAmerBanke JuKala koju je dobio od Policajaca u nevolji.
<BR>&nbsp;&nbsp;&nbsp;&nbsp;&nbsp;Kada je prvi put bio s njom, u Poslovnim Apartmanima u Noksvilu, pošto nije imao nikakvo zaštitno sredstvo kod sebe, pokušao je da joj pokaže svoje potvrde o vakcinaciji (zahtev Odeljenja, da bi mogli da te osiguraju). Ona se samo nasmejala i rekla da će se nemački nanoteh pobrinuti za to. Onda mu je pokazala tu stvar kroz providni poklopac spravice nalik na mimijaturni baterijski rešo. Rajdel je čuo za njih, ali nikada nije imao prilike da ih vidi; takođe je čuo da koštaju kao manji automobil. Negde je pročitao da moraju stalno da budu na temperaturi tela.
<BR>&nbsp;&nbsp;&nbsp;&nbsp;&nbsp;Stvar kao da se malo micala, tamo unutra. Nešto bledo, nalik na meduzu. Upitao ju je da li je istina da su te stvari žive. Odgovorila mu je da nisu doslovno, ali gotovo da jesu, a da ostatak čine Baki-loptice i mikroćelijski mehanizmi. On neće ni znati da je to tamo, ali nema izgleda da ga stavi pred njim.
<BR>&nbsp;&nbsp;&nbsp;&nbsp;&nbsp;Otišla je kupatilo da to uradi. Kada je izišla, samo u donjem vešu, naučio je gde se nalazi Milano. I iako je bila u pravu da neće znati da je stvar na svom mestu, znao je da je tamo, ali je ubrzo zaboravio na to, ili bar gotovo zaboravio.
<BR>&nbsp;&nbsp;&nbsp;&nbsp;&nbsp;Sledećeg jutra iznajmili su helikopter do Memfisa i tamo se ukrcali na Er Magelan do LAX-a. <EM>LAX: međunarodna skraćenica aerodroma u Los Anđelesu - prim. prev.</EM> Poslovna klasa se uglavnom svodila na bolje sprave na naslonu sedišta ispred njegovog, i Rajdelu se iz prve dopao uređaj za teleprisustvo koji se mogao povezati sa servomotornim kamerama na trupu aviona. Karen nije volela da koristi mali VirtuFaks koji je nosila u tašni, pa se povezala sa uredom u L.A. i naredila da joj učitaju jutarnju poštu na ekran na sedištu. Potom se upustila u ono svoje pričanje trista na sat, šaljući faksove, i ostavila Rajdela da uhće i ahće na prizore sa kamera.
<BR>&nbsp;&nbsp;&nbsp;&nbsp;&nbsp;Sedišta su bila komotnija nego kada je leteo da vidi oca na Floridi, hrana bolja, a piće besplatno. Rajdel je ubio tri ili četiri, zaspao i probudio se tek negde iznad Arizone.
<BR>&nbsp;&nbsp;&nbsp;&nbsp;&nbsp;Vazduh je bio čudan, na LAX-u, a svetlost drugačija. U Kaliforniji je bila veća gužva nego što je očekivao, i bila je bučnija. Tamo ih je čekao čovek iz Policajaca u nevolji, sa tablom naboranog belog kartona na kojoj je crvenim markerom bilo ispisano MENDELSON, sa izvrnutim S. Rajdel se osmehnuo, predstavio i rukovao s njim. Činilo se da se onome to dopalo; rekao je da se zove Sergej. Kada ga je Karen upitala gde su jebena kola, pocrveneo je kao rak i rekao da će ih dovesti za minut. Karen je rekla: ne, hvala, poći će s njim čim im se pojave torbe, nema izgleda da ga čeka u ovom zoološkom vrtu. Sergej je klimnuo glavom. Pokušavao je da smota znak i da ga smesti u džep jakne, ali je bio preveliki. Rajdel se pitao zašto je odjednom počela da se ponaša kao kučka. Umor od puta, možda. Namignuo je Sergeju, što je ovoga samo učinilo još nervoznijim.
<BR>&nbsp;&nbsp;&nbsp;&nbsp;&nbsp;Čim im je stigao prtljag, dve Karenine crne kožne torbe i plavi Samsonajt od meke kože koji je Rajdel platio svojom novom karticom, on i Sergej ih ponesoše napolje i preko prilazne petlje. Vazduh je napolju bio isti, samo topliji. Snimljeni glas ponavljao je da su belo označena mesta samo za ukrcavanje i iskrcavanje. Okolo su manevrisala svakojaka vozila, plakale su bebe, ljudi su se naslanjali na gomile prtljaga, ali je Sergej znao put - odveo ih je pravo do garaže preko puta.
<BR>&nbsp;&nbsp;&nbsp;&nbsp;&nbsp;Sergej je vozio dugački, crni nemački automobil, nešto što je izgledalo kao da ga je upravo izglancao toplom pljucom i krpama za sudove. Kada je Rajdel predložio da se vozi napred, pored njega, Sergej je ponovo poremetio i ugurao ga pozadi sa Karen. Ona se na to nasmejala, i Rajdel je počeo da se oseća bolje.
<BR>&nbsp;&nbsp;&nbsp;&nbsp;&nbsp;Dok su izlazili iz garaže, Rajdel opazi dva policajca, tamo pored onih velikih slova od nerđajućeg čelika kojima je bilo ispisano METRO. Nosili su klimatizirane šlemove sa providnim plastičnim vizirima. Gurkali su palicama nekog starca, iako se činilo da ih nisu uključili. Starčeve farmerke bile su pocepane na kolenima i imao je široke komade trake na jagodičnim kostima, što je gotovo uvek značilo rak. Bio je tako pocrneo od sunca da je bilo teško reći da li je belac. Uz stepenice iza starca i policajaca, ispod natpisa METRO, kuljala je reka ljudi, zaobilazeći ih.
<BR>&nbsp;&nbsp;&nbsp;&nbsp;&nbsp;"Dobro došao u Los Anđeles", reče ona. "Budi srećan što ne moraš podzemnom."
<BR>&nbsp;&nbsp;&nbsp;&nbsp;&nbsp;Te večeri su večerali na mestu za koje je Karen rekla da se zove Holivud, sa Aaronom Parslijem glavom i bradom, u Teks-Meks restoranu u ulici Nort Flores. Bila je to najbolja teks-meks hrana koju je Rajdel ikad probao. Otprilike mesec dana kasnije, pokušao je da odvede tamo Sableta, kome je bio rođendan, da ga oraspoloži domaćom hranom, ali ih tip na ulazu nije pustio unutra.
<BR>&nbsp;&nbsp;&nbsp;&nbsp;&nbsp;"Nema mesta", rekao je.
<BR>&nbsp;&nbsp;&nbsp;&nbsp;&nbsp;Rajdel je kroz prozor video puno slobodnih stolova. Bilo je rano, i mesto je bilo gotovo prazno. "Šta je sa ovima?" rekao je, pokazavši na prazne stolove.
<BR>&nbsp;&nbsp;&nbsp;&nbsp;&nbsp;"Rezervisano", rekao je tip.
<BR>&nbsp;&nbsp;&nbsp;&nbsp;&nbsp;Sablet je primetio da mu ionako ne prija ljuta hrana.
<BR>
<BR>&nbsp;&nbsp;&nbsp;&nbsp;&nbsp;Ono što se Rajdelu najviše dopalo u krstarenju Topoglavcem, bilo je kada bi izišli gore u brda i kanjone, posebno u noćima kada je bila jaka mesečina.
<BR>&nbsp;&nbsp;&nbsp;&nbsp;&nbsp;Tamo gore ponekad su se mogle videti stvari za koje čovek nije bio siguran da li ih je stvarno video. Jedne noći punog meseca, Rajdel je taman bio prošao krivinu kada su farovi Topoglavca uhvatili nagu ženu, onako kako se jelen ukoči, drhteći, u jakoj svetlosti, na seoskom putu. Bila je tamo samo trenutak, dovoljno dugo da se Rajdelu učini da je video da ima srebrne rogove ili neku vrstu šiljatog šešira, i da je posredi Japanka, što mu se učinilo najčudnije od svega. Onda je ona ugledala njega - video je da ga je videla - i osmehnula mu se. I nestala.
<BR>&nbsp;&nbsp;&nbsp;&nbsp;&nbsp;I Sablet ju je video, ali ga je to samo bacilo u neku vrstu brbljivog verskog užasa u kome se svaki film strave koji je gledao mešao sa baljezgarijama Prečasnog Falona o vešticama, obožavaocima nečastivog, i o Sataninom prisustvu među živima. Potrošio je nedeljnu zalihu gume za žvakanje, ne prestajući da govori, sve dok mu Rajdel nije rekao da umukne.
<BR>&nbsp;&nbsp;&nbsp;&nbsp;&nbsp;A rekao mu je da umukne, jer je sada, pošto je žena nestala, hteo da razmisli o njoj. O tome kako je izgledala, šta je mogla da traži tamo, i kako je mogla da nestane. Pored Sableta koji se durio na susednom sedištu, Rajdel je pokušao da se priseti kako joj je uspelo da tako savršeno i iznenadno ne bude tamo. I što je bilo najčudnije, otkrio je da pamti celu stvar na dva načina, za razliku od zaborava koji je prekrio njegovo upucavanje Keneta Tarvija, iako je toliko puta slušao producente i advokate mreže kako prolaze kroz to da mu se činilo da je ipak video, ili da je bar video verziju za Policajce u nevolji (koja nikad nije prikazana). U jednoj verziji sećanja, jednostavno se spustila niz padinu pored puta, mada nije umeo da kaže da li je trčala ili lebdela. U drugoj verziji je skočila - iako je to bio slab opis - uz padinu sa druge strane puta, jednostavno preskočivši sve ono mesečinom posrebreno rastinje, i naprosto i neverovatno iščezla, svih četrdeset stopa dalje.
<BR>&nbsp;&nbsp;&nbsp;&nbsp;&nbsp;Jesu li Japanke ikad imale takvu dugačku, kovrdžavu kosu? I zar nije izgledalo kao da je senovita tama njenog žbuna bila obrijana u nešto nalik na znak uzvika?
<BR>&nbsp;&nbsp;&nbsp;&nbsp;&nbsp;Na kraju je kupio Sabletu četiri paketića specijalne gume u stalno otvorenoj ruskoj apoteci na Vilšajru, zapanjivši se koliko su mu ih naplatili.
<BR>&nbsp;&nbsp;&nbsp;&nbsp;&nbsp;Viđao je i druge stvari, gore u kanjonima, naročito kada bi izvukao smenu u sitne sate. Uglavnom vatre, male vatre, tamo gde nije moglo da ih bude. A ponekad i svetlost na nebu, ali je Sablet bio tako pun sranja iz logora o bliskim susretima, da je Rajdel, čak i kada bi video svetlost, znao da mu je bolje da ćuti.
<BR>&nbsp;&nbsp;&nbsp;&nbsp;&nbsp;Ali je posle toga, našavši se tamo gore, povremeno mislio na nju. Znao je da ne zna šta je ona, i na neki čudan način ga nije bilo briga je li ljudsko biće ili ne. Zato što nijednog trenutka nije osetio da je zla, već samo drugačija.
<BR>&nbsp;&nbsp;&nbsp;&nbsp;&nbsp;I tako se dogodilo da je naprosto vozio, mlateći praznu slamu sa Sabletom, u noći koja će mu biti poslednja u patroli za IntenStražu. Nebo je, iako bez meseca, bilo čisto i svetlo, sa samo nekoliko zvezda. Pet minuta do prvog obilaska kuće, pa okret i nazad do Beverli Hilsa.
<BR>&nbsp;&nbsp;&nbsp;&nbsp;&nbsp;Razgovarali su o onom lancu japanskih sala za vežbanje koji se zvao Telesni Čekić. Telesni Čekić nije nudio mnogo u pogledu tradicionalne kulture telesnog vežbanja; u stvari, otišao je daleko u sasvim suprotnom smeru, opslužujući uglavnom klince kojima se dopadala pomisao da im se ubrizga tkivo fetusa iz Brazila i da im se kostur ojača onim što se reklamiralo kao 'performativni materijali'.
<BR>&nbsp;&nbsp;&nbsp;&nbsp;&nbsp;Sablet je rekao da je to đavolja rabota.
<BR>&nbsp;&nbsp;&nbsp;&nbsp;&nbsp;Rajdel je rekao da je to tokijska franšizna operacija.
<BR>&nbsp;&nbsp;&nbsp;&nbsp;&nbsp;Topoglavac reče: "Višestruko ubistvo, držanje talaca, moguće je maloletne dece pretplatnika. Benedikt Kanjon. Imate ovlašćenje IntenStraže da primenite oružanu silu, ponavljam, oružanu silu."
<BR>&nbsp;&nbsp;&nbsp;&nbsp;&nbsp;I tabla se osvetli kao staromodna sala za video-igre.
<BR>
<BR>&nbsp;&nbsp;&nbsp;&nbsp;&nbsp;Kako se pokazalo, Rajdel nije imao vremena da se navikne na Karen Mendelson, sedišta u poslovnoj klasi, niti na bilo šta od tih stvari.
<BR>&nbsp;&nbsp;&nbsp;&nbsp;&nbsp;Karen je stanovala na Bog te pita kome spratu Senčeri Sitija II, ili Mehura, koji je podsećao na aerodinamičnu, poluprovidnu zelenu sisu i bio treća po visini građevina u losanđeleskom basenu. Kada je svetlost padala na pravi način, postajala je gotovo prozirna, i mogla su se videti tri džinovska stuba koji su je nosili, svaki od njih toliko veliki da se u njega mogao smestiti standardni oblakoder i da još ostane prostora. Unutar ovog tronogog čuda išli su liftovi, i to pod uglom; Rajdel nije imao vremena da se navikne ni na ovo.
<BR>&nbsp;&nbsp;&nbsp;&nbsp;&nbsp;Sisa je imala pažljivo korodiranu bradavicu nalik na jedan od onih kineskih šešira, kojom se moglo pokriti nekoliko fudbalskih igrališta. Karenin stan nalazio se ispod nje, zajedno sa još stotinu takvih, podjednako skupih, teniskim klubom, barovima i restoranima, i tržnim centrom u kome se moglo kupovati tek kada se plati članarina. Stan je bio na samoj ivici i imao je velike, zakrivljene prozore, postavljene u zelenom zidu.
<BR>&nbsp;&nbsp;&nbsp;&nbsp;&nbsp;Karen je rekla da se taj stil zove Agresivne Retro Sedamdesete i da ga je već pomalo sita. Rajdel je shvatao razlog, ali je smatrao da ne bi bilo učtivo reći joj to.
<BR>&nbsp;&nbsp;&nbsp;&nbsp;&nbsp;Mreža mu je uzela sobu u hotelu u Zapadnom Holivudu koji je više podsećao na standardnu stambenu zgradu, ali je tamo provodio malo vremena. Dok u Ohaju nije pukla ona stvar zvana slučaj Plišanog Mede, bio je uglavnom kod Karen.
<BR>&nbsp;&nbsp;&nbsp;&nbsp;&nbsp;Otkriće prvih trideset pet žrtava Plišanog Mede bilo je jedan od glavnih razloga za kraj Rajdelove karijere policajca u nevolji. Nije mu išlo u korist ni to što su policajci koji su prvi stigli na mesto otkrića bili poručnik Čajna Valdez i pozornik Norma Pirs, verovatno dve najzgodnije žene u policiji Sinsinatija ('telegenične do jaja', opisao je to jedan od asistenata produkcije, mada je Rajdel smatrao da opis u dotičnom slučaju zvuči pomalo uvrnuto). Onda je broj žrtava počeo da raste, da bi na kraju premašio sve poznate rekorde u masovnim ubistvima. Onda se pokazalo da su sve žrtve bile deca. Onda je poručnik Valdez pala u jebeno gadnu verziju post-traumatskog šoka, ušla u jednu kafanu u predgrađu i otkinula oba kolena poznatom pedofilu - jednom izrazito odvratnom tipu, poznatom po nadimku Ljiga, koji nije imao nikakve veze sa ubistvima Plišanog Mede.
<BR>&nbsp;&nbsp;&nbsp;&nbsp;&nbsp;Aaron Parsli je odmah sprašio do Sinsinatija, Lirom na kome nije bilo ni grama metala, Karen natakla neke naočare i non-stop razgovarala sa najmanje šestoro ljudi odjednom, a Rajdel je sedeo na ivici njenog ogromnog, belog kreveta, počinjući da shvata da se nešto promenilo.
<BR>&nbsp;&nbsp;&nbsp;&nbsp;&nbsp;Kada je konačno skinula naočari, jednostavno je ostala da sedi, zureći u belo ulje na platnu na belom zidu.
<BR>&nbsp;&nbsp;&nbsp;&nbsp;&nbsp;"Ima li osumnjičenih?" upita Rajdel.
<BR>&nbsp;&nbsp;&nbsp;&nbsp;&nbsp;Karen ga pogleda kao da ga prvi put vidi.
<BR>&nbsp;&nbsp;&nbsp;&nbsp;&nbsp;"Osumnjičenih? Već su im stigla priznanja." Rajdel se u tom trenutku začudio koliko mu izgleda stara, i pitao se koliko zaista ima godina. Ustala je i izišla u drugu sobu.
<BR>&nbsp;&nbsp;&nbsp;&nbsp;&nbsp;Vratila se posle pet minuta, namontirana u crno.
<BR>&nbsp;&nbsp;&nbsp;&nbsp;&nbsp;"Pakuj se. Ne možeš više da ostaneš ovde." Onda je odmaglila, bez poljubaca, bez zbogom, i to je bilo to.
<BR>&nbsp;&nbsp;&nbsp;&nbsp;&nbsp;Ustao je, uključio televizor i prvi put video Plišane Mede. Svu trojicu. Izgledali su uglavnom kao i svako drugi, kako su obično izgledali ljudi koji su pravili pizdarije tog tipa.
<BR>&nbsp;&nbsp;&nbsp;&nbsp;&nbsp;Sedeo je u njenom ogrtaču boje pšenične kaše kada su dva privatna pajkana upala u stan, bez kucanja. Nosili su crne uniforme i visoke crne SWAT cipele koje je Rajdel nosio u patroli u Noksvilu, one sa kevlarskim đonovima za slučaj da se neko prikrade i pokuša da te upuca u taban.
<BR>&nbsp;&nbsp;&nbsp;&nbsp;&nbsp;Jedan od njih je jeo jabuku. Drugi je imao ošamut-palicu u ruci.
<BR>&nbsp;&nbsp;&nbsp;&nbsp;&nbsp;"'Ej, ortak", reče prvi, kroz puna usta jabuke, "treba da te otpratimo odavde."
<BR>&nbsp;&nbsp;&nbsp;&nbsp;&nbsp;"Imao sam iste takve cipele", reče Rajdel. "Napravili ih u Portlandu, u Oregonu. Platio ih dvesta devedeset dolara, tamo u KoustKou."
<BR>&nbsp;&nbsp;&nbsp;&nbsp;&nbsp;Onaj sa palicom se iskezi. "Pakuješ se ili ne?"
<BR>&nbsp;&nbsp;&nbsp;&nbsp;&nbsp;I Rajdel uze da se pakuje, kupeći sve što nije crno, belo ili boje kaše i bacajući u plavi Samsonajt.
<BR>&nbsp;&nbsp;&nbsp;&nbsp;&nbsp;Pandur sa palicom ga je pratio, a drugi je gluvario okolo, dovršavajući jabuku.
<BR>&nbsp;&nbsp;&nbsp;&nbsp;&nbsp;"Za koga radite, momci?" upita Rajdel.
<BR>&nbsp;&nbsp;&nbsp;&nbsp;&nbsp;"Za IntenStražu", reče onaj sa palicom.
<BR>&nbsp;&nbsp;&nbsp;&nbsp;&nbsp;"Dobra jedinica?" Rajdel povuče zatvarač torbe.
<BR>&nbsp;&nbsp;&nbsp;&nbsp;&nbsp;Čovek slegnu ramenima.
<BR>&nbsp;&nbsp;&nbsp;&nbsp;&nbsp;"Singapurska", reče drugi, umotavajući ogrizak u zgužvani Klineks koji je izvadio iz džepa pantalona. "Pazimo na sve velike zgrade, zatvorene zajednice, i to." Pažljivo je gurnuo ogrizak u džep na grudima ispeglane crne uniforme, iza bronzane značke.
<BR>&nbsp;&nbsp;&nbsp;&nbsp;&nbsp;"Imaš para za Metro?" upita gospodin Palica.
<BR>&nbsp;&nbsp;&nbsp;&nbsp;&nbsp;"Naravno", reče Rajdel, misleći na svoju karticu.
<BR>&nbsp;&nbsp;&nbsp;&nbsp;&nbsp;"Onda si bolje prošao od većine dupeglavaca koje smo izbacili odavde", reče čovek.
<BR>&nbsp;&nbsp;&nbsp;&nbsp;&nbsp;Dan kasnije, mreža je ugasila njegovu karticu MeksAmeriBanke.
<BR>
<BR>&nbsp;&nbsp;&nbsp;&nbsp;&nbsp;Hernandez se možda ogrešio o engleska SWAT vozila, uhvatio je Rajdel sebe kako razmišlja pošto je prebacio Husara u pogon na šest točkova, osećajući kako Topoglavac prijanja uz drum kao dvomotorna, trotonska pijavica. Bilo mu je prvi put da stvarno nagari tu stvar.
<BR>&nbsp;&nbsp;&nbsp;&nbsp;&nbsp;Sablet jeknu kada mu se sigurnosni pojas automatski zategao, podigavši ga iz uobičajenog otromboljenog položaja.
<BR>&nbsp;&nbsp;&nbsp;&nbsp;&nbsp;Rajdel potera Topoglavac uz pokrivenu platformu duž prašnjave fabrike leda, prošavši sa stotkom pored muzejskog primerka bentlija, sa pogrešne strane. U treptaju oka promaknu preneraženo lice putnika, a onda Sabletu konačno uspe da tresne po pločici koja je uključivala strobove i sirenu.
<BR>&nbsp;&nbsp;&nbsp;&nbsp;&nbsp;Pred njima iskrsnu ravan put. Nigde vozila. Rajdel se premesti u sredinu i nagazi gas. Sablet je puštao uvrnut cičeći zvuk koji se sablasno poklapao sa sve višim keramičkim pištanjem dva Kajoserasa, i Rajdel pomisli da je Teksašanin potpuno pukao pod pritiskom, i da peva na nekom logorskom jeziku poznatom samo posvećenim sledbenicima Prečasnog Falona.
<BR>&nbsp;&nbsp;&nbsp;&nbsp;&nbsp;Ali ne, jer je, kada je konačno uspeo da okrene glavu, video da Sablet, mičući usnama, napregnuto očitava podatke o klijentu koji su pulsirali na ekranima table, iskolačenih očiju kao da će mu srebrna kontaktna sočiva svakog časa izleteti. Ali Rajdel opazi i da ovaj, uporedo sa čitanjem, puni svoj izlizani, nasleđeni Glok, i da mu se dugački, beli prsti miču sasvim mehanički, kao da pravi sendvič ili savija novine.
<BR>&nbsp;&nbsp;&nbsp;&nbsp;&nbsp;A to je već bilo da se čovek uplaši.
<BR>&nbsp;&nbsp;&nbsp;&nbsp;&nbsp;"Zvezda Smrti!" dreknu Rajdel. Sablet je imao dužnost da ne vadi mikrofon iz uha, pazeći na satelitski prosleđenu, smesta izvršnu Reč Pravih Pandura.
<BR>&nbsp;&nbsp;&nbsp;&nbsp;&nbsp;Ubacivši s treskom magacin u ležište Gloka, Sablet se okrenu, a lice mu je bilo tako bledo da se činilo da podjednako dobro odražava boje ekrana na tabli kao i prazni čelični krugovi njegovih očiju.
<BR>&nbsp;&nbsp;&nbsp;&nbsp;&nbsp;"Posluga je pobijena", reče, "a u dečjoj sobi drže troje dece." Zvučao je kao da govori o nečemu umereno zgražavajućem što gleda na televiziji, recimo lošoj verziji nekog starog, popularnog filma, drastično prerađenoj za neku neznanu etničku grupu potrošača. "Kažu da će da ih ubiju, Beri."
<BR>&nbsp;&nbsp;&nbsp;&nbsp;&nbsp;"Šta jebeni pajkani kažu na to?" povika Rajdel, trsnuvši dlanovima po tapaciranom upravljaču u obliku osmice u najčistijem besu od nemoći koji je ikad osetio.
<BR>&nbsp;&nbsp;&nbsp;&nbsp;&nbsp;Sablet dodirnu desno uvo prstom. Izgledao je kao da se sprema da zavrišti. "Prekid", reče.
<BR>&nbsp;&nbsp;&nbsp;&nbsp;&nbsp;Topoglavčev prednji desni branik otkinu nečiju pozpuno galvanizovanu Sirsovu seosku kućicu za poštu, napravljenu verovatno još četrdeset treće, bez sumnje kupljenu za debele pare na Melrouz Aveniji.
<BR>&nbsp;&nbsp;&nbsp;&nbsp;&nbsp;"Nemoguće da budu u jebenom prekidu", reče Rajdel, "oni su policija."
<BR>&nbsp;&nbsp;&nbsp;&nbsp;&nbsp;Sablet istrgnu mikrofon iz uha i pruži ga Rajdelu. "Samo statički šum."
<BR>&nbsp;&nbsp;&nbsp;&nbsp;&nbsp;Rajdel spusti pogled na tablu. Topoglavčev kursor bio je zeleno koplje usuda, koje brza bleđe zelenim kanjonom prema devičanski belom krugu veličine venčanog prstena. Na ekranu desno od ovoga videli su se podaci o životnim funkcijama pretplatnikovo troje dece. Puls im je bio ubrzan. Ekran ispod ovoga davao je besmisleno miroljubivu infracrvenu sliku ulazne kapije kuće. Izgledala je neprobojno. Ispis je govorio da je zaključana i naoružana.
<BR>&nbsp;&nbsp;&nbsp;&nbsp;&nbsp;Verovatno je tada odlučio da pođe pravo na nju.
<BR>
<BR>&nbsp;&nbsp;&nbsp;&nbsp;&nbsp;Nedelju ili nešto više dana kasnije, kada je ispod svega bila podvučena crta, Hernandez je u osnovi pokazao razumevanje za celu stvar. Nije bio najsrećniji, jer se dogodilo u njegovoj smeni, ali je izjavio da ne može, s obzirom na okolnosti, mnogo da krivi Rajdela.
<BR>&nbsp;&nbsp;&nbsp;&nbsp;&nbsp;Rajdel je čuo da je IntenStraža dovela pun avion ljudi iz sedišta u Singapuru, da utiša medije i isposluje nekakvu nagodbu sa pretplatnicima, Šenbrunovima. Nije imao pojma koliko je konačna nagodba mogla da iznosi, ali je bio zadovoljan što ne zna; nije postojao program koji se zvao Privatni policajci u nevolji, a sama ulazna kapija Šenbrunovih izgledala je kao da vredi nekoliko desetina njegovih plata.
<BR>&nbsp;&nbsp;&nbsp;&nbsp;&nbsp;IntenStraža je svakako bila u stanju da zameni tu kapiju, jer ju je sama i ugradila. Bila je to zaista posebna stvar, neka vrsta japanskih, vlaknima ojačanih ploča, termopodešena kao beton, i sigurno je uspela da odere najveći deo Mokre Medene Sijene za prednjeg dela Topoglavca.
<BR>&nbsp;&nbsp;&nbsp;&nbsp;&nbsp;Tu je zatim bila šteta na kući, koja se uglavnom odnosila na prozore dnevne sobe (kroz koje je prošao) i nameštaj (preko koga je prošao).
<BR>&nbsp;&nbsp;&nbsp;&nbsp;&nbsp;Ali su morali da pljunu nešto pride i za Šenbrunove, objasnio je Hernandez. Nešto za emocionalne patnje, rekao je, puneći Rajdelu šolju bajate kafe opasnog izgleda iz velikog termosa od nerđajućeg čelika iza stola. Na termosu se nalazio magnet sa porukom JA NISAM U REDU, TI NISI U REDU - ALI TO JE U REDU.
<BR>&nbsp;&nbsp;&nbsp;&nbsp;&nbsp;Bilo je to dve nedelje posle dotične večeri, u deset ujutru, i Rajdel je imao petodnevnu bradu, fino ispleten stetson šešir od panamskog pamuka, vrećaste, izbeledele, narandžaste pantalone, majicu sa natpisom NOKSVILSKA POLICIJA koja je počela da se raspada oko šavova na ramenima, crne SWAT cipele od uniforme IntenStraže, i naduvani, providni povez na levoj ruci. "Emocionalne patnje", reče on.
<BR>&nbsp;&nbsp;&nbsp;&nbsp;&nbsp;Hernandez, koji je bio širok gotovo kao i njegov sto, dodade Rajdelu kafu. "Sve što mogu da ti kažem, to je da si vraški srećan."
<BR>&nbsp;&nbsp;&nbsp;&nbsp;&nbsp;"Izgubio sam posao, ruka mi u povezu, i vraški sam srećan?"
<BR>&nbsp;&nbsp;&nbsp;&nbsp;&nbsp;"Ozbiljno, čoveče", reče Hernandez, "mog'o si da pogineš. LAPD je lako mog'o da ti o'ladi guzicu. Gospodin i gospođa Šenbrun su bili veoma ljubazni oko svega, s obzirom na blamažu gospodina Šenbruna i sve. Jeste, povredio si ruku, i žao mi je zbog toga." Hernandez tektonski slegnu ramenima. "Uostalom, nisi otpušten, čoveče. Samo što sad ne možemo da te pustimo da voziš. Ako 'oćeš da radiš na zatvorenim zajednicama, nema problema."
<BR>&nbsp;&nbsp;&nbsp;&nbsp;&nbsp;"Ne, hvala."
<BR>&nbsp;&nbsp;&nbsp;&nbsp;&nbsp;"Lokali u zakupu? 'Bi radio uveče, u modnom centru Ensino?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Hernandez skupi oči. "'Si nekad video pice tamo?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Hernandez uzdahnu. "Čoveče, šta je bilo sa onim sranjem što te snašlo u Noksvilu?"
<BR>&nbsp;&nbsp;&nbsp;&nbsp;&nbsp;"U Noksvilu. Odeljenje se odlučilo za suspenziju na neodređeno. Upad bez odobrenja i propisne podrške."
<BR>&nbsp;&nbsp;&nbsp;&nbsp;&nbsp;"A ona kučka što te tužila?"
<BR>&nbsp;&nbsp;&nbsp;&nbsp;&nbsp;"Poslednje što sam čuo, nju i sina uhvatili u pljački radnje sa auto-delovima u Džonson Sitiju." Bio je red na Rajdela da slegne ramenima, iako ga je od toga zabolelo rame.
<BR>&nbsp;&nbsp;&nbsp;&nbsp;&nbsp;"Eto, vidiš", reče Hernandez, ozarivši se, "da si srećan."
<BR>
<BR>&nbsp;&nbsp;&nbsp;&nbsp;&nbsp;U trenutku kada je prolazio Topoglavcem kroz zaključanu i naoružanu kapiju Šenbrunovih u kanjonu Benedikt, Rajdel je osetio izmičuće prisustvo nečeg veoma visokog, veoma čistog i klinički praznog; čin, očišćen od misli; uvrnuto adrenalinsko ushićenje i nestanak svakog uznemirujućeg vida ličnosti.
<BR>&nbsp;&nbsp;&nbsp;&nbsp;&nbsp;I to je bilo - kasnije se prisetio da mu je izgledalo, dok se borio sa volanom, sekući kroz japanski vrt, preko trema i kroz membranu od neprobojnog stakla koje je popustilo kao nešto iz sna - sasvim nalik na onu pređašnju situaciju kada je izvukao pištolj, povukao obarač i prosuo Kenetu Tarviju mozak, skroz, preko naizgled beskrajnog prostranstva bele zidne ploče koju se niko nije potrudio da okreči.
<BR>
<BR>&nbsp;&nbsp;&nbsp;&nbsp;&nbsp;Rajdel je svratio do Kedrova da obiđe Sableta.
<BR>&nbsp;&nbsp;&nbsp;&nbsp;&nbsp;IntenStraža se ispružila za izolovanu sobicu, da sakrije Sableta od krstarećih nemani medija. Teksašanin je sedeo u krevetu, žvaćući gumu i gledajući mali disk-plejer sa ekranom od tečnog kristala koji mu je ležao na grudima.
<BR>&nbsp;&nbsp;&nbsp;&nbsp;&nbsp;"Ratnici 21. veka", reče, kada se Rajdel uvukao u sobu, "Džejms Vejnrajt, Eni Mekinro, Majkl Bek."
<BR>&nbsp;&nbsp;&nbsp;&nbsp;&nbsp;Rajdel se naceri. "Kada je to snimljeno?"
<BR>&nbsp;&nbsp;&nbsp;&nbsp;&nbsp;"1982." Rajdel utiša zvuk i pogleda ga. "Ali već sam ga dva puta gledao."
<BR>&nbsp;&nbsp;&nbsp;&nbsp;&nbsp;"Bio sam u radnji, kod Hernandeza, čoveče. Kaže da nema da brineš za posao."
<BR>&nbsp;&nbsp;&nbsp;&nbsp;&nbsp;Sablet pogleda Rajdela praznim, srebrnim očima. "A tvoj posao, čoveče?"
<BR>&nbsp;&nbsp;&nbsp;&nbsp;&nbsp;Rajdela je počela da svrbi ruka ispod naduvanog poveza. Nagnu se i upeca plastičnu slamku iz male, bele korpe pored postelje. Gurnu slamku u povez i promuva je okolo. Svrab malo popusti. "Za mene je ovde gotovo. Ne daju mi da vozim."
<BR>&nbsp;&nbsp;&nbsp;&nbsp;&nbsp;Sablet je posmatrao slamku. "Ne bi trebalo da diraš upotrebljene stvari u bolnici."
<BR>&nbsp;&nbsp;&nbsp;&nbsp;&nbsp;"Nemaš ništa zarazno, Sablete. Ti si jedan od najčistijih majčinih sinova na ovom svetu."
<BR>&nbsp;&nbsp;&nbsp;&nbsp;&nbsp;"Ali šta ćeš da radiš, Beri? Moraš od nečega da živiš, čoveče."
<BR>&nbsp;&nbsp;&nbsp;&nbsp;&nbsp;Rajdel baci slamku nazad u korpu. "Pa, ne znam. Ali znam da neću da radim u zatvorenim zajednicama niti u tržnim centrima."
<BR>&nbsp;&nbsp;&nbsp;&nbsp;&nbsp;"Šta je bilo sa onim hakerima, Beri? Misliš da će da u'vate one što su nam smestili?"
<BR>&nbsp;&nbsp;&nbsp;&nbsp;&nbsp;"Ne. Ima ih previše. Republika Želje već je neko vreme tu. Federalci imaju spisak od možda tri stotine 'simpatizera', ali nema izgleda da ih sve pokupe i provale ko je od njih to uradio. Sem ako neko od njih ne otkuca kolegu, što se među njima dosta redovno dešava."
<BR>&nbsp;&nbsp;&nbsp;&nbsp;&nbsp;"Ali šta im bi da nas onako zajebu?"
<BR>&nbsp;&nbsp;&nbsp;&nbsp;&nbsp;"Jebi ga, Sablete, otkud ja znam?"
<BR>&nbsp;&nbsp;&nbsp;&nbsp;&nbsp;"Mislim, baš je kvarno", reče Sablet.
<BR>&nbsp;&nbsp;&nbsp;&nbsp;&nbsp;"To sigurno, a Hernandez kaže da su mu u LAPD rekli da misle da je neko 'teo da gospođa Šenbrun bude uhvaćena sa spuštenim gaćama." Ni Sablet ni Rajdel, zapravo, nisu videli gospođu Šenbrun, jer se pokazalo da je bila u dečjoj sobi. Ona jeste, ali ne i njena deca; bila su sa tatom u Vašington Stejtu, da pogledaju iz vazduha tri najnovija vulkana.
<BR>&nbsp;&nbsp;&nbsp;&nbsp;&nbsp;Ništa što je ostalo u Topoglavčevom dnevniku te večeri, pošto je napustio praonicu, nije bilo stvarno. Neko je upao u Husarov kompjuter i ubacio gomilu vešto sastavljenih i potpuno izmišljenih podataka u komunikacijski čvor, odsekavši Rajdela i Sableta od IntenStraže i Zvezde Smrti (koja, naravno, nije imala prekid veza). Rajdel je verovao da bi neko od onih dobrih starih Mongolaca tamo u praonici mogao da zna ponešto o tome.
<BR>
<BR>&nbsp;&nbsp;&nbsp;&nbsp;&nbsp;I možda je, u tom časku neprirodne bistrine, dok je prednji kraj Topoglavca i dalje pokušavao da pregazi raskidane ostatke dve velike kožne sofe, i sa sećanjem na smrt Keneta Tarvija konačno povraćenim, Rajdel došao do zaključka da taj ludi uzlet, ta groznica Uradi-Toga, i nije nešto u šta možeš uvek da se pouzdaš.
<BR>&nbsp;&nbsp;&nbsp;&nbsp;&nbsp;"Ali, čoveče", rekao je Sablet, kao da govori za sebe, "oni će da pobiju tu dečicu." I uz te reči se oslobodio pojasa i našao se van vozila, sa Glokom u ruci, pre nego što je Rajdel stigao bilo šta da učini. Rajdel mu je čitav blok zgrada ranije naredio da isključi sirenu i strobove, ali su svi prisutni u zgradi ionako znali da je stigla IntenStraža.
<BR>&nbsp;&nbsp;&nbsp;&nbsp;&nbsp;"Odgovaramo", čuo je Rajdel sebe, i prilepio je futrolu sa Glokom na uniformu i dograbio bacač, koji je, pored vatrene moći, bio možda najbolja stvar za borbu u sobi punoj dece. Nogom je šutnuo vrata i iskočio, pravo kroz inč debelo staklo čajnog stočića. (Morali su da mu stave dvanaest kopči, ali nije bilo duboko). Sablet je već bio nestao. Zateturao se napred, stežući debelu žutu cev bacača, maglovito svestan da mu sa rukom nešto nije u redu.
<BR>&nbsp;&nbsp;&nbsp;&nbsp;&nbsp;"Stoj, pederu!" grmnu najgromovitiji glas na svetu, "LAPD! Bacaj to govno da ti ne oduvam dupe!" Rajdel se nađe u žiži iznenadne i nepodnošljivo bolne svetlosti, tako bleštave da mu se slivala u oči pune neshvatanja poput istopljenog metala. "Jesi čuo, mamicu ti tvoju?" Trzajući se, sa prstima preko očiju, Rajdel se okrenu i ugleda mehuraste oklopljene bokove borbene letelice koja se spuštala. Silazna struja je poravnavala sve u japanskom vrtu za šta se već nije postarao Topoglavac.
<BR>&nbsp;&nbsp;&nbsp;&nbsp;&nbsp;Rajdel pusti bacač da padne.
<BR>&nbsp;&nbsp;&nbsp;&nbsp;&nbsp;"A sad pištolj, smrade!"
<BR>&nbsp;&nbsp;&nbsp;&nbsp;&nbsp;Rajdel dohvati dršku Gloka između palca i kažiprsta. Pištolj se odvoji, zajedno sa plastičnom futrolom, sa slabim ali razgovetnim ssrrrrt čičak-trake, zbog nečega čujnim usred borbenog bubnjanja motora helikoptera.
<BR>&nbsp;&nbsp;&nbsp;&nbsp;&nbsp;On ispusti Glok i podiže ruke. Ili pokuša da ih podigne. Leva mu je bila slomljena.
<BR>&nbsp;&nbsp;&nbsp;&nbsp;&nbsp;Sableta su našli petnaest koraka od Topoglavca. Lice i šake su mu se nadimale kao jarko ružičasti dečji baloni, i činilo se da se guši. Šenbrunov baštovan Bosanac upotrebio je proizvod koji je sadržao ksilen i hlorisane ugljovodonike da očisti tragove pastela sa stola od izbeljene hrastovine.
<BR>&nbsp;&nbsp;&nbsp;&nbsp;&nbsp;"Koji je njemu kurac?" upita jedan od policajaca.
<BR>&nbsp;&nbsp;&nbsp;&nbsp;&nbsp;"Napad alergije", protisnu Rajdel kroz stisnute zube; vezali su mu ruke lisicama iza leđa, i to je pakleno bolelo. "Morate da ga vozite u Hitnu pomoć."
<BR>&nbsp;&nbsp;&nbsp;&nbsp;&nbsp;Sablet otvori oči, ili bar pokuša.
<BR>&nbsp;&nbsp;&nbsp;&nbsp;&nbsp;"Beri."
<BR>&nbsp;&nbsp;&nbsp;&nbsp;&nbsp;Rajdel se seti imena filma koji je gledao na televiziji. "Čudesna milja", reče.
<BR>&nbsp;&nbsp;&nbsp;&nbsp;&nbsp;Sablet ga pogleda kroz stisnute kapke. "Nisam gledao", reče i onesvesti se.
<BR>
<BR>&nbsp;&nbsp;&nbsp;&nbsp;&nbsp;Gospođa Šenbrun je te večeri imala u gostima svog pejsažnog arhitektu iz Poljske. Policajci su je pronašli u dečjoj sobi. Zanemela od besa, bila je na zanimljiv način uvezana u englesku gumu vrednu par hiljada dolara, kožu marke Nort Bič i par staromodnih Smit i Veson lisica za koje je nekome bilo plaćeno da ih pažljivo polira i obloži crnim hromom - a stručnjak za vrtove je očigledno zapalio u brda kada je čuo Rajdela kako parkira Topoglavca u dnevnoj sobi.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
