<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>DA LI JE PARAPSIHOLOGIJA NAUKA?
<P>&nbsp;&nbsp;&nbsp;&nbsp;&nbsp;Da li je parapsihologija nauka, pitanje je koje, naravno, nije od juče, a nisu dakako od juče ni pokušaji da se toj disciplini ospori svaka naučna verodostojnost. Kada bi se nekim slučajem sačinio spisak ljudi od nauke sklonih da između sujeverja i parapsihologije stave znak jednakosti, pokazalo bi se da su oni što tako misle još uvek - čak i danas - daleko brojniji od onih koji na prethodno pomenuto pitanje ne bi dali odrečan odgovor.
<BR>&nbsp;&nbsp;&nbsp;&nbsp;&nbsp;A način na koji protivnici parapsihologije osporavaju sve ono što se ne uklapa u njihov pogled na svet ne razlikuje se tako mnogo od fanatizma lovaca na veštice i progonitelja slobodnoumnih naučnih istraživanja uopšte, sem što srećom oni ne raspolažu onako moćnim sredstvima gonjenja što su ih njihovi prethodnici u istoriji imali.
<BR>&nbsp;&nbsp;&nbsp;&nbsp;&nbsp;Postoji, naime, osim nenaučnog i neka vrsta 'naučnog' fanatizma. Ko u to ne veruje neka samo pročita one stranice knjige Sardženta i Ajzenka na kojima ova dvojica autora analizuju dva karakteristična slučaja slepog i potpuno neosnovanog osporavanja nekih činjenica što protivreče shvatanjima zatočnika 'naučne' kritike o kojima je reč. Kada su Fransoaz i Mišel Gogelan objavili rezultate svojih ispitivanja istaknutih sportista rođenih u znaku Marsa, članovi odbora za naučno istraživanje tvrđenja o postojanju parapsiholoških pojava pregli su iz sve snage da ove rezultate po svaku cenu dovedu u pitanje.
<BR>&nbsp;&nbsp;&nbsp;&nbsp;&nbsp;Ne bi, razume se, cela ta priča bila vredna nekog posebnog komentara da su se članovi dotičnog odbora ograničili samo na to da kritikuju pretpostavke na kojima astrologija počiva. Oni su, međutim, nastojali da poreknu, činjenicama uprkos, i statističku kompetenciju Gogelanovih, idući u tome tako daleko da su gde god su mogli grubo i krajnje netolerantno ućutkivali sve one koji su o tome imali drukčije mišljenje. Tako su, recimo, Denisu Rolinsu, inače kritičaru iz njihovih sopstvenih redova, oduzimali reč na sastancima odbora i čak odbijali da objave njegove priloge u časopisu koji odbor izdaje.
<BR>&nbsp;&nbsp;&nbsp;&nbsp;&nbsp;Još je karakterističniji i po svojim posledicama dalekosežniji primer ovog, ako se tako može reći, naučnog fanatizma što ga nalazimo u izveštaju Nacionalnog saveta za istraživanje pri Američkoj nacionalnoj akademiji nauka, od decembra 1987. godine. Autori ovog izveštaja izjavljuju da nema nikakvog naučnog osnova za tvrdnju da parapsihološki fenomeni postoje.
<BR>&nbsp;&nbsp;&nbsp;&nbsp;&nbsp;Međutim, još u vremenu što je prethodilo pisanju pomenutog izveštaja bilo je objavljeno jedno izuzetno ozbiljno i temeljno istraživanje Roberta Rozentala i Monike Mars iz koga proističe da je metodologija koju su parapsiholozi koristili znatno pouzdanija od metodologije korišćene u pet oblasti konvencionalne psihologije.
<BR>&nbsp;&nbsp;&nbsp;&nbsp;&nbsp;Ovaj nalaz Rozentala i Marsove bio je, međutim, dobro poznat autorima izveštaja o kome je reč. Uprkos tome, oni su potpuno ignorisali deo u kome se parapsiholozima odaje priznanje, navodeći samo one delove u kojima se govori o dostignućima konvencionalne psihologije.
<BR>&nbsp;&nbsp;&nbsp;&nbsp;&nbsp;A na pitanje zbog čega su to učinili, ovi vatreni borci za stvar nauke odgovorili su - neverovatno ali istinito - da se čak i ne sećaju šta ih je na to navelo.
<BR>&nbsp;&nbsp;&nbsp;&nbsp;&nbsp;Ne treba se onda čuditi što nas Sardžent i Ajzenk uveravaju da je nauka 'u dubini svoje duše strašno konzervativna'.
<BR>&nbsp;&nbsp;&nbsp;&nbsp;&nbsp;Istini za volju, ne nauka već naučnici, ili još preciznije većina onih što se naukom bave.
<BR>&nbsp;&nbsp;&nbsp;&nbsp;&nbsp;Otuda i otpor prema parapsihologiji koji, zapravo, predstavlja samo poseban oblik otpora svemu onom što korenito dovodi u sumnju neku opšteprihvaćenu viziju sveta. Valja, naime, neprestano imati u vidu - pogotovo kada je o ovoj temi reč - da osim nenaučnih postoje i 'naučne' predrasude, ili drukčije i bolje rečeno predrasude pod maskom nauke.
<BR>&nbsp;&nbsp;&nbsp;&nbsp;&nbsp;Neće stoga biti na odmet da u ovom kratkom uvodnom slovu skrenemo pažnju na izvestan broj metodoloških uputstava neophodnih svakom onom ko bi da razmišljanju o parapsihološkim temama pristupi sa nekom neophodnom merom nepristrasnosti.
<BR>&nbsp;&nbsp;&nbsp;&nbsp;&nbsp;Prethodno, međutim, ne bismo smeli izgubiti iz vida da svaka ona disciplina koja petenduje na naučni status mora najpre imati neke egzaktno provereni i utvrđeni predmet izučavanja, izvestan korpus činjenica čije postojanje ne podleže nikakvoj sumnji.
<BR>&nbsp;&nbsp;&nbsp;&nbsp;&nbsp;To svakako nije neka naročita mudrost i svako bi se u načelu sa prethodno pomenutom napomenom lako mogao složiti. U praksi je to, nažalost, mnogo teže, bar kada je o parapsihologiji reč, pa otuda i potreba da se ukaže na nekoliko prepreka što stoje na puti nepristrasnog procenjivanja naučnog statusa ove discipline.
<BR>&nbsp;&nbsp;&nbsp;&nbsp;&nbsp;Formulisaćemo ih u vidu izvesnog broja koliko kratkih toliko i neophodnih upozorenja.
<BR>&nbsp;&nbsp;&nbsp;&nbsp;&nbsp;Upozorenje prvo: Ako nešto nismo u stanju da objasnimo, to još uvek ne znači da to nešto ne postoji.
<BR>&nbsp;&nbsp;&nbsp;&nbsp;&nbsp;Upozorenje drugo: Ako nam se za neku pojavu nudi neko apsurdno tumačenje, ne znači da te pojave nema.
<BR>&nbsp;&nbsp;&nbsp;&nbsp;&nbsp;Upozorenje treće: Ako neka pojava korenito protivreči svekolikim našim prethodnim saznanjima, ne može to biti dovoljan razlog da je poričemo.
<BR>&nbsp;&nbsp;&nbsp;&nbsp;&nbsp;Upozorenje četvrto: Ako među onima što se nekom disciplinom bave ima prevaranata i šarlatana, kako u teoriji tako i u praksi, odatle ne sledi zaključak da su svi oni što se u toj disciplini ogledaju prevaranti i šarlatani i u teoriji i praksi.
<BR>&nbsp;&nbsp;&nbsp;&nbsp;&nbsp;I najzad, ako iz priznavanja neke činjenice proističu izvesni neugodni, pa čak i štetni zaključci u praktičnom pogledu, to još uvek ne znači da takva neka činjenica ne postoji.
<BR>&nbsp;&nbsp;&nbsp;&nbsp;&nbsp;A da su sva ova upozorenja sasvim na mestu, svedoči nam očigledno i uverljivo upravo knjiga Sardženta i Ajzenka sa kojom i otpočinje ova parapsihološka biblioteka. U toj knjizi su na retko trezven i kritičan način sabrane neke od najvažnijih tekovina parapsihologije iz kojih i na osnovu kojih nedvosmisleno proističe zaključak da se ovoj disciplini ne može osporiti naučno dostojanstvo. Danas je, naime, već sasvim pouzdano dokazano - dokazano pre svega eksperimentalno - da parapsihologija, kao i svaka druga nauka, ima svoj predmet ili drugim rečima izvestan krug činjenica po nečem sasvim osobenih i nersvodljivih na činjenice iz drugih naučnih oblasti i što je najvažnije proverljivih na egzaktan način.
<BR>&nbsp;&nbsp;&nbsp;&nbsp;&nbsp;Grubo uzevši, mogao bi se onaj krug pojava što ih parapsihologija izučava podeliti u dve grupe. U prvu grupu spadaju fenomeni psihokineze, telepatije i vidovitosti. U drugu grupu spada fenomen takozvane prave prekognicije.
<BR>&nbsp;&nbsp;&nbsp;&nbsp;&nbsp;Psihokineza, telepatija i vidovitost imaju kao svoj zajednički imenitelj ono što bi se moglo nazvati istrovremenošću. U svim ovim slučajevima prostor kao da ne postoji, a tačke između kojih se uspostavlja izvesna komunikacija nalaze se u prostoru takoreći uporedo.
<BR>&nbsp;&nbsp;&nbsp;&nbsp;&nbsp;Nasuprot svemu tome, prava prekognicija, koja za razliku od lažne - tu razliku Sardžent i Ajzenk ne pominju - predstavlja moć predviđanja one budućnosti što u datom trenutku ne postoji čak ni u zametku, podrazumeva odnos dvaju vremenski udaljenih tačaka, pri čemu subjekt stepenice na putu ka nekom u sadašnjosti potpuno nepostojećem zbivanju na izvestan način preskače.
<BR>&nbsp;&nbsp;&nbsp;&nbsp;&nbsp;Za svaku od ovih paranormalnih sposobnosti postoji danas čitav niz eksperimentalno izvedenih, pouzdanih dokaza u skladu sa najvišim naučnim standardima.
<BR>&nbsp;&nbsp;&nbsp;&nbsp;&nbsp;Iz mnoštva takvih dokaza izdvojićemo za ovu priliku samo neke. Hajsted je, recimo, dokazao da ima subjekata koji su u stanju da metalnu traku saviju kao da je izložena pritisku težine od pet tona, a da je pri tom uopšte ne dodiruju. A Snel i Van der Sidje eksperimentalnim putem su utvrdili da su neki naročito obdareni ljudi u stanju da na razdaljini od trideset kilometara zaštite pacove zaražene babesijom, parazitom koji napada crvena krvna zrnca, i to samo na osnovu fotografija dotičnih glodara.
<BR>&nbsp;&nbsp;&nbsp;&nbsp;&nbsp;Jednako tako pouzdano je utvrđeno i postojanje telepatije i vidovitosti ogledima što su ih, pored ostalih, vršili Rizl i Prat - ova dvojica sa parapsihološki izuzetno obdarenim Čehom Stepanekom - a potom i ogledima obavljenim u medicinskom centru 'Majmonid'.
<BR>&nbsp;&nbsp;&nbsp;&nbsp;&nbsp;Naročitu pažnju zaslužuju i rezultati do kojih je došao Honorton, vršeći čitavih dvadeset godina takozvane gancfeld eksperimente o kojima Sardžent i Ajzenk takođe izveštavaju u ovom, jedanaestom po redu, izdanju njihove knjige.
<BR>&nbsp;&nbsp;&nbsp;&nbsp;&nbsp;Danas više nema sumnje ni u to da i prava prekognicija postoji. Fizičar Helmut Šmit konstruisao je mašinu pomoću koje je ubedljivo dokazao da su subjekti sa paranormalnim sposobnostima u stanju da predvide čak i tok raspadanja izotopa stroncijuma, a do istih saznanja o fenomenu prave prekognicije, eksperimentalno proverenih, došli su i saradnici medicinskog centra 'Majmonid', vršeći oglede sa prekognitivnim snovima.
<BR>&nbsp;&nbsp;&nbsp;&nbsp;&nbsp;Onima, pak, koji osporavaju ovu parapsihološku moć, pokušavajući da je svedu na neku drugu, manje paradoksalnu sposobnost, postavljaju Sardžent i Ajzenk sledeće razložno pitanje: Ako su, naime, subjekti obdareni prekognicijom spoznavali budućnost telepatskim ili kakvim drugim sličnim načinom, kojim su to onda oni dosad poznatim čulom mogli spoznati reč ili sliku čiji nasumični odbir će se obaviti tek sledećeg dana, kao što je to bio slučaj u već pomenutom medicinskom centru.
<BR>&nbsp;&nbsp;&nbsp;&nbsp;&nbsp;Sardžent i Ajzenk ukazuju i na neosnovanost pokušaja da se prava prekognicija svede na psihokinezu, pozivajući se tim povodom i na Rajnov meteorološki ključ. Rajn je, naime, vršio eksperimente sa pogađanjem oscilacija temperature u predelima hiljadama kilometara udaljenim od subjekata prekognicije. Pokazalo se da ovim subjektima i u takvim slučajevima polazi za rukom da otkriju budućnost koja još uvek ne postoji, jer bilo bi već sasvim besmisleno tvrditi da ti ljudi pomoću nekih svojih izuzetnih psihokinetičkih moći mogu da utiču na temperaturne oscilacije o kojima je reč.
<BR>&nbsp;&nbsp;&nbsp;&nbsp;&nbsp;Za žaljenje je, međutim, što ova dvojica autora ne pominju u ovom kontekstu oglede sa označenim sedištima što ih je najpre vršio doktor Osti, a potom naročito skrupulozno i temeljito profesor Tenev sa Parapsihološkog instituta u Utrehtu. Tenev je, naime, svom omiljenom subjektu, Holanđaninu Kroazetu, pokazao plan jedne sale od trideset mesta i zahtevao od njega da se usredsredi na neko od njih i pogodi ko će na to mesto sesti, i to u času kad se o kasnije slučajno odabranim posetiocima još ništa nije moglo znati. Potom su preko oglasa pozivani učesnici u eksperimentu kojima, razume se, nije moglo biti bilo šta znano o prirodi ogleda o kome je reč i koji su iz svežnja koverata izvlačili brojeve mesta.
<BR>&nbsp;&nbsp;&nbsp;&nbsp;&nbsp;Pokazalo se u nekih dvesta ogleda ove vrste da je Kroazet uspevao da pogodi skoro sve ono što se od njega tražilo. Bilo bi, međutim, smešno verovati da je taj sposobnošću prave prekognicije obdareni čovek imao neku takvu psihokinetičku moć da pomoću nje usmerava na označena sedišta osobe o kojima u času predskazivanja nije imao pojma.
<BR>&nbsp;&nbsp;&nbsp;&nbsp;&nbsp;Eksperimenti profesora Teneva značajni su i po tome što isključuju mogućnost svođenja prave prekognicije na telepatiju. Dok je Kroazet svoja predskazanja izricao, ni Tenevu, a ni bilo kome drugom, kao što je već rečeno, nije moglo biti poznato ništa o budućim posetiocima sale u kojoj su eksperimenti sa označenim sedištima vršeni.
<BR>&nbsp;&nbsp;&nbsp;&nbsp;&nbsp;Međutim, ako je u pogledu legitimnosti svog predmeta parapsihologija nesumnjivo dostojna statusa naučne discipline, nema ona još uvek jednu odliku koju druge nauke već uveliko imaju. Ako su parapsiholozi - to bar sad više nije sporno - pouzdano utvrdili postojanje izvesnog kruga osobenih činjenica - nazovimo ih paranormalnim - oni zasad nisu u stanju da nam za te činjenice ponude neko eksperimentalno provereno tumačenje. Ali - da još jednom i tim povodom podsetimo na ono prvo ovde pomenuto metodološko upozorenje - ako neko nešto nije u stanju da objasni, ne znači da to nešto ne postoji.
<BR>&nbsp;&nbsp;&nbsp;&nbsp;&nbsp;A iskušenje da se ospori ono što nismo u stanju da protumačimo toliko je jako da mu nije odoleo čak i jedan od dvojice pisaca ove knjige, Sardžent, koji je izdvojio svoje mišljenje kada je reč o nekim nalazima što idu u prilog postojanja fenomena reinkarnacije.
<BR>&nbsp;&nbsp;&nbsp;&nbsp;&nbsp;Primer poučan zato što svedoči u prilog opravdanosti i jednog drugog ovde pomenutog metodološkog upozorenja. Priznati da postoje činjenice koje ukazuju na mogućnost reinkarnacije ne znači samim tim usvojiti i etičke i religijske pretpostavke učenja o reinkarnaciji i potom na osnovu manjkavosti tog učenja poricati samu tu činjenicu. Nalazi dr Stivensona, na koje se poziva Ajzenk, a koje osporava Sardžent i koje, uzgred rečeno, može da potkrepi i eksperiment Delpas o kome se u ovoj knjizi ne govori, upućuju samo tek na zaključak da postoji nešto što nadživljava našu fizičku smrt.
<BR>&nbsp;&nbsp;&nbsp;&nbsp;&nbsp;A da li to što nas nadživljava predstavlja izvesnu duhovnu suštinu koja će potom večito trajati i da li se reinkarnacija vrši prema etičkim normama njenih verskih zatočnika - o tome sam fenomen što ga je dr Stivenson ispitivao ne govori baš ništa.
<BR>&nbsp;&nbsp;&nbsp;&nbsp;&nbsp;Možemo se, naravno, pitati hoćemo li jednog lepog dana moći da objasnimo sve ono što je danas još uvek neobjašnjeno i o čemu nam parapsihologija govori.
<BR>&nbsp;&nbsp;&nbsp;&nbsp;&nbsp;Teško da je neko kadar, kako danas stvar stoji, da nam ponudi zadovoljavajući odgovor na to delikatno pitanje.
<BR>&nbsp;&nbsp;&nbsp;&nbsp;&nbsp;Međutim, čak i ako svi oni fenomeni kojima se parapsihologija bavi ostanu zauvek neprotumačeni, ni to još uvek neće biti dokaz da ih nema.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nikola Milošević
</TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
