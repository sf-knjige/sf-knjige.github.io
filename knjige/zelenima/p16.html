<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Saks se bacio na posao na glečeru i okolnom terenu. Filis je povremeno izlazila napolje, ali se uvek uzdržano ponašala prema njemu; Saks je sumnjao da Kler (ili Džesika!) i svi ostali podozrevaju šta se dogodilo - ili da se to svakih nekoliko dana dešava ponovo. Bila je to još jedna komplikacija; kako bi Lindholm reagovao na Filisinu očiglednu želju za skrivanjem osećanja? Ali to pitanje nikada se nije postavilo. Lindholm je bio manje ili više primoran, iz poštovanja, poslušnosti ili nečeg u tom smislu, da se ponaša kako bi se ponašao Saks. Stoga su čuvali svoju vezu za sebe, kao što bi radili i u Podbrežju, ili na Aresu, ili na Antarktiku. Stare navike teško umiru.
<BR>&nbsp;&nbsp;&nbsp;&nbsp;&nbsp;Uz posao na ledniku, bilo je lako ostati neprimećen. Led i rebrasti krajolik oko njega bili su očaravajuće sredine, i bilo je dosta toga što je trebalo da prouče i da pokušaju da shvate.
<BR>&nbsp;&nbsp;&nbsp;&nbsp;&nbsp;Pokazalo se da je površina glečera veoma neravna, baš kao što je na to ukazivala literatura - pomešana sa regolitom tokom izliva i prožeta zarobljenim mehurovima od karbonacije. Kamenje i stenje na površini topilo je led pod sobom, da bi se on potom ponovo obrazovao oko njih, u svakodnevnom ciklusu zbog koga je tlo bilo gotovo sasvim utonulo. Svi seraci, ledeni šiljci koji su se dizali iznad haotične površine glečera kao titanski dolmeni, bili su, osmotreni izbliza, duboko usađeni. Led je bio lomljiv zbog velike hladnoće i sporo se kretao nizbrdo zbog male sile teže; no, ipak se pomerao nizvodno, kao usporena reka; budući da joj je izvor bio iscrplen, čitava masa na kraju će završiti u Vastitas Borealisu. Znaci kretanja mogli su se naći svakog dana u novim lomovima leda - novim pukotinama, palim seracima, napuklim bregovima. Ove sveže površine ubrzo bi pokrili kristalni ledeni cvetovi, čija je slanost samo ubrzavala kristalizaciju.
<BR>&nbsp;&nbsp;&nbsp;&nbsp;&nbsp;Opčinjen ovim okruženjem, Saks je stekao naviku da svakog jutra iziđe sam i pođe stazama koje je obeležila posada stanice. U prvi sat dana sav led je tinjao u treperavim ružičastom tonovima, odražavajući kolorit neba. Kada bi Sunčevi zraci pravo obasjali izlomljene površine lednika, iz pukotina i zaleđenih bara počela bi da se diže para, a ledeni cvetovi presijavali su se kao jeftin nakit. U jutrima bez vetra, inverzioni sloj vazduha zarobio bi maglu dvadesetak metara iznad tla u redak narandžasti oblak. Dokaz da se voda lednika brzo rasipa u svet.
<BR>&nbsp;&nbsp;&nbsp;&nbsp;&nbsp;Pešačeći na hladnom vazduhu, opažao je brojne vrste snežnih algi i lišaja. Strane dva grebena okrenute prema ledniku bile su posebno bogato nastanjene, isprskane mrljama zelene, zlatne, maslinaste, crne, smeđe i mnogih drugih boja - možda svih trideset ili četrdeset. Saks je oprezno hodao po ovim pseudomernama, pazeći da ne gazi po biljkama kao što bi pazio da ne zgazi neki eksperiment u laboratoriji. Činilo se, doduše, da većina lišaja to ne bi ni osetila. Bili su žilavi; bila im je dovoljna gola stena, voda, i svetlost - sasvim malo svetlosti - i rasli su pod ledom, unutar leda, čak i u poroznim komadima providnih stena. U gostoljubivoj sredini kao što je bila pukotina u moreni doslovno su bujali. Svaka pukotina u koju je Saks zagledao sadržala je čvorove islandskog lišaja, žute i bronzane, koji su pod lupom otkrivali sićušne račvaste stabljike, oivičene bodljama. Na ravnom kamenju našao je koraste lišaje: dugmasti lišaj, prutasti lišaj, štitasti lišaj, reljefni lišaj candellaria, boje zelene jabuke, i crveno-narandžasti draguljni lišaj koji je pokazivao koncentraciju natrijut-nitrata u regolitu. U grumenovima pod ledenim cvetovima nalazili su se naraštaji bledog sivo-zelenog snežnog lišaja, koji je pod uvećanjem imao stabljike kao islandski lišaj, čitave mase stabljika, nežnih kao svila. Crvasti lišaj bio je tamnosive boje i pod uvećanjem je pokazivao roščiće izuzetno osetljivog izgleda. Ali u slučaju da se odlome, ćelije algi unesene u njihove niti samo bi nastavile da rastu i razvile bi se u nove lišaje, koji su se vezivali za svaku podlogu na kojoj bi se našli. Razmnožavanje fragmentacijom; korisna stvar u ovakvoj sredini.
<BR>&nbsp;&nbsp;&nbsp;&nbsp;&nbsp;Lišaji su, dakle, bujali, a pored vrsta koje je Saks uspevao da imenuje uz pomoć snimaka na malom ekranu zglobne pločice, bilo je i mnogo drugih koje nisu ličile ni na jednu od navedenih vrsta. Bio je toliko radoznao u pogledu ovih neznanki da je ubrao nekoliko uzoraka i odneo ih da ih pokaže Kler i Džesiki.
<BR>&nbsp;&nbsp;&nbsp;&nbsp;&nbsp;Ali lišaji su bili samo početak. Na Zemlji su oblasti izlomljenih stena, tek otkrivenih posle povlačenja leda ili formiranja novih planina, bile zvane stenovita polja, ili talus. Odgovarajuća zona na Marsu zvala se regolit - zapravo, veći deo površine planete. Talusni svet. Na Zemlji su ove oblasti prvo nastanjivale mikrobakterije i lišaji, koji su, pored hemijske erozije, počinjali da drobe kamen u tanak sloj zemlje, koji je polako ispunjavao pukotine između stena. Vremenom se u ovoj matrici taložilo dovoljno organskog materijala da ishrani druge vrste flore, i te zone su se u ovoj fazi zvale fel-polja, gde fel (fell) na galskom znači kamen. Bio je to tačan naziv, jer to zaista behu kamenita polja, sa površinom načičkanom kamenjem, i slojem zemlje između i ispod, tanjim od tri centimetra, od koga je živela zajednica malih prizemnih biljaka.
<BR>&nbsp;&nbsp;&nbsp;&nbsp;&nbsp;A sada su fel-polja postojala i na Marsu. Kler i Džesika predložile su Saksu da pređe lednik i pođe nizvodno duž bočne morene, što je on jednog jutra (dok je Filis spavala) i učinio, i posle pola sata hoda zastao na jednoj steni, visokoj do kolena. Ispod njega, nagnut prema kamenitoj jaruzi, nalazio se vlažan komad zemlje, blistav u svetlosti poznog jutra. Bilo je očigledno da je preko njega gotovo stalno tekla otopljena voda - već je u tišini jutra čuo curkanje potočića ispod ivice glečera, nalik na hor sićušnih drvenih zvonaca. A na ovoj minijaturnoj vododerini, među nitima vode, videle su se boje, svuda, koje su privlačile pogled - cvetovi. Fel-polje, dakle, sa svojim osobenim millefleur efektom, sivo pustopolje pobibereno tačkama, crvenim, plavim, žutim, ružičastim, belim...
<BR>&nbsp;&nbsp;&nbsp;&nbsp;&nbsp;Cvetovi su bili na vrhu majušnih čupavih drški ili ušuškani među dlakavim lišćem. Sve biljke stajale su nisko uz mrku zemlju, koja je verovatno bila osetno toplija od vazduha; samo su niti trave štrčale više od nekoliko centimetara od tla. Oprezno je išao sa kamena na kamen, pazeći da ne zgazi nijednu biljku. Kleknuo je na šljunak da ispita sićušno rastinje, sa lupom na viziru podešenom na najjače. Blistavi na jutarnjoj svetlosti, tu su se nalazili klasični organizmi pustopolja: rumenika, sa prstenovima sićušnih ružičastih cvetova na tamnozelenoj podlozi; plamenak; pet centimetara visoke stabljike vlaske, nalik na osvetljeno staklo, koja je koristila koren plamenka da usidri svoje krhke korenčiće... zatim šušljevak boje magente, sa žutim prašnicima i tamnozelenim lišćem, koja je tvorila uske kanale kuda je voda tekla u rozetu. Mnoge biljke imale su čupavo lišće. Bio je tu i jarkoplavi nezaboravak, sa laticama toliko natopljenim zagrevajućim antocijaninima da su bile gotovo ljubičaste - a to je bila boja koju će Marsovo nebo zadobiti na oko 230 milibara, prema Saksovim proračunima na putu do Arene. Čudilo ga je da ne postoji naziv za tu boju, iako je bila tako samosvojna. Možda bi mogla da bude cijansko plava.
<BR>&nbsp;&nbsp;&nbsp;&nbsp;&nbsp;Jutro je neopaženo prošlo dok se on tako premeštao od biljke do biljke, služeći se vodičem na pločici da imenuje šušljevak, macine šape, patuljastu obrniku, patuljastu detelinu i njenu imenjakinju sasafrasu. Kamenolomku. Nikada ih nije video u divljini, i dugo je posmatrao prvu koju je opazio: arktičku sasafrasu, Saxifraga hirculus,, sićušnih stabljika, prekrivenih dugačkim listovima, koje su se završavale bledoplavim cvetovima.
<BR>&nbsp;&nbsp;&nbsp;&nbsp;&nbsp;A lišaji, među njima je bilo mnogo biljaka koje nije mogao da prepozna; imale su osobine više različitih vrsta, čak i rodova, ili su bile potpuno neopisive, po izgledu nasumična mešavina osobina iz egzotičnih biosfera, neke nalik na podvodno rastinje, ili pak na nove vrste kaktusa. Verovatno veštački dobijene vrste, mada je bilo čudno što ih nema u vodiču. Mutanti, možda. Ah, ali tamo gde je široki procep sakupio debeo sloj humusa i uzak potočić, nalazio se žbun kobrezije. Kobrezija i druge oštrice rastu tamo gde je vlažno, i njihov sunđerasti žbun brzo menja hemijski sastav tla na kome raste, obavljajući važan posao u sporom prelasku iz pustopolja u alpske pašnjake. Sada je već opažao minijaturne vodene tokove, obeležene svojim susetkama oštricama, koji su krivudali između kamenja. Klečeći na ojačanom jastučetu za kolena, Saks isključi uvećavajuće naočare i pogleda okolo; iako nisko u odnosu na okolni teren, on tad prvi put ugleda čitave nizove malih fel-polja, rasutih po padini morene poput zakrpa na persijskom tepihu, razdvojenih pokretnim ledom.
<BR>
<BR>&nbsp;&nbsp;&nbsp;&nbsp;&nbsp;Vrativši se u stanicu, zatvorio se u laboratoriju i dugo posmatrao primerke biljaka pod mikroskopima, vršio razne opite i prepričavao nalaze Berkini, Kler i Džesiki.
<BR>&nbsp;&nbsp;&nbsp;&nbsp;&nbsp;"Uglavnom su poliploidi?" upita Saks.
<BR>&nbsp;&nbsp;&nbsp;&nbsp;&nbsp;"Tako je", reče Berkina.
<BR>&nbsp;&nbsp;&nbsp;&nbsp;&nbsp;Na Zemlji je poliploidija česta pojava na velikim visinama, tako da tu nije bilo ničeg neobičnog. Pojava je sama po sebi bila neobična - udvojavanje, utrojavanje ili učetvoravanja prvobitnog broja hromozoma biljke. Diploidne bilje, sa deset hromozoma, naslediće poliploidi sa dvadeset, trideset ili čak četrdeset hromozoma. Biolozi su godinama koristili tu pojavu da stvore novo baštensko bilje, jer su poliploidi obično bili krupniji - veći listovi, cvetovi, plodovi, ćelije - i često su zauzimali veće prostore nego matične biljke. Ova vrsta prilagodljivosti bila je pogodna za osvajanje novih oblasti, kao što je bio prostor unutar ili ispod lednika. Na zemaljskom Arktiku bilo je oblasti gde su osamdeset odsto biljaka bili poliploidi. Saks je pretpostavljao da je reč o strategiji izbegavanja prekomernog broja mutacija, što je objašnjavalo njihovo prisustvo u oblastima sa visokom stopom ultraljubičastog zračenja. Jako ultraljubičasto zračenje razorilo bi određeni broj gena, ali ako su ovi bili kopirani u drugim hromozomskim nizovima, mogućnost pojave genotipskih oštećenja bila je gotovo odstranjena, kao i svako ograničenje razmnožavanja.
<BR>&nbsp;&nbsp;&nbsp;&nbsp;&nbsp;"Otkrili smo da, čak i kada ne počnemo sa poliploidima, a obično počinjemo, biljke se posle nekoliko pokolenja same menjaju."
<BR>&nbsp;&nbsp;&nbsp;&nbsp;&nbsp;"Jeste li otkrili pokretački mehanizam za to?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Još jedna zagonetka. Saks je zurio kroz mikroskop, zbunjen ovom zapanjujućom pukotinom u sramotno razuđenom tkanju bioloških nauka. Ali tu se ništa nije moglo; i sam se bavio tom materijom u svojim laboratorijama u Vidikovcu Ehus, još tamo pedesetih godina, i pokazalo se da pojačano ultraljubičasto zračenje podstiče poliploidiju u organizmu, ali ostalo je neobjašnjeno kako ćelije znaju za ovu razliku i kako potom višestruko povećavaju broj hromozoma...
<BR>&nbsp;&nbsp;&nbsp;&nbsp;&nbsp;"Moram priznati da sam iznenađen kako sve buja."
<BR>&nbsp;&nbsp;&nbsp;&nbsp;&nbsp;Kler se zadovoljno osmehnu. "Bojala sam se da ćeš posle Zemlje pomisliti kako je sve pusto."
<BR>&nbsp;&nbsp;&nbsp;&nbsp;&nbsp;"Pa, ne." Pročistio je grlo. "Biće da nisam očekivao ništa. Ili samo alge i lišaje. Ali ova fel-polja izgleda da su veoma plodna. Mislio sam da će to duže trajati."
<BR>&nbsp;&nbsp;&nbsp;&nbsp;&nbsp;"I bi, na Zemlji. Ali ne smeš da zaboraviš da ovde nismo samo pobacali seme i čekali da vidimo šta će se dogoditi. Svakoj vrsti pojačali smo otpornost i ubrzali rast."
<BR>&nbsp;&nbsp;&nbsp;&nbsp;&nbsp;"Osim toga, svakog proleća ponovo smo zasejavali", reče Berkina, "i đubrili bakterijama koje vezuju azot."
<BR>&nbsp;&nbsp;&nbsp;&nbsp;&nbsp;"A ja sam mislio da je bila reč samo o bakterijama za denitrifikaciju."
<BR>&nbsp;&nbsp;&nbsp;&nbsp;&nbsp;"Njih smo zasejavali na zemljištima bogatim natrijum-nitratom, da bi oslobađale azot u atmosferu. Ali tamo gde gajimo kulture potrebno nam je više azota u tlu, te zato zasejavamo vezivače azota."
<BR>&nbsp;&nbsp;&nbsp;&nbsp;&nbsp;"Meni to ipak nekako izgleda prebrzo. I sve to mora da se dogodilo pre postavljanja solete."
<BR>&nbsp;&nbsp;&nbsp;&nbsp;&nbsp;"Stvar je u tome", reče Džesika za svojim stolom na drugom kraju sobe, "da u ovoj fazi nema konkurencije. Uslovi su teški, ali je reč o veoma otpornim biljkama, i kada ih zasejemo tamo napolju, nema toga što bi ih usporilo."
<BR>&nbsp;&nbsp;&nbsp;&nbsp;&nbsp;"Prazna niša", reče Kler.
<BR>&nbsp;&nbsp;&nbsp;&nbsp;&nbsp;"A ovde postoje bolji uslovi nego na većini mesta na Marsu", dodade Berkina. "Na jugu imaš afelovu zimu i visije. Tamošnje stanice izveštavaju da zime donose pravi pomor. S druge strane, ovdašnja, perihelova zima, mnogo je blaža, a visina iznosi samo jedan kilometar. To su prilično gostoljubivi uslovi. Umnogome bolji nego na Antarktiku."
<BR>&nbsp;&nbsp;&nbsp;&nbsp;&nbsp;"Posebno što se tiče sadržaja CO <SUB>2</SUB>", reče Berkina. "Pitam se da li je to razlog te brzine o kojoj govoriš. Kao da su biljke dopingovane."
<BR>&nbsp;&nbsp;&nbsp;&nbsp;&nbsp;"A", reče Saks, klimajući glavom.
<BR>&nbsp;&nbsp;&nbsp;&nbsp;&nbsp;Fel-polja su, dakle, bila bašte. Pospešeni rast umesto prirodnog. Naravno, znao je da je tako - to se radilo svuda na Marsu - ali su fel-polja, kamenita i raspršena, izgledala dovoljno prirodno i divlje da ga na trenutak prevare. I sad, kada se dosetio da je reč o baštama, bio je iznenađen njihovom plodnošću.
<BR>&nbsp;&nbsp;&nbsp;&nbsp;&nbsp;"Pa još sa soletom koja zasipa površinu Sunčevom svetlošću!" uzviknu Džesika. Zatresla je glavom, kao da joj se to ne dopada. "Prosečna vrednost osunčanosti bila je četrdeset pet odsto u odnosu na Zemlju, a sa soletom treba da poraste do pedeset četiri."
<BR>&nbsp;&nbsp;&nbsp;&nbsp;&nbsp;"Kažite mi nešto više o soleti", reče Saks oprezno.
<BR>&nbsp;&nbsp;&nbsp;&nbsp;&nbsp;Ispričali su mu na smenu. Grupa transnacionalki, predvođena Subarašijem, izgradila je kružno ustrojstvo rebrasto postavljenih Sunčevih jedara-ogledala, postavljeno između Sunca i Marsa i tako usmereno da upravlja i sabira svetlost koja bi inače promašila planetu." Pomoćni prsten ogledala, koji se okretao na orbiti iznad pola, odbijao je svetlost nazad do solete da ublaži priliv Sunčeve svetlosti, pa je i ta svetlost bila usmeravana prema Marsu. Oba ova sistema ogledala bila su ogromna u poređenju sa pređašnjim tegljačkim jedrima koja je Saks uposlio da odbijaju svetlost prema površini, i količina svetlosti koju su unosili u sistem bila je itekako značajna. "Gradnja mora da je koštala čitavo bogatstvo", promrmlja Saks.
<BR>&nbsp;&nbsp;&nbsp;&nbsp;&nbsp;"Oh, da. Veliki transnati ulažu neverovatna sredstva."
<BR>&nbsp;&nbsp;&nbsp;&nbsp;&nbsp;"I to nije sve", reče Berkina. "Nameravaju da naprave sočiva koja će leteti na visini od samo nekoliko stotina kilometara iznad površine i sabirati deo svetlosti koja pristiže dok ne zagreje površinu do fantastičnih temperatura, recimo pet hiljada stepeni..."
<BR>&nbsp;&nbsp;&nbsp;&nbsp;&nbsp;"Pet hiljada!"
<BR>&nbsp;&nbsp;&nbsp;&nbsp;&nbsp;"Da, mislim da sam čuo taj podatak. Planiraju da istope pesak i regolit ispod njega, i da tako oslobode gasove u atmosferu."
<BR>&nbsp;&nbsp;&nbsp;&nbsp;&nbsp;"Ali šta će biti sa površinom?"
<BR>&nbsp;&nbsp;&nbsp;&nbsp;&nbsp;"Radili bi to u pustim predelima."
<BR>&nbsp;&nbsp;&nbsp;&nbsp;&nbsp;"U linijama", reče Kler. "Tako da dobiju jarkove?"
<BR>&nbsp;&nbsp;&nbsp;&nbsp;&nbsp;"Kanale", reče Saks.
<BR>&nbsp;&nbsp;&nbsp;&nbsp;&nbsp;"Tako je." Nasmejaše se.
<BR>&nbsp;&nbsp;&nbsp;&nbsp;&nbsp;"Kanale sa staklenim stranama", reče Saks, uznemiren pomišlju na oslobođene gasove. Među njima bi bilo dosta ugljen-dioksida, možda čak najviše.
<BR>&nbsp;&nbsp;&nbsp;&nbsp;&nbsp;Ali nije hteo da pokaže preveliko zanimanje za glavna pitanja teraformiranja. Stoga je oćutao, i razgovor se ubrzo vratio na njihov zadatak. "Pa", reče Saks, "izgleda da će se neka od ovih fel-polja uskoro pretvoriti u alpske pašnjake."
<BR>&nbsp;&nbsp;&nbsp;&nbsp;&nbsp;"Oh, pa već jesu", reče Kler.
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Da, ali su mala. Ali pođi tri kilometra dalje duž zapadne ivice, ako već nisi. Tamo ćeš ih videti. Alpski pašnjaci i krummholz. Nije bilo tako teško. Posadili smo drveće koje čak nismo mnogo ni menjali, jer se pokazalo da mnoge vrste omorike i bora bolje podnose hladnoću nego u svojim staništima na Zemlji."
<BR>&nbsp;&nbsp;&nbsp;&nbsp;&nbsp;"Čudna stvar."
<BR>&nbsp;&nbsp;&nbsp;&nbsp;&nbsp;"Zaveštanje Ledenog doba, pretpostavljam. Ali je dobro došlo."
<BR>&nbsp;&nbsp;&nbsp;&nbsp;&nbsp;"Zanimljivo", reče Saks.
<BR>&nbsp;&nbsp;&nbsp;&nbsp;&nbsp;Ostatak tog dana proveo je za mikroskopima, slep za sve ostalo, izgubljen u mislima. Život je prožet duhom, govorila je Hiroko. Ta energija živih stvari bila je neshvatljiva, ta težnja ka množenju, pojava koju je Hiroko zvala zelena plima, viriditas. Nagon za ponavljanjem: sve to ga je činilo tako radoznalim.
<BR>&nbsp;&nbsp;&nbsp;&nbsp;&nbsp;Sledećeg jutra, u zoru, probudio se u Filisinoj postelji, pored Filis, umotane u čaršave. Posle večere, cela grupa bila se vratila u osmatračnicu, po novom običaju, i Saks je nastavio razgovor sa Kler, Džesikom i Berkinom, i Džesika je ponovo bila vrlo predusretljiva prema njemu, a Filis je to primetila i pošla je za njim do toaleta pored lifta i tamo mu se ponudila onim svojim šokantno zavodljivim zagrljajem, tako da su, umesto da se vrate, sišli do spavaonica, i završili u njenoj sobi. Iako se osećao nelagodno što je nestao iz društva bez pozdrava, Saks je dosta strasno vodio ljubav s njom.
<BR>&nbsp;&nbsp;&nbsp;&nbsp;&nbsp;A sada, dok ju je posmatrao, sećanje na taj nagli odlazak bilo mu je mučno. Za objašnjenje takvog ponašanja bila je dovoljna najobičnija soociobiologija: borba za parnjaka, jedna od osnovnih životinjskih aktivnosti. Naravno, Saks nikada do tada nije bio predmet ovakvog nadmetanja, ali u njemu nije nalazio ništa čime bi se ponosio; jedini razlog što mu se to dogođalo bila je Vladova kozmetička hirurgija, koja mu je slučajno preuredila lice u ustrojstvo koje je privlačilo žene. A zašto je ovaj ili onaj raspored crta lica privlačniji od drugog, upšte mu nije bilo jasno. Odavno je čuo sociobiološka objašnjenja seksualne privlačnosti, i bilo mu je jasno da neka od njih imaju logike: muškarac će tražiti partnerku sa širokim kukovima jer veruje da će mu ona lakše roditi decu, i sa izraženim grudima da bi dojila tu decu, i tako dalje; žena će tražiti snažnog muškarca da obezbedi hranu njenoj deci i da bude otac snažne dece, i tako dalje, i tako dalje. U tome je bilo smisla; ali crte lica nisu imale nikakve veze sa svim tim. Kod crta lica, sociološka objašnjenja postajala su prilično nategnuta: široko postavljene oči kao znak dobrog vida, lepi zubi kao znak zdravlja, izražen nos kao znak otpornosti prema prehladama - koješta. Ovde nije bila dovoljna logika. Ovde je bila reč o slučajnim ustrojstvima, o nečemu što privlači pogled. Estetski sud u kome male, nefunkcionalne odlike mogu da igraju značajnu ulogu, što je pokazivalo da praktični razlozi tu nemaju nikakav značaj. U njegovom slučaju bila je reč o bliznakinjama sa kojima je išao u školu - istovetnim bliznakinjama, sasvim nalik jedna drugoj, a opet je jedna od njih bila nekako obična, a druga prelepa. Ne, suština je bila u milimetrima kože, mesa, kosti i hrskavice, slučajno raspoređenim u raspored koji je dopadljiv ili nije dopadljiv. Dakle, Vlad je načinio neke izmene na njegovom licu, i sada su se žene nadmetale za njegovu pažnju, iako je ostao ista osoba kao pre. Osoba za koju Filis nije pokazivala ni trunku zanimanja, onda kada je izgledao onakav kakvim ga je priroda stvorila. Bilo je teško ne biti ciničan zbog toga. Biti željen, da, ali željen iz trivijalnih razloga...
<BR>&nbsp;&nbsp;&nbsp;&nbsp;&nbsp;Ustao je iz kreveta i obukao jedan od onih nedavno izmišljenih superlakih kostima, mnogo udobniji za kretanje od starih rastegljivih hodača; i dalje je bilo potrebno zaštititi se od niskih temperatura i nositi šlem i rezervoar sa vazduhom, ali je pritisak koji je štitio od ozleda kože postao nepotreban. Sto šezdeset milibara bilo je sasvim dovoljno za to, i topla odeća, čizme i šlem. Stoga mu je trebalo samo nekoliko minuta da se opremi i da se ponovo nađe napolju na ledniku.
<BR>&nbsp;&nbsp;&nbsp;&nbsp;&nbsp;Drobio je čizmama noćnu pokoricu leda na glavnoj stazi od zastavica, da bi zatim skrenuo nizbrdo duž zapadne ivice, prolazeći pored malih millefleur fel-polja, obloženih injem koje je već počinjalo da se topi na Suncu. Stigao je do mesta gde je lednik pravio neveliku padinu, ledopad nestvarnog oblika; skretala je nekoliko stepeni levo, prateći korito od kamenih rebara. Odjednom vazduh ispuni glasan pucanj, praćen niskofrekventnom tutnjavom od koje mu je poigravao želudac. Led se kretao. Zastao je, osluškujući. Začu udaljen žubor potočića negde ispod leda. Pošao je dalje, svakim korakom se osećajući lakše i srećnije. Jutarnja svetlost bila je sasvim bistra, para na ledu poput belog dima.
<BR>&nbsp;&nbsp;&nbsp;&nbsp;&nbsp;A onda, u okrilju ogromnih stena, naiđe na amfiteatar pusto-polja, posut cvetovima kao kapima boje; a u dnu tog polja nalazio se mali alpski pašnjak, okrenut ka jugu i zapanjujuće zelen, od tepiha trave i oštrika, ispresecanih ledom oivičnim potočićima. Duž ivica amfiteatra, zaklonjeno u pukotinama i pod stenama, gurilo se nekoliko patuljastih stabala.
<BR>&nbsp;&nbsp;&nbsp;&nbsp;&nbsp;Bio je to krummholz, koji je u evoluciji planinskih oblasti bio sledeća faza posle alpskih pašnjaka. Patuljasto drveće koje je opazio pripadalo je običnim vrstama, uglavnom porodici belih omorika, Picea glauca, koje su u tim škrtim uslovima i same rasle manje, prilagođavajući se zaklonjenim mestima na kojima su izrasle. Ili, još verovatnije, bile zasađene. Video je i nekoliko građevinskih borova, Pinus contorta,, pomešanih sa brojinijim belim omorikama. Bilo je to drveće sa najvećom otpornošću na hladnoću na Zemlji, kome je osoblje Biotika verovatno ugradilo i otpornost na slanu podlogu, uzetu od drveća kao što je tamarisk. Da bi im se pomoglo, urađeno je dosta genetskog inženjeringa, ali su teški uslovi ipak omeli njihov rast, tako da su stabla koja su mogla da izrastu i trideset metara u visinu čučala u zaklonima visokim do kolena, potkresivana vetrovima i smetovima kao baštovanskim makazama. Otuda ime krummholz, na nemačkom 'patuljasta šuma', ili možda 'vilinska šuma' - oblast u kojoj je drveće prvi put iskoristilo rad na vezivanju gornjeg sloja zemlje obavljen na pustopoljima i alpskim pašnjacima. Drvorod.
<BR>&nbsp;&nbsp;&nbsp;&nbsp;&nbsp;Saks je polako šetao amfiteatrom, gazeći po kamenju, razgledajući mahovine, oštrike, trave i svako stablo ponaosob. Te niske, čvornovate stvari bile su iskrivljene kao da su ih odgajili poremećeni baštovani bonsaija. "Što je lepo", ponavljao je glasno, razgledajući granu ili stablo, ili glatku koru koja se ljuštila kao lisnato testo. "Baš je lepo. Još kad bi bilo krtica. Krtica i miševa, mrmota i kuna, lisica."
<BR>&nbsp;&nbsp;&nbsp;&nbsp;&nbsp;Ali je u atmosferi još bilo gotovo trideset odsto CO <SUB>2</SUB>, što je iznosilo oko pedeset milibara. Nijedan sisar ne bi dugo preživeo na takvom vazduhu. Saks je zbog toga bio od samog početka protivnik teraformiranja u dve faze, koje je predviđalo masivno početno unošenje CO <SUB>2</SUB> u atmosferu. Kao da je zagrevanje planete bilo jedini cilj! Ali zagrevanje nije ni bilo cilj. Cilj su bile životinje na površini. Ne zato što je to dobro samo po sebi, već zato što je dobro i za biljke, kojima je često potrebno da postoje životinje. Naravno, većina biljaka na fel-poljima samostalno se razmnožavala, a bilo je i nekoliko vrsta insekata, poboljšanih u Biotiku, koji su zujali okolo na tvrdoglav, opstajući način insekata, poluživi i jedva sposobni da obave svoj posao sakupljanja polena. Međutim, bilo je i mnogo drugih simbiotskih ekoloških funkcija za koje su bile potrebne životinje, kao areacija tla koju su obavljale krtice i miševi, ili raznošenje semenki preko ptica, i bez njih ne bi bilo plodnosti biljaka, a neke biljke ne bi ni mogle da opstanu. Ne, moraće da smanje sadržaj CO <SUB>2</SUB> u vazduhu, verovatno na početnih deset milibara koliko je težio kada su došli, kada je sam sačinjavao sav vazduh na planeti. Zbog toga je plan koji su pomenule njegove kolege, da se istopi regolit pomoću letećih sočiva, izgledao tako opasno. Samo će otežati njihov problem.
<BR>&nbsp;&nbsp;&nbsp;&nbsp;&nbsp;U međuvremenu, ova neočekivana divota. Proveo je sate istražujući primerak po primerak, posebno zadivljen spiralnim stablima i granama, oguljenom korom i gustim iglicama jednog malog bora - bio je kao neka razbarušena skulptura. Nalazio se na kolenima, sa licem u oštriki i stražnjicom u vazduhu, kada su Filis, Kler i ostali iz grupe nagrnuli u dolinu, smejući mu se i bezobzirno gazeći živu travu.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
