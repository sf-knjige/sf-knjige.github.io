<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Amerikanac koga su Kojot i Maja spasili nije se na prvi pogled naročito razlikovao od drugih osoba koje je Mišel sretao na Marsu; možda je bio radoznaliji i, činilo se, oštroumniji; bio je to medved od čoveka, tamnoputog i ljubopitljivog lica. Ali Mišel je bio navikao da prozire ovakve obrazine do preobražajnog duha ispod, i ubrzo je zaključio da pred sobom imaju tajanstvenog čoveka.
<BR>&nbsp;&nbsp;&nbsp;&nbsp;&nbsp;Rekao je da se zove Art Randolf i da radi na sakupljanju upotrebljivih materijala iz ostataka palog lifta. "Ugljenik?" upitala je Maja. Ali on nije primetio ili nije hteo da primeti njen sarkastični ton i odgovorio je: "Da, ali i...", i odverglao čitav spisak egzotičnih stopljenih materijala. Maja ga je samo oštro posmatrala, ali on kao da nije bio svestan toga. I samo je zapitkivao. Ko su oni? Šta rade ovde napolju? Gde ga vode? Kakva su im to vozila? Jesu li zaista nevidljiva iz svemira? Kako su se oslobodili toplotnih tragova? Zašto im je potrebno da budu nevidljivi iz svemira? Jesu li možda deo legendarne izgubljene kolonije? Pripadaju li marsovskom podzemnom pokretu? I još jednom, ko su oni?
<BR>&nbsp;&nbsp;&nbsp;&nbsp;&nbsp;Niko nije žurio da mu odgovori na ova pitanja, i Mišel mu konačno reče: "Mi smo Marsovci. Živimo svoj život ovde."
<BR>&nbsp;&nbsp;&nbsp;&nbsp;&nbsp;"Podzemlje. Neverovatno. Pravo da vam kažem, narode, bio sam ubeđen da ste samo mit. Ovo je sjajno."
<BR>&nbsp;&nbsp;&nbsp;&nbsp;&nbsp;Maja prevrnu očima, i kada ih je njihov gost zamolio da ga ostave kod Vidikovca Ehus, ona se zlobno nasmeja i reče: "Daj, uozbilji se."
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;Mišel mu objasni da ne mogu da ga puste, a da ne otkriju svoje prisustvo, te ga verovatno uopšte neće ni pustiti.
<BR>&nbsp;&nbsp;&nbsp;&nbsp;&nbsp;"Oh, pa ja nikom ne bi rekao."
<BR>&nbsp;&nbsp;&nbsp;&nbsp;&nbsp;Maja se ponovo nasmeja.
<BR>&nbsp;&nbsp;&nbsp;&nbsp;&nbsp;Mišel reče: "Ovo je suviše važna stvar za nas da bismo verovali neznancu. A možda ne bi ni mogao da sačuvaš tajnu. Možda bi morao da objasniš kako si dospeo tako daleko od svog vozila."
<BR>&nbsp;&nbsp;&nbsp;&nbsp;&nbsp;"Mogli biste da me odvezete do njega."
<BR>&nbsp;&nbsp;&nbsp;&nbsp;&nbsp;"Izbegavamo da se zadržavamo oko tih stvari. Ne bismo ni prilazili da nismo primetili da si u nevolji."
<BR>&nbsp;&nbsp;&nbsp;&nbsp;&nbsp;"Pa, to je bilo lepo od vas, ali moram da kažem da ovo i nije neki spas za mene."
<BR>&nbsp;&nbsp;&nbsp;&nbsp;&nbsp;"Bolje to nego alternativa", reče mu oštro Maja.
<BR>&nbsp;&nbsp;&nbsp;&nbsp;&nbsp;"Potpuno se slažem. I zahvalan sam vam na tome, zaista. Ali obećavam da nikome neću reći. A vama je poznato da ljudi znaju da ste ovde negde napolju. Tamo na Zemlji TV stalno daje emisije o vama."
<BR>&nbsp;&nbsp;&nbsp;&nbsp;&nbsp;To je ućutkalo čak i Maju. Vozili su se dalje. Maja uključi interkom i kratko se dogovori na ruskom sa Kojotom, koji je putovao u roveru ispred njihovog, sa Kaseijem, Nirgalom i Harmakisom. Kojot je bio izričit: pošto su neznancu spasili život, svakako im je dozvoljeno da ga privremeno izmene da bi izbegli opasnost po sebe. Mišel prenese suštinu njihovom zatočeniku.
<BR>&nbsp;&nbsp;&nbsp;&nbsp;&nbsp;Randolf se nakratko zamisli, pa slegnu ramenima. Mišel nikada nije video brže mirenje sa sudbinom; čovekov sangfroid bio je za divljenje. Mišel ga je pažljivo posmatrao, istovremeno motreći na ekran prednje kamere. Randolf se ponovo raspitivao, ovaj put o komandama rovera. Samo je jednom pomenuo nešto u vezi sa situacijom, pošto je osmotrio komande radio-stanice i interkoma. "Nadam se da ćete mi bar dopustiti da se nekako javim svojoj kompaniji, da znaju da sam živ i zdrav. Radim za Dampmajns, koji je deo Praksisa. Vi i Praksis imate dosta zajedničkog, u stvari. I oni umeju da budu veoma tajnoviti. Bilo bi korisno za vas da se povežete sa njima, kunem se. Mora da imate šifrirane kanale za komunikaciju, zar ne?"
<BR>&nbsp;&nbsp;&nbsp;&nbsp;&nbsp;Maja i Mišel su ćutali. Kasnije, dok je Randolf bio u tesnom toaletu rovera, Maja zasikta: "Ovo je, bre, uhoda. Namerno se našao tamo da bismo ga pokupili."
<BR>&nbsp;&nbsp;&nbsp;&nbsp;&nbsp;Tipično za Maju. Mišel nije pokušavao da se raspravlja sa njom, te samo slegnu ramenima. "Pa, prema njemu se i ponašamo kao da jeste."
<BR>&nbsp;&nbsp;&nbsp;&nbsp;&nbsp;Onda im se on ponovo pridružio, i nastavio da zapitkuje. Gde žive? Kako to izgleda neprestano se kriti? Mišela je počelo da zabavlja njegovo držanje, koje je sve više i više ličilo na predstavu, ili test; Randolf je na prvi pogled bio potpuno otvoren, iskren, prijateljski nastrojen, a njegovo mrko lice bezazleno kao u jagnjeta - a opet, oči su mu bile veoma pažljive i budne, i sa svakim neodgovorenim pitanjem izgledao je zadovoljniji i zainteresovaniji, kao da mu odgovori stižu telepatijom. Svako ljudsko biće jeste velika sila, svaki čovek na Marsu alhemičar; iako je odavno prestao da se bavi psihijatrijom, još je umeo da prepozna majstora u svom poslu. Zamalo da se nasmeje sve jačem porivu u sebi da prizna sve što zna ovoj radoznaloj ljudini, još nespretnoj u marsovskoj sili teže.
<BR>&nbsp;&nbsp;&nbsp;&nbsp;&nbsp;Onda se začuo signal njihovog radija, i sa zvučnika je zazujala sabijena poruka, ne duža od dve sekunde. "Eto", reče Randolf, "istu takvu poruku možete da pošaljete Praksisu."
<BR>&nbsp;&nbsp;&nbsp;&nbsp;&nbsp;Ali kada je VI dešifrovala poruku, više nije bilo šale. Saksa su uhapsili u Barouzu.
<BR>
<BR>&nbsp;&nbsp;&nbsp;&nbsp;&nbsp;U zoru su se približili Kojotovom vozilu i proveli dan savetujući se šta da preduzmu. Sedeli su u skučenom krugu u putničkoj kabini, lica izboranih od brige - svi osim njihovog zatočenika, koji je sedeo između Nirgala i Maje. Nirgal mu je stisnuo šaku i klimnuo glavom kao da su stari prijatelji, iako nijedan nije rekao ni reč. Ali jezik prijateljstva ne mora da bude govorni.
<BR>&nbsp;&nbsp;&nbsp;&nbsp;&nbsp;Vest o Saksu potekla je od Spensera, a prenela ju je Nađa. Spenser je radio u Kasei Valisu, nekoj vrsti novog Koroljeva, sedištu službe bezbednosti, veoma sofisticirane i veoma tajnovite. Saksa su odveli u jedan tamošnji centar, i Spenser je saznao za to i obavestio Nađu.
<BR>&nbsp;&nbsp;&nbsp;&nbsp;&nbsp;"Moramo da ga izbavimo", reče Maja, "i to što pre. Tek je par dana kod njih."
<BR>&nbsp;&nbsp;&nbsp;&nbsp;&nbsp;"Onaj Saks Rasel?" reče Randolf. "Boga ti! Ne mogu da verujem. Ko ste vi, ljudi? Hej, jeste li vi Maja Tojtovna?"
<BR>&nbsp;&nbsp;&nbsp;&nbsp;&nbsp;Maja ga opsova na ruskom. Kojot nije primećivao nikog od njih; otkako je stigla poruka, nije rekao ni reč, već je sedeo za ekranom svoje VI, zagledan u nešto što je na prvi pogled ličilo na satelitske meteorološke snimke.
<BR>&nbsp;&nbsp;&nbsp;&nbsp;&nbsp;"Sada biste mogli i da me pustite", reče Randolf u opštoj tišini. "Neću im reći ništa što im Rasel već nije rekao."
<BR>&nbsp;&nbsp;&nbsp;&nbsp;&nbsp;"Neće on njima reći ništa!" odvrati Kasei vatreno.
<BR>&nbsp;&nbsp;&nbsp;&nbsp;&nbsp;Randolf mahnu rukom. "Zaplašiće ga, možda čak i lakše povrediti, zatim će ga uspavati, priključiti elektrode, drogirati ga i stimulisati mu mozak tamo gde treba - i imaće odgovore na svako pitanje. Napravili su čitavu nauku od toga, koliko sam čuo." Zurio je u Kaseija. "I ti mi izgledaš poznat. Ali nije važno! A ako i ne uspeju na taj način, postoje i primitivniji metodi."
<BR>&nbsp;&nbsp;&nbsp;&nbsp;&nbsp;"Kako ti sve to znaš?"
<BR>&nbsp;&nbsp;&nbsp;&nbsp;&nbsp;"Pa, o tome svi pričaju", reče Randolf. "Može biti da je samo priča, ali..."
<BR>&nbsp;&nbsp;&nbsp;&nbsp;&nbsp;"Ja kažem da idemo po njega", reče Kojot.
<BR>&nbsp;&nbsp;&nbsp;&nbsp;&nbsp;"Ali znaće da smo ovde napolju", reče Kasei.
<BR>&nbsp;&nbsp;&nbsp;&nbsp;&nbsp;"Već znaju. Ali ne znaju gde napolju."
<BR>&nbsp;&nbsp;&nbsp;&nbsp;&nbsp;"Osim toga", reče Mišel, "reč je o našem Saksu."
<BR>&nbsp;&nbsp;&nbsp;&nbsp;&nbsp;Kojot primeti: "Hiroko neće imati ništa protiv."
<BR>&nbsp;&nbsp;&nbsp;&nbsp;&nbsp;"Ako bude imala, reci joj da odjebe!" uzviknu Maja. "Reci joj šikata ga nai!"
<BR>&nbsp;&nbsp;&nbsp;&nbsp;&nbsp;"Sa zadovoljstvom", reče Kojot.
<BR>
<BR>&nbsp;&nbsp;&nbsp;&nbsp;&nbsp;Severni i zapadni obronci Tarzisa bili su srazmerno nenaseljeni u odnosu na istočnu padinu prema Noktis Labirintusu; osim nekoliko areotermalnih stanica i akviferskih crpki, predeo je bio pod celogodišnjim prekrivačem od snega, leda i mladih lednika. Vetrovi sa juga sudarali su se sa jakim severozapadnim vetrovima koji su dolazili oko Olimpus Monsa, i bilo je divljih mećava. Protoglacijalna zona prostirala se uvis od visinske kote od šest ili sedam kilometara sve do podnožja velikih vulkana; oblast nije bila pogodna za gradnju, ili za skrivanje nevidljivih vozila. S mukom su napredovali duž grebena i slojevitih brežuljaka lave koje su koristili kao puteve, na sever pored gromade Tarzis Tolusa, vulkana veličine Mauna Loe, iako je ispod uzvišenja Askreusa izgledao tek kao gomilica pepela. Sledeće noći sišli su sa snega i pošli na severoistok preko Ponora Ehus, a posle svanuća krili su se ispod divovskog istočnog zida Ehusa, samo nekoliko kilometara od nekadašnjeg Saksovog štaba na vrhu litice.
<BR>&nbsp;&nbsp;&nbsp;&nbsp;&nbsp;Istočni zid Ponora Ehus bio je najviša tačka Velikog Nagiba - tri kilometra visoka litica, koja se pružala hiljadu kilometara na sever i jug. Aerolozi su se još svađali oko njegovog porekla, jer se nijedna poznata sila koja je stvarala oblike tla nije činila dovoljna za ovakav čin. Bio je to, rečju, prekid u tkanju stvari, razdelna linija između dna Ponora Ehus i visokog platoa Lune Planuma. Mišel je kao mladić posetio dolinu Jozemajt i još je pamtio tamošnje visoke granitne litice; ali ovaj zid ispred njega bio je dugačak kao čitava Kalifornija i najvećim delom te dužine visok tri kilometra: okomiti svet, čije su masivne ravni od crvene stene slepo zurile prema zapadu, sjajeći se svake samotne večeri kao rub kontinenta.
<BR>&nbsp;&nbsp;&nbsp;&nbsp;&nbsp;Ova neverovatna litica postajala je konačno niža na svom severnom kraju, i neposredno iznad 20 stepeni severne širine bila je presečena dubokim i širokim kanalom koji se pružao na istok preko platoa Lune, do basena Hrise. Taj veliki kanjon zvao se Kasei Valis i bio je jedan od najočiglednijih tragova drevnih poplava na Marsu. Bio je dovoljan jedan pogled na satelitski snimak da postane jasno da je u prošlosti niz Ponor Ehus prošla džinovska bujica, sve dok nije dospela do prekida u visokom istočnom zidu ili do grebena. Voda se neverovatnom snagom sjurila levo u ovu dolinu, šireći ulaz dok nije načinila glatku krivinu, prolivajući se preko njenog ruba i čupajući spojeve stena dok nije načinila zamršenu mrežu uskih kanjona. Središnji greben u glavnoj dolini bio je oblikovan u dugačko peraje ili ostrvo oblika suze, hidrodinamično kao leđa ribe. Unutrašnju stranu ovog fosilnog vodenog toka presecala su dva kanjona koje voda gotovo da uopšte nije izmenila, dve obične fose koje su svedočile o izgledu glavnog kanala pre nailaska poplave. Dva kasnija udara meteora u najvišem delu unutrašnje obale dovršila su oblikovanje terena, ostavivši dva strma mlada kratera.
<BR>&nbsp;&nbsp;&nbsp;&nbsp;&nbsp;Posmatrano sa zemlje, u sporoj vožnji spoljnjim rubom obale, najviše su se isticali zaobljeni lakat doline, greben oblika ribljih leđa, i okrugli bedemi kratera na strmini unutrašnje obale. Bio je to živopisan predeo, sličan Barouzu po prostornoj veličajnosti, gde je veliki potez glavnog kanala tek počinjao da se puni tekućom vodom, koja će bez sumnje narasti u plitak zapenjeni potok i brzati preko kamenja, usecajući nova korita i ostrva iz nedelje u nedelju...
<BR>&nbsp;&nbsp;&nbsp;&nbsp;&nbsp;Ali sada je to bilo sedište službe bezbednosti transnacionalki. Dva kratera na unutrašnjoj obali bila su pokrivena šatorima, kao i veliki delovi mreže kanjona na spoljnjoj obali, i deo glavnog kanala sa obe strane peraja; no, ništa se od ovoga nije moglo videti u video emisijama, niti je bilo pominjano u vestima. Nije čak postojalo ni na mapama.
<BR>&nbsp;&nbsp;&nbsp;&nbsp;&nbsp;Spenser je, međutim, bio tu od početka gradnje, i njegovi retki izveštaji bili su izvor informacija o nameni novog naselja. U poslednje vreme, gotovo svi osuđenici na Marsu bili su odvoženi na asteroidni pojas, da odrade svoje kazne na rudarskim brodovima. Ali je u Prelaznoj vladi bilo onih koji su hteli zatvor i na Marsu, i Kasei Valis bio je upravo to.
<BR>&nbsp;&nbsp;&nbsp;&nbsp;&nbsp;Sakrili su maskirna vozila izvan ulaza u dolinu, u jednom grozdu stena, i Kojot je seo da prouči meteorološke izveštaje. Maja je besnela zbog zadržavanja, ali ju je Kojot ućutkao. "Ovo neće biti lako", rekao joj je čvrsto, "a može biti i nemoguće, osim u naročitim okolnostima. Moramo da sačekamo da stigne pojačanje i da se steknu vremenske prilike. Reč je o nečemu što su mi Spenser i sam Saks pomogli da postavim, i veoma je delotvorno, ali samo u određenim uslovima."
<BR>&nbsp;&nbsp;&nbsp;&nbsp;&nbsp;Vratio se svojim ekranima, isključivši se za okolinu, razgovarajući samo sa sobom ili sa alhemičarem ekrana, uskog, tamnog lica okupanog njihovom svetlošću. Istinski alhemičar, pomisli Mišel, mrmlja kao nad destilatorom ili grejnom svetiljkom, vršeći svoje transmutacije na planeti... moćna sila. Sada u težnji da zagospodari vremenom. Očito je otkrio neke preovlađujuće obrasce u strujanju vazduha, vezane za određene oblike terena. "Stvar je u okomitoj lestvici", reče on odsečno Maji, koja je svojim zapitkivanjem počinjala da zvuči kao Art Randolf. "Ova planeta ima raspon od trideset kilometara od vrha do dna. Trideset hiljada metara! Otuda i snažni vetrovi."
<BR>&nbsp;&nbsp;&nbsp;&nbsp;&nbsp;"Kao maestral", dodade Mišel.
<BR>&nbsp;&nbsp;&nbsp;&nbsp;&nbsp;"Tako je. Katabatički vetrovi. A jedan od najjačnih spušta se ovamo sa Velikog Nagiba."
<BR>&nbsp;&nbsp;&nbsp;&nbsp;&nbsp;Preovlađujući vetrovi u oblasti bili su, ipak, zapadni. Kada bi ovi naleteli na liticu Ehusa, nastajale su uzlazne struje, koje su letači iz Vidikovca Ehus koristili da lete jedrilicama i zmajevima. Ali su dosta često nailazili ciklonski sistemi, donoseći vetrove sa istoka, i tada bi hladan vazduh pojurio preko snegom pokrivenog platoa Lune, podižući sneg i postajući gušći i hladniji, sve dok čitava oblast drenaže ne bi bila usisana kroz useke u ivici velike litice, i vetrovi bi se obrušili kao lavine.
<BR>&nbsp;&nbsp;&nbsp;&nbsp;&nbsp;Kojot je neko vreme proučavao ove katabatičke vetrove, došavši do zaključka da bi u povoljnim uslovima - oštri temperaturni kontrasti, razvijen olujni front sa istoka na zapad preko platoa - neznatne intervencije na određenim mestima učinile da se silazne struje pretvore u okomite tajfune, koji bi se obrušili u Ponor Ehus i dunuli na sever i jug strahovitom snagom. Kada ih je Spenser obavestio o prirodi i nameni novog naselja u Kasei Valisu, Kojot je odmah odlučio da stvori uslove za izvršenje ovih intervencija.
<BR>&nbsp;&nbsp;&nbsp;&nbsp;&nbsp;"Oni idioti sagradili su zatvor u tunelu vetrova", progunđao je u jednom trenutku, u odgovor na Majina pitanja. "Mi smo zato napravili propeler. Ukopali smo nekoliko raspršivača nitrata srebra na vrhu litice. Ogromne, čudovišne, mlazne šmrkove. Zatim lasere, da sagorimo vazduh iznad oblasti strujanja. Ovim se stvara nepovoljan odnos pritisaka, brana za normalni protok vazduha, koji postaje jači kada se konačno probije. A po čitavoj litici postavili smo eksplozive, da podignemo prašinu u vetar i učinimo ga težim. Vidite, vetar se zagreva u padu, i to bi ga usporilo, da nije tako pun snega i prašine. Pet puta sam se spuštao niz liticu da sve to postavim, trebalo je to da vidite. Postavili smo i nekoliko propelera. Naravno, snaga čitave aparature zanemarljiva je u poređenju sa ukupnom snagom vetra, ali je osetljiva ravnoteža ključ za kontrolu vremenskih uslova, i naši kompjuterski modeli odredili su mesta gde samo treba na određen način pogurati početne uslove. Bar se nadamo da je tako."
<BR>&nbsp;&nbsp;&nbsp;&nbsp;&nbsp;"Još niste probali?" upita Maja.
<BR>&nbsp;&nbsp;&nbsp;&nbsp;&nbsp;Kojot je zurio u nju. "Probali smo, na kompjuteru. Radi k'o bog. Ako postignemo početne uslove, to jest ciklonske vetrove brzine od sto pedeset kilometara na sat preko Lune, videćete šta će biti."
<BR>&nbsp;&nbsp;&nbsp;&nbsp;&nbsp;"Oni u Kaseiju sigurno znaju za ove katabatičke vetrove", primeti Randolf.
<BR>&nbsp;&nbsp;&nbsp;&nbsp;&nbsp;"Znaju. Ali su računali da će ovi nastajati jednom u milenijumu, a mi mislimo da možemo da ih izazovemo kad hoćemo, ako se steknu početni uslovi gore na vrhu."
<BR>&nbsp;&nbsp;&nbsp;&nbsp;&nbsp;"Klimatološka gerila", reče Randolf, razrogačenih očiju. "Kako to zovete, klimataža? Ofanzivna meteorologija?"
<BR>&nbsp;&nbsp;&nbsp;&nbsp;&nbsp;Kojot se pravio da ga ne sluša, ali Mišel opazi kratak kez ispod šiški.
<BR>&nbsp;&nbsp;&nbsp;&nbsp;&nbsp;Ali njegov sistem bio je delotvoran samo pod određenim početnim uslovima. Ostalo im je jedino da sede i čekaju, i da im se nadaju.
<BR>&nbsp;&nbsp;&nbsp;&nbsp;&nbsp;Tokom tih dugih sati Mišelu se činilo da Kojot pokušava da se projektuje, kroz svoj ekran, u nebo. "Hajde", poluglasno je vabio ovaj žilavi čovečuljak, unoseći se u ekran. "Guraj, guraj. Guraj. Dođi preko tog brda, kopilanski vetre. Zaobiđi ga, pa napred. Hajde!"
<BR>&nbsp;&nbsp;&nbsp;&nbsp;&nbsp;Išao je po zamračenom vozilu dok su ostali pokušavali da zaspe, mrmljajući: "Gledajte, da, gledajte", pokazujući pojedinosti na satelitskim snimcima koje niko drugi nije zapažao. Natmureno je motrio listanje meteoroloških podataka, žvakao hleb i psovao, zviždeći poput vetra. Mišel je ležao na svom uskom dušeku, sa rukama pod glavom, opčinjeno posmatrajući kako divljak luta tamom vozila, sitna, senovita, tajanstvena, šamanska prilika. I medveđa pojava njihovog zatočenika, blistavog vidljivog oka, takođe je bila budan svedok ovog noćnog prizora, trljajući čekinjavu bradu uz glasno struganje, pogledajući prema Mišelu dok se šaputanje nastavljalo. "Hajde, proklet bio, hajde. Fijuuuuuuuu... Duni kao oktobarski uragan..."
<BR>&nbsp;&nbsp;&nbsp;&nbsp;&nbsp;Konačno, u sumrak drugog dana iščekivanja, Kojot ustade i protegnu se kao mačka. "Vetrovi su stigli."
<BR>&nbsp;&nbsp;&nbsp;&nbsp;&nbsp;Dok su čekali, iz Mareotisa su se dovezli neki Crveni da im pomognu u upadu u zatvor, i Kojot je sa njima izradio plan napada, na osnovu podataka dobijenih od Spensera. Trebalo je da se razdvoje i priđu gradu iz nekoliko pravaca. Mišel i Maja odvešće jedno vozilo do ispucalog zemljišta na spoljnjoj obali, gde će se sakriti u podnožju male meze, nadomak šatora postavljenih na spoljnjoj obali. U jednom od ovih šatora nalazila se medicinska klinika gde su povremeno odvodili Saksa, po Spenseru tačka sa najslabijim obezbeđenjem, bar u poređenju sa zatvorskim kompleksom u kome je Saks boravio između poseta klinici. Njegovi izlasci nisu bili u pravilnim razmacima, i Spenser nije pouzdano znao gde će ovaj biti u određeno trenutku. Zato će, kada udari vetar, Maja i Mišel ući u šator na spoljnjoj obali i naći se sa Spenserom, koji će ih čekati, spreman da ih odvede do klinike. Veće vozilo, u kome će biti Kojot, Kasei, Nirgal i Art Randolf, držaće se, zajedno sa nekima od Crvenih iz Maerotisa, blizu unutrašnje obale. Druga vozila Crvenih postaraće se da upad izgleda kao direktan napad iz svih pravaca, posebno sa istoka. "Mi ćemo ići po čoveka", reče Kojot, mršteći se na svoje ekrane. "A vetar će napasti."
<BR>
<BR>&nbsp;&nbsp;&nbsp;&nbsp;&nbsp;I tako su sledećeg jutra Maja i Mišel sedeli u svom vozilu, čekajući vetar. Pred njima se pružao pogled niz padinu spoljnje obale do velikog središnjeg grebena. Po danu su zeleni svetovi pod mehurovima šatora na obali i na grebenu bili vidljivi - mali terarijumi, postavljeni iznad crvenog peskovitog poteza doline, spojeni providnim pešačkim cevima i jednom ili dvema izvijenim cevima-mostovima. Prizor je podsećao na Barouz od pre četrdeset godina, zakrpe naselja koje prerastaju i veliki pustinjski arojo.
<BR>&nbsp;&nbsp;&nbsp;&nbsp;&nbsp;Mišel i Maja su spavali, jeli, sedeli, motrili. Maja je hodala po vozilu. Svakog dana bila je sve nervoznija, i sada je kružila okolo kao tigrica u kavezu, koja je nanjušila krvavi obrok. Iz vrhova prstiju varničio joj je statički elektricitet dok je milovala Mišelov vrat, čineći dodir bolnim. Bilo je nemoguće umiriti je; Mišel je stajao iznad nje dok je sedela na pilotskom sedištu, masirajući joj vrat i ramena kao što je ona njemu, ali je to bilo kao da mesi komade drveta, i ruke su mu postajale napete od dodira.
<BR>&nbsp;&nbsp;&nbsp;&nbsp;&nbsp;Njihov razgovor bio je nepovezan i improvizovan, u skokovima slobodnih asocijacija. Po podne su više od jedan sat razgovarali o danima u Podbrežju - o Saks, Hiroko, pa čak i o Frenku i Džonu.
<BR>&nbsp;&nbsp;&nbsp;&nbsp;&nbsp;"Sećaš se kad se obrušila jedna od zasvođenih odaja?"
<BR>&nbsp;&nbsp;&nbsp;&nbsp;&nbsp;"Ne", reče ona nervozno. "Ne sećam se. A da li se ti sećaš one čuvene rasprave o teraformiranju između En i Saksa?'
<BR>&nbsp;&nbsp;&nbsp;&nbsp;&nbsp;"Ne", reče Mišel s uzdahom, "ne bih rekao."
<BR>&nbsp;&nbsp;&nbsp;&nbsp;&nbsp;Mogli su tako da se vrte u krug bez kraja, sve dok ne bi ispalo da su živeli u sasvim različitim Podbrežjima. Kada bi se oboje setili nekog događaja, bio je to razlog za slavlje. Mišel je primetio da sećanja svih članova Prvih stotinu počinju da rđaju, i imao je utisak da se većina njih bolje seća svog detinjstva na Zemlji nego prvih godina na Marsu. Oh, pamtili su one najvažnije događaje, i okvir priče, ali je svako pamtio neke druge sporedne pojedinosti. Očuvanje i prizivanje uspomena postajalo je veliki klinički i teorijski problem u psihologiji, posledica novostečene dugovečnosti. Mišel je povremeno čitao radove na tu temu, i iako je odavno prestao da se bavi kliničkom terapijom, i dalje je ispitivao svoje stare drugove u nekoj vrsti neformalnog opita, kao sada Maju: Sećaš li se ovoga, sećaš li se onoga? Ne, ne, ne. Čega se sećaš?
<BR>&nbsp;&nbsp;&nbsp;&nbsp;&nbsp;Kako nas je Nađa sve muštrala, reče Maja, na šta se on nasmeši. Teksture bambusovog poda ispod stopala. Sećaš se kako se onda izdrala na alhemičare? Ne, kako? - odvrati on. I tako u nedogled, sve dok im se nije činilo da su se Podbrežja u kojima su živeli nalazila u različitim Vaseljenama, odvojena Rimanovim prostorima koji su se presecali tek u beskonačnosti, a dotle lutali svaki u sopstvenom dugohodnom idiokosmosu.
<BR>&nbsp;&nbsp;&nbsp;&nbsp;&nbsp;"Jedva se prisećam bilo čega", reče konačno Maja, tmurno. "Ponekad još mislim na Džona. I Frenka. Ne želim to, ali onda nešto pokrene nešto i ne znam ni za šta drugo dok se prisećam toga. Ovakva sećanja su tako snažna kao da su se dogodila pre jedan sat! Ili se događaju ponovo." Stresla se pod njegovim rukama. "Mrzim ih. Znaš na šta mislim?"
<BR>&nbsp;&nbsp;&nbsp;&nbsp;&nbsp;"Naravno. Memoire involuntaire. Ali takođe se sećam kada se ista stvar dogodila meni, u Podbrežju. Tako da to nije samo starenje."
<BR>&nbsp;&nbsp;&nbsp;&nbsp;&nbsp;"Ne. To je život. Ono što se ne zaboravlja. A opet, kad pogledam Kaseija..."
<BR>&nbsp;&nbsp;&nbsp;&nbsp;&nbsp;"Znam. Čudna su ta deca. Kao i Hiroko."
<BR>&nbsp;&nbsp;&nbsp;&nbsp;&nbsp;"Boga mi, jeste. Kad smo već kod toga, jesi li bio srećan, tada? Pošto si otišao s njom?"
<BR>&nbsp;&nbsp;&nbsp;&nbsp;&nbsp;"Da." Mišel se zamisli, s mukom prizivajući sećanja. Prisećanje je nesumnjivo slaba karika u lancu... "Mora biti da jesam. Reč je bila o tome da priznam stvari koje sam potiskivao u Podbrežju. Da smo životinje. Da smo seksualna stvorenja." Gnječio joj je ramena jače no ikad, a ona ih je valjala pod njegovim rukama.
<BR>&nbsp;&nbsp;&nbsp;&nbsp;&nbsp;"Mene ne treba podsećati na to", reče ona, kratko se nasmejavši. "I, da li ti je Hiroko pružila to?"
<BR>&nbsp;&nbsp;&nbsp;&nbsp;&nbsp;"Da. Ali ne samo Hiroko. Evgenija, Ria - svi oni, u stvari. Ne neposredno, znaš. Dobro, ponekad i neposredno. Ali najviše samim priznanjem da imamo tela, da jesmo tela. Radeći zajedno, posmatrajući i dodirujući se međusobno. Trebalo mi je to. Imao sam velikih problema. A oni su uspeli da to povežu i sa Marsom. Vi nikada niste imali problema s tim, ali ja jesam, stvarno jesam. Bio sam bolestan. Hiroko me je spasila. Za nju je to bio čulni čin, da od Marsa načini naš dom i hranitelja. Kao da je vodila ljubav s njim, oplodila ga, porodila - u svakom slučaju, čulni čin. To me je spasilo."
<BR>&nbsp;&nbsp;&nbsp;&nbsp;&nbsp;"To, i njihova tela, Hirokino, Evgenijino i Rijino." Pogledala ga je preko ramena sa pakosnim osmehom, i on se nasmeja. "Kladim se da to dobro pamtiš."
<BR>&nbsp;&nbsp;&nbsp;&nbsp;&nbsp;"Prilično."
<BR>&nbsp;&nbsp;&nbsp;&nbsp;&nbsp;Bila je sredina dana, ali je na jugu, povrh dugačkog grla Ponora Ehus, nebo bilo mračno. "Možda konačno dolazi vetar", reče Mišel.
<BR>&nbsp;&nbsp;&nbsp;&nbsp;&nbsp;Vrh Velikog Nagiba pokrili su oblaci, visoka masa uskovitlanih kumulonimbusa, iz čijih su crnih trbuha sevale munje, pogađajući vrh litice. Vazduh u ponoru bio je zamućen, pa su šatori Kasei Valisa bili oštro ocrtani naspram ove pomrčine, kao mehuri čistog vazduha iznad zgrada i nestvarno nepomičnih krošanja drveća nalik na staklene kugle bačene u vetrovitu pustinju. Tek je bilo prošlo podne. Moraće da čekaju mrak, čak i ako dođe vetar. Maja je ustala i ponovo se ushodala, isijavajući energiju, mrmljajući za sebe na ruskom, saginjući se da pogleda kroz niske prozore. Vetar je sve jače naletao na vozilo, zviždeći i zavijajući preko krša u podnožju male meze iza njih.
<BR>&nbsp;&nbsp;&nbsp;&nbsp;&nbsp;Majino nestrpljenje činilo je Mišela nervoznim. Kao da je bio zatvoren sa divljom životinjom. Bio je utonuo u jedno od sedišta za komandnom tablom, posmatrajući kako se oblaci valjaju sa Nagiba. Marsovska gravitacija dozvoljavala je olujnim oblacima da dostignu čudesne visine, i ove ogromne bele mase oblika nakovnja, zajedno sa neverovatnim zidom litice ispod, činile su da svet izgleda nestvarno veliki. Bili su mravi u ovom pejzažu, onaj mali crveni narod iz priča.
<BR>&nbsp;&nbsp;&nbsp;&nbsp;&nbsp;Upad će sigurno biti ostavljen za noć; dugo čekanje se nastavljalo. Kružeći po kabini, Maja se u jednom trenutku ponovo zaustavila iza njega i počela da mu masira mišiće između ramena i vrata. Njen dodir izazvao je plimu čulnih impulsa niz njegova leđa i bokove, i unutrašnjom stranom bedara. Izvijao je leđa u njenom stisku, a onda se okrenuo na sedištu i obgrlio je oko struka, položivši obraz na njen stomak. Ona se nagnu i poljubi ga u teme. Iako su bili tesno pripijeni jedno uz drugo, Maja nije prestala da mu masira ramena. Dugo su ostali u tom položaju.
<BR>&nbsp;&nbsp;&nbsp;&nbsp;&nbsp;Onda su prešli u putničku kabinu i vodili ljubav. Oboje napeti od iščekivanja, strasno su se predavali jedno drugom. Mišelu je bilo jasno da je to posledica razgovora o Podbrežju; s obnovljenim sećanjem na svoju zabranjenu žudnju za Majom iz tih dana, uronio je lice u njenu srebrnu kosu i pokušao da se što više sjedini s njom, da bude sav u njoj. Bila je kao neka velika mačka: pritiskala se uz njega podjednakom žestinom da bi ga što bolje primila u sebe, što ga je potpuno izbezumilo. Bilo je tako dobro što su ostali sami, slobodni da se izgube u iznenadnoj strasti, stenjući i dahćući od električnih udara užitka, gluvi i slepi za sve drugo.
<BR>
<BR>&nbsp;&nbsp;&nbsp;&nbsp;&nbsp;Posle je ležao na njoj, u njoj, a ona mu je držala lice u šakama, posmatrajući ga. "Voleo sam te, tamo u Podbrežju", reče on.
<BR>&nbsp;&nbsp;&nbsp;&nbsp;&nbsp;"U Podbrežju sam", reče ona polako, "i ja tebe volela. Iskreno. Nisam to nikada pokazala; osećala bih se glupo, pored Džona i Frenka. Ali sam te volela. Zato sam bila toliko ljuta na tebe kada si otišao. Bio si mi jedini prijatelj. Jedina osoba sa kojom sam mogla iskreno da razgovaram. Jedina osoba koja je htela da me sasluša."
<BR>&nbsp;&nbsp;&nbsp;&nbsp;&nbsp;Mišel zatrese glavom, prisećajući se. "Nisam baš bio naročito dobar u tome."
<BR>&nbsp;&nbsp;&nbsp;&nbsp;&nbsp;"Možda i nisi. Ali ti je bilo stalo do mene, zar ne? Ne zato što ti je to bio posao?"
<BR>&nbsp;&nbsp;&nbsp;&nbsp;&nbsp;"Ne zato! Voleo sam te. Sa tobom to nikada nije bio posao, Majo. Ni za koga."
<BR>&nbsp;&nbsp;&nbsp;&nbsp;&nbsp;"Laskavče", reče ona, gurajući ga. "Uvek si to radio. Uvek si pokušavao da daš najlepše objašnjenje za sve one užasne stvari koje sam radila." Nasmeja se.
<BR>&nbsp;&nbsp;&nbsp;&nbsp;&nbsp;"Da. Ali nisu bile baš tako užasne."
<BR>&nbsp;&nbsp;&nbsp;&nbsp;&nbsp;"Jesu." Napućila je usne. "A onda si nestao!" Lako ga je pljesnula po licu. "Ostavio si me!"
<BR>&nbsp;&nbsp;&nbsp;&nbsp;&nbsp;"Nisam te ostavio. Morao sam da odem."
<BR>&nbsp;&nbsp;&nbsp;&nbsp;&nbsp;Nezadovoljno je stisnula usne i skrenula pogled u stranu, u duboki ponor proteklih godina. Kliznula niz spiralu svojih raspoloženja, u neko mračnije i dublje stanje. Mišel je sa slatkom otupelošću posmatrao kako se ovo događa. Predugo je bio srećan; video je, u tom izrazu njenog lica, da će, ako ostane u ovome, menjati svoju sreću - delimičnu sreću - za nju. Njegov 'poslovični optimizam' sve će više biti napor i imaće da rešava još jednu antinomiju u životu, podjednako oprečnu kao što su bili Provansa i Mars - Maju i opet Maju.
<BR>&nbsp;&nbsp;&nbsp;&nbsp;&nbsp;Ležali su jedno uz drugo, svako sa svojim mislima, gledajući napolje i osećajući kako se rover ljulja na amortizerima. Vetar je još jačao, niz Ponor Ehus i Kasei Valis sada se slivala prašina, u avetinjskoj mimikriji velikog izliva koji je izdubio kanal. Mišel se pridignu da osmotri ekrane. "Već dostiže dve stotine kilometara na sat", promumla Maja. Vetar je nekada bio brži, ali su ove manje brzine, s obzirom na znatno gušću atmosferu, bile varljive; udari vetra sada su bili mnogo silovitiji od nekadašnjih vrištavaca bez snage.
<BR>&nbsp;&nbsp;&nbsp;&nbsp;&nbsp;Bilo je jasno da se napad sprema za tu noć, da se samo čeka Kojotov signal. Zato su opet legli jedno uz drugo i čekali, istovremeno napeti i opušteni, masirajući jedno drugo da im prođe vreme i da opuste mišiće. Mišel se sve vreme divio mačjoj gracioznosti Majinog izduženog, mišićavog tela, drevnog po godinama, ali u svemu ostalom neizmenjenog. Poželjnog kao nekada.
<BR>&nbsp;&nbsp;&nbsp;&nbsp;&nbsp;Onda je, najzad, zalazak Sunca obojio zamućeni vazduh i monumentalne oblake na istoku, koji su sada potpuno zaklonili liticu. Oni ustadoše, umiše se sunđerima i uzeše da jedu, pa se obukoše i sedoše za komande rovera, ponovo nervozni dok je Sunce boje kvarca tonulo u olujni sumrak.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
