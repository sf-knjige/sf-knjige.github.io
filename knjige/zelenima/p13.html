<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Ali ništa ne traje, ni kamen, niti beznađe.
<BR>&nbsp;&nbsp;&nbsp;&nbsp;&nbsp;En se vratila u vozilo, ne znajući kako ili zašto. Svakog dana je pomalo vozila, i bez svesne namere, stigla do Kojotovog skloništa. Tu je ostala nedelju dana, šetajući preko dina i gutajući hranu.
<BR>&nbsp;&nbsp;&nbsp;&nbsp;&nbsp;A onda, jednog dana: "En, de di do di?"
<BR>&nbsp;&nbsp;&nbsp;&nbsp;&nbsp;Razumela je samo reč En. Užasnuta zbog povratka svoje glosolalije, zgrabila je mikrofon u obe šake i pokušala da progovori. Uspela je na napravi samo pridavljen zvuk.
<BR>&nbsp;&nbsp;&nbsp;&nbsp;&nbsp;"En, de di do di?"
<BR>&nbsp;&nbsp;&nbsp;&nbsp;&nbsp;Bilo je to pitanje.
<BR>&nbsp;&nbsp;&nbsp;&nbsp;&nbsp;"En", reče ona, kao da bljuje.
<BR>&nbsp;&nbsp;&nbsp;&nbsp;&nbsp;Deset minuta kasnije bio je u njenom vozilu, pružajući ruke da je zagrli. "Koliko dugo si već ovde?"
<BR>&nbsp;&nbsp;&nbsp;&nbsp;&nbsp;"Ne... ne dugo."
<BR>&nbsp;&nbsp;&nbsp;&nbsp;&nbsp;Seli su. Pokušala je da se sabere. To je kao razmišljanje, glasno razmišljanje. Valjda još misli u rečima.
<BR>&nbsp;&nbsp;&nbsp;&nbsp;&nbsp;Kojot je govorio dalje, možda malo sporije nego obično, pažljivo je posmatrajući.
<BR>&nbsp;&nbsp;&nbsp;&nbsp;&nbsp;Upitala ga je o platformi za bušenje leda.
<BR>&nbsp;&nbsp;&nbsp;&nbsp;&nbsp;"A. Pitao sam se hoćeš li naići na jednu od njih."
<BR>&nbsp;&nbsp;&nbsp;&nbsp;&nbsp;"Koliko ih je tamo?"
<BR>&nbsp;&nbsp;&nbsp;&nbsp;&nbsp;"Pedeset."
<BR>&nbsp;&nbsp;&nbsp;&nbsp;&nbsp;Kojot uhvati njenu grimasu i kratko klimnu glavom. Proždirao je hranu, i njoj pade na pamet da je do skloništa stigao bez zaliha. "Ulažu silan novac u te velike projekte. Novi lift, ove vodene bušotine, azot sa Titana... veliko ogledalo tamo gore između nas i Sunca, da nam donese više svetlosti. Jesi li čula za to?"
<BR>&nbsp;&nbsp;&nbsp;&nbsp;&nbsp;Trudila se da ostane mirna. Pedeset. Bože...
<BR>&nbsp;&nbsp;&nbsp;&nbsp;&nbsp;Bila je besna zbog toga. Ljutila se na planetu, zato što joj nije dozvolila počinak. Zato što ju je prestrašila, ali to nije propratila delom. Ali ovo je bilo drugo, druga vrsta gneva. Sedela je i posmatrala Kojota kako jede, razmišljajući o potapanju Vastitas Borealisa, osećajući kako se taj bes grči u njoj, kao predzvezdani oblak prašine, koji pulsira dok ne kolabira i plane. Vreo gnev - bilo je bolno osećati ga. A to je ipak bio stari poznanik, gnev zbog teraformiranja. To staro sagorelo osećanje koje je u ono rano doba buknulo kao nova, sada ponovo potpaljeno; nije ga želela, zaista nije. Ali, bogamu, kad joj se planeta topi pod nogama. Raspada se. Pretvorena u blato iz okna rudnika nekog zemaljskog kartela.
<BR>&nbsp;&nbsp;&nbsp;&nbsp;&nbsp;Nešto se mora učiniti.
<BR>&nbsp;&nbsp;&nbsp;&nbsp;&nbsp;Osećala je da mora nešto sama da preduzme, ako ništa drugo, da bi popunila sate pre nego što joj se smiluje neka nepogoda. Nešto da popuni predzagrobne sate. Osveta zombija - pa, što da ne? Sklona očajanju, sklona nasilju...
<BR>&nbsp;&nbsp;&nbsp;&nbsp;&nbsp;"Ko ih gradi?" upita.
<BR>&nbsp;&nbsp;&nbsp;&nbsp;&nbsp;"Uglavnom Konsolidovani. U Mareotisu i na Koti Bredberi postoje fabrike gde ih prave." Kojot je još neko vreme satirao hranu, a onda je pogleda. "Ne dopada ti se to."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Volela bi da ih zaustaviš?"
<BR>&nbsp;&nbsp;&nbsp;&nbsp;&nbsp;Nije odgovorila.
<BR>&nbsp;&nbsp;&nbsp;&nbsp;&nbsp;Kojot kao da ju je razumeo. "Ne mislim da zaustaviš ceo projekt teraformiranja. Ali ima stvari koje se mogu uraditi. Uništiti fabrike."
<BR>&nbsp;&nbsp;&nbsp;&nbsp;&nbsp;"A oni bi ih ponovo izgradili."
<BR>&nbsp;&nbsp;&nbsp;&nbsp;&nbsp;"Nikad se ne zna. To bi ih usporilo. Možda bismo dobili dovoljno vremena da se nešto dogodi u globalnim razmerama."
<BR>&nbsp;&nbsp;&nbsp;&nbsp;&nbsp;"Crveni, misliš."
<BR>&nbsp;&nbsp;&nbsp;&nbsp;&nbsp;"Da. Mislim da ih ljudi zovu Crvenima."
<BR>&nbsp;&nbsp;&nbsp;&nbsp;&nbsp;En odmahnu glavom. "Ja im nisam potrebna."
<BR>&nbsp;&nbsp;&nbsp;&nbsp;&nbsp;"Nisi. Ali su možda oni tebi, a? Osim toga, za njih si heroj, znaš. Više bi im značila nego bilo ko drugi."
<BR>&nbsp;&nbsp;&nbsp;&nbsp;&nbsp;Enine misli ponovo su bile negde drugde. Crveni - nikad nije verovala u njih, niti da bi takav oblik otpora mogao da uspe. Ali sada - pa, i ako ne uspe, bolji je nego da se ne čini ništa. Gurnuti im prst u oko!
<BR>&nbsp;&nbsp;&nbsp;&nbsp;&nbsp;A ako uspe...
<BR>&nbsp;&nbsp;&nbsp;&nbsp;&nbsp;"Pusti me da razmislim o tome."
<BR>&nbsp;&nbsp;&nbsp;&nbsp;&nbsp;Razgovarali su o drugim stvarima. En se odjednom našla pred zidom umora, što ju je čudilo, jer je provela toliko vremena ne radeći ništa. Ali umor je bio tu. Govor je iscrpljujući posao, kad se jednom odvikneš. A Kojot nije bio lak sagovornik.
<BR>&nbsp;&nbsp;&nbsp;&nbsp;&nbsp;"Trebalo bi da legneš", reče on, prekinuvši svoj monolog. "Izgledaš umornuo. Ruke su ti..." Pomogao joj je da ustane. Legla je na krevet, obučena. Kojot je pokri ćebetom. "Umorna si. Pitam se nije li vreme za novi tretman dugovečnosti za tebe, curo stara."
<BR>&nbsp;&nbsp;&nbsp;&nbsp;&nbsp;"Neće više biti tretmana za mene."
<BR>&nbsp;&nbsp;&nbsp;&nbsp;&nbsp;"Ne? Iznenađuješ me, bogami. Ali sad spavaj. Spavaj."
<BR>
<BR>&nbsp;&nbsp;&nbsp;&nbsp;&nbsp;Putovala je sa Kojotom na jug u malom karavanu. Večerali su zajedno, i on joj je pričao o Crvenima. Bila je to pre nepovezana grupa nego organizovan pokret. Kao i samo podzemlje. Poznavala je neke od osnivača: Ivanu, Džina i Raula iz grupe sa farme, koji su odbacili Hirokinu zamisao o areofaniji i njeno insistiranje na viriditasu; Kaseija, Harmakisa i nekolicinu ektogenih iz Zigota; priličan broj Arkadijevih sledbenika, koji su sišli sa Fobosa da bi se potom sukobili sa Arkadijem oko značaja teraformiranja za revoluciju. Mnogi bogdanovisti, među njima Stiv i Merien, postali su Crveni u godinama posle 2061, kao i pristalice biologa Šnelinga, i izvestan broj radikalnih japanskih nizeija i sanseija iz Sabišija, i Arapi čija je želja bila da Mars zauvek ostane arapski, i odbegli zatvorenici iz Koroljeva, i puno drugih. Gomila radikala. Sve ljudi sa kojima se ne bi družila, razmišljala je En, sa iznova oživelim utiskom da je njeno otpor prema teraformiranju bio stav racionalnog naučnika. Ili bar odbranjiv etički ili estetki stav. Ali tada u njoj ponovo planu bes, te odmahnu glavom, gadeći se sebe. Ko je ona da sudi o etici Crvenih? Oni su bar izrazili svoj gnev i reagovali. Verovatno im je bilo lakše posle toga, čak i ako nisu postigli ništa. A možda i jesu, bar u prošlosti, pre nego što je teraformiranje ušlo u fazu transnacionalne megalomanije.
<BR>&nbsp;&nbsp;&nbsp;&nbsp;&nbsp;Kojot je tvrdio da su Crveni znatno usporili teraformiranje. Neki od njih čak su vodili beleške ne bi li odredili razmere promena koje su izazvali. Takođe je postojalo, rekao joj je, sve jače raspoloženje među Crvenima da se prihvati stvarnost i da se prizna da je teraformiranje neizbežna stvar, ali da se izrade dokumenti koji će zagovarati najblaže oblike teraformiranja. "Postoje neki vrlo razrađeni predlozi o stvaranju atmosfere prvenstveno od ugljen-dioksida, sa toplom i suvom klimom, koja će pogodovati razvoju biljaka, gde će ljudi disati kroz maske i neće pokušavati da sabiju svet u neki zemaljski model. Veoma zanimljivo. Ima takođe nekoliko predloga o stvaranju takozvanih ekopoezisa ili areobiosfera. To su svetovi u kojima su nizije arktičke oblasti, jedva pogodne za život ljudi, dok su visije iznad glavnog dela atmosfere, dakle u prirodnom stanju, ili bar blizu njega. U takvom svetu, grotla četiri najveća vulkana ostala bi posebno nedirnuta, tako bar tvrde."
<BR>&nbsp;&nbsp;&nbsp;&nbsp;&nbsp;En je sumnjala u ostvarivost većine ovih predloga, ili u predviđene učinke. Ali Kojotova priča svejedno ju je zainteresovala. Činilo se da je on veliki pristalica svih akcija Crvenih, i od početka im je bio od velike koristi, dostavljajući im pomoć od pribeglica u podzemlje, povezujući jedne s drugima, pomažući im da sagrade sopstvena utočišta, koja su se najčešće nalazila u mezama i izlokanom terenu Velikog Nagiba, gde su bili blizu velikih projekta teraformiranja i u boljoj prilici da ih ometaju. Da, Kojot je bio Crveni, ili bar njihov simpatizer. "Ja, u stvari, nisam ništa. Običan matori anarhist. Danas bi možda mogla da me nazoveš Bunovcem, utoliko što verujem u objedinjavanje svega što bi doprinelo nastanku slobodnog Marsa. Ponekad čak poverujem u argument da je površina osposobljena za život ljudi dobra stvar za revoluciju. Onda promenim mišljenje. U svakom slučaju, Crveni su gnezdo gerilaca. I potpuno se slažem sa onim njihovim stavom, znaš, da nismo ovde da bismo reprodukovali Kanadu, za ime Božje! Zato pomažem. Dobar sam u sakrivanju i volim da to radim."
<BR>&nbsp;&nbsp;&nbsp;&nbsp;&nbsp;En klimnu glavom.
<BR>&nbsp;&nbsp;&nbsp;&nbsp;&nbsp;"Znači, htela bi da im se pridružiš? Ili da se bar sastaneš sa njima?"
<BR>&nbsp;&nbsp;&nbsp;&nbsp;&nbsp;"Razmisliću o tome."
<BR>
<BR>&nbsp;&nbsp;&nbsp;&nbsp;&nbsp;Njena usredsređenost na kamen bila je razbijena. Sada nije mogla da ne primeti koliko je znakova života prisutno svuda okolo. Na samom jugu, led iz izlivnih glečera tekao je nizbrdo, prosecajući zemlju novim, prvobitnim tokovima i pretvarajući talusne padine u ono što ekolozi nazivaju fel-poljima, onim kamenitim delovima zemljišta koji su bili dom prvih životnih zajednica posle povlačenja leda, sastavljenih od algi, lišajeva i mahovine. Peskoviti regolit, izložen uticaju vode i mikrobakterija koje su proticale kroz njega, šokantnom brzinom postajao je fel-polje, otkrila je, a krhki zemljišni oblici brzo su nestajali. Veliki deo regolita na Marsu bio je izrazito bezvodan, toliko da je njegov dodir sa vodom izazivao silovite hemijske reakcije - oslobađanje velike količine vodonik-peroksida i kristalizaciju soli - u suštini razaranje tla, koje je oticalo u obliku peskovitog blata da bi se taložilo nizvodno, na razuđenim terasama zvanim soliflukcioni rubovi, i na zaleđenim novim proto-fel-poljima. Oblici tla su nestajali. Zemlja se topila. Posle jedne celodnevne vožnje kroz ovako izmenjen predeo, En reče Kojotu: "Možda ću razgovarati s njima."
<BR>
<BR>&nbsp;&nbsp;&nbsp;&nbsp;&nbsp;Ali prvo su se vratili u Zigot, ili Gamet, gde je Kojot imao nekog posla. En je odsela u Piterovoj sobi, jer ovaj nije bio tu, a soba koju je delila sa Sajmonom bila je upotrebljena u druge svrhe. Ionako ne bi pristala da boravi u njoj. Piterova soba bila je ispod Harmakisove, okrugli zglob bambusovog stabla u kome su se nalazili sto, stolica, dušek na podu, sa prozorom koji je gledao na jezero. U Gametu je sve bilo isto i drugačije, i uprkos godinama koje je provela redovno posećujući Zigot, nije osećala nikakvu povezanost sa njim. Bilo je, zapravo, teško setiti se kako je Zigot izgledao. Nije ni želela da se seća, i predano je uvežbavala zaborav; svaki put kada bi joj došla neka slika iz prošlosti, požurila bi da započne nešto što zahteva usredsređenost, proučavala je uzorke kamenja ili očitavala seizmografe, kuvala složena jela ili izlazila da se igra sa decom - sve dok slika ne bi izbledela i prošlost bila proterana. Čovek može da uvežba da potpuno potisne prošlost.
<BR>&nbsp;&nbsp;&nbsp;&nbsp;&nbsp;Jedne večeri na vratima Piterove sobe pojavi se Kojotova glava. "Jesi li znala da je i Piter Crveni?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Jeste. Ali radi samostalno, uglavnom u svemiru. Mislim da mu je ona vožnja liftom razvila ukus za to."
<BR>&nbsp;&nbsp;&nbsp;&nbsp;&nbsp;"Bože", reče ona, s gađenjem. Bila je to još jedna slučajnost; da postoje pravila, Piter bi poginuo prilikom pada lifta. Koja je verovatnoća da tuda doplovi svemirski brod i primeti ga, samog u areosinhronoj orbiti? Ne, to je bio apsurd. Ne postoji ništa sem proizvoljnosti.
<BR>&nbsp;&nbsp;&nbsp;&nbsp;&nbsp;Ali još je osećala bes.
<BR>&nbsp;&nbsp;&nbsp;&nbsp;&nbsp;Otišla je na počinak mučena ovim mislima, i u istrzanom spavanju sanjala je da šeta sa Sajmonom najraskošnijim delom Ponora Kandor, na onom prvom zajedničkom putovanju, kada je sve bilo nedirnuto, nepromenjeno milijardu godina - a oni prvi ljudi koji hodaju tim ogromnim slojevitim ždrelom beskrajnih zidova. Sajmon je bio oduševljen isto koliko i ona, i bio je tako ćutljiv, tako obuzet stvarnošću od kamena i neba - nije bilo boljeg saputnika za tako svečanu kontemplaciju. Tada je u snu jedan od zidova džinovskog kanjona počeo da se ruši, i Sajmon je rekao: "Dugi izliv", a ona se smesta probudila, sva u znoju.
<BR>&nbsp;&nbsp;&nbsp;&nbsp;&nbsp;Obukla se i izišla iz Piterovog stana u mali mikrokosmos pod kupolom, sa belim jezerom i krumholz-om na niskim dinama. Hiroko je bila čudna vrsta genija, kad je uspela da smisli ovakvo mesto i da nagovori sve te ljude da dođu tu da žive sa njom. I da začne svu tu decu, bez odobrenja očeva, slobodno manipulišući genima. Neka vrsta ludila, u stvari, bilo ono božansko ili ne.
<BR>&nbsp;&nbsp;&nbsp;&nbsp;&nbsp;Duž zaleđene obale njihovog jezerca u susret joj je išla grupa Hirokine čeljadi. Više se nisu mogli smatrati decom, jer su najmlađi među njima bili stari petnaest ili šesnaest zemaljskih godina, a oni najstariji - pa, najstariji su bili raštrkani svuda po svetu; Kaseiju je sada sigurno bilo pedeset, a njegovoj kćerki Džeki skoro dvadeset pet, i bila je diplomac novog univerziteta u Sabišiju, aktivna u politici demimonda. Ova grupa ektogenih bila je u Gametu u poseti, kao i En. Išli su obalom prema njoj. Na čelu grupe bila je Džeki, visoka, vitka, crnokosa, mlada žena, bez sumnje predvodnik pokolenja. Ukoliko to nije bio vedri Nirgal, ili ćutljivi Harmakis. Ali Džeki je bila ispred svih - Harmakis ju je sledio s psećom odanošću, a ni sam Nirgal nije je ispuštao iz vida. Sajmon je voleo Nirgala, i Piter, i En je razumela zašto: bio je jedini u družini Hirokinih ektogenih koji ju je prihvatio. Ostali su bili okrenuti svome krugu, kraljevi i kraljice svog malog sveta, ali je Nirgal napustio Zigot neposredno posle Sajmonove smrti, i retko se vraćao. Studirao je u Sabišiju, što je i Džeki navelo na isto, i sada je najveći deo vremena provodio tamo, ili napolju sa Kojotom ili Piterom, ili u posetama gradovima severa. Je li zbog toga i on bio Crveni? Nije mogla da odredi. Ali bilo je sigurno da ga sve zanima, da sve primećuje, svuda ide, mlađa, muška verzija Hiroko, ako je takvo biće bilo moguće, ali ovozemaljskije nego Hiroko, zainteresovanije za druge; više ljudsko. En nikada nije uspela da vodi normalan razgovor sa Hiroko, koja kao da je bila neka tuđinska svest, sa sasvim različitim značenjima za svaku reč u jeziku i, uprkos njenoj genijalnosti u projektovanju ekostistema, ne naučnik u pravom smislu reči, već pre neka vrsta proroka. Nirgal, opet, kao da je nagonski pogađao u srž onoga što je bilo važno za sagovornika - i bio usredsređen na to, postavljao pitanja, radoznao, prijemčiv, saosećajan. Posmatrajući ga kako ide za Džeki niz obalu, trčkarajući tamo-ovamo, En se setila kako je polako i pažljivo hodao uz bok Sajmonu. Kako je uplašen izgledao one noći kada ga je Hiroko na svoj neshvatljiv način dovela da se oprosti. Bilo je surovo izložiti dečaka svemu tome, ali En je to tada prećutala; bila je očajna, spremna da pokuša bilo šta. Još jedna greška koju nikada neće moći da ispravi.
<BR>&nbsp;&nbsp;&nbsp;&nbsp;&nbsp;Zurila je u bledi pesak pod nogama, nespokojna, sve dok ektogeni nisu prošli kraj nje. Bila je šteta što je Nirgal toliko zavisan od Džeki, jer je ova malo marila za njega. Džeki je na svoj način bila izuzetna žena, ali suviše nalik Maji - ćudljiva i proračunata, nespremna da se veže za muškarca, osim, možda, za Pitera - koji je na sreću (iako to tada nije izgledalo tako) imao vezu sa Džekinom majkom i uopšte nije bio zainteresovan za Džeki. Ružna priča, zbog koje su se Piter i Kasei udaljili jedan od drugoga, a Ester se nikada nije vratila. Piter je imao i svetlijih trenutaka. A posledice po Džeki... Oh, da, bilo je posledica (pazi se, eto još jedne crne praznine u tvojoj prošlosti), jeste, i to je je tako išlo u krug, njihovi prljavi, mali životi, u besmislenom ponavljanju...
<BR>&nbsp;&nbsp;&nbsp;&nbsp;&nbsp;Pokušala je da se usredsredi na sastav čestica peska. Ta žuta boja nije baš bila svojstvena marsovskom pesku. Veoma retka granitna materija. Pitala se da li je Hiroko svesno tragala za njom, ili je naprosto imala sreće.
<BR>&nbsp;&nbsp;&nbsp;&nbsp;&nbsp;Ektogeni su otišli, tamo na drugu stranu jezera. Bila je sama na obali. I Sajmon, negde ispod njenih nogu. Bilo je teško ostati odvojen od svega toga.
<BR>&nbsp;&nbsp;&nbsp;&nbsp;&nbsp;Neko je išao preko dina prema njoj. Bio je to nizak muškarac, i isprva je pomislila da je Saks, zatim da je Kojot, ali ovo je bio neko treći. Zastao je kad ju je opazio, i po tom pokretu shvatila je da je zaista posredi Saks. Ali Saks je u tom slučaju malo ličio na sebe. Vlad i Ursula izvršili su nekoliko plastičnih operacija na njegovom licu, dovoljno da u njemu više niko ne prepozna onog pređašnjeg Saksa. Nameravao je da pređe u Barouz i da se zaposli u tamošnjoj kompaniji za biotehnologiju, uz pomoć švajcarskog pasoša i jednog od Kojotovih virusnih identiteta. Vraćao se u projekt teraformiranja. Okrenula se prema vodi. Prišao je i obratio joj se, na način neobičan za Saksa, izmenjen u licu, naočit stari momak; no, to je još bio onaj stari Saks, i ponovo ju je obuzeo gnev, toliko da je jedva mogla da misli, a nekmoli da zapamti o čemu se govori. "Stvarno izgledaš drugačije", bilo je sve što je uspela da smisli. I slične besmislice. Posmatrajući ga, pomisli: taj se nikada neće promeniti. Ali bilo je nečeg zastrašujućeg u ranjenom izrazu njegovog novog lica, nečeg što je moglo da dozove neke pogubne uspomene, ako joj ne pođe za rukom da to spreči... i zato je bila oštra s njim sve dok se nije poslednji put namrštio i otišao.
<BR>&nbsp;&nbsp;&nbsp;&nbsp;&nbsp;Posle je dugo sedela na istom mestu. Postajalo je sve hladnije, a ona je bila sve odsutnija. Konačno je spustila glavu na kolena i zapala u nešto nalik na san.
<BR>&nbsp;&nbsp;&nbsp;&nbsp;&nbsp;Sanjala je da svih Prvih stotinu stoje oko nje, živi i mrtvi. U sredini je bio Saks, sa svojim starim licem i onim novim, opasnim, ranjenim izrazom. Rekao je: "Čist dobitak u složenosti."
<BR>&nbsp;&nbsp;&nbsp;&nbsp;&nbsp;Vlad i Ursula rekoše: "Čist dobitak u zdravlju."
<BR>&nbsp;&nbsp;&nbsp;&nbsp;&nbsp;Hiroko reče: "Čist dobitak u lepoti."
<BR>&nbsp;&nbsp;&nbsp;&nbsp;&nbsp;Nađa reče: "Čist dobitak u dobroti."
<BR>&nbsp;&nbsp;&nbsp;&nbsp;&nbsp;Maja reče: "Čist dobitak u snazi osećanja", a iza njenih leđa Džon i Frenk zakolutaše očima.
<BR>&nbsp;&nbsp;&nbsp;&nbsp;&nbsp;Arkadije reče: "Čist dobitak u slobodi."
<BR>&nbsp;&nbsp;&nbsp;&nbsp;&nbsp;Mišel reče: "Čist dobitak u razumevanju."
<BR>&nbsp;&nbsp;&nbsp;&nbsp;&nbsp;Frenk reče iz pozadine: "Čist dobitak u moći", a Džon ga munu laktom i povika: "Čist dobitak u sreći."
<BR>&nbsp;&nbsp;&nbsp;&nbsp;&nbsp;A onda se svi zagledaše u En. Ona ustade, drhteći od besa i straha, svesna da samo ona od svih njih ne veruje u mogućnost bilo kakvog čistog dobitka, da je postala neka vrsta sumanutog reakcionara; mogla je samo da uperi prst u njih i da izgovori: "Mars. Mars. Mars."
<BR>
<BR>&nbsp;&nbsp;&nbsp;&nbsp;&nbsp;To veče, pošto su večerali i posedeli u prostranoj sali za sastanke, En odvoji Kojota u stranu i reče: "Kada ponovo ideš napolje?"
<BR>&nbsp;&nbsp;&nbsp;&nbsp;&nbsp;"Za nekoliko dana."
<BR>&nbsp;&nbsp;&nbsp;&nbsp;&nbsp;"Jesi li još spreman da me upoznaš sa ljudima o kojima si pričao?"
<BR>&nbsp;&nbsp;&nbsp;&nbsp;&nbsp;"Pa, da, naravno." Nakrenuo je glavu i pogledao je. "Tamo ti je mesto."
<BR>&nbsp;&nbsp;&nbsp;&nbsp;&nbsp;Ona samo klimnu glavom. Osvrnula se po zajedničkoj sobi, misleći: zbogom, ja odoh. Hvala Bogu.
<BR>
<BR>&nbsp;&nbsp;&nbsp;&nbsp;&nbsp;Nedelju dana kasnije poletela je sa Kojotom u ultralakoj letelici. Leteli su na sever, noću, prema polutarnoj oblasti, zatim dalje do Velikog Nagiba, do Deuteronilus Mense severno od Ksantea - divlji, nabran teren, nalik na arhipelag ostrva naređanih usred peščanog mora. Jednog dana to će biti pravi arhipelag, pomislila je dok je Kojot spuštao avion između dva niza, ako se nastavi ispumpavanje vode na severu.
<BR>&nbsp;&nbsp;&nbsp;&nbsp;&nbsp;Kojot ih je spustio na kratak potez prašnjavog peska i odvezao letelicu u hangar usečen u liticu jedne meze. Pored aviona dočekali su ih Stiv i Ivana i nekoliko drugih, i uveli ih u lift do sprata pri samom vrhu meze. Severni kraj ove meze sužavao se u oštar kameni šiljak, na čijem je vrhu bila iskopana velika soba za sastanke u obliku trougla. Ušavši, En zastade, iznenađena; soba je bila prepuna ljudi, bilo ih je bar nekoliko stotina, za dugačkim stolovima gde je upravo trebalo da bude posluženo jelo. Sipali su jedni drugima vodu. Onda su je za jednim stolom ugledali i zaustavili se u pokretu, zatim se to dogodilo za drugim stolom - sve dok se ista reakcija nije proširila celom prostorijom i dok nije zavladao opšti tajac. Tada svi počeše da joj pljeskaju, frenetično, ozarenih lica, da bi se pljeskanje pretvorilo u klicanje.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
