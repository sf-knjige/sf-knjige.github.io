<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Bio je na sredokraći potpuno običnog života kada su ga regrutovali i poslali na Mars.
<BR>&nbsp;&nbsp;&nbsp;&nbsp;&nbsp;Poziv je stigao u obliku faksa koji se pojavio iz telefona, u stanu koji je Art Randolf iznajmio samo mesec dana pošto je sporazumno odlučio da se privremeno odvoji od supruge. Faks je bio kratak: Poštovani Arture Randolfe: Vilijem Fort vas poziva na privatni seminar. Avion će poleteti sa aerodroma u San Francisku 22. Februara 2101. godine, u 9 sati ujutru.
<BR>&nbsp;&nbsp;&nbsp;&nbsp;&nbsp;Art je zapanjeno zurio u hartiju. Vilijem Fort bio je osnivač Praksisa, transnacionalke koja je nekoliko godina ranije kupila Artovu kompaniju. Fort je bio veoma star, i pričalo se da ga sada u vrhu transnata posmatraju kao neku vrstu polupenzionisanog emeritusa. Ali još je držao privatne seminare, koji su bili nadaleko čuveni iako je bilo malo opipljivih podataka o njima. Govorilo se da je pozivao ljude iz svih podružnica transnata; da su se okupljali u San Francisku i da su ih odatle odvozili avionom na neko neznano mesto. Niko nije znao šta se tamo događa. Učesnici su posle seminara obično dobijali premeštaj na novo mesto, ili su bili toliko ćutljivi da je to bilo pomalo zastrašujuće. Posredi je, dakle, bila misterija.
<BR>&nbsp;&nbsp;&nbsp;&nbsp;&nbsp;Art je bio iznenađen pozivom, zamišljen, ali u osnovi zadovoljan. Pre kupovine bio je suosnivač i tehnički direktor male kompanije po imenu Dampmajns, koja se bavila iskopavanjem i eksploatacijom starih nasipa, prikupljanjem iskoristivih materijala, odbačenih u neko rastrošnije doba. Činjenica da ih je Praksis kupio bila je iznenađenje, prijatno iznenađenje, jer su zaposleni u Dampmajnsu time od službenika male kuće postali novi članovi jedne od najbogatijih organizacija na svetu - dobivši deonice, pravo glasa o korporativnoj politici, slobodu da koriste sve pogodnosti rada u njoj. Bilo je to kao da su im dodeljene viteške počasti.
<BR>&nbsp;&nbsp;&nbsp;&nbsp;&nbsp;Art je, naravno, bio zadovoljan, kao i njegova žena, iako je istovremeno jadikovala nad svojom sudbinom. Bila je, naime, zaposlena u Micubišijevoj upravi za sintezu, a velike transnacionalke su, po njenim rečima, bile kao odvojeni svetovi. To što su njih dvoje radili za različite kompanije neminovno je značilo njihovo udaljavanje, više nego što su i inače već bili. Nisu više bili potrebni jedno drugom za sticanje prava na tretman dugovečnosti, koji su transnati rutinski obezbeđivali svojim službenicima. Postali su putnici na različitim brodovima, rekla je, koji isplovljavaju iz San Franciska u suprotnim smerovima. Kao brodovi koji se mimoilaze u noći, zapravo.
<BR>&nbsp;&nbsp;&nbsp;&nbsp;&nbsp;Artu je bio mišljenja da bi mogli da ostvare komunikaciju sa broda na brod, da njegova žena nije bila toliko zainteresovana za drugog putnika na svom brodu, potpredsednika Micubišija za oblast istočnog Pacifika. Ali Art je ubrzo bio angažovan u Praksisovom programu arbitracije, što je značilo česta putovanja i arbitriranje u parnicama između malih članica Praksisa koje su se bavile prikupljanjem iskoristivih materijala, a kada je bio u San Francisku, Šeron je retko bila kod kuće. Njihovi brodovi više nisu jedan drugom na vidiku, govorila je, a on je bio suviše razočaran da bi se pobunio, i uskoro se iselio, na njen predlog. Neko bi to možda nazvao navaljivanjem.
<BR>&nbsp;&nbsp;&nbsp;&nbsp;&nbsp;Protrljao je hrapavu, neobrijanu bradu, čitajući faks po četvrti put. Bio je krupan i snažno građen, pomalo sklon gojaznosti, po rečima njegove žene 'mrcina', po mišljenju njegove sekretarice u Dampmajnsu 'medvedast', a sam je više voleo ovo poslednje. Uostalom, zaista je posedovao donekle trapav i neuredan izgled medveda, ali i njegovu iznenađujuću brzinu i snagu. Igrao je beka u ragbijaškom timu vašingtonskog univerziteta i nije bio munja, ali je znao šta hoće, i bilo ga je veoma teško oboriti. Zvali su ga Čovek-Medved. Sklanjaj mu se s puta, ako ti je život mio.
<BR>&nbsp;&nbsp;&nbsp;&nbsp;&nbsp;Studirao je mašinstvo, i posle studija je radio na naftnim poljima u Iranu i Gruziji, na projektima novih tehnika izdvajanja nafte iz krajnje iscrpljenih naslaga škriljaca. Magistrirao je na teheranskom univerzitetu, da bi zatim prešao u Kaliforniju i pridržio se jednom svom prijatelju koji je upravo bio osnovao kompaniju za proizvodnju opreme za dubinsko ronjenje, korišćene na morskim bušotinama. Ta delatnost selila se u sve dublje vode, jer su pristupačnije dubine već bile iskorišćene. Art je i ovom prilikom smislio nekoliko poboljšanja za ronilačku opremu i za opremu za podvodno bušenje, ali je nekoliko godina provedenih pod staklenim zvonom na kontinentalnoj terasi bilo više nego dovoljno, pa je prodao svoj udeo ortaku i pošao dalje. Za kratko vreme osnovao je kompaniju za izgradnju naseobina za oblasti veoma niske temperature, radio za proizvođača solarnih ploča i gradio raketne rampe. Voleo je sve ove poslove, ali je s godinama došao do saznanja da ga ljudski problemi više zanimaju od tehničkih. Sve više je učestvovao u rukovođenju projektima, a odatle je prešao u arbitraciju; dopadalo mu se da uskače u sporove i da ih rešava na sveopšte zadovoljstvo. I to je bila neka vrsta inženjeringa, šireg i životnijeg, ali i težeg. Nekoliko kompanija za koje je prethodno radio postale su deo transnacionalki, i našao se usred višestrukog posredovanja, ne samo između članica, već i u spoljnjim sporovima gde je bila potrebna arbitracija treće strane. Za njega je to bio socijalni inženjering, nešto sasvim opčinjavajuće.
<BR>&nbsp;&nbsp;&nbsp;&nbsp;&nbsp;Zato je, po osnivanju Dampmajnsa, preuzeo posao tehničkog direktora i istakao se na projektu SuperRetdžesa, džinovskih robotskih vozila za izdvajanje korisnih materija iz nasipa; međutim, istovremeno se više nego ikad bavio radnim sporovima i sličnim problemima. Ovaj trend u njegovoj karijeri još se više ubrzao posle pripajanja Praksisu. I kad god se vraćao kući posle uspešnog dana, znao je da je trebalo da bude sudija, ili diplomata. Jeste - u duši je bio diplomata.
<BR>&nbsp;&nbsp;&nbsp;&nbsp;&nbsp;Utoliko je bilo sramnije što je propustio da se izbori za bolji ishod sopstvenog braka. Fordu, ili nekom drugom ko ga je pozvao na seminar, bilo je svakako dobro poznato da mu je brak pred raspadom. Možda su mu čak bili ozvučili stari stan i odslušali nevesele zgode iz poslednjih nekoliko meseci njegovog života sa Šeron, a to nije bilo laskavo ni za jedno od njih. Zgrčio se na tu pomisao, i dalje trljajući čekinjavu vilicu, a onda je otišao u kupatilo i uključio prenosni grejač vode. Lice u ogledalu imalo je blago ošamućen izraz. Neobrijani, razvedeni pedesetogodišnjak, veći deo života na pogrešnim poslovima, kasni početnik u pravom zvanju - bio je, po sopstvenom mišljenju, poslednja osoba koja je trebalo da dobije faks od Vilijama Forta.
<BR>&nbsp;&nbsp;&nbsp;&nbsp;&nbsp;Tada ga je pozvala žena, ili buduća bivša žena, koja takođe nije mogla da poveruje. "Mora da je greška", rekla je kada ju je Art obavestio.
<BR>&nbsp;&nbsp;&nbsp;&nbsp;&nbsp;Zvala ga je zato što je utvrdila da joj nedostaje jedan od objektiva za kameru, pa je pomislila da ga je Art poneo sa sobom kada se iselio. "Videću da li je kod mene", reče Art. Otišao je do ormana da pogleda u svoja dva kofera, još neraspakovana. Znao je da objektiv nije u njima, ali ih je ipak bučno pretražio. Da se pretvarao, Šeron bi odmah primetila. Tražeći, nastavio je da razgovara s njom, osluškujući slabašni odjek sopstvenog glasa u nenameštenim prostorijama. "To samo pokazuje koliko je uvrnut taj Fort. Otićićeš u neku Nedođiju, gde će on nositi kutije od Klineks maramica umesto cipela i govoriće japanski, a ti ćeš prebirati po njegovom đubretu i učiti da levitiraš, i ja te više nikada neću videti. Jesi li ga naš'o?"
<BR>&nbsp;&nbsp;&nbsp;&nbsp;&nbsp;"Ne. Nije ovde." Kada su se razdvojili, podelili su zajedničku imovinu: Šeron je uzela njihov stan, orman sa uređajima, kompjuter, beležnicu, kamere, biljke, krevet i ostatak nameštaja; Art je uzeo teflonski tiganj. Bila je to jedna od njegovih slabijih arbitracija, ali je bar sada bio sužen izbor mesta za traženje objektiva.
<BR>&nbsp;&nbsp;&nbsp;&nbsp;&nbsp;Šeron je umela da pretvori običan uzdah u nedvosmislenu optužbu. "Učiće te da govoriš japanski, i nikada te više nećemo videti. Šta li Vilijem Fort hoće od tebe?"
<BR>&nbsp;&nbsp;&nbsp;&nbsp;&nbsp;"Bračni savet?" reče Art.
<BR>
<BR>&nbsp;&nbsp;&nbsp;&nbsp;&nbsp;Na Artovo veliko čuđenje, ispostavilo se da je veliki deo glasina o Fortovim seminarima istina. Na aerodromu u San Francisku ukrcao se na veliki i moćan privatni mlaznjak sa još šestoro muškaraca i žena, da bi se odmah posle poletanja prozori mlaznjaka, očigledno dvostruko polarizovani, potpuno zacrneli, a vrata pilotske kabine bila su sve vreme zatvorena. Dvojica Artovih saputnika zabavljali su se igrom orijentacije, i pošto je mlaznjak načinio nekoliko blagih zaokreta levo i desno, složili su se da leti u pravcu između jugozapada i severa. Sedmoro putnika su se predstavili: svi su bili tehnički direktori ili posrednici iz ogromne mreže Praksisovih kompanija. Doleteli su u San Francisko sa svih strana sveta. Neki su izgledali uzbuđeno zbog poziva na susret sa tajanstvenim osnivačem transnacionalke; ostali su bili zamišljeni.
<BR>&nbsp;&nbsp;&nbsp;&nbsp;&nbsp;Let je trajao šest sati, i dvojica 'navigatora' provela su sletanje u nagađanju približnog položaja krajnjeg odredišta; bio je to krug koji je obuhvatao Žino, Havaje, Meksiko Siti i Detroit, mada je mogao biti i veći, kao što je primetio Art, ako su putovali jednim od onih novih orbitalno-svemirskih mlaznjaka; možda su prevalili polovinu Zemljine kugle, ili više. Kada se mlaznjak spustio i zaustavio, poveli su ih kroz minijaturni most do velikog kombija sa zacrnjenim prozorima i pregradom između njih i vozača. Vrata su bila zaključana spolja.
<BR>&nbsp;&nbsp;&nbsp;&nbsp;&nbsp;Vozili su se pola sata, a onda se kombi zaustavio i vozač ih je pustio napolje. Bio je to stariji čovek u šortsu i majici koja je reklamirala Bali.
<BR>&nbsp;&nbsp;&nbsp;&nbsp;&nbsp;Treptali su na suncu. Nisu bili na Baliju. Bili su na malom asfaltnom parkingu okruženom stablima eukaliptusa, na dnu uske priobalne doline. Kilometar i po dalje na zapadu video se okean ili veliko jezero, tačnije njegov mali odsečak. Dolinom je tekao potok i ulivao se u lagunu iza obale. Južna padina doline bila je pokrivena suvom travom, severna kaktusima; grebeni iznad njih bili su od gole, smeđe stene. "Baja?" nagađao je jedan od navigatora. "Ekvador? Australija?"
<BR>&nbsp;&nbsp;&nbsp;&nbsp;&nbsp;"San Luiz Obispo?" reče Art.
<BR>
<BR>&nbsp;&nbsp;&nbsp;&nbsp;&nbsp;Vozač ih je poveo pešice uskim putem do malog kompleksa od sedam jednospratnih drvenih zgrada, smeštenih među obalskim borovima na dnu doline. Dve zgrade pored potoka bile su stambene, i pošto su ostavili torbe u dodeljenim sobama, vozač ih je odveo do trpezarije u trećoj zgradi, gde im je nekoliko kuhinjskih pomoćnika, takođe staraca, poslužilo jednostavan obrok, salatu i paprikaš. Posle toga su ih otpratili do soba, gde su ih ostavili same.
<BR>&nbsp;&nbsp;&nbsp;&nbsp;&nbsp;Okupili su se u središnjoj prostoriji, oko peći na drva. Napolju je bilo toplo, i peć nije bila naložena.
<BR>&nbsp;&nbsp;&nbsp;&nbsp;&nbsp;"Fort ima sto dvanaest godina", reče navigator po imenu Sem. "Tretmani nisu delovali na njegov mozak."
<BR>&nbsp;&nbsp;&nbsp;&nbsp;&nbsp;"Nikad ne deluju", reče Maks, drugi navigator.
<BR>&nbsp;&nbsp;&nbsp;&nbsp;&nbsp;Neko vreme su razgovarali o Fortu. Svako od njih čuo je ponešto, jer je priča o Vilijemu Fortu bila jedna od značajnijih u istoriji medicine, priča o Pasteru njihovog veka: čoveku koji je pobedio rak, prema preterivanju tabloida. Čoveku koji je pobedio prehladu. Kada je osnovao Praksis, bile su mu dvadeset četiri godine, da bi ubrzo izbacio na tržište nekoliko sasvim novih antibiotika i do dvadeset sedme godine postao multimilijarder. Posle toga se posvetio tome da razvije Praksis u jednu od najvećih svetskih transnacionalki. Osamdeset godina neprestanog metastaziranja, kako je to opisao Sem. Istovremeno je i sam mutirao u neku vrstu ultra-Hauarda Hjuza, ili se bar tako govorilo, postajući sve moćniji, sve dok nije potpuno nestao, poput crne rupe na obzorju događaja sopstvene moći. "Samo se nadam da neće postati još otkačenije", reče Maks.
<BR>&nbsp;&nbsp;&nbsp;&nbsp;&nbsp;Ostali polaznici - Seli, Ejmi, Elizabet i Džordž - bili su veći optimisti. No, svi su bili zbunjeni neobičnim dočekom, ili izostankom dočeka, i pošto do kraja večeri niko nije došao da ih obiđe, povukli su se u sobe, nespokojni.
<BR>
<BR>&nbsp;&nbsp;&nbsp;&nbsp;&nbsp;Art je dobro spavao, kao i uvek, i u zoru ga je probudilo duboko hukanje sove. Pod prozorom mu je žuborio potok. Bila je to siva zora, vazduh je bio ispunjen maglom koja je vlažila borove. Negde unutar kompleksa čulo se kucanje.
<BR>&nbsp;&nbsp;&nbsp;&nbsp;&nbsp;Obukao se i izišao. Sve je bilo natopljeno vodom. Na uskim, ravnim terasama ispod zgrada stajali su leje salate i nizovi jabukovih stabala, tako potkresanih i vezanih za podupirače da su podsećala na lepezaste žbunove.
<BR>&nbsp;&nbsp;&nbsp;&nbsp;&nbsp;Predmeti su se već zaodevali bojom kada je Art stigao do kraja male farme, iznad lagune. Tu se pod velikim, starim hrastom, kao neki tepih, prostirao travnjak. Art pođe prema hrastu, privučen njegovom lepotom. Onda začu glasove; stazom pored lagune prema njemu išla je grupa ljudi, u crnim, gumenim odelima, noseći daske za surf, ili dugačke, sklopljene zmajeve. Dok su prolazili, prepoznao je kuhinjske pomoćnike od prethodne večeri i vozača. Vozač mu mahnu i prođe stazom. Art siđe do lagune. U slanom vazduhu mumlali su talasi, a ptice su plivale među algama.
<BR>&nbsp;&nbsp;&nbsp;&nbsp;&nbsp;Posle nekog vremena Art pođe nazad uz stazu, i u trpezariji kompleksa zateče starce kako peku palačinke. Kada su Art i ostali gosti završili doručak, njihov jučerašnji vozač povede ih na sprat, u prostranu sobu za sastanke. Posedali su na kaučeve poređane u obliku kvadrata. Veliki prozori na sva četiri zida propuštali su obilje sive jutarnje svetlosti. Vozač sede na stolicu između dva kauča. "Ja sam Vilijem Fort", reče. "Drago mi je što ste svi ovde."
<BR>
<BR>&nbsp;&nbsp;&nbsp;&nbsp;&nbsp;Bio je to, kad ga čovek bolje pogleda, neobičan starac; lice kao da mu je izboralo stotinu godina nemira, ali je njegov izraz trenutno bio vedar i uzdržan. Šimpanza, pomisli Art, stari laboratorijski šimpanza, sada proučavalac zena. Ili jednostavno duboko ostareli surfer ili jedriličar, kože uštavljene životom na otvorenom, ćelac, okruglog lica, zatupastog nosa. Sada ih je redom odmeravao. Semu i Maksu, koji su ga prenebregavali kao šofera i kuvara, kao da je bilo nelagodno, ali se činilo da on to ne primećuje. "Jedan od pokazatelja", reče, "kojim se meri koliko je svet ispunjen ljudima i njihovim aktivnostima, jeste stepen iskorišćenja neto proizvoda kopnene fotosinteze."
<BR>&nbsp;&nbsp;&nbsp;&nbsp;&nbsp;Sem i Maks klimnuše glavama kao da je to sasvim normalan način da se započne sastanak.
<BR>&nbsp;&nbsp;&nbsp;&nbsp;&nbsp;"Mogu li da hvatam beleške?" upita Art.
<BR>&nbsp;&nbsp;&nbsp;&nbsp;&nbsp;"Samo izvolite", reče Fort. Pokaza prema niskom stolu u sredini kvadrata od kauča, prekrivenom hartijom i beležnicama. "Kasnije ćemo se malo igrati, pa sam pripremio beležnice i blokove; uzmite šta želite."
<BR>&nbsp;&nbsp;&nbsp;&nbsp;&nbsp;Većina ih je donela sopstvene beležnice, i nastade trenutak tišine dok su ih vadili i uključivali. Fort je za to vreme ustao i počeo da šeta u krug oko kauča, obilazeći krug na svakih nekoliko rečenica.
<BR>&nbsp;&nbsp;&nbsp;&nbsp;&nbsp;"Sada koristimo otprilike osamdeset odsto primarnog neto proizvoda kopnene fotosinteze", reče. "Verovatno je nemoguće postići svih sto odsto, a dugoročno procenjeni potencijali iznose trideset odsto, tako da smo, kažu, poprilično prenakrcani. Trošili smo prirodni kapital kao da je reč o tekućem prihodu, i približavamo se potpunom iscrpljenju nekih vitalnih sirovina, kao što su nafta, drvo, humus, metali, pitka voda, ribe i životinje. Ovo predstavlja prepreku za nastavak ekonomskog rasta."
<BR>&nbsp;&nbsp;&nbsp;&nbsp;&nbsp;Prepreka? zabeleži Art. Nastavak?
<BR>&nbsp;&nbsp;&nbsp;&nbsp;&nbsp;"Ali moramo dalje", reče Fort, uz oštar pogled prema Artu, koji diskretno zakloni beležnicu ramenom. "Nastavak rasta jeste temeljno načelo ekonomije. Samim tim i jedno od osnovnih načela Vaseljene. Jer sve je ekonomija. Fizika je kosmička ekonomija, biologija je ćelijska ekonomija, društvene nauke su društvena ekonomija, psihologija je ekonomija uma, i tako dalje."
<BR>&nbsp;&nbsp;&nbsp;&nbsp;&nbsp;Njegovi slušaoci su neveselo klimali glavama.
<BR>&nbsp;&nbsp;&nbsp;&nbsp;&nbsp;"Prema tome, sve raste. Ali to ne može da se odvija u suprotnosti sa zakonom očuvanja materije i energije. Bez obzira na to koliko je delotvoran sam proces, dobitak ne može da bude veći od uloga."
<BR>&nbsp;&nbsp;&nbsp;&nbsp;&nbsp;Art zapisa u beležnicu: Dobitak veći od uloga - sve je ekonomija - prirodni kapital - prenaseljenost.
<BR>&nbsp;&nbsp;&nbsp;&nbsp;&nbsp;"U odgovor na ovu situaciju, jedna grupa je ovde u Praksisu radila na nečemu što se zove ekonomija punog sveta."
<BR>&nbsp;&nbsp;&nbsp;&nbsp;&nbsp;"A ne ekonomija prepunog sveta?" upita Art.
<BR>&nbsp;&nbsp;&nbsp;&nbsp;&nbsp;Fort kao da ga nije čuo. "Kao što kaže Deli, kapital koji je čovek stvorio i prirodni kapital nisu međusobno zamenjivi. To je očigledno, ali pošto većina ekonomista i dalje tvrdi da jesu zamenjivi, potrebno je insistirati na tome. Jednostavno rečeno, ne može se broj šuma zameniti povećanjem broja strugara. Kada gradiš kuću, možeš da menjaš broj testera i stolara, što znači da su zamenjivi, ali ne možeš da je sagradiš sa prepolovljenom količinom drvene građe, bez obzira na to koliko imaš testera ili stolara. Ako pokušaš, dobićeš kuću od vazduha. Takav je i svet u kome danas živimo."
<BR>&nbsp;&nbsp;&nbsp;&nbsp;&nbsp;Art zavrte glavom i pogleda na ekran beležnice, koji je ponovo ispisao. Prirodna bogatstva i kapital babe i žabe - motorne testere/stolari - kuća od vazduha.
<BR>&nbsp;&nbsp;&nbsp;&nbsp;&nbsp;"Izvinite", javi se Sem. "Pomenuli ste prirodni kapital?"
<BR>&nbsp;&nbsp;&nbsp;&nbsp;&nbsp;Fort se trgnu, okrenu i pogleda Sema. "Da?"
<BR>&nbsp;&nbsp;&nbsp;&nbsp;&nbsp;"Mislio sam da je kapital po definiciji čovekov proizvod. Proizvedena sredstva za proizvodnju, glasi definicija kojoj su nas učili."
<BR>&nbsp;&nbsp;&nbsp;&nbsp;&nbsp;"Da. Ali u kapitalističkom svetu reč kapital dobila je više značenja. Na primer, ljudi govore o ljudskom kapitalu, koji se sakuplja u radu kroz obrazovanje i radno iskustvo. Ljudski kapital razlikuje se od klasičnog po tome što se ne može naslediti, već samo unajmiti, a ne kupiti ili prodati."
<BR>&nbsp;&nbsp;&nbsp;&nbsp;&nbsp;"Ako se izuzme robovlasništvo", reče Art.
<BR>&nbsp;&nbsp;&nbsp;&nbsp;&nbsp;Fortu se namršti čelo. "Ovaj koncept prirodnog kapitala zapravo više podseća na tradicionalnu definiciju nego ljudski kapital. Moguće ga je posedovati i zaveštati, podeliti na obnovljivi i neobnovljivi, tržišni i netržišni."
<BR>&nbsp;&nbsp;&nbsp;&nbsp;&nbsp;"Ali ako je sve kapital ove ili one vrste", reče Ejmi, "jasno je zašto ljudi misle da se jedna vrsta može zameniti drugom. Ako unapredite kapital koji je čovek stvorio tako da troši manje prirodnog kapitala, zar to nije zamena?"
<BR>&nbsp;&nbsp;&nbsp;&nbsp;&nbsp;Fort odmahnu glavom. "To je delotvornost. Kapital je količina uloženog, a delotvornost je odnos uloženog i dobijenog. Bez obzira na to koliko je kapital delotvoran, ne može da napravi nešto ni iz čega."
<BR>&nbsp;&nbsp;&nbsp;&nbsp;&nbsp;"Novi izvori energije..." napomenu Maks.
<BR>&nbsp;&nbsp;&nbsp;&nbsp;&nbsp;"Ipak je nemoguće napraviti humus od elektriciteta. Fuzija i samogradeće mašine dale su nam ogromnu moć, ali su nam potrebne osnovne sirovine da bismo je primenili. Tu nailazimo na problem koji se ne može rešiti nikavom zamenom."
<BR>&nbsp;&nbsp;&nbsp;&nbsp;&nbsp;Fort je zurio u sve njih, i dalje zračeći onim spokojem primata koji je Art zapazio na početku. Art pogleda ekran svoje beležnice. Prirodni kapital - ljudski kapital - klasični kapital - energija protiv materije - električni humus - bez zamena, molim... Namršti se i pređe na novu stranu.
<BR>&nbsp;&nbsp;&nbsp;&nbsp;&nbsp;Fort reče: "Na žalost, većina ekonomista još radi u okviru modela ekonomije praznog sveta."
<BR>&nbsp;&nbsp;&nbsp;&nbsp;&nbsp;"Reklo bi se da je ekonomija punog sveta logičan izbor", reče Seli. "Stvar zdravog razuma. Zar je moguće da je ekonomisti prenebregavaju?"
<BR>&nbsp;&nbsp;&nbsp;&nbsp;&nbsp;Fort slegnu ramenima i načini još jedan krug po sobi. Arta je počinjao da boli vrat.
<BR>&nbsp;&nbsp;&nbsp;&nbsp;&nbsp;"Ljudi posmatraju svet kroz paradigme. Promena ekonomije praznog sveta u ekonomiju punog sveta jeste promena osnovne paradigme. Maks Plank je jednom rekao da nova paradigma pobeđuje ne onda kada ubedi svoje protivnike nego tek kada oni umru."
<BR>&nbsp;&nbsp;&nbsp;&nbsp;&nbsp;"A oni još ne umiru", reče Art.
<BR>&nbsp;&nbsp;&nbsp;&nbsp;&nbsp;Fort klimnu glavom. "Održavaju ih tretmani. A mnogi od njih imaju stalno zaposlenje."
<BR>&nbsp;&nbsp;&nbsp;&nbsp;&nbsp;Seli je izgledala zgađeno. "Onda će morati da nauče da misle drugačije, zar ne?"
<BR>&nbsp;&nbsp;&nbsp;&nbsp;&nbsp;Fort se upiljio u nju. "Hajde da pokušamo odmah. Bar u teoriji. Hoću da smislite strategije ekonomije punog sveta. To je igra koju i sam igram. Ako uključite beležnice u sto, moći ću da vam dam početne podatke."
<BR>&nbsp;&nbsp;&nbsp;&nbsp;&nbsp;Svi se nagnuše napred i uključiše se u sto.
<BR>
<BR>&nbsp;&nbsp;&nbsp;&nbsp;&nbsp;Prva igra koju je Fort želeo da igra bavila se procenjivanjem najvećeg održivog broja žitelja planete. "Zar to ne zavisi od pretpostavki o načinu života?" upita Sem.
<BR>&nbsp;&nbsp;&nbsp;&nbsp;&nbsp;"Načinićemo čitav niz pretpostavki."
<BR>&nbsp;&nbsp;&nbsp;&nbsp;&nbsp;Nije se šalio. Išli su od pretpostavki da se svaki ar obradive površine Zemlje koristi uz krajnju delotvornost, do onih o povratku na lov i sakupljanje; od neograničene svetske potrošnje do supstitutivne štednje. Njihove beležnice postavile bi početne uslove i oni bi počeli da kucaju, sa izrazom dosade, ili nervoze, ili nestrpljenja, ili zanosa, koristeći formule koje im je dao sto ili primenjujući svoje.
<BR>&nbsp;&nbsp;&nbsp;&nbsp;&nbsp;Igra se protegla do ručka, a zatim i na celo poslepodne. Art je uživao u igrama, i on i Ejmi su ih uvek završavali mnogo pre ostalih. Njihovi proračuni najvećeg održivog broja stanovnika bili su u rasponu od stotinu miliona (model 'besmrtnog tigra', kako ga je nazvao Fort) do trideset milijardi (model 'mravlje farme').
<BR>&nbsp;&nbsp;&nbsp;&nbsp;&nbsp;"Veliki raspon", primeti Sem.
<BR>&nbsp;&nbsp;&nbsp;&nbsp;&nbsp;Fort klimnu glavom, strpljivo ih posmatrajući.
<BR>&nbsp;&nbsp;&nbsp;&nbsp;&nbsp;"Ali ako se gledaju samo modeli sa najrealnijim uslovima", reče Art, "obično se svodi na tri do osam milijardi."
<BR>&nbsp;&nbsp;&nbsp;&nbsp;&nbsp;"A trenutni broj stanovnika je oko dvanaest milijardi", reče Fort. "Što znači da jesmo prenakrcani. I šta preduzimamo u vezi s tim? Na kraju krajeva, moramo da vodimo kompanije. Posao neće stati zato što ima previše ljudi. Ekonomija punog sveta nije kraj ekonomije, već kraj poslovanja kakvo poznajemo. Hoću da Praksis bude prvi u tome. Eto. Plima se povlači, i ja odoh napolje. Možete mi se pridružiti. Sutra ćemo igrati igru po imenu 'Puno, i preliva se'."
<BR>&nbsp;&nbsp;&nbsp;&nbsp;&nbsp;S tim rečima iziđe iz prostorije i ostavi ih same. Vratili su se u svoje sobe, da bi odmah zatim zaputili u trpezariju, pošto se bližilo vreme za večeru. Fort nije bio tamo, ali su zatekli nekoliko njegovih sredovečnih pratilaca od prethodne večeri, a s njima u društvu bila je grupa mladića i devojaka, vitkih, vedrih lica, zdravog izgleda. Izgledali su kao planinarsko društvo ili plivački klub, i više od polovine njih bile su žene. Semove i Maksove obrve su se dizale i spuštale u jednostavnoj Morzeovoj šifri "Aha! Aha!" Mladići i devojke nisu se obazirali na to i mirno su im poslužili večeru, a onda su se vratili u kuhinju. Art je žurno jeo, pitajući se jesu li Sem i Maks u pravu sa svojim pretpostavkama. Onda je odneo svoj tanjir u kuhinju i počeo da pomaže kod mašine za sudove, pa se usput obratio jednoj od devojaka: "Šta vas dovodi ovde?"
<BR>&nbsp;&nbsp;&nbsp;&nbsp;&nbsp;"Neka vrsta stipendijskog programa", reče ona. Zvala se Džojs. "Svi smo pripravnici, službenici Praksisa od prošle godine, i izabrani smo da dođemo ovamo na predavanja."
<BR>&nbsp;&nbsp;&nbsp;&nbsp;&nbsp;"Da se niste nekim slučajem danas bavili ekonomijom punog sveta?"
<BR>&nbsp;&nbsp;&nbsp;&nbsp;&nbsp;"Ne, odbojkom."
<BR>&nbsp;&nbsp;&nbsp;&nbsp;&nbsp;Art se vratio u trpezariju, žaleći što nije izabran za njihov program. Pitao se da li u kompleksu postoje tople kupke, negde tamo dole, sa pogledom na okean. Činilo mu se sasvim moguće; okean je bio hladan, i ako je sve ekonomija, bila bi to neka vrsta ulaganja. U održavanje ljudske infrastrukture, recimo.
<BR>&nbsp;&nbsp;&nbsp;&nbsp;&nbsp;U salonu, njegovi saputnici analizirali su dan koji su ostavili iza sebe. "Mrzim ovakve stvari", reče Sem.
<BR>&nbsp;&nbsp;&nbsp;&nbsp;&nbsp;"To nam je što nam je", reče sumorno Maks. "Uhvati se u kolo, ili letiš sa posla."
<BR>&nbsp;&nbsp;&nbsp;&nbsp;&nbsp;Ostali nisu bili toliko pesimistični. "Možda je samo usamljen", reče Ejmi.
<BR>&nbsp;&nbsp;&nbsp;&nbsp;&nbsp;Sem i Maks zakolutaše očima i pogledaše prema kuhinji.
<BR>&nbsp;&nbsp;&nbsp;&nbsp;&nbsp;"Možda je oduvek želeo da bude učitelj", reče Seli.
<BR>&nbsp;&nbsp;&nbsp;&nbsp;&nbsp;"Možda želi da održi rast Praksisa od deset posto godišnje", reče Džordž, "pa bio svet pun ili ne."
<BR>&nbsp;&nbsp;&nbsp;&nbsp;&nbsp;Sem i Maks na ovo klimnuše glavom, a Elizabet se pobuni. "Možda želi da spasi svet!" reče.
<BR>&nbsp;&nbsp;&nbsp;&nbsp;&nbsp;"Kako da ne", reče Sem, a Maks i Džordž se zacerekaše.
<BR>&nbsp;&nbsp;&nbsp;&nbsp;&nbsp;"Možda je ozvučio ovu sobu", reče Art i preseče razgovor kao na giljotini.
<BR>
<BR>&nbsp;&nbsp;&nbsp;&nbsp;&nbsp;Dani koji su usledili bili su slični prvom. Sedeli su u sali za sastanke, a Fort je kružio oko njih i govorio, celo prepodne, ponekad povezano, ponekad ne. Jednog jutra je tri sata govorio o feudalizmu - kako je to bio najčistiji politički izraz dinamike dominacije sisara, kako nikad nije sasvim iščezao, kako je transnacionalni kapitalizam feudalizam u velikom, kako je svetska aristokratija morala da pronađe način da podvede rast kapitala pod državnu monolitnost feudalnog modela. Drugog jutra je govorio o kalorijskoj teoriji vrednosti, zvanoj eko-ekonomija, koju su izgleda razvili prvi doseljenici na Marsu; Sem i Maks su na tu novost kolutali očima, a Fort je mleo o jednačinama Tanejeva i Tokareve, žvrljajući neke neraspoznatljive znake na tabli u uglu.
<BR>&nbsp;&nbsp;&nbsp;&nbsp;&nbsp;Ali ova kolotečina nije potrajala, jer je nekoliko dana posle njihovog dolaska počeo da duva južni vetar, pa je Fort otkazao sastanke i provodio cele dane surfujući ili jedreći iznad talasa na zmaju, koji je bio lak telesni oklop širokih krila, fleksibilna jedrilica koja je pretvarala pokrete mišića letača u odgovarajuća poluukočena ustrojstva potrebna za uspešan let. Oko njega su leteli brojni mladi stipendisti, dižući se kao Ikari i ponirući i lebdeći velikom brzinom na vazdušnim jastucima iznad talasa, surfujući u vazduhu kao pelikani koji su izmislili taj sport.
<BR>&nbsp;&nbsp;&nbsp;&nbsp;&nbsp;Art je takođe bio napolju i zabavljao se na dasci, uživajući u vodi, koja je bila hladna, ali ne toliko da se ne bi moglo bez gumenog odela. Držao se na mestu gde je surfovala Džojs i ćaskao s njom za vreme predaha, pa je tako saznao da su ostali kuhinjski pomoćnici Fortovi stari prijatelji, veterani iz prvih godina Praksisovog uspona ka vrhu. Mladi školarci pominjali su ih kao Osamnaestoro besmrtnih. Od njih Osamnaestoro, neki su stanovali u kampu, dok su drugi svraćali u neku vrstu neprekidnog okupljanja, da bi razmatrali probleme, vodili seminare i predavanja, i igrali se na talasima. Oni koji nisu marili za vodu radili su u baštama.
<BR>&nbsp;&nbsp;&nbsp;&nbsp;&nbsp;Dok je pešačio prema kompleksu, Art je pažljivo zagledao baštovane. Radili su na način koji je podsećao na usporen film, neprestano razgovarajući među sobom. Trenutno je glavni posao bio berba izmuštranih grmova jabuka.
<BR>&nbsp;&nbsp;&nbsp;&nbsp;&nbsp;Jugo je onda zamro, i Fort je ponovo okupio Artovu grupu. Jednog dana tema je bila 'Mogućnosti poslovanja u punom svetu', i Art je počeo da uviđa zašto su on i njegovih šestoro drugara pozvani da učestvuju: Ejmi i Džordž radili su na kontraceptivnim sredstvima, Sem i Maks na industrijskom dizajnu, Seli i Elizabet na poljoprivrednoj tehnologiji, a on sam bavio se rekuperacijom sirovina. Svi su već radili na poslovima punog sveta, i u popodnevnim igrama dosta su uspešno smišljali nove.
<BR>&nbsp;&nbsp;&nbsp;&nbsp;&nbsp;Drugi put, Fort je predložio igru u kojoj su rešili problem punog sveta tako što su ga ponovo pretvorili u prazan svet. Trebalo je da oslobode vektor kuge koji će ubiti sve one koji nisu prošli kroz gerontološki tretman. Koji bi bili prednosti i nedostaci takvog čina?
<BR>&nbsp;&nbsp;&nbsp;&nbsp;&nbsp;Grupa je zurila u svoje beležnice, zbunjena. Elizabet izjavi da nema nameru da igra igru koja se zasniva na tako čudovišnoj zamisli.
<BR>&nbsp;&nbsp;&nbsp;&nbsp;&nbsp;"Zamisao jeste čudovišna", složi se Fort. "Ali nije nemoguća. Ponekad čujem priče, znate. Razgovore u određenim krugovima. Među rukovodstvima velikih transnacionalki, na primer. Rasprave. Svađe. Tu se čuju svakojake zamisli, sasvim ozbiljno izrečene, od kojih su neke nalik na ovu. Niko ih ne podržava i razgovor prelazi na drugu temu. Ali niko ne kaže da su tehnički neizvodljive, a čini se da ima onih koji misle da bi tako bili rešeni neki inače nerešivi problemi."
<BR>&nbsp;&nbsp;&nbsp;&nbsp;&nbsp;Grupa je sumorno razmišljala o ovome. Art nabaci da bi došlo do manjka poljoprivrednih radnika.
<BR>&nbsp;&nbsp;&nbsp;&nbsp;&nbsp;Fort je posmatrao okean. "To je osnovni problem kod svakog kolapsa", reče zamišljeno. "Kada ga pokreneš, niko ne može pouzdano da kaže kada će se zaustaviti. Idemo dalje."
<BR>&nbsp;&nbsp;&nbsp;&nbsp;&nbsp;Nastavili su, dosta primireni. Igrali su Redukciju Populacije, i s obzirom na alternativu o kojoj su upravo čuli, uložili su dosta žara. Svako od njih dobio je priliku da bude, po Fortovim rečima, Vladar sveta, i da izloži svoj plan.
<BR>&nbsp;&nbsp;&nbsp;&nbsp;&nbsp;Kada je došao red na Arta, on reče: "Ja bih svakom čoveku dao pravo da ima tri četvrtine deteta."
<BR>&nbsp;&nbsp;&nbsp;&nbsp;&nbsp;Svi se nasmejaše, uključujući i Forta. Ali Art je bio ozbiljan. Objasnio je da bi tako svaki par roditelja imao pravo na jedno i po dete; pošto bi rodili prvo, mogli bi da prodaju pravo na polovinu drugog deteta ili da otkupe pravo da rode drugo dete od nekog drugog para. Cene polovine deteta menjale bi se prema klasičnom tržišnom odnosu ponude i potražnje. Društvene posledice bile bi pozitivne; ljudi koji žele još jedno dete morali bi nečega da se odreknu da bi ga stekli, a drugi bi dobili izvor prihoda za izdržavanje deteta koje imaju. Kada broj stanovnika dovoljno opadne, Vladar sveta mogao bi da razmisli da svakome da pravo na jedno dete, što bi bilo blizu demografskoj ravnoteži; ali s obzirom na postojanje tretmana dugovečnosti, ograničenje na tri četvrtine deteta moglo bi da važi dosta dugo.
<BR>&nbsp;&nbsp;&nbsp;&nbsp;&nbsp;Završivši sa izlaganjem svog predloga, Art podiže pogled sa beležnice. Svi su ga posmatrali.
<BR>&nbsp;&nbsp;&nbsp;&nbsp;&nbsp;"Tri četvrtine deteta", ponovi Fort, kezeći se, i svi se ponovo nasmejaše. "Ovo mi se dopada." Smeh prestade. "Time bi ljudski život konačno zadobio novčanu vrednost, i to na otvorenom tržištu. Dosad se na tome prilično kilavo radilo. Celovekovni prihodi i izdaci i tome slično." On uzdahnu, pa zavrte glavom. "U stvari, ekonomisti najveći broj svojih proračuna vrše u ostavi. Vrednost, zapravo, nije ekonomska računica. Ne, ovo mi se stvarno dopada. Hajde da probamo da izračunamo vrednost polovine deteta. Siguran sam da bi tu bilo špekulacija, posrednika, čitav tržišni aparat."
<BR>&nbsp;&nbsp;&nbsp;&nbsp;&nbsp;I tako su ostatak popodneva igrali tri četvrtine deteta, sve do robnog tržišta i zapleta sapunskih opera. Kada su završili, Fort ih je pozvao na roštilj na obali.
<BR>
<BR>&nbsp;&nbsp;&nbsp;&nbsp;&nbsp;Vratili su se u sobe, obukli vetrovke i sišli niz stazu kroz dolinu u bleštanje sunca. Na obali, ispod jedne dine, gorela je velika vatra, koju je održavalo nekoliko mladih stipendista. Kada su prišli i posedali na ćebad oko vatre, desetak Besmrtnih spustiše se iz vazduha, trčeći preko peska i polako obarajući krila, zatim počeše da se izvlače iz letačkih okvira, sklanjajući mokru kosu sa lica i razgovarajući među sobom o vetru. Pomogli su jedno drugom da skinu dugačka krila i ostali u kupaćim kostimima, naježeni, drhteći: stogodišnji letači sa žilavim rukama ispruženim prema vatri, žene podjednako žilave kao muškarci, lica podjednako izboranih od dugogodišnjeg žmirenja na suncu i smeha pored vatri. Art je posmatrao kako se Fort šali sa svojim starim drugovima, prirodnost sa kojom su sušili jedni druge peškirima. Tajni život bogatih i slavnih! Jeli su kobasice i pili pivo. Letači su otišli iza dine i vratili se odeveni u trenerke da se još malo ogreju kraj vatre, češljajući mokru kosu. Sumrak je bio oblačan i večernji povetarac sa mora bio je slan i hladan. Velika masa narandžastog dima igrala je na vetru i bacala svetlost i senku na Fortovo majmunoliko lice. Kao što je Sem jednom rekao, nije izgledao ni dan stariji od osamdeset godina.
<BR>&nbsp;&nbsp;&nbsp;&nbsp;&nbsp;Seo je među svojih sedmoro gostiju, koji se se držali zajedno, zagledao se u vatru i ponovo počeo da govori. Ljudi na drugoj strani vatre nastavili su razgovor, ali se Fortovih sedmoro gostiju nagnuše bliže da ga čuju kroz vetar, talase i pucketanje drveta, pomalo izgubljeni bez beležnica.
<BR>&nbsp;&nbsp;&nbsp;&nbsp;&nbsp;"Ljude ne možete da naterate da nešto urade", reče Fort. "Treba da promenimo sebe. Ljudi će tako videti i moći će da biraju. U ekologiji postoji takozvano načelo osnivača. Mala grupa naseljenika osniva ostrvsku koloniju, tako da poseduje samo deo gena matične grupe. To je prvi korak u stvaranju vrste. Mislim da su nam danas potrebne nove vrste, u ekonomskom smislu reči. I sam Praksis je ostrvo. Način na koji ga organizujemo jeste neka vrsta inženjeringa na genima koje smo uneli u njega. Nemamo nikakvu obavezu da poštujemo pravila koja trenutno važe. Slobodni smo da stvorimo novu vrstu. Ne feudalnu. Kod nas postoji kolektivno vlasništvo i odlučivanje, politika konstruktivnog delovanja. Radimo na stvaranju korporativnog društva nalik na civilno društvo kakvo su osnovali u Bolonji. To je neka vrsta komunističkog ostrva, svetionika usred kapitalizma koji ga okružuje, mesta gde se trude da stvore bolji život za čoveka. Mislite li da je moguća takva demokratija? Jedno popodne ćemo se poigrati i sa tim."
<BR>&nbsp;&nbsp;&nbsp;&nbsp;&nbsp;"Šta god vi kažete", reče Sem i zaradi oštar pogled od Forta.
<BR>
<BR>&nbsp;&nbsp;&nbsp;&nbsp;&nbsp;Sledeće jutro bilo je sunčano i toplo, i Fort je odlučio da je vreme suviše lepo da se sedi u kući. Zato su se vratili na obalu i posedali ispod velike nadstrešnice blizu ognjišta, među hladnjacima i visećim ležajevima razapetim između nosača nadstrešnice. Okean je bio tamnoplave boje, svetlucav, talasi mali, ali zapenjeni, i nosili su mnogo surfera u nepromočivim kostimima. Fort je sedeo na jednom od ležaja i govorio im o sebičnosti i altruizmu, uzimajući primere iz ekonomije, sociobiologije i bioetike. Zaključio je da, strogo govoreći, ne postoji altruizam. Da je to samo sebičnost na duži rok, priznavanje stvarne cene ponašanja i njeno plaćanje da bi se izbeglo naknadno dugoročno otplaćivanje dugova. Veoma zdrava ekonomska praksa, u stvari, ako se pravilno vodi i primenjuje. Potom je to pokušao da dokaže u igrama sebičnosti-altruizma, koje su se zvale Zatvorenikova nedoumica i Tragedija običnih.
<BR>&nbsp;&nbsp;&nbsp;&nbsp;&nbsp;Sutradan su se ponovo okupili u logoru surfera, i posle razuđene priče o dobrovljnoj jednostavnosti, igrali su igru koju je Fort zvao Marko Aurelije. Artu se dopala ova igra i igrao ju je dobro. Međutim, njegove beleške postajale su svaki dan sve kraće; tog dana je zapisao samo: Potrošnja - apetit - veštački nastale potrebe - prirodne potrebe - stvarni troškovi - slamarice! Posledice po životnu sredinu = stanovništvo x apetit x delotvornost - u trpskim krajevima frižideri nisu luksuz - društveni frižideri - hladnjače - Ser Tomas Mor.
<BR>&nbsp;&nbsp;&nbsp;&nbsp;&nbsp;Te večeri, polaznici seminara večerali su sami i njihov razgovor tokom obroka bio je umoran. "Pretpostavljam da je ovo mesto neka vrsta dobrovoljne jednostavnosti", primeri Art.
<BR>&nbsp;&nbsp;&nbsp;&nbsp;&nbsp;"Da li to obuhvata i mlade stipendiste?" upita Maks.
<BR>&nbsp;&nbsp;&nbsp;&nbsp;&nbsp;"Ne vidim da se Besmrtni mnogo mešaju s njima."
<BR>&nbsp;&nbsp;&nbsp;&nbsp;&nbsp;"Možda vole samo da gledaju", reče Sem. "Kad si tako star..."
<BR>&nbsp;&nbsp;&nbsp;&nbsp;&nbsp;"Pitam se koliko namerava da nas drži ovde", reče Maks. "Tu smo tek nedelju dana, i već je dosadno."
<BR>&nbsp;&nbsp;&nbsp;&nbsp;&nbsp;"A meni nekako prija", reče Elizabet. "Opušta me."
<BR>&nbsp;&nbsp;&nbsp;&nbsp;&nbsp;Art otkri da misli kao i ona. Ustajao je rano; jedan od stipendista obeležavao je svako jutro udarajući u drvenu tablu velikim drvenim maljem, u opadajućem intervalu koji je Arta svaki put budio iz sna: tok...... tok..... tok.... tok... tok.. tok, tok tok tk-tk-tk-t-t-t-ttttttt. Ustao bi i izišao u sivo, vlažno jutro, puno dozivanja ptica. Šum talasa uvek je bio tu, kao da mu na ušima drže nevidljive školjke. Kad god je šetao stazom kroz farmu, nailazio je na nekog od Osamnaestoro besmrtnih, kako ćaskaju riljajući ili potkresujući, ili sede pod velikim hrastom, posmatrajući okean. Među njima je često bio i Fort. Art je pešačio ceo sat do doručka, znajući da će provesti dan u vrućini sobe ili u vrućini obale, razgovarajući i igrajući igre. Je li to bilo jednostavno? Nije znao. Ali je zato bio siguran da ga opušta; nikada ranije nije tako provodio vreme.
<BR>&nbsp;&nbsp;&nbsp;&nbsp;&nbsp;Naravno, tu se krilo mnogo više nego što se na prvi pogled činilo. Bila je to, kako su ih Sem i Maks neprestano podsećali, neka vrsta testa. Bili su na proceni. Starac ih je posmatrao, a možda i Osamnaestoro besmrtnih, kao i mladi stipendisti, 'pripravnici', koji su Artu počinjali da izgledaju kao istinske veličine, mladi stručnjaci koji su vodili veliki broj svakodnevnih poslova u kompleksu, a možda i u celom Praksisu, sve do najviših nivoa - u dogovoru sa Besmrtnima, ili bez njih. Slušajući Fortovo naklapanje, shvatao je otkud čoveku želja da ga zaobiđe kada su u pitanju praktične stvari. A razgovori oko mašine za pranje sudova ponekad su se vodili tonom dece koja razmatraju šta da rade sa nesposobnim roditeljima...
<BR>&nbsp;&nbsp;&nbsp;&nbsp;&nbsp;Sve u svemu, test: jedne noći, Art je otišao u kuhinju da uzme čašu mleka pre spavanja i prošao je pored male sobe pored trpezarije, gde je nekoliko ljudi, mladih i starih, posmatralo video snimak njihove jutarnje seanse sa Fortom. Art se vratio u sobu, duboko zamišljen.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra, u sobi za sastanke, Fort je kružio oko kauča na svoj uobičajeni način. "Nove mogućnosti porasta više ne leže u samom porastu."
<BR>&nbsp;&nbsp;&nbsp;&nbsp;&nbsp;Sem i Maks se kratko pogledaše.
<BR>&nbsp;&nbsp;&nbsp;&nbsp;&nbsp;"To je suština svog ovog mozganja o ekonomiji punog sveta. Stoga moramo da uočimo nova tržišta među starim tržištima i da ih zauzmemo. Setite se da se prirodni kapital može podeliti na netržišni i tržišni. Netržišni prirodni kapital je supstrat iz koga potiče sav tržišni kapital. S obzirom na njegovu retkost i mogućnosti koje rađa, logično je, prema klasičnoj teroji ponude i potražnje, odrediti mu beskonačnu cenu. U suštini, to je ulaganje u infrastrukturu, ali na najosnovnijem biofizičkom nivou. U infrainfrastrukturu, moglo bi se reći, ili bioinfrastrukturu. A to je ono što hoću da Praksis počne da radi. Prikupljamo i obnavljamo svu infrastrukturu koja je bila iscrpljena likvidacijom. Ulaganje je dugoročno, ali će prihodi biti fantastični."
<BR>&nbsp;&nbsp;&nbsp;&nbsp;&nbsp;"Zar nije najveći deo infrastrukture javno dobro?" upita Art.
<BR>&nbsp;&nbsp;&nbsp;&nbsp;&nbsp;"Jeste. Znači, tesna saradnja sa zainteresovanim vladama. Praksisov bruto godišnji proizvod veći je nego u većini zemalja. Potrebno je, dakle, da pronađemo zemlje sa malim BGP-om i lošim NIB-om."
<BR>&nbsp;&nbsp;&nbsp;&nbsp;&nbsp;"NIB-om?" reče Art.
<BR>&nbsp;&nbsp;&nbsp;&nbsp;&nbsp;"Nacionalni indeks budućnosti. To je analiza izračunavanja BGP-a, koja obuhvata dugove, političku stabilnost, stepen zdravlja sredine i slično. Korisna unakrsna provera BGP-a, koja pomaže u izdvajanju zemalja kojima bi dobro došla naša pomoć. Treba da ih identifikujemo, obratimo im se i ponudimo im ogromna kapitalna ulaganja, kao i političke savete, obezbeđenje, šta god žele. U zamenu dobijamo upravu nad njihovom bioinfrastrukturom. Svi vi ćete se baviti diplomatskim poslovima kao Praksisovi predstavnici, kao i specifičnim poslovima u vezi sa ulaganjima u bioinfrastrukturu. Podrobnija uputstva daću svakom ponaosob. Danas ćemo ručati ranije, a posle ću se sastati sa svakim od vas."
<BR>&nbsp;&nbsp;&nbsp;&nbsp;&nbsp;Diplomatski posao! zapisa Art u beležnici.
<BR>
<BR>&nbsp;&nbsp;&nbsp;&nbsp;&nbsp;Proveo je popodne šetajući kroz vrtove, razgledajući kolone žbunova jabuka. Očito je bio među poslednjima na Fortovom spisku. Slegnuo je ramenima na tu misao. Dan je bio oblačan, i cveće u vrtovima bilo je vlažno i treperavo. Biće teško vratiti se u studio ispod autoputa u San Hozeu. Pitao se šta je sa Šeron, da li je bar jednom pomislila na njega. Sigurno je na jedrenju sa svojim potpredsednikom.
<BR>&nbsp;&nbsp;&nbsp;&nbsp;&nbsp;Bližio se sumrak, i već je hteo da se vrati u sobu da bi se pripremio za večeru, kada se na glavnoj stazi pojavio Fort. "A, tu ste", reče. "Hajdemo dole do hrasta."
<BR>&nbsp;&nbsp;&nbsp;&nbsp;&nbsp;Seli su pored debelog, starog stabla. Sunce se probijalo kroz niske oblake, i sve je preuzimalo boju ruža. "Živite na divnom mestu", reče Art.
<BR>&nbsp;&nbsp;&nbsp;&nbsp;&nbsp;Fort kao da ga nije čuo. Posmatrao je oblake, osvetljene odozdo, kako se kovitlaju nebom.
<BR>&nbsp;&nbsp;&nbsp;&nbsp;&nbsp;Posle nekoliko minuta tišine, Fort reče: "Od vas očekujemo da kupite Mars."
<BR>&nbsp;&nbsp;&nbsp;&nbsp;&nbsp;"Da kupim Mars", ponovi Art.
<BR>&nbsp;&nbsp;&nbsp;&nbsp;&nbsp;"Tako je. U smislu o kome sam govorio jutros. Ova nacionalna-transnacionalna ortaštva jesu stvar koja dolazi, tu nema sumnje. Stari odnosi sa zemljama-paravanima bili su sugestivni, ali ih je potrebno dalje razviti, tako da steknemo veću kontrolu nad uloženim sredstvima. To smo već uradili u Šri Lanki, sa toliko uspeha da sada svi drugi veliki transnati slede naš primer, aktivno regrutujući zemlje u teškoćama."
<BR>&nbsp;&nbsp;&nbsp;&nbsp;&nbsp;"Ali Mars nije država."
<BR>&nbsp;&nbsp;&nbsp;&nbsp;&nbsp;"Nije. Ali je u teškoj situaciji. Kada je pao prvi lift, uništena je i tamošnja eknomija. Sada je postavljen novi lift, i sve je spremno da se dogode neke stvari. Hoću da Praksis bude ispred svih. Naravno, svi veliki ulagači još su tamo i bore se za startni položaj, što će se sada, sa novim liftom, samo pojačati."
<BR>&nbsp;&nbsp;&nbsp;&nbsp;&nbsp;"Ko upravlja liftom?"
<BR>&nbsp;&nbsp;&nbsp;&nbsp;&nbsp;"Konzorcijum na čijem čelu je Subaraši."
<BR>&nbsp;&nbsp;&nbsp;&nbsp;&nbsp;"Zar to nije problem?"
<BR>&nbsp;&nbsp;&nbsp;&nbsp;&nbsp;"Pa, daje im određenu moć. Ali oni ne razumeju Mars. Vide ga kao još jedan izvor metala. Ne vide mogućnosti."
<BR>&nbsp;&nbsp;&nbsp;&nbsp;&nbsp;"Mogućnosti za..."
<BR>&nbsp;&nbsp;&nbsp;&nbsp;&nbsp;"Za razvoj! Mars nije samo prazan svet, Randolfe - u ekonomskom smislu, to je gotovo nepostojeći svet. Njegova bioinfrastruktura tek treba da bude izgrađena, razumeš? Hoću da kažem, moguće je samo izvaditi metale i poći dalje, kao što, reklo bi se, Subaraši i ostali imaju na umu. Što je glupo, jer kao baza za operacije, to jest kao planeta, Mars mnogo više vredi nego njegovi metali. Svi njegovi metali vrede oko dvadeset biliona dolara, ali vrednost teraformiranog Marsa dostiže čak dve stotine biliona dolara. To je otprilike trećina svetskog bruto proizvoda, ali je i taj iznos daleko od stvarne vrednosti Marsa, ako se ja pitam. Ne, Mars je ulaganje u bioinfrastrukturu koje sam pominjao. Upravo ono za čim Praksis traga."
<BR>&nbsp;&nbsp;&nbsp;&nbsp;&nbsp;"Ali kupovina..." reče Art. "Mislim, o čemu zapravo govorimo?"
<BR>&nbsp;&nbsp;&nbsp;&nbsp;&nbsp;"Ne o čemu. O kome."
<BR>&nbsp;&nbsp;&nbsp;&nbsp;&nbsp;"O kome?"
<BR>&nbsp;&nbsp;&nbsp;&nbsp;&nbsp;"O podzemlju."
<BR>&nbsp;&nbsp;&nbsp;&nbsp;&nbsp;"Podzemlju!"
<BR>&nbsp;&nbsp;&nbsp;&nbsp;&nbsp;Fort ga pusti da razmisli o tome. Televizija, tabloidi i mreže bili su puni priča o preživelima iz 2061, nastanjenim u podzemnim skrovištima na divljoj južnoj polulopti, koje vode Džon Bun i Hiroko Ai, sa tunelima ispod cele planete, u dodiru sa vanzemaljcima i dušama velikana i aktuelnim svetskim vođama... Art je zurio u Forta, jednog od bona fide aktualnih svetskih vođa, prestravljen pomišlju da bi ove pelusidarne fantazije mogle biti delimično istinite. "Zar ono zaista postoji?"
<BR>&nbsp;&nbsp;&nbsp;&nbsp;&nbsp;Fort klimnu glavom. "Da. Nisam u baš direktnoj vezi sa njima i ne znam kolike su njegove razmere. Ali siguran sam da su neki od Prvih stotinu još među živima. Sećate se teorija Tanejeva i Tokareve o kojim sam vam govorio kad ste stigli? E, to dvoje, i Usrula Kol, i čitav biomedicinski tim, živeli su u Aheronu, severno od Olimpus Monsa. Baza je bila uništena u ratu. Međutim, na zgarištu nije bilo tela. Pre šest godina, poslao sam Praksisovu ekipu da ponovo izgradi bazu. Kada je bila dovršena, nazvali smo je Aheronski Institut i ostavili je praznu. Tamo je sve priključeno i spremno za korišćenje, ali se ništa ne dešava, osim skromne godišnje konferencije o njihovoj eko-ekonomiji. A prošle godine, po završetku konferencije, jedan od čistača je pronašao nekoliko listova hartije na izlazu faksa. Komentare na jedan od predstavljenih radova. Bez potpisa, bez izvora. Ali se u tom materijalu prepoznaje rad Tanejeva ili Tokareve, siguran sam, ili nekoga ko veoma dobro poznaje njihov rad. I mislim da je reč o malom gestu dobre volje."
<BR>&nbsp;&nbsp;&nbsp;&nbsp;&nbsp;Veoma malom gestu dobre volje, pomisli Art. Ali Fort kao da mu je pročitao misli: "Upravo mi je stigao konkretniji pozdrav. Ne znam od koga. Veoma su oprezni. Ali nema sumnje da su tamo."
<BR>&nbsp;&nbsp;&nbsp;&nbsp;&nbsp;Art proguta knedlu. Ako je to istina, reč je o senzacionalnoj vesti. "I vi sad hoćete da ja..."
<BR>&nbsp;&nbsp;&nbsp;&nbsp;&nbsp;"Hoću da odete na Mars. Tamo imamo projekt koji će nam biti paravan, spasavanje materijala sa dela palog kabla lifta. Ali dok budete radili na tome, ja ću srediti da se sastanete sa osobom koja mi je poslala poruku. Nije potrebno da bilo šta započinjete. Oni će povući prvi potez i stupiti u vezu sa vama. Ali pazite. U početku im nemojte davati do znanja šta, zapravo, nameravate da uradite. Treba prvo da ih obradite. Saznajte ko su, kolikih su razmera njihove aktivnosti, i šta žele. I na koji način možemo da se sporazumemo."
<BR>&nbsp;&nbsp;&nbsp;&nbsp;&nbsp;"Znači, biću neka vrsta..."
<BR>&nbsp;&nbsp;&nbsp;&nbsp;&nbsp;"Diplomate."
<BR>&nbsp;&nbsp;&nbsp;&nbsp;&nbsp;"Neka vrsta uhode, hteo sam da kažem."
<BR>&nbsp;&nbsp;&nbsp;&nbsp;&nbsp;Fort slegnu ramenima. "Zavisi sa kim ste. Ovaj projekt mora da ostane tajna. Često sam u dodiru sa vođama drugih transnata, a to su plašljivi ljudi. Potencijalne pretnje važećem poretku često su meta brutalnih napada. A neki od njih već misle da Praksis predstavlja pretnju. Zato za sada Praksis mora da čuva tajno oružje, a ova misija na Marsu treba da bude jedan njegov deo. Stoga, ako uđete u igru, postajete deo tajnog Praksisa. Mislite da to možete?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Fort se nasmeja. "Upravo sam vas zbog toga izabrao za ovaj zadatak, Randolfe. Izgledate mi kao jednostavna osoba."
<BR>&nbsp;&nbsp;&nbsp;&nbsp;&nbsp;Priglupa osoba, zausti da kaže Art, ali se ugrize za jezik. Umesto toga reče: "Zašto baš mene?"
<BR>&nbsp;&nbsp;&nbsp;&nbsp;&nbsp;Fort ga odmeri. "Kada kupujemo novu kompaniju, vodimo istragu o njenom osoblju. Čitao sam vašu biografiju, i učinilo mi se da imate građe za diplomatu."
<BR>&nbsp;&nbsp;&nbsp;&nbsp;&nbsp;"Ili uhodu."
<BR>&nbsp;&nbsp;&nbsp;&nbsp;&nbsp;"To su različite strane istog posla."
<BR>&nbsp;&nbsp;&nbsp;&nbsp;&nbsp;Art se namršti. "Jeste li ozvučili moj stan? Moj stari stan."
<BR>&nbsp;&nbsp;&nbsp;&nbsp;&nbsp;"Ne." Fort se ponovo nasmeja. "Ne bavimo se takvim stvarima. Dovoljni su podaci o karijeri."
<BR>&nbsp;&nbsp;&nbsp;&nbsp;&nbsp;Art se priseti kasne noćne projekcije njihove seanse.
<BR>&nbsp;&nbsp;&nbsp;&nbsp;&nbsp;"To i ovaj seminar", dodade Fort. "Sasvim dovoljno da vas upoznamo."
<BR>&nbsp;&nbsp;&nbsp;&nbsp;&nbsp;Art razmisli o tome. Niko od Besmrtnih nije želeo taj posao, a po svemu sudeći, ni stipendisti. Naravno, reč je bila o odlasku na Mars, a zatim i u neki nevidljivi svet o kome niko ništa nije znao, možda zauvek. Ima ljudi koje to ne privlači. Ali za nekoga ko je slobodan, ko traži novo zaposlenje, ko možda ima smisla za diplomatiju...
<BR>&nbsp;&nbsp;&nbsp;&nbsp;&nbsp;I na kraju se zaista pokazalo da je reč o nekoj vrsti audicije. Za posao koji nikada nije čuo da postoji. Kupac Marsa. Šef kupovine Marsa. Marsovska krtica. Uhoda u kući Aresovoj. Ambasador u podzemlju Marsa. Ambasador na Marsu. Auh, brate, pomisli on.
<BR>&nbsp;&nbsp;&nbsp;&nbsp;&nbsp;"Pa, šta kažete?"
<BR>&nbsp;&nbsp;&nbsp;&nbsp;&nbsp;"Pristajem", reče Art.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
