<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Saborski dani tekli su nalik na onih nekoliko prvih, sa uspešnim ili neuspešnim radionicama do večere, a zatim dugim večerima u razgovorima ili zabavi. Nađa je primetila da se stari doseljenici posle večere najčešće vraćaju na posao, a mladi domoroci sastanke smatraju isključivo za dnevni posao, a večeri za provod, često oko velikog kružnog ribnjaka u Faistosu. I ovo je bila stvar težnji, sa mnogo izuzetaka na obe strane, ali joj je bila zanimljiva.
<BR>&nbsp;&nbsp;&nbsp;&nbsp;&nbsp;Ona sama provodila je večeri u baštama Zakrosa, sređujući beleške sa dnevnih sastanaka, razgovarajući s ljudima, razmišljajući o rečenom. Nirgal je često radio s njom, kao i Art, kada nije terao one koji su se tokom dana svađali da zajedno piju kavu, a zatim ih vodio na veselje u Faistosu.
<BR>&nbsp;&nbsp;&nbsp;&nbsp;&nbsp;Posle nedelju dana, stekla je naviku da ide u večernju šetnju kroz tunel, često sve do Falsarne, posle čega bi se vratila i pridružila Nirgalu i Art u završnom postmortemu dana, koji su obavljali u malom dvorištu na brežuljku lave u Lejtu. Njih dvojica postali su dobri prijatelji za vreme dugog putovanja kući iz Kasei Valisa, a pritisak sabora pretvorio ih je u braću; razgovarali su o svemu, upoređivali utiske, isprobavali teorije, izlagali planove Nađinom sudu i odlučili da preuzmu na sebe da sastave neku vrstu kongresnog dokumenta. Ona je bila deo toga - kao starija sestra, recimo, a možda samo kao babuška - Art je jednom, kada su zatvorili radnju i pošli na spavanje, pomenuo 'trijumvirat'. U kome je ona, svakako, bila Pompej. Međutim, nastojala je da ih razuveri svojim analizama opšte slike.
<BR>&nbsp;&nbsp;&nbsp;&nbsp;&nbsp;Bilo je mnogo različitih predmeta neslaganja među grupama, rekla im je, ali i nekoliko osnovnih. Jedan je bio teraformiranje. Postojali su protivnici i pristalice revolucionarnog nasilja. Bilo je onih koji su prešli u podzemlje da bi očuvali ugrožene oblike kulture, kao i onih koji su to učinili da bi stvorili korenito novi društveni poredak. Bilo je sve očiglednije da postoje značajne razlike između doseljenika sa Zemlje i onih koji su se rodili na Marsu.
<BR>&nbsp;&nbsp;&nbsp;&nbsp;&nbsp;Bilo je dakle, više vrsta neslaganja, među kojima nije postojala očigledna veza. Jedne večeri došao im je u goste Mišel Dival, i kada mu je Nađa objasnila problem, izvadio je svoju VI i počeo da crta dijagrame zasnovane na nečemu što je nazvao 'semantički pravougaonik'. Uz pomoć ovog obrasca napravili su stotinu crteža različitih dihotomija, pokušavajući da dobiju mapu koja bi im pomogla da razumeju veze i protivurečnosti između njih. Došli su do nekih zanimljivih pravilnosti, ali se nije moglo reći da ih je sa ekrana zablesnulo nekakvo zaslepljujuće otkrovenje - iako je jedan posebno zamršen pravougaonik izgledao sugestivno, barem Mišelu: nasilje i nenasilje, teraformiranje i zadržavanje postojećeg stanja činili su četiri početna ugla, dok je u sekundarnoj kombinaciji oko ovog prvog pravougaonika uspeo da smesti bogdanoviste, Crvene, Hirokinu areofaniju, kao i muslimane i druge kulturne konzervativiste. Ali nije bilo jasno čemu bi ovaj combinatoire mogao da posluži.
<BR>&nbsp;&nbsp;&nbsp;&nbsp;&nbsp;Nađa je počela da pohađa dnevne sastanke posvećene opštim pitanjima vezanim za oblik vlasti na Marsu. Sastanci su bili podjednako haotični kao rasprave o revolucionarnim metodama, ali i manje žučni, i često konkretniji. Dešavali su se svakog dana u malom amfiteatru koji su Minojci usekli u zid tunela u Maliji. Sa ovog stepenastog luka klupa učesnicima se pružao pogled preko bambusovih i borovih stabala i krovova od terakote u oba smera tunela, od Zakrosa do Falasarne.
<BR>&nbsp;&nbsp;&nbsp;&nbsp;&nbsp;Razgovorima je prisustvovala ponešto različita publika nego ona na revolucionarnim debatama. Iz manjih radionica stizali su izveštaji o kojima se raspravljalo, a potom bi se većina onih iz radionice pridružila sastanku, da čuju primedbe o izveštaju. Švajcarci su odredili radionice za sva politička, ekonomska i kulturna pitanja, tako da su glavne rasprave imale široku tematiku.
<BR>&nbsp;&nbsp;&nbsp;&nbsp;&nbsp;Vlad i Marina slali su brojne izveštaje iz svoje radionice o finansijama, i svaki je izoštravao i dopunjavao njihov koncept eko-ekonomije. "Veoma je zanimljivo", obavestila je Nađa Nirgala i Arta kada su se uveče okupili u bašti. "Ima dosta onih koji kritikuju Vladov i Marinin osnovni sistem, među njima i Švajcarci i Bolonjezi, i u osnovi se zaobilazno dolazi do zaključka da sistem darovanja koji smo prvobitno primenili u podzemlju nije dovoljan sam po sebi, jer je suviše teško održati ga uravnoteženim. Postoje problemi nestašice i izobilja, pa se u postavljanju standarda dolazi do iznuđivanja poklona od ljudi, što je protivurečno. To je ono što je Kojot uvek govorio, i razlog zbog koga je razvio svoju mrežu razmene. Zato sada rade na racionalnijem sistemu, u kome se osnovne potrebe zadovoljavaju pomoću regulisane ekonomije hidrogena, gde se stvarima određuje cena na osnovu njihove kalorijske vrednosti. Potom u igru ulazi ekonomija darovanja, koja kao standard koristi azot. Postoje, dakle, dve ravni, potreba i dar, ili ono što Sufi u radionici zovu životinjskim i ljudskim, izražene različitim merilima."
<BR>&nbsp;&nbsp;&nbsp;&nbsp;&nbsp;"Zeleno i belo", reče Nirgal za sebe.
<BR>&nbsp;&nbsp;&nbsp;&nbsp;&nbsp;"Jesu li Sufi zadovoljni ovim dvojnim sistemom?" upita Art.
<BR>&nbsp;&nbsp;&nbsp;&nbsp;&nbsp;Nađa klimnu glavom. "Danas, pošto je Marina opisala odnos dveju ravni, Du el-Nan joj je rekao 'Ni sam Mevlana to ne bolje izrazio'."
<BR>&nbsp;&nbsp;&nbsp;&nbsp;&nbsp;"Dobar znak", reče Art veselo.
<BR>&nbsp;&nbsp;&nbsp;&nbsp;&nbsp;Druge radionice nisu bile tako specifične, niti tako produktivne. Jedna, koja se bavila budućom poveljom o ljudskim pravima, bila je posebno ratoborna, ali je Nađa ubrzo shvatila da ova tema crpi iz ogromnog bunara kulturnih strahova. Mnogi su je očigledno smatrali prilikom da jedna kultura stekne prevlast nad drugima. "Govorim to još od Bunovog vremena", vikao je Zeik. " Pokušaj da se svima nametne isti sistem vrednosti nije ništa drugo nego ataturkizam. Svako treba da ima pravo da ide svojim putem."
<BR>&nbsp;&nbsp;&nbsp;&nbsp;&nbsp;"Ali to može da važi samo do izvesne granice", reče Arijadna. "Šta ako se neka grupa pozove na pravo da poseduje robove?"
<BR>&nbsp;&nbsp;&nbsp;&nbsp;&nbsp;Zeik slegnu ramenima. "To je tako malo verovatno."
<BR>&nbsp;&nbsp;&nbsp;&nbsp;&nbsp;"Dakle, slažete se da je potrebna bar osnovna povelja o ljudskim pravima?"
<BR>&nbsp;&nbsp;&nbsp;&nbsp;&nbsp;"To je očigledno", hladno uzvrati Zeik.
<BR>&nbsp;&nbsp;&nbsp;&nbsp;&nbsp;Mihail je govorio u ime bogdanovista: "Sama društvena hijerarhija neka je vrsta robovlasništva", reče on. "Pred zakonom bi svi trebalo da budu isti."
<BR>&nbsp;&nbsp;&nbsp;&nbsp;&nbsp;"Hijerarhija je prirodna činjenica", reče Zeik. "Ne može se izbeći."
<BR>&nbsp;&nbsp;&nbsp;&nbsp;&nbsp;"Govoriš tipično za Arapina", reče Arijadna. "Ali mi više nismo prirodni, već Marsovci. Gde god hijerarhija vodi u opresiju, mora biti ukinuta."
<BR>&nbsp;&nbsp;&nbsp;&nbsp;&nbsp;"Hijerarhija mudrih", reče Zeik.
<BR>&nbsp;&nbsp;&nbsp;&nbsp;&nbsp;"Ili vladavina jednakosti i slobode."
<BR>&nbsp;&nbsp;&nbsp;&nbsp;&nbsp;"Nametnuta, ako treba."
<BR>&nbsp;&nbsp;&nbsp;&nbsp;&nbsp;"Da!"
<BR>&nbsp;&nbsp;&nbsp;&nbsp;&nbsp;"Nametnuta sloboda, dakle." Zeik s gađenjem odmahnu rukom.
<BR>&nbsp;&nbsp;&nbsp;&nbsp;&nbsp;Art dogura kolica s pićem. "Možda bismo mogli da se usredsredimo na neka konkretna prava", predloži. "Da proučimo razne zemaljske deklaracije o ljudskim pravima i vidimo mogu li se prilagoditi našim potrebama."
<BR>&nbsp;&nbsp;&nbsp;&nbsp;&nbsp;Nađa pođe u obilazak drugih sastanaka. Upotreba zemljišta, vlasničko pravo, krivično pravo, nasledno pravo... Švajcarci su podelili pitanje vlasti na iznenađujuće mnogo potkategorija. Anarhisti su bili ljuti, a ponajviše Mihail: "Da li je zaista potrebno da prolazimo kroz sve ovo?" neprestano je ponavljao. "Sve je ovo suvišno, sve!"
<BR>&nbsp;&nbsp;&nbsp;&nbsp;&nbsp;Nađa je očekivala da će Kojot biti među onima koji će mu protivurečiti, ali ovaj umesto toga reče: "Moramo da raspravimo sve to! Čak i ako ne želite državu, ili želite minimalni oblik države, morate to da razmotrite tačku po tačku. Utoliko pre što minimalisti žele da zadrže ekonomski i policijski sistem koji čuva njihove povlastice. Za vas su to libertarijanci - anarhisti kojima je potrebna policijska zaštita od njihovog roblja. Ne! Ako ćete se zalagati za minimalne funkcije države, morate od temelja da protresete to pitanje."
<BR>&nbsp;&nbsp;&nbsp;&nbsp;&nbsp;"Ali", reče Mihail, "mislio sam, čemu nasledno pravo?"
<BR>&nbsp;&nbsp;&nbsp;&nbsp;&nbsp;"Zašto čemu? To su ključni problemi! Slažem se da nasledno pravo ne bi trebalo da postoji, osim možda za ono malo ličnih stvari koje se ostavljaju sledećem kolenu. Ali sve ostalo bi trebalo ponovo da pripadne Marsu. Jer to je deo poklonjenog, zar ne?"
<BR>&nbsp;&nbsp;&nbsp;&nbsp;&nbsp;"Sve ostalo?" upita Vlad sa zanimanjem. "Ali šta bi tu spadalo? Niko neće posedovati zemlju, vodu, vazduh, infrastrukturu, banke gena, baze podataka - šta onda ostaje da se vrati?"
<BR>&nbsp;&nbsp;&nbsp;&nbsp;&nbsp;Kojot slegnu ramenima. "Kuća? Ušteđevina? Mislim, zar nećemo imati novac? I zar ljudi neće gomilati viškove ako budu mogli?"
<BR>&nbsp;&nbsp;&nbsp;&nbsp;&nbsp;"Moraš da dođeš na sastanke o finansijama", reče Marina Kojotu. "Radimo na tome da novac bude izražen u jedinicama hidrogena, a cene u energetskoj vrednosti robe."
<BR>&nbsp;&nbsp;&nbsp;&nbsp;&nbsp;"Ali novac će ipak postojati?"
<BR>&nbsp;&nbsp;&nbsp;&nbsp;&nbsp;"Hoće, ali razmišljamo o negativnoj kamati na štedne uloge, na primer, tako da primoramo ljude da zarađeno vrate u upotrebu, jer će u suprotnom biti pušteno u atmosferu u obliku azota. Bio bi iznenađen koliko je teško sačuvati pozitivan saldo u ovom sistemu."
<BR>&nbsp;&nbsp;&nbsp;&nbsp;&nbsp;"Ali ako neko uspe u tome?"
<BR>&nbsp;&nbsp;&nbsp;&nbsp;&nbsp;"Pa, u tom slučaju se slažem s tobom - posle smrti bi sve ponovo pripalo Marsu, i bilo bi iskorišćeno u neku opštu svrhu."
<BR>&nbsp;&nbsp;&nbsp;&nbsp;&nbsp;Mučeći se sa rečima, Saks primeti da je to u suprotnosti sa bioetičkom teorijom po kojoj ljudska bića, kao i sve druge životinje, imaju jaku motivaciju da prehrane svoje potomstvo. Ovaj nagon moguće je posmatrati u prirodi i u svim ljudskim kulturama, i on objašnjava kako egoistično tako i altruistično ponašanje. "Pokušaj da se dekretom izmeni botanička - biološka - osnova kulture... jeste prizivanje nevolja."
<BR>&nbsp;&nbsp;&nbsp;&nbsp;&nbsp;"Možda bi trebalo da bude dozvoljeno minimalno nasledno pravo", reče Kojot. "Dovoljno da zadovolji taj životinjski nagon, ali nedovoljno da održava bogatu elitu."
<BR>&nbsp;&nbsp;&nbsp;&nbsp;&nbsp;Marini i Vladu ovo je očito bilo zanimljivo i odmah su počeli da ukucavaju nove formule u svoje VI. Ali Mihail, koji je sedeo pored Nađe i listao svoj dnevni program, još nije bio zadovoljan. "Je li sve ovo zaista deo konstitutivnog procesa?" reče, gledajući spisak. "Oblasni propisi, proizvodnja energije, uklanjanje otpada, transportni sistemi - kontrola štetočina, zakon o vlasništvu, sistem pritužbi, krivično pravo - arbitracija - zdravstveni propisi?"
<BR>&nbsp;&nbsp;&nbsp;&nbsp;&nbsp;Nađa uzdahnu. "Valjda. Seti se koliko je Arkadije insistirao na arhitekturi."
<BR>&nbsp;&nbsp;&nbsp;&nbsp;&nbsp;"Školski predmeti? Mislim, čuo sam za mikropolitiku, ali ovo je smešno!"
<BR>&nbsp;&nbsp;&nbsp;&nbsp;&nbsp;"Nanopolitika", reče Art.
<BR>&nbsp;&nbsp;&nbsp;&nbsp;&nbsp;"Ne, pikopolitika! Femptopolitika!"
<BR>&nbsp;&nbsp;&nbsp;&nbsp;&nbsp;Nađa ustade da pomogne Artu da odgura kolica sa pićem do radionica u selu ispod amfiteatra. Art je i dalje jurio sa sastanka na sastanak, deleći hranu i piće, da bi čuo nekoliko minuta razgovora pre nego što pođe dalje. Svakog dana bilo je osam do deset sastanaka, i Art je stizao da navrati na svaki. Kada bi palo veče, koje je sve više delegata koristilo za provod ili šetnje kroz tunel, Art se sastajao sa Nirgalom, i njih dvojica puštali su video trake sa blagim ubrzanjem, tako da su svi govorili kao ptice, usporavajući ih samo da ponešto zabeleže, ili da porazgovaraju o ovom ili onom pitanju. Kada bi noću pošla u kupatilo, Nađa je prolazila pored polumračne trpezarije gde su njih dvojica radila na svojim zapisima, i zatekla bi ih kako spavaju na stolicama, otvorenih usta, osvetljeni burlesknim debatama na ekranu.
<BR>
<BR>&nbsp;&nbsp;&nbsp;&nbsp;&nbsp;Ali Art je ujutru ustajao kad i Švajcarci, da pripremi sve za početak rada. Nađa je pokušala da održi njegov ritam nekoliko dana, ali je otkrila da su jutarnje radionice nepredvidivog učinka. Ljudi su ponekad sedeli za stolovima, pijući kafu i grickajući voće i zemičke, zureći jedni u druge poput zombija: Ko si ti? - govorili su njihovi mutni pogledi. Šta ću ja ovde? Gde smo sada? Zašto nisam u krevetu?
<BR>&nbsp;&nbsp;&nbsp;&nbsp;&nbsp;A moglo je da bude i sasvim suprotno: nekad bi došli istuširani i osveženi, budni od kafe ili kavadžave, puni novih zamisli i željni rada i učinka. Da su i svi drugi bili bar približno orni, stvari bi letele. Tako je bilo na jednom sastanku o vlasništvu, i činilo se da su za jedan sat rešili pitanja pomirenja ličnog i društvenog, privatne koristi i zajedničkog dobra, sebičnosti i altruizma... Međutim, na kraju sastanka, njihove beleške su izgledale neodređene i protivurečne kao i one sa manje delotvornih sastanaka. "Izveštaj će morati da bude u vidu snimka celog sastanka", reče Art, pošto je pokušao da napiše rezime.
<BR>&nbsp;&nbsp;&nbsp;&nbsp;&nbsp;Većina ovih sastanaka, međutim, bila je manje uspešna. U stvari, bile su to uglavnom produžene prepirke. Nađa je jednog jutra naišla kada je Antar, mladi Arapin sa kojim je Džeki provodila vreme tokom turneje, govorio Vladu: "Samo ćete ponoviti socijalističku katastrofu!"
<BR>&nbsp;&nbsp;&nbsp;&nbsp;&nbsp;Vlad slegnu ramenima. "Ne žuri u oceni tog vremena. Socijalističke zemlje bile su na udaru kapitalizma spolja i korupcije iznutra, što nijedan sistem ne bi izdržao. Ne smemo sada da izbacimo socijalizam u povoju zajedno sa staljinističkim đubretom, jer ćemo izgubiti mnoge koncepte pravednosti koji su nam potrebni. Na Zemlji vlada sistem koji je porazio socijalizam, jedna očigledno iracionalna i destruktivna hijerarhija. Čemu onda možemo da se nadamo od nje, osim uništenju? Moramo u svemu da tražimo odgovore na ovo, uključujući i sisteme koje je sadašnji porazio."
<BR>&nbsp;&nbsp;&nbsp;&nbsp;&nbsp;Art je gurao kolica sa hranom u drugu prostoriju, i Nađa iziđe s njim.
<BR>&nbsp;&nbsp;&nbsp;&nbsp;&nbsp;"Čoveče, voleo bih da je Fort ovde", gunđao je. "Trebalo bi da bude, zaista bi trebalo."
<BR>&nbsp;&nbsp;&nbsp;&nbsp;&nbsp;Na sledećem sastanku raspravljali su o granicama tolerancije, stvarima koje nikada ne smeju biti dozvoljene, bez obzira na njihovo navodno religijsko značenje, i neko uzviknu: "Recite to muslimanima!"
<BR>&nbsp;&nbsp;&nbsp;&nbsp;&nbsp;Jirgen iziđe iz sale, sa izrazom gađenja na licu. Uzeo je valjušku iz kolica i pošao s njima, govoreći dok je jeo: "Liberalna demokratija kaže da je kulturna tolerancija suštinska stvar, ali je potrebno samo malo zastraniti u liberalnoj demokratiji da liberalni demokrati postanu veoma netolerantni."
<BR>&nbsp;&nbsp;&nbsp;&nbsp;&nbsp;"Kako to rešavaju Švajcarci?" upita Art.
<BR>&nbsp;&nbsp;&nbsp;&nbsp;&nbsp;Jirgen slegnu ramenima: "Nikako, rekao bih."
<BR>&nbsp;&nbsp;&nbsp;&nbsp;&nbsp;"Čoveče, kako bih voleo da je Fort ovde!" reče Art. "Pokušao sam da stupim u vezu s njim i da ga obavestim o ovome, čak sam upotrebio prioritetne švajcarske linije, ali nisam dobio odgovor."
<BR>
<BR>&nbsp;&nbsp;&nbsp;&nbsp;&nbsp;Kongres je trajao već skoro mesec dana. Nedostatak sna, a možda i preterano uzimanje kave, učinili su Arta i Nirgala tupim i ošamućenim, pa je Nađa počela noću da dolazi i da ih tera na spavanje, gurajući ih na kauče i obećavajući da će napisati rezimee snimaka koje nisu pogledali. Zaspali bi u istoj sobi, mrmljajući dok bi se okretali na uskim ležajima od bambusa i pene. Jedne noći Art se iznenada podiže na kauču: "Gubim sadržaj stvari", reče Nađi, što na javi što u snu. "Počinjem da vidim samo formu."
<BR>&nbsp;&nbsp;&nbsp;&nbsp;&nbsp;"Postaješ Švajcarac, a? Spavaj."
<BR>&nbsp;&nbsp;&nbsp;&nbsp;&nbsp;On pade nauznak. "Bila je ludost očekivati od vas da bilo šta postignete zajedno", promrmlja.
<BR>&nbsp;&nbsp;&nbsp;&nbsp;&nbsp;"Spavaj."
<BR>&nbsp;&nbsp;&nbsp;&nbsp;&nbsp;Verovatno jeste bila ludost, pomislila je dok je on hrkao. Ustala je i otišla do vrata. Osećala je mentalnu buku u glavi i znala da neće moći ponovo da zaspi, pa je izišla i pošla kroz park.
<BR>&nbsp;&nbsp;&nbsp;&nbsp;&nbsp;Vazduh je još bio topao, crni svetlarnici načičkani zvezdama. Cev tunela iznenada ju je podsetila na jednu prenaseljenu odaju na Aresu, ovde višestruko uvećanu, ali sa istom primenjenom estetikom: mutno osvetljeni paviljoni, mračni čupavi grozdovi malih šuma... Igra stvaranja sveta. Međutim, sada je u pitanju bio pravi svet. Učesnici sabora isprva su bili gotovo opijeni njegovom ogromnim potencijalom, a neki od njih, kao Džeki i ostali domoroci, još su bili dovoljno mladi i neiskusni da bi se tako osećali. Ali su za mnoge starije učesnike počeli da se ukazuju nerešivi problemi, nalik na kvrgave kosti ispod zategnute kože. Preostali od Prvih stotinu, stari Japanci iz Sabišija - ovih dana su sedeli sa strane i posmatrali, zamišljeni, reagujući u rasponu od Majinog cinizma do Marinine zabrinute svadljivosti.
<BR>&nbsp;&nbsp;&nbsp;&nbsp;&nbsp;A tu je bio i Kojot, malo niže u parku, izlazio je iz šume, pijano se povodeći, sa nekom ženom koja ga je obgrlila oko struka. "Ah, ljubavi", viknuo je niz tunel, šireći ruke, "možeš li se sa mnom u sudbi spojiti - i ovu jadnu građevinu stvari osvojiti - nas ćemo je dvoje u more potopiti - i bliže volji srca ponovo pretopiti!"
<BR>&nbsp;&nbsp;&nbsp;&nbsp;&nbsp;Kako da ne, pomisli Nađa s osmehom i vrati se u sobu.
<BR>&nbsp;&nbsp;&nbsp;&nbsp;&nbsp;Bilo je i nekih osnova za nadu. Pre svega, upornost koju je pokazala Hiroko, po ceo dan obilazeći sastanke, iznoseći svoje misli i izavivajući u ljudima osećaj da su izabrali najvažniji sastanak u tom trenutku. En je takođe naporno radila - iako se činilo da se ni sa čim ne slaže, i da je, pomisli Nađa, u crnjem raspoloženju nego ikad - i Spenser, Saks, Maja i Mišel, Vlad i Ursula, Marina. Uopšte je izgledalo da su Prvih stotinu jedinstveniji u ovome nego u svemu što su radili od gradnje Podbrežja - kao da im je ovo bila poslednja prilika da poprave stvar, da nadoknade načinjenu štetu. Da učine nešto za dušu pokojim prijateljima.
<BR>&nbsp;&nbsp;&nbsp;&nbsp;&nbsp;I nisu samo oni radili. Vremenom je svima postalo jasno ko su oni koji žele da sabor postigne opipljive rezultate, i ti ljudi su počeli da pohađaju iste sednice, naporno radeći na pronalaženju kompromisa i upisivanju rezultata na ekrane, u obliku preporuka ili predloga. Morali su da trpe prisustvo onih koje su više zanimale krupne reči nego rezultati, ali su nastavljali da kuju svoje gvožđe.
<BR>&nbsp;&nbsp;&nbsp;&nbsp;&nbsp;Nađa se usredsredila na ove znake napretka i nastojala da redovno obaveštava Arta i Nirgala, pored toga što ih je hranila i terala da se odmaraju. Ljudi su navraćali u njihov stan: "Rečeno nam je da ovo odnesemo velikoj trojci." Mnogi od ozbiljnih radnika bili su zanimljive ličnosti; jedna od žena iz Dorsa Brevije, po imenu Šarlota, spadala je u bolje poznavaoce ustava, i sada je pravila neku vrstu okvira u tu svrhu, nešto slično onome što su radili Švajcarci, gde su se teme za razradu sređivale bez potrebe za dokumentovanjem. "Gore glavu", poručila im je jednog jutra, zatekavši ih kako sumorno sede u krugu. "Sukob doktrina jeste prilika. Američka ustavotvorna skupština bila je jedna od najuspešnijih u istoriji, a u nju se ušlo sa nekoliko veoma snažnih antagonizama. Oblik vladavine koji je nastao odraz je međusobnog nepoverenja tih grupa. Male države došle su sa strahom da će ih progutati velike, i tako je nastao Senat u kome su sve države jednake, i Predstavnički dom gde velike države imaju broj zastupnika u skladu sa svojom veličinom. Struktura je odgovor na određeni problem, razumete? Isto važi za trostrane provere i odlučivanje. To je institucionalizovano nepoverenje u vlast. Ima toga dosta i u švajcarskom ustavu. Isto možemo da primenimo i ovde."
<BR>&nbsp;&nbsp;&nbsp;&nbsp;&nbsp;I tako se podigoše i odoše na posao, dva bistra mlada čoveka i jedna otupela stara žena. Čudno je, pomisli Nađa, videti ko u ovakvim situacijama izbija u prvi plan kao vođa. To ne moraju da budu najpametniji ili najbolje obavešteni, za šta su bili primer Marina i Kojot, iako su obe odlike od pomoći, a ovo dvoje su zaista bili uticajni. Ne, vođe su oni koje su ljudi spremni da slušaju. Magnetske ličnosti. A ovde, gde se na okupu nalazio toliki broj velikih umova i snažnih ličnosti, takav magnetizam bio je veoma redak i neprimetan. I veoma moćan...
<BR>
<BR>&nbsp;&nbsp;&nbsp;&nbsp;&nbsp;Posetila je sastanak posvećen odnosima Marsa i Zemlje u razdoblju posle sticanja nezavisnosti. Kojot je bio tamo, galameći: "Neka idu do đavola! Sami su to sebi zakuvali! Pustimo ih da se izvuku ako mogu, pa ako uspeju, možemo da se posećujemo i da budemo susedi. Ali ako pokušamo da im pomognemo, i sami ćemo propasti."
<BR>&nbsp;&nbsp;&nbsp;&nbsp;&nbsp;Mnogi Crveni i prvomarsovci klimali su glavama sa odobravanjem, a među njima se isticao Kasei. Kasei je u poslednje vreme bio u usponu, kao vođa grupe Prvomars, separatističkog krila Crvenih, čiji su se pripadnici potpuno ograđivali od Zemlje i zalagali se za sabotaže, ekotaže, terorizam, oružanu pobunu - svako sredstvo koje će pomoći da se ostvare ciljevi. Jedna od najtvrdokornijih grupa na saboru, u stvari, i Nađi je bilo tužno što vidi Kaseija među njima - štaviše, na njenom čelu.
<BR>&nbsp;&nbsp;&nbsp;&nbsp;&nbsp;Maja je ustala da odgovori Kojotu: "Lepa teorija", reče ona, "ali nemoguća. Liči na Enine stavove. Sa Zemljom ćemo sigurno imati posla, i zato treba da odlučimo šta ćemo, a ne da bežimo od toga."
<BR>&nbsp;&nbsp;&nbsp;&nbsp;&nbsp;"Dokle god su u haosu, predstavljaju opasnost za nas", reče Nađa. "Moramo da učinimo sve što možemo da im pomognemo. Da ih usmerimo u pravcu koji odgovara i nama."
<BR>&nbsp;&nbsp;&nbsp;&nbsp;&nbsp;Neko reče: "Naše dve planete su jedan sistem."
<BR>&nbsp;&nbsp;&nbsp;&nbsp;&nbsp;"Šta ti to znači?" upita Kojot. "To su različiti svetovi i svakako dva odvojena sistema!"
<BR>&nbsp;&nbsp;&nbsp;&nbsp;&nbsp;"Razmena informacija."
<BR>&nbsp;&nbsp;&nbsp;&nbsp;&nbsp;Maja reče: "Mi smo za Zemlju neka vrsta modela ili eksperimenta. Misaoni eksperiment koji treba da posluži kao pouka čovečanstvu."
<BR>&nbsp;&nbsp;&nbsp;&nbsp;&nbsp;"Stvarni eksperiment", reče Nađa. "Ovo više nije igra, i moramo da se okanimo privlačnih teorijskih stavova." Dok je ovo govorila, gledala je Kaseija, Harmakisa i njihove drugove, ali bilo je očigledno da nije uticala na njih.
<BR>&nbsp;&nbsp;&nbsp;&nbsp;&nbsp;Novi sastanci, nove govorancije, obroci na brzinu, onda ponovo sastanak sa iseijima iz Sabišija, na kome se raspravljalo o demimondu kao odskočnoj dasci za njihov napore. Potom večernji sastanak sa Artom i Nirgalom, ali su njih dvojica bili mrtvi umorni, pa ih je poslala na spavanje. "Razgovaraćemo na doručku."
<BR>&nbsp;&nbsp;&nbsp;&nbsp;&nbsp;I sama je bila umorna, ali joj se nije spavalo, pa je pošla u večernju šetnju, na sever od Zakrosa. Nedavno je bila otkrila visoku stazu koja je išla duž zapadnog zida tunela, usečena u bazalt tamo gde je krivina cilindra stvarala padinu od četrdeset pet stepeni. Sa ove staze pružao se pogled preko vrhova drveća na parkove. A u Knososu, na mestu gde je staza skretala na neveliku prirodnu rampu, pucao je vidik niz tunel do oba horizonta, na čitav dugački svet, mutno osvetljen uličnim svetiljkama okruženim nepravilnim zelenim kuglama od lišća, sa nekoliko prozora iza kojih se još nije spavalo i nizom papirnih lampiona okačenih u parku u Gurniji. Bio je to tako elegantan građevinski poduhvat da ju je zabolelo srce pri pomisli na duge godine provedene u Zigotu, pod ledom, u hladnom vazduhu i pod veštačkom svetlošću. Da su samo znali za ove tunele lave...
<BR>&nbsp;&nbsp;&nbsp;&nbsp;&nbsp;Susedni odeljak, Faistos, imao je dno gotovo prekriveno dugačkim, plitkim ribnjakom, tamo gde se širio kanal koji je tekao iz Zakrosa. Podvodna svetla na jednom kraju bazena pretvarala su vodu u iskričavi kristal neobičnog izgleda, i videla je grupu ljudi koji su se tamo kupali, svetlucava tela u osvetljenoj vodi koja su nestajala u mraku. Amfibijska stvorenja, daždevnjaci... Jednom, veoma davno, na Zemlji, postojala su vodena bića koja su dahćući ispuzala na kopno. Mora da su prethodno imala veoma ozbiljnu debatu, pomisli Nađa, dole u okeanu. Izići ili ne, kako izići, kada izići... Zvuk dalekog smeha, zvezde uhvaćene u nepravilnim svetlarnicima...
<BR>&nbsp;&nbsp;&nbsp;&nbsp;&nbsp;Okrenula se i pošla niz stepenice prema dnu tunela, a zatim nazad u Zakros, stazama i uličnom travom, pored kanala, misleći u nasumičnim, nepovezanim slikama. Stigavši u stan, legla je u postelju i odmah zaspala, sanjajući, dok je svitalo, delfine kako plivaju kroz vazduh.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
