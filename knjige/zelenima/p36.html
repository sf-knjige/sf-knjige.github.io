<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Deveti deo: TRENUTNI HIR
<P>&nbsp;&nbsp;&nbsp;&nbsp;&nbsp;Naseljavanje nove zemlje uvek je izazov. Odmah po završetku pokrivanja Nirgal Valisa, kompanija Separation de L'Atmosphere postavila je jedan od svojih najvećih aeratora mezokozma, i šator je ubrzo bio ispunjen mešavinom azota, kiseonika i argona u vrednosti od 500 milibara, izvučenom i pročišćenom iz ambijentalnog vazduha, koji je sada bio pod pritiskom od 240 milibara. Ljudi su počeli da dolaze, iz Kaira, Senzeni Naa i odasvud, sa oba sveta.
<BR>&nbsp;&nbsp;&nbsp;&nbsp;&nbsp;Prvi ljudi živeli su u pokretnim prikolicama uz male prenosive staklenike koje su koristili, dok su kultivisali tlo kanjona bakterijama i plugovima, za sađenje početnih letina, kao i drveća i bambusa za gradnju domova, i pustinjskih biljaka za rasađivanje izvan farmi. Smektitska glina na dnu kanjona bila je veoma dobra podloga za obrađivanje, iako su morali da dodaju organske materije, azot i kalijum - kao i obično, fosfora je bilo napretek, i više soli nego što je bilo potrebno.
<BR>&nbsp;&nbsp;&nbsp;&nbsp;&nbsp;Tako su im prolazili dani, u obogaćivanju zemljišta, u gajenju letine u staklenim baštama, u sađenju žilavih biljaka u slanoj pustinji. Trgovali su duž cele doline, i mala trgovačka sela nicala su gotovo odmah po dolasku ljudi, kao i putevi između imanja, i put za prevoz balvana u sredini doline, pored potoka. Nirgal Valis nije imao akvifer na ulazu, ali je cevovod iz Marinerisa slao dovoljno vode da se obrazuje manji potok. Njegova voda se sakupljala na Azbua Kapiji i odvodila ponovo do vrha šatora.
<BR>&nbsp;&nbsp;&nbsp;&nbsp;&nbsp;Imanja su imala po otprilike pola hektara, i gotovo svi su se trudili da uzgaje najveći deo letine za svoje potrebe na toj površini. Mnogi su podelili prostor na šest minijaturnih polja, i svake godine menjali raspored zasada. Svako je imao svoju filozofiju o uzgajanju i kultivisanju tla. Bilo je puno ljudi koji su uzgajali deo letine za prodaju, koštuničavo i drugo voće i drvo. Mnogi su držali živinu, neki ovce, koze, svinje, krave. Krave su uglavnom bile patuljaste, ne veće od svinja.
<BR>&nbsp;&nbsp;&nbsp;&nbsp;&nbsp;Pokušali su da grupišu farme na dnu kanjona, pored potoka, ostavivši više zemljište u podnožju zidova kanjona divljini. Uveli su pustinjsku životinjsku zajednicu američkog jugozapada, tako da su oko njih počeli da žive gušteri, kornjače i kunići, kao i kojoti, divlje mačke i jastrebovi, radi održavanja broja ovaca i živine. Imali su najezdu aligatorskih guštera, a zatim i žaba. Množenje vrsta ubrzo se svelo na prirodnu meru, ali sa čestim oštrim oscilacijama. Biljke su stale i same da se razmnožavaju. Predeli su počeli da izgledaju kao da su stvoreni za život. Samo su zidovi od crvene stene ostali nepromenjeni, goli i nazubljeni iznad novog prirečnog sveta.
<BR>&nbsp;&nbsp;&nbsp;&nbsp;&nbsp;Subota ujutru bila je pijačni dan, i ljudi su dolazili u seoca sa punim kamionima. Jednog jutra početkom 42. godine, okupili su se u Plaja Blanku, pod mrkim, oblačnim nebom, da prodaju kasno povrće, mlečne proizvode i jaja. "Znate kako možete da prepoznate jaja u kojima su živi pilići - potopite ih sva u kadu punu vode, i sačekate da se voda potpuno smiri. Jaja koja tada malo zadrhte jesu ona sa živim pilićima. Njih možete da vratite pod kvočku, a ostala da pojedete."
<BR>&nbsp;&nbsp;&nbsp;&nbsp;&nbsp;"Kubni metar hidrogena ti je isto što i dvanaest stotina kilovat-sati! A težina mu je tonu i po. Nema izgleda da ti zatreba toliko."
<BR>&nbsp;&nbsp;&nbsp;&nbsp;&nbsp;"Pokušavamo da ga svedemo na manje od deset u milijardu, ali za sad bez uspeha."
<BR>&nbsp;&nbsp;&nbsp;&nbsp;&nbsp;"Centro de Educacion y Technologia u Čileu, tamo su postigli takve stvari sa rotacijom da ne poveruješ. Svratite da vidite."
<BR>&nbsp;&nbsp;&nbsp;&nbsp;&nbsp;"Sprema se oluja."
<BR>&nbsp;&nbsp;&nbsp;&nbsp;&nbsp;"I mi držimo pčele."
<BR>&nbsp;&nbsp;&nbsp;&nbsp;&nbsp;"Maja je na nepalskom, Bahram na farsiju, a Mawrth na velškom. Jeste, zvuči kao vrskanje, ali moj izgovor verovatno nije pravilan. Velšani čudno govore. To kod verovatno zvuči kao Mof, Mort, ili Mars."
<BR>&nbsp;&nbsp;&nbsp;&nbsp;&nbsp;Tada se pijacom pronese glas, od grupe do grupe kao požar. "Nirgal je ovde! Nirgal je ovde! Govoriće u paviljonu..."
<BR>&nbsp;&nbsp;&nbsp;&nbsp;&nbsp;I zaista, bio je to on; išao je brzim korakom ispred rastuće svite, pozdravljajući stare prijatelje i rukujući se sa ljudima koji su mu prilazili. Pratilo ga je celo seoce, slivajući se prema paviljonu i terenu za odbojku na zapadnom kraju pijace. Iznad žagora gomile čulo se divlje zavijanje vetra.
<BR>&nbsp;&nbsp;&nbsp;&nbsp;&nbsp;Nirgal stade na klupu i poče da govori. Govorio je o njihovoj dolini i drugim zajednicama pod šatorima na Marsu i o njihovom značaju. Ali kada je prešao na širu sliku dva sveta, iznad glava im se razbesne oluja. Gromobrani se okruniše munjama, i za kratko vreme ljudi videše kako se smenjuju kiša, sneg, susnežica i blato.
<BR>&nbsp;&nbsp;&nbsp;&nbsp;&nbsp;Šator iznad doline imao je nagib kao krov crkve, a prašinu je odbijao statički naboj njegovog piezoelektričnog spoljnjeg sloja; kiša se odmah slivala sa njega, a sneg je klizio i padao na gomile oko podnožja, stvarajući smetove koje su razgonile ogromne robotske mašine sa dugačkim, izvijenim duvačima; za vreme oluja kretale su se gore-dole stazom oko temelja. Međutim, problem je bilo blato. Pomešano sa snegom, pravilo je hladne, kao beton tvrde naslage na platnu šatora iznad samog podnožja, čija je težina mogla da izazove oštećenja konstrukcije - to se već jednom dogodilo na severu.
<BR>&nbsp;&nbsp;&nbsp;&nbsp;&nbsp;Kada je oluja bila u najvećem zamahu, a svetlost u kanjonu dobila boju grane drveta, Nirgal reče: "Trebalo bi da odemo gore", i svi se ukrcaše u kamione i odvezoše se do najbližeg lifta u zidu kanjona za prevoz do vrha. Kada su se našli gore, oni koji su umeli da rade sa snegokopačima uzeše da ih voze sami, ispuštajući paru preko nanosa da bi ih sprali sa šatora. Ostali se udružiše i izvedoše ručna parna kolica, pa počeše da odvoze blato koje su kopači sprali sa zida šatora. U ovome je pomagao i Nirgal, trčeći okolo sa parnim šmrkom kao da igra neku novu, napornu sportsku igru. Niko nije mogao da postigne njegovu brzinu, ali su se ubrzo svi našli do bokova u ledenom, uskovitlanom blatu, na vetru brzine od preko sto pedeset kilometara na sat, neprestano posipani blatom iz niskih crnih oblaka. Udari vetra dostizali su svih sto osamdeset kilometara na sat, ali niko nije mario za to, jer se tako bolje spiralo blato. Čistili su i čistili, krećući se na istok niz vetar, gurajući reke blata u nepokriveni deo Azboa Valisa.
<BR>&nbsp;&nbsp;&nbsp;&nbsp;&nbsp;A kada je prošla oluja, šator je osvanuo dosta čist, ali je zemljište na obe strane Nirgal Valisa bilo duboko u smrznutom blatu, a radne ekipe mokre do kože. Nagurali su se u liftove i spustili se do dna kanjona, iscrpljeni i promrzli, i kada su se našli na dnu, pogledaše jedni druge. Bili su potpuno crni, izuzev vizira. Nirgal smaknu šlem i otkri lice, nasmejan, nepokolebljiv, i kada je pokupio blato sa šlema i bacio ga na njih, nastade bitka. Mnogi su smatrali da je pametno da zadrže šlem na glavi, tako da su činili neobičnu sliku na tamnom podu kanjona: slepe, blatnjave prilike koje bacaju pregršti blata jedna na drugu i utrčavaju u potok, rvući se i zaranjajući u vodu.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
