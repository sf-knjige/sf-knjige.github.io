<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36.
<P>&nbsp;&nbsp;&nbsp;&nbsp;&nbsp;Kada je otpočela druga marsovska revolucija, Nađa se zatekla u gornjem delu kanjona Šalbatana Valisa, severno od Marinerisa. Neko bi rekao da ju je ona započela, na neki način.
<BR>&nbsp;&nbsp;&nbsp;&nbsp;&nbsp;Privremeno je napustila Južnu Fosu da bi nadgledala pokrivanje Šalbatane, veoma slično postavljanju šatora iznad Nirgal Valisa i dolina istočnog Helasa: dugačak šatorski krov iznad umerene ekologije, sa potokom na dnu kanjona, u ovom slučaju snabdevanim iz akvifera Luis, 170 kilometara južnije. Šalbatana je bio dugačak niz lenjih 'S' krivina, tako da je dno doline izgledalo veoma živopisno, ali je gradnja krova bila složena.
<BR>&nbsp;&nbsp;&nbsp;&nbsp;&nbsp;Bez obzira na to, Nađa je vodila projekt samo delom pažnje, a ostatak je bio okrenut brzoj smeni događaja na Zemlji. Svakodnevno je bila u vezi sa svojom grupom u Južnoj Fosi i sa Artom i Nirgalom u Barouzu, koji su je obaveštavali o najnovijim zbivanjima. Posebno su je zanimale aktivnosti Svetskog Suda, koji se trudio da postane posrednik u rastućem sukobu između Subarašijevih metanata i Grupe Jedanaestorice sa jedne i Praksisa, Švajcarske i tek osnovanog saveza Kine i Indije sa druge strane - trudeći se da deluje, kako je Art rekao, 'kao neka vrsta svetskog suda'. Činilo se da je ovaj pokušaj propao kada su počele pobune fundamentalista i kada su se metanati pripremili da se brane; Nađa je žalosno zaključila da se stvari na Zemlji ponovo kreću prema haosu.
<BR>&nbsp;&nbsp;&nbsp;&nbsp;&nbsp;Ali su sve ove krize smesta pale u zaborav kada ju je Saks pozvao da joj kaže o klizanju zapadne antarktičke ledene ploče. Primila je njegov poziv za radnim stolom u jednoj od građevinskih prikolica, i sada je zurila u njegovo malo lice na ekranu. "Kako to misliš, skliznula?"
<BR>&nbsp;&nbsp;&nbsp;&nbsp;&nbsp;"Podigla se sa stene. Dogodila se erupcija vulkana. Sada je lome okeanske struje."
<BR>&nbsp;&nbsp;&nbsp;&nbsp;&nbsp;Video slika koju je slao pokaza Punta Arenu, lučki grad u Čileu, potopljene dokove i poplavljene ulice, zatim Port Elizabet u Azanji, gde je situacija bila uglavnom ista.
<BR>&nbsp;&nbsp;&nbsp;&nbsp;&nbsp;"Koliko brzo se to dešava?" reče Nađa. "Je li to plimni talas?"
<BR>&nbsp;&nbsp;&nbsp;&nbsp;&nbsp;"Ne. Nešto kao visoka plima. Koja nikada neće opasti."
<BR>&nbsp;&nbsp;&nbsp;&nbsp;&nbsp;"Znači, dovoljno vremena za evakuaciju", reče Nađa, "ali nedovoljno da se izgradi neka zaštita. Kažeš, šest metara?"
<BR>&nbsp;&nbsp;&nbsp;&nbsp;&nbsp;"Ali tek posle nekoliko... Niko ne zna sigurno koliko će to trajati. Video sam procene da će otprilike četvrtina zemaljskog stanovništva biti ugrožena."
<BR>&nbsp;&nbsp;&nbsp;&nbsp;&nbsp;"Verujem da hoće. Oh, Sakse..."
<BR>&nbsp;&nbsp;&nbsp;&nbsp;&nbsp;Svetski stampedo prema uzdignutim mestima. Nađa je zurila u ekran, ošamućena sada kada je uspela bolje da sagleda razmere katastrofe. Obalni gradovi biće poplavljeni. Šest metara! Bilo joj je teško da zamisli da postoji ledena masa te veličine da podigne nivo svih okeana u svetu makar i za metar - ali šest! Bio je to šokantan dokaz, ako je ikome bio potreban, da Zemlja i nije toliko velika. Ili da je zapadna antarktička ploča, zapravo, ogromna. Pa, pokrivala je približno trećinu kontinenta i bila je, prema izveštajima, debela oko tri kilometra. A to je bilo dosta leda. Saks je govorio nešto o istočnoj antarktičkoj ledenoj ploči, koja, izgleda, nije bila ugrožena. Zatresla je glavom da je razbistri od ovog brbljanja, i usredsredila se na vesti. Bangladeš će morati da bude potpuno evakuisan; to je značilo tri stotine miliona ljudi, da se ne pominju obalski gradovi Indije, Kalkuta, Madras, Bombaj. Zatim London, Kopenhagen, Istambul, Amsterdam, Njujork, Los Anđeles, Nju Orleans, Majami, Rio, Buenos Aires, Sidnej, Melburn, Singapur, Hong Kong, Manila, Džakarta, Tokio... a to su bili samo oni veliki. Ogroman broj ljudi živeo je na obali, u svetu već nestabilnom zbog prenaseljenosti i nedostatka hrane i enegije. A sada je ogroman deo ovoga trebalo da potopi slana voda.
<BR>&nbsp;&nbsp;&nbsp;&nbsp;&nbsp;"Sakse", reče ona, "trebalo bi da im pomognemo. A ne samo..."
<BR>&nbsp;&nbsp;&nbsp;&nbsp;&nbsp;"Malo toga možemo da učinimo. A i to ćemo najbolje moći tek kada budemo slobodni. Prvo jedno, pa drugo."
<BR>&nbsp;&nbsp;&nbsp;&nbsp;&nbsp;"Obećavaš?"
<BR>&nbsp;&nbsp;&nbsp;&nbsp;&nbsp;"Da", reče on, delujući iznenađeno. "Mislim, učiniću sve što mogu."
<BR>&nbsp;&nbsp;&nbsp;&nbsp;&nbsp;"Sasvim dovoljno." Zamislila se. "Kod tebe je sve spremno?"
<BR>&nbsp;&nbsp;&nbsp;&nbsp;&nbsp;"Da. Treba da počnemo sa raketnim napadima na sve nadzorne i borbene satelite."
<BR>&nbsp;&nbsp;&nbsp;&nbsp;&nbsp;"Šta je sa Kasei Valisom?"
<BR>&nbsp;&nbsp;&nbsp;&nbsp;&nbsp;"Radim na tome."
<BR>&nbsp;&nbsp;&nbsp;&nbsp;&nbsp;"Kada bi ti odgovaralo da počne?"
<BR>&nbsp;&nbsp;&nbsp;&nbsp;&nbsp;"Kako bi bilo sutra?"
<BR>&nbsp;&nbsp;&nbsp;&nbsp;&nbsp;"Sutra!"
<BR>&nbsp;&nbsp;&nbsp;&nbsp;&nbsp;"Moram što pre da se pobrinem za Kasei. A sada su se stekli uslovi."
<BR>&nbsp;&nbsp;&nbsp;&nbsp;&nbsp;"Šta ćeš da radiš?"
<BR>&nbsp;&nbsp;&nbsp;&nbsp;&nbsp;"Hajde da sutra pokušamo sa lansiranjem. Nema smisla gubiti vreme."
<BR>&nbsp;&nbsp;&nbsp;&nbsp;&nbsp;"Bože", reče Nađa, napregnuto razmišljajući. "Idemo iza Sunca?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Ovaj položaj, vis-a-vis sa Zemljom, postao je simboličan, jer su mnogobrojni releji na asteroidima omoguđivali prenos signala, ali je istovremeno značio da će i najbržim šatlovima biti potrebno nekoliko meseci da stignu na Mars sa Zemlje.
<BR>&nbsp;&nbsp;&nbsp;&nbsp;&nbsp;Nađa duboko udahnu, pa ispusti vazduh. I reče: "Neka bude tako, onda."
<BR>&nbsp;&nbsp;&nbsp;&nbsp;&nbsp;"Nadao sam se da ćeš to reći. Pozvaću one u Barouzu i reći ću da je u redu."
<BR>&nbsp;&nbsp;&nbsp;&nbsp;&nbsp;"Vidimo se u Podbrežju?" Bilo je to njihovo trenutno sastajalište u slučaju opasnosti; Saks se krio u krateru Da Vinči, gde se nalazila većina njegovih projektila, tako da je oboje moglo da stigne u Podbrežje za dan.
<BR>&nbsp;&nbsp;&nbsp;&nbsp;&nbsp;"Da." reče on. "Sutra." I isključi se.
<BR>&nbsp;&nbsp;&nbsp;&nbsp;&nbsp;I tako je njena reč započela revoluciju.
<BR>
<BR>&nbsp;&nbsp;&nbsp;&nbsp;&nbsp;Pronašla je informativni program koji je davao satelitski snimak Antarktika i opčinjeno posmatrala. Pištavi glasovi žurno su govorili sa ekrana, jedan tvrdeći da je nesreća posledica ekotaže koju su izvršili ekoteri iz Praksisa, navodno tako što su izbušili rupe u ledenoj ploči i postavili hidrogenske bombe na antarktičku stenu u dubini. "Opet ista priča!" povikala je ona, zgađeno. Drugi programi nisu preneli ovi izjavu, niti su je pobili - bila je, bez sumnje, jednostavno deo opšteg haosa i utopila se u druge vesti o potopu. Ali je metanatricid i dalje trajao. A oni su bili deo njega.
<BR>&nbsp;&nbsp;&nbsp;&nbsp;&nbsp;Čitavo postojanje odjednom se svelo na to, na neku vrstu oštrog podsećanja na šezdeset prvu. Osećala je kako joj se želudac steže kao nekada, daleko više od svake normalne napetosti, u gvozdeni orah u središtu njenog bića, bolno, parališući. Poslednjih dana je uzimala lek za prevenciju čira, ali je bio jadna odbrana za ovu vrstu napada. Hajde, reče sebi. Smiri se. Ovo je trenutak. Očekivala si ga, pripremala ga. Obavila si zemljane radove. A došao je haos. U srcu svake promene faze nalazila se zona narastajućeg haosa. Ali su postojali i metodi da se on pročita, da se upravlja njime.
<BR>&nbsp;&nbsp;&nbsp;&nbsp;&nbsp;Prošla je kroz prostoriju malog pokretnog habitata, i bacila pogled na idiličnu lepotu dna kanjona Šalbatane, sa kao oblutak ružičastim potokom i mladim drvećem, i prugama pamukovca na obalama i ostrvima. Bilo je moguće, ako stvari pođu sasvim naopako, da Šalbatana Valis ostanu nenastanjene, da ostanu kao pust svet u mehuru, sve dok blatnjave olujne kiše ne uruše krov, ili se nešto u ekologiji mezokozma ne izvitoperi. Ali, šta je, tu je...
<BR>&nbsp;&nbsp;&nbsp;&nbsp;&nbsp;Slegnula je ramenima, probudila ekipu i rekla ljudima da se spreme za odlazak u Podbrežje. Objasnila im je razlog, i pošto su i oni na ovaj ili onaj način pripadali pokretu, nastade klicanje.
<BR>&nbsp;&nbsp;&nbsp;&nbsp;&nbsp;Tek je bilo svanulo, i vreme je obećavalo da će to biti topao prolećni dan, jedan od onih kada su mogli da rade u otvorenim hodačima, sa kapuljačama i maskama za lice, noseći samo čvrste izolovane čizme od odeće koja je Maju podsećala na prve godine na Marsu. Petak, L-101, po drugi put drugi jul 52. marsovske godine, zemaljski datum (proverila je na pločici) 12. oktobar 2127. godine. Negde oko stote godišnjice od dolaska na Mars, iako se činilo da niko neće proslaviti taj dan. Stotinu godina! Bizarna pomisao.
<BR>&nbsp;&nbsp;&nbsp;&nbsp;&nbsp;Ponovo julska revolucija, i još jednom oktobarska. Po njenoj računici, decenija posle dvestote godišnjice boljševičke revolucije. Bila je to još jedna bizarna pomisao. Pa dobro, eto, i oni su pokušali. Svi revolucionari, u čitavoj istoriji. Uglavnom seljaci koji nisu mogli drugačije, koji su se borili za život svoje dece. Kao što je bilo u njenoj Rusiji. Toliko njih, u tom gorkom dvadesetom veku, stavili su sve na kocku da bi stvorili bolji život, i uvek se završavalo propašću. Pomisao je bila zastrašujuća - kao da je istorija niz ljudskih stihijskih napada na bedu, od reda neuspešnih.
<BR>&nbsp;&nbsp;&nbsp;&nbsp;&nbsp;Ali ono rusko u njoj, sibirski cerebelum, verovalo je da je oktobarski datum dobar znak. Ili, ako ništa drugo, podsetnik šta ne treba raditi - kao i šezdeset prva. Imala je želju, u svom sibirskom umu, da posveti taj datum svima njima: herojskom stradanju u sovjetskoj katastrofi, svim njenim prijateljima poginulim šezdeset prve, Arkadiju, Aleksu, Saši, Roaldu, Žaneti, Jevgeniji i Samanti, svima koji su joj još opsedali snove i izbledela sećanja u besanim noćima, koja su se poput elektrona obrtala oko gvozdenog oraha u njoj, opominjući je da ne zajebe stvar, da to ovaj put uradi kako treba, da opravda njihove živote i njihovo umiranje. Setila se da joj je neko jednom prilikom rekao: "Kada sledeći put započnete revoluciju, probajte na neki drugi način."
<BR>&nbsp;&nbsp;&nbsp;&nbsp;&nbsp;A sada se, eto, dogodilo. Ali tu su bile i prvomarsovske gerilske jedinice pod Kaseijevom komandom, potpuno izvan domašaja štaba u Barouzu, kao i hiljade drugih, još neznanih činilaca, na koje uglavnom neće moći da utiče. Narastajući haos. Po čemu će, onda, ovaj put biti drugačije?
<BR>
<BR>&nbsp;&nbsp;&nbsp;&nbsp;&nbsp;Ukrcala je ekipu u rovere, i odvezli su se do male železničke stanice, nekoliko kilometara dalje na sever. Odatle su nastavili put teretnim vozom, na montažnoj pisti postavljenoj za potrebe projekta u Šalbatani, do glavne linije Šefild-Barouz. Oba grada sada su bila uporišta metanata, i Nađu je brinula mogućnost da su se postarali da obezbede pistu koja ih je spajala. Zbog toga je Podbrđe bilo od posebne strateške važnosti, jer bi njegovo zauzimanje značilo prekid linije. Ali je iz ovog istog razloga želela da se udalji od Podbrežja, i od železničkog sistema. Želela je da bude nevidljiva, kao što je učinila šezdeset prve; svi nagoni stečeni u onih nekoliko meseci ponovo su se probudili, kao da od tada nije prošlo šezdeset godina. Ponovo su bili budni i govorili joj da se sakrije.
<BR>&nbsp;&nbsp;&nbsp;&nbsp;&nbsp;Dok su lebdeli preko pustinje na jugozapad, gutajući razdaljinu između ponora Ofira i Juvente, održavala je vezu preko pločice sa Saksovim štabom u krateru Da Vinči. Saksov tim tehničara pokušavao je da oponaša njegov suvi stil, ali je bilo očigledno da su podjednako uzbuđeni kao i njeni mladi građevinari. Otprilike petorica njih u glas su joj javili da su poslali niz projektila zemlja-svemir koje je Saks tokom poslednje decenije sakrio u tajnim silosima na polutaru, i svi su eksplodirali na nebu kao vatromet i oborili sve orbitalne nosače raketa metanata za koje su znali, kao i mnoge komunikacione satelite. "Skinuli smo osamdeset odsto već u prvom talasu! - Lansirali smo naše komunikacione satelite! - Sada ih čistimo jedan po jedan..."
<BR>&nbsp;&nbsp;&nbsp;&nbsp;&nbsp;Nađa ih prekinu. "Vaši sateliti rade?"
<BR>&nbsp;&nbsp;&nbsp;&nbsp;&nbsp;"Izgleda da su svi u redu! Znaćemo tek kada obavimo sve probe, ali ne sada, jer su svi ovde prilično zauzeti."
<BR>&nbsp;&nbsp;&nbsp;&nbsp;&nbsp;"Hajde da oprobamo jedan. Odredite nekog među vama za to, jasno? Treba nam razgranat sistem, veoma razgranat sistem."
<BR>&nbsp;&nbsp;&nbsp;&nbsp;&nbsp;Prekinula je vezu i otkucala jednu od frekvencija i kodova koje joj je dao Saks. Nekoliko sekundi kasnije dobila je vezu sa Zeikom, koji se nalazio u Odesi, pomažući u rukovođenju aktivnostima u basenu Helas. Obavestio je da se tamo zasad sve zbiva po planu; naravno, tek je bilo prošlo nekoliko sati, ali se činilo da su Mišelovi i Majini napori da tamo sve organizuju urodili plodom, jer su svi članovi ćelija u Odesi izišli na ulice i obavestili građane šta se događa, tako da je došlo do spontane i opšte obustave rada i demonstracija. Upravo su zatvarali železničku stanicu, i zauzimali šetalište i većinu ostalih javnih mesta, u štrajku koji je obećavao da će se pretvoriti u prevrat. Osoblje Prelazne vlade u gradu povlačilo se prema železničkoj stanici ili fizičkom postrojenju, baš kako se Zeik nadao da će biti. "Kada većina njih bude unutra, premostićemo VI postrojenja, i ono će za njih postati zatvor. Već kontrolišemo rezervne sisteme i sisteme za održavanje života u gradu, tako da su uglavnom vezanih ruku, osim ako ne žele da dignu sami sebe u vazduh, ali ne verujem da će to učiniti. Među ovdašnjim osobljem UNTA ima puno Sirijaca koje vodi Nijazi, i dok pokušavamo da isključimo fizičko postrojenje spolja, održavam vezu sa Rašidom, tek da bih bio siguran da tamo unutra niko neće odlučiti da postane mučenik."
<BR>&nbsp;&nbsp;&nbsp;&nbsp;&nbsp;"Ne verujem da će biti mnogo mučenika za stvar metanacionalki", reče Nađa.
<BR>&nbsp;&nbsp;&nbsp;&nbsp;&nbsp;"Nadam se da neće, ali nikad se ne zna. No, ovde je za sada sve u redu. A napolju, oko Helasa, sve je išlo još lakše - snage bezbednosti su tamo bile minimalne, a većinu stanovništva čine domoroci ili radikalizovani emigranti, i jednostavno su opkolili bezbednjake, čikajući ih da primene silu. Ovo se završavalo ili primirjem ili razoružavanjem snaga bezbednosti. Dao i Harmakis-Reul proglasili su se slobodnim kanjonima i pozvali sve kojima treba utočište da dođu onamo."
<BR>&nbsp;&nbsp;&nbsp;&nbsp;&nbsp;"Odlično!"
<BR>&nbsp;&nbsp;&nbsp;&nbsp;&nbsp;Zeik primeti iznenađenje u njenom glasu i upozori je: "Ne verujem da će biti tako lako u Barouzu i Šefildu. Osim toga, moraćemo da blokiramo lift, da ne počnu da nas gađaju sa Klarka."
<BR>&nbsp;&nbsp;&nbsp;&nbsp;&nbsp;"Dobro je što je Klark fiksiran iznad Tarzisa."
<BR>&nbsp;&nbsp;&nbsp;&nbsp;&nbsp;"Jeste, ali bi bilo dobro zauzeti tu stvar, umesto da nam ponovo pada na glavu."
<BR>&nbsp;&nbsp;&nbsp;&nbsp;&nbsp;"Znam. Čula sam da su Crveni radili sa Saksom na planu preuzimanja."
<BR>&nbsp;&nbsp;&nbsp;&nbsp;&nbsp;"Neka nas Alah sačuva. Moram da idem, Nađa. Reci Saksu da su programi za postrojenje savršeno radili. I, slušaj, mislim da bi trebalo da se popnemo na sever i pridružimo vam se. Ako uspemo brzo da obezbedimo Helas i Elizijum, to će nam povećati izglede u Barouzu i Šefildu."
<BR>&nbsp;&nbsp;&nbsp;&nbsp;&nbsp;U Helasu je, dakle, išlo sve po planu. I, što je bilo još važnije, i dalje su održavali vezu među sobom. Bila je to ključna stvar; od svih košmara iz šezdeset prve, prizora osvetljenih u njenom sećanju munjama straha ili bola, malo je bilo gorih od bespomoćnosti koju je osetila kada je došlo do prekida njihovog komunikacionog sistema. Posle toga ništa što su radili nije imalo smisla, vrteli su se okolo kao insekti kojima su otkinuli antene. Zato je u poslednjih nekoliko godina zahtevala od Saksa da izradi plan za ojačavanje njihovog komunikacionog sistema, a on je sagradio, a sada i poslao na orbitu, čitavu flotu minijaturnih komunikacionih satelita, zaštićenih koliko je to bilo moguće. Za sad su radili kako je bilo predviđeno. A onaj gvozdeni orah u njoj, iako je i dalje bio tu, bar joj više nije onako bolno pritiskao rebra. Samo mirno, reče sebi. Ovosnost. Ovo je trenutak, sada ili nikada. Prikupi snage.
<BR>
<BR>&nbsp;&nbsp;&nbsp;&nbsp;&nbsp;Njihova montažna pista dosezala je do linije polutara, pomerena godinu dana ranije da bi se izbegao led Hrise, i tu su se priključili na pistu za lokalne vozove i pošli na zapad. Njihov voz imao je samo tri vagona, i cela Nađina ekipa bila je nagurana u prvom vagonu, prateći vesti na ekranu. Mangalavid je iz Južne Fose davao zvanične vesti; bile su smušene i protivurečne, kombinovale su redovne vremenske izveštaje i slične informacije sa kratkim izveštajima o štrajkovima u mnogim gradovima. Nađa je preko pločice naizmenično održavala vezu sa Da Vinčijem i utočištem Slobodnog Marsa u Barouzu, i dok je voz klizio dalje, posmatrala je ekran u vagonu i onaj na zglobu, upijajući istovremene serije informacija kao da sluša polifonu muziku, otkrivši da može da prati dva izvora odjednom bez problema, i da bi mogla i više. Praksis je neprestano izveštavao o situaciji na Zemlji, gde je vladala pometnja, ali nije bilo nepovezanosti i nejasnoća kao šezdeset prve; s jedne strane, Praksis im je omogućavao uvid, a sa druge, najveći deo trenutnih aktivnosti bio je usmeren na preseljavanje obalskog stanovništva izvan domašaja poplava, koje su trenutno bile u vidu veoma visokih plima, baš kao što je Saks rekao da će biti. Metanatricid je i dalje trajao, u obliku hirurških udara i prevrata, napada komandosa i kontraudara na različite korporativne komplekse i sedišta, kombinovane sa pravnim postupcima i propagandom svake vrste - uključujući i određeni broj tužbi i protivtužbi, konačno upućenih Svetskom Sudu, što se Nađi činilo ohrabrujuće. Međutim, ovi strateški napadi i manevri bili su znatno proređeni u svetu kome je pretio potop. Čak i u svom najgorem obliku (snimci postrojenja dignutih u vazduh, mesta pada oborenih aviona, krateri na putevima posle bombaških napada na limuzine u prolazu), ovo je bilo pravi blagoslov u poređenju sa pravim ratom, koji je u biološkom obliku mogao da ubije milione ljudi. Što se odmah potvrdilo, na žalost, u potresnom izveštaju iz Indonezije koji je usledio na ekranu vagona - radikalni oslobodilački pokret iz Istočnog Timora, zasnovan na ideologiji Peruovog Blistavog Puta, zatrovao je ostrvo Javu trenutno nepoznatom bolešću, tako da je tamo, pored svih muka koje je donela poplava, stotine hiljada ljudi umiralo od zaraze. Takva pošast mogla je na kontinentu da se pretvori u katastrofu, i nije bilo nikakvog jemstva da se to neće dogoditi. A u međuvremenu, sa ovim jezivim izuzetkom, rat, ako se haos metanatricida mogao tako nazvati, se nastavljao kao borba na vrhu. U stilu, zapravo, sličnom onome što su oni nameravali da urade na Marsu. Ovo je saznanje, na neki način, bilo utešno, mada, ako bi metanati prihvatili takav stil, mogli bi da ga primene i na Marsu - ako ne u trenutku početnog iznenađenja, onda kasnije, kada se ponovo organizuju.
<BR>&nbsp;&nbsp;&nbsp;&nbsp;&nbsp;Nađinu obuzetost vestima na ekranima prekinu pojava jednog od velikih dugolinijskih vozova na pisti pored njih. Na sekund su klizili uporedo iznad neravnog platoa Ofir Planuma, a onda velika pedesetvagonska kompozicija prošiša kraj njih. Ni tada nije smanjila brzinu, i nisu mogli da utvrde ko, ako je ikog bilo, sedi iza njenih zatamnjenih prozora. Zatim odmaknu napred i ubrzo zamaknu za horizont.
<BR>&nbsp;&nbsp;&nbsp;&nbsp;&nbsp;Emisije vesti smenjivale su se suludom brzinom, izveštači su očigledno bili u prepasti zbog događaja - nemiri u Šefildu, obustave rada u Južnoj Fosi i Hefestusu - izveštaji su prekidani zbog najnovijih, u tako brzom smenjivanju da je Nađi bili teško da veruje da su se stvarno dogodili.
<BR>&nbsp;&nbsp;&nbsp;&nbsp;&nbsp;Kada su stigli u Podbrežje, osećaj nestvarnosti se zadržao, jer je dremljivo, polunapušteno, staro naselje vrilo od aktivnosti, kao onda, u godini M-1. Simpatizeri pokreta pristizali su celog dana sa malih stanica oko Ganges Katene i ponora Hebes, kao i sa severnog zida ponora Ofir. Po svemu sudeći, lokalni bogdanovisti su ih organizovali za marš na malu jedinicu UNTA na železničkoj stanici. Ovo je dovelo do pat pozicije ispred zgrade stanice, pod šatorom koji je pokrivao staru arkadu i prvobitni kvadrant zasvođenih odaja, sada tako mali i staromodno živipisan.
<BR>&nbsp;&nbsp;&nbsp;&nbsp;&nbsp;Zato se, kada se Nađin voz zaustavio, na stanici odvijala bučna rasprava između čoveka za megafonom, okruženog dvadesetoricom telohranitelja, i neorganizovane gomile ljudi naspram njih. Nađa je sišla sa voza čim se zaustavio i požurila do ivice grupe opkoljene u stanici - gospodara i njegovih vojnika. Oduzela je megafon od jedne iznenađene mlade žene i počela da viče kroz njega: "Upravniče stanice! Upravniče stanice! Upravniče stanice!" Ponavljala je ovo na engleskom i ruskom sve dok svi prisutni nisu zaćutali da bi videli ko je ta što viče. Njeni građevinari su se pomešali sa gomilom, i kada je videla da su se rasporedili, pođe pravo prema grupici muškaraca i žena u kožnim jaknama. Upravnik stanice imao je lice marsovskog veterana, izbrazdano od vremenskih prilika, sa ožiljkom preko čela. Njegovi ekipa, sastavljena od mladih ljudi, nosila je oznake Prelazne vlade i delovala je uplašeno. Nađa spusti megafon i reče: "Zovem se Nađa Černiševska. Ja sam gradila ovaj grad. Došli smo da ga preuzmemo. Za koga radite?"
<BR>&nbsp;&nbsp;&nbsp;&nbsp;&nbsp;"Za Prelaznu vladu Ujedinjenih Nacija", reče upravnik stanice čvrsto, zureći u nju kao da je ustala iz groba.
<BR>&nbsp;&nbsp;&nbsp;&nbsp;&nbsp;"Ali koja jedinica? Koja metanacionalka."
<BR>&nbsp;&nbsp;&nbsp;&nbsp;&nbsp;"Mi smo Mahdžari."
<BR>&nbsp;&nbsp;&nbsp;&nbsp;&nbsp;"Mahdžari su sada u savezu sa Kinom, a Kina je uz Praksis, koji je na našoj strani. Svi smo, dakle, na istoj strani, iako vi to još ne znate. I šta god vi mislili, u slabijem ste položaju." Zatim doviknu gomili: "Neka podigne ruku svako ko je naoružan!"
<BR>&nbsp;&nbsp;&nbsp;&nbsp;&nbsp;Svi prisutni podigoše ruke, a njeni ljudi su svi bili naoružani omamljivačima ili pištoljima za zakivke ili zračnim zavarivačima.
<BR>&nbsp;&nbsp;&nbsp;&nbsp;&nbsp;"Ne želimo krvoproliće", reče Nađa sada još zbijenijim telohraniteljima ispred sebe. "Ne nameravamo čak ni da vas zarobljavamo. Tamo stoji voz; možete da ga uzmete, odvezete se u Sabiši i pridružite svojoj grupi. Tamo ćete zateći novo stanje stvari. Ili to, ili ćemo sad svi napustiti stanicu i dići je u vazduh. Ovako ili onako, mi preuzimamo; bilo bi glupo da bilo ko gine zbog gotove stvari. Stoga vam savetujem da uzmete voz i da odete u Šefild, odakle ćete moći, ako budete hteli, da se ukrcate u lift. A ako želite da radite na slobodnom Marsu, možete odmah da nam se pridružite."
<BR>&nbsp;&nbsp;&nbsp;&nbsp;&nbsp;Mirno je posmatrala čoveka, opuštenija nego što je bila celog dana. Nema većeg olakšanja od akcije. Čovek pognu glavu da se posavetuje sa ekipom, i njihovo šaputanje potraja dobrih pet minuta.
<BR>&nbsp;&nbsp;&nbsp;&nbsp;&nbsp;On onda ponovo pogleda u nju. "Uzećemo voz."
<BR>&nbsp;&nbsp;&nbsp;&nbsp;&nbsp;Tako je Podbrežje postalo prvo oslobođeno naselje.
<BR>
<BR>&nbsp;&nbsp;&nbsp;&nbsp;&nbsp;Nađa je te večeri izišla do logora prikolica, koji se nalazio blizu podnožja zida novog šatora. Dve stambene jedinice, pretvorene u laboratorije, još su bile opremljene za stanovanje, i pošto ih je obišla, a zatim i zasvođene odaje i Alhemičarsku Četvrt, ušla je u jedinicu u kojoj je živela na samom početku i legla na jedan od dušeka, iscrpljena.
<BR>&nbsp;&nbsp;&nbsp;&nbsp;&nbsp;Bilo je neobično ležati sam među svim tim duhovima, trudeći se da osetiš prisustvo onog dalekog vremena u sebi. Suviše neobično; uprkos iscrpljenosti, nije mogla da zaspi, i pred zoru joj je došla maglovita vizija, osećaj brige zbog istovara robe iz teretnih raketa, programiranja zidarskih robota i Arkadijevog poziva sa Fobosa. U ovom stanju je čak malo i odspavala, plitkim snom, da bi je konačno probudilo žiganje u izgubljenom prstu.
<BR>&nbsp;&nbsp;&nbsp;&nbsp;&nbsp;A kada je, stenjući, ustala, bilo je podjednako neobično zamisliti da se probudila u svetu u kome vlada haos, gde milioni ljudi iščekuju da vide šta će doneti dan. Osvrćući se po skučenom prostoru koji je bio njen prvi dom na Marsu, odjednom joj se učini da se zidovi pokreću - sasvim lagano trepere - kao da se udvajaju, kao da stoji u slaboj svetlosti jutra, gledajući kroz neki vremenski stereoptikon koji pokazuje sve četiri dimenzije odjednom, sa pulsirajućom, halucinantnom jasnoćom.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
