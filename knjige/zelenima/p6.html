<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Ali kod kuće više nije bilo isto. Ili se on promenio. Od pokušaja da spasi Sajmona do putovanja sa Kojotom, postao je mladić mimo drugih; one slavne pustolovine za kojima je toliko žudeo su se dogodile, i samo su ga odvojile od prijatelja. Džeki i Harmakis još su se više slizali i bili su kao štit između njega i mlađih senseija. Nirgal je ubrzo otkrio da mu se nimalo ne dopada da bude različit. Jedina želja bila mu je da ponovo postane deo ove male, prisne skupine, da bude jedno sa svojom braćom i sestrama.
<BR>&nbsp;&nbsp;&nbsp;&nbsp;&nbsp;Ali kad god bi se umešao među njih, nastala bi tišina, i Harmakis bi ih poveo na neko drugo mesto, posle najnelagodnijih situacija koje je ikada doživeo. Mogao je samo da se vrati među odrasle, koji su, opet, počeli da ga primaju u svoje društvo posle podne. Možda su želeli da ga koliko-toliko poštede surovog ophođenja njegove družine, ali to ga je samo još više obeležilo. Nije bilo leka za to. Jednog dana, dok je tužno lutao obalom u kalajnosivo jesenje popodne, pade mu na pamet da je detinjstvu kraj. Jer tako se osećao: postao je nešto drugo, ni čovek ni dete, samotno biće, stranac u rođenoj zemlji. Ovo setno zapažanje bilo je pomešano sa izvesnim neobičnim zadovoljstvom.
<BR>
<BR>&nbsp;&nbsp;&nbsp;&nbsp;&nbsp;Jednog dana posle ručka, Džeki je ostala u učionici sa njim i Hiroko, koja im je tog dana predavala, i zatražila je da je uključe u poslepodnevnu poduku. "Zašto bi učila samo njega?"
<BR>&nbsp;&nbsp;&nbsp;&nbsp;&nbsp;"Nema razloga", reče Hiroko ravnodušno. "Ostani ako želiš. Uzmite beležnice i otvorite Termalni inženjering, stranu jedan-nula-pet-nula. Kao primer ćemo uzeti kupolu Zigota. Recite mi, koja je najtoplija tačka ispod kupole?"
<BR>&nbsp;&nbsp;&nbsp;&nbsp;&nbsp;Nirgal i Džeki napadoše problem, takmičeći se, ali ipak zajedno. Bio je tako srećan što je ona tu da se jedva sećao pitanja, i Džeki je digla ruku pre nego što je uspeo da sredi misli. Smejala mu se, pomalo podrugljivo, ali i sama zadovoljna. Uprkos svim ogromnim promenama u oboma, Džeki je zadržala sposobnost zarazne radosti, onog smeha koga je bilo tako bolno lišiti se...
<BR>&nbsp;&nbsp;&nbsp;&nbsp;&nbsp;"Evo pitanja za sledeći put", reče im Hiroko. "Sva imena Marsa u areofaniji jesu imena koja su mu dali Zemljani. Otprilike polovina njih znače vatrena zvezda na jezicima iz kojih potiču, ali to je i dalje ime koje potiče spolja. Pitanje glasi: kako bi Mars nazvao sam sebe?"
<BR>&nbsp;&nbsp;&nbsp;&nbsp;&nbsp;Nekoliko nedelja kasnije Kojot ponovo svrati u Zigot, i Nirgal je bio istovremeno srećan i nespokojan zbog toga. Kojot je uzeo jedno prepodne da ih podučava, ali je Nirgal odahnuo kada je video da se ovaj ponaša prema njemu kao prema svima ostalima. "Stanje na Zemlji veoma je teško", rekao im je dok su radili na vakuum-pumpama iz rezervoara sa tečnim natrijumom u Rikoveru, "i biće sve teže. Zbog toga je njihova kontrola nad Marsom još opasnija po nas. Moraćemo da se krijemo sve dok ne budemo u stanju da ih se potpuno oslobodimo, a zatim da posmatramo sa sigurne udaljenosti kako tonu u bezumlje i haos. Zapamtite moje reči; ovo je proročanstvo koje je sušta istina."
<BR>&nbsp;&nbsp;&nbsp;&nbsp;&nbsp;"Džon Bun je govorio drugačije", javi se Džeki. Provodila je mnoge večernje sate proučavajući Bunovu VI, i sada izvadi kutiju iz džepa na boku; posle kratkog traženja odlomka, iz kutije se javi poznati glas: "Mars nikada neće biti bezbedan ako to nije i Zemlja."
<BR>&nbsp;&nbsp;&nbsp;&nbsp;&nbsp;Kojot se hrapavo nasmeja. "Da, zaista, takav je bio Bun. Ali on je mrtav, priznaćete, a ja sam još tu."
<BR>&nbsp;&nbsp;&nbsp;&nbsp;&nbsp;"Svako može da se skriva", reče oštro Džeki. "A Džon Bun je izišao i vodio. Zato ću uvek biti bunist."
<BR>&nbsp;&nbsp;&nbsp;&nbsp;&nbsp;"Ti si i Bun i bunist!" uzviknu Kojot, zadirkujući je. "A Bunova algebra nikad nije bila logična. Ali, vidiš, devojko, potrebno je da malo bolje razumeš svog dedu da bi mogla da se nazoveš bunistom. Ne možeš od Buna da napraviš dogmu i da kažeš da je to on. Znam još takozvanih bunista koji su to radili, i bili su mi smešni kad god mi od toga nije udarala pena na usta. Da je Bun imao priliku da te upozna i porazgovara s tobom, završilo bi se tako što bi on postao džekist. A da je sreo Harmakisa, postao bi harmakist, možda čak i maoist. Zato što je bio takav. I to je bilo dobro, znaš, jer nas je tako činio obaveznima da mislimo. Primoravao nas je da damo svoj doprinos, jer bez toga nije mogao da deluje. Njegov stav nije bio da svako može da to uradi, već da svako treba da to uradi."
<BR>&nbsp;&nbsp;&nbsp;&nbsp;&nbsp;"Uključujući sve ljude na Zemlji!" odvrati Džeki.
<BR>&nbsp;&nbsp;&nbsp;&nbsp;&nbsp;"Opet ona trči pred rudu!" jeknu Kojot. "Oh, devojko, zašto ne ostaviš ove dečake i ne udaš se za mene, smesta, jer ja ljubim k'o ova vakuum-pumpa, ček' da ti pokažem", i mahnu pumpom prema njoj, a ona je odbi u stranu, odgurnu ga i pobeže, izazivajući ga da je pojuri. Sada je bila ubedljivo najbrži trkač u Zigotu, čak ni Nirgal, sa svom svojom izdržljivošću, nije mogao da trči tako brzo, i deca su se smejala Kojotu dok je poskakivao za njom; i sam dosta brz za starca, naglo se okrenuo i zaleteo prema grupi, režeći, da bi završio na dnu gomile dece, vičući: "Jao, moja noga, ima da mi platite za ovo, dečaci, ljubomorni ste jer sam rešio da vam ukradem devojku, jao! Dosta! Joj!"
<BR>&nbsp;&nbsp;&nbsp;&nbsp;&nbsp;Nirgalu se nije dopadao ovakav način zadirkivanja, a ni Hiroko. Naredila je Kojotu da prestane, ali joj se on samo nasmejao. "Pa ti si bila ta koja se odvojila da napravi sebi fini, mali logor rodoskrvnuća", reče on. "Šta ćeš da radiš s njima? Da ih uškopiš?" Nasmejao se Hirokinom smrknutom pogledu. "Uskoro ćeš morati da ih razdvojiš, eto šta će biti. Zato bi mogla da mi daš nekog od njih."
<BR>&nbsp;&nbsp;&nbsp;&nbsp;&nbsp;Hiroko mu reče da može da ide, i uskoro je ponovo bio na putu. Sledeći put kada je Hiroko držala nastavu, odvela ih je sve u banju, gde su posedali na klizave pločice plitkog dela bazena, potopljeni u toplu, zaparenu vodu, i slušali je. Nirgal je sedeo pored Džekinog vižljastog, nagog tela koje je tako dobro poznavao, zajedno sa svim dramatičnim promenama u poslednjih godinu dana, i nije smeo da ga pogleda.
<BR>&nbsp;&nbsp;&nbsp;&nbsp;&nbsp;Njegova prastara, naga majka reče: "Poznata su vam načela genetike, ja sam vas učila. Takođe znate da su mnogi od vas polubraća i polusestre, ujaci i rođaci i tako dalje. Ja sam majka ili baba mnogima od vas, tako da nije dobro da se sparujete i imate decu unutar grupe. To je, jednostavno, genetski zakon." Podigla je dlan, kao da bi da kaže: ovo je naše zajedničko telo.
<BR>&nbsp;&nbsp;&nbsp;&nbsp;&nbsp;"Ali sva živa bića su ispunjena viriditasom", nastavila je, "zelenom silom, koja se širi. Stoga je normalno što ćete se voleti, posebno sada kada vam tela sazrevaju. U tome nema ničeg pogrešnog, bez obzira na to šta kaže Kojot. On se ionako samo šali. Međutim, u jednoj stvari je u pravu: uskoro ćete se sretati sa mnogo vaših vršnjaka, koji će vam jednom postati partneri i roditelji vaše dece, i biće vam bliži čak i od srodnika iz plemena, koje tako dobro poznajete i volite kao drugoga. Svi smo ovde deo svakog od vas, a ljubav je uvek namenjena drugom."
<BR>&nbsp;&nbsp;&nbsp;&nbsp;&nbsp;Nirgal nije skidao pogled sa majčinih očiju, ali je tačno znao kada bi Džeki sastavila noge, osećao je neznatne promene u temperaturi vode koja je strujala između njih. I imao je utisak da njegova majka nije sasvim u pravu. Iako je tako dobro poznavao Džekino telo, i dalje mu je u većini stvari bila daleka kao svaka usijana zvezda, blistava i dominantna na nebu. Ona je bila kraljica njihove male družine, i mogla je da ga zgromi pogledom samo da je htela, dosta često i jeste, iako je proučavao njena raspoloženja otkad je znao za sebe. Bila je više nego dovoljno druga za njega. I voleo ju je, bio je svestan toga. Ali ona mu nije uzvraćala ljubav, ne na isti način. Niti je na taj način volela Harmakisa, činilo mu se, bar ne više; bila je to kakva-takva uteha. Onako kako ju je on gledao, ona je gledala Pitera. Ali Piter je uglavnom bio odsutan. Stoga u Zigotu nije bilo nikoga koga je volela onako kako je Nirgal voleo nju. Možda je već osetila ono o čemu je govorila Hiroko, te su Harmakis i Nirgal i ostali sada bili jednostavno suviše poznati. Njena braća i njene sestre, bez obzira na učešće gena.
<BR>
<BR>&nbsp;&nbsp;&nbsp;&nbsp;&nbsp;Onda je jednog dana zaista palo nebo. Čitav najviši deo ploče vodenog leda odlomio se od CO <SUB>2</SUB> i obrušio se kroz mrežu u jezero i svuda po obali i okolnim dinama. Ovo se, na sreću, dogodilo u rano jutro, kada tamo nije bilo nikoga, ali su se u selu dovoljno glasno čuli prvi udari i pucanja, i svi su požurili na prozore, tako da su videli veći deo pada: džinovski komadi belog leda padali su kao bombe ili se obrtali u padu kao listovi, a onda je eskplodirala čitava površina jezera i zapljusnula dine. Ljudi su istrčali iz soba, i u toj buci i panici Hiroko i Maja su okupile decu i sklonile ih u školu, koja je imala poseban sistem za dovod vazduha. Kada su se posle nekoliko minuta uverili da sama kupola neće pasti, Piter, Mišel i Nađa otrčali su između krhotina leda, obilazeći i preskačući razmrskane ledene ploče, do druge strane jezera da vide šta je sa Rikoverom. U slučaju da je bio oštećen, bila bi to samoubilačka misija za njih troje, i smrtna opasnost za sve ostale. Nirgal je sa prozora učionice video suprotnu obalu jezera, prekrivenu ledenim bregovima. Galebovi su panično kružili nebom, kričeći. Tri prilike provlačile su se uskom, visokom stazom ispod same ivice kupole, a onda su nestale u Rikoveru. Džeki je grizla šaku u strahu. Oni se ubrzo javiše telefonom: sve je bilo u redu. Led iznad reaktora bio je obezbeđen posebno ojačanom i gustom mrežnom konstrukcijom, koja je izdržala.
<BR>&nbsp;&nbsp;&nbsp;&nbsp;&nbsp;Dakle, bili su bar privremeno bezbedni. Ali tokom sledećih nekoliko dana, koje je selo provelo u neveseloj napetosti, istraga uzroka pada otkrila je da se čitava masa suvog leda neznatno ugnula, od čega je sloj vodenog leda popucao i obrušio se kroz mrežu. Bilo je očigledno da se sublimacija na površini polarne kape znatno ubrzala, da je atmosfera postala gušća, a ceo svet topliji.
<BR>&nbsp;&nbsp;&nbsp;&nbsp;&nbsp;Ledenjaci u jezeru polako su se topili sledećih nekoliko dana, ali su ploče razbacane po dinama još bile tamo, jer je njihovo topljenje bilo znatno sporije. Deci je bilo zabranjeno da idu na obalu; nije se tačno znalo koliko je pouzdan ostatak ledenog sloja.
<BR>&nbsp;&nbsp;&nbsp;&nbsp;&nbsp;Desete večeri posle pada, sazvali su zbor u trpezariji. Svi su bili prisutni, dve stotine njih. Nirgal ih je posmatrao, svoje malo pleme; senseiji su izgledali uplašeno, nizeiji prkosno, iseiji potreseno. Najstariji su živeli u Zigotu već četrnaest marsovskih godina, i sigurno im je bilo teško da se sete nekog drugog života; deca to nisu ni mogla, jer za njih nije postojao.
<BR>&nbsp;&nbsp;&nbsp;&nbsp;&nbsp;Nije bilo potrebe da pominju svoju rešenost da se ne predaju spoljnjem svetu. S druge strane, život pod kupolom postajao je sve manje moguć, a sami su bili suviše brojna grupa da bi se nametnuli nekom drugom skrivenom utočištu. Razdvajanje bi rešilo problem, ali to nije bilo srećno rešenje.
<BR>&nbsp;&nbsp;&nbsp;&nbsp;&nbsp;Sve ovo je izneseno za jedan sat. "Da probamo da odemo u Višnjak", reče Mišel. "To je veliko naselje, i bili bismo rado primljeni."
<BR>&nbsp;&nbsp;&nbsp;&nbsp;&nbsp;Ali to je bio dom bogdanovista, a ne njihov. Bila je to poruka na licima najstarijih. Nirgal odjednom dobi utisak da se baš oni najviše boje.
<BR>&nbsp;&nbsp;&nbsp;&nbsp;&nbsp;Zato reče: "Možete se povući dublje pod led."
<BR>&nbsp;&nbsp;&nbsp;&nbsp;&nbsp;Svi se zagledaše u njega.
<BR>&nbsp;&nbsp;&nbsp;&nbsp;&nbsp;"Da istopimo novu kupolu, misliš", reče Hiroko.
<BR>&nbsp;&nbsp;&nbsp;&nbsp;&nbsp;Nirgal slegnu ramenima. Pošto je izrekao ideju, otkrio je da mu se ne dopada.
<BR>&nbsp;&nbsp;&nbsp;&nbsp;&nbsp;Ali Nađa reče: "Polarna kapa deblja je tamo pozadi. Proći se mnogo vremena pre nego što dovoljno sublimira da nas ugrozi. Dotle će se sve promeniti."
<BR>&nbsp;&nbsp;&nbsp;&nbsp;&nbsp;Zavlada tišina, a onda Hiroko reče: "To je dobra ideja. Možemo da ostanemo ovde dok se topi nova kupola, i da premeštamo stvari kada za njih načinimo prostor. Ne bi trebalo da traje duže od nekoliko meseci."
<BR>&nbsp;&nbsp;&nbsp;&nbsp;&nbsp;"Šikata ga nai", reče Maja ironično. Ne može se drugačije. Naravno da se moglo drugačije. Ali istovremeno je izgledala zadovoljno zbog novog velikog projekta, Nađa takođe. Ostali su izgledali srećni što je pronađen način da ostanu zajedno i skriveni. Nirgal odjednom shvati da se iseiji boje izloženosti. Seo je, zamišljen, prisećajući se otvorenih gradova koje je posetio sa Kojotom.
<BR>
<BR>&nbsp;&nbsp;&nbsp;&nbsp;&nbsp;Upotrebili su parne šmrkove napajane iz Rikovera da otope novi tunel do hangara, a zatim još jedan ispod kape, sve dok led iznad njih nije dosegao debljinu od tri stotine metara. Na njegovom kraju počeli su da otapaju novu okruglu pećinu pod kupolom i da kopaju plitko korito za novo jezero. Najveći deo CO <SUB>2</SUB> bio je zarobljen, ohlađen na spoljnju temperaturu i oslobođen; ostatak su razdvojili na kiseonik i ugljenik, i sačuvali za dalju upotrebu.
<BR>&nbsp;&nbsp;&nbsp;&nbsp;&nbsp;Dok je trajalo iskopavanje, izvadili su plitko korenje velikih, snežnih bambusa, i odvukli ih na najvećem kamionu niz tunel do nove pećine, celim putem tarući lišće o zidove tunela. Rastavili su seoske kuće i preselili ih. Robotski buldožeri i kamioni radili su dan i noć, skupljajući izgaženi pesak starih dina i odvlačeći ga u novu pećinu; biomasa u njemu bila je suviše vredna (računajući i Sajmona) da bi je ostavili. U suštini, nosili su sa sobom sve što se nalazilo u školjci Zigota. Kada su završili, stara pećina bila je samo prazni mehur na dnu polarne kape, gore peščani led, dole ledeni pesak, vazduh ništa drugo nego marsovska atmosfera, 170 milibara uglavnom gasovitog CO <SUB>2</SUB>, na temperaturi od 240 stepeni Kelvina. Retki otrov.
<BR>&nbsp;&nbsp;&nbsp;&nbsp;&nbsp;Jednog dana, Nirgal je otišao sa Piterom da vidi staro mesto. Bilo je potresno videti jedini dom koji je ikad imao sveden na praznu ljušturu - led kupole bio je sasvim ispucao, pesak isprevrtan, rupe na mestima gde su bila stabla zjapile su kao užasne rane, a u koritu jezera nije ostalo ni algi. Izgledalo je malo i ruševno, nalik na očajničko sklonište neke životinje. Krtice u rupi, rekao je Kojot. Skrivene od lešinara. "Hajdemo odavde", reče Piter tužno, pa pođoše zajedno niz dugački, pusti, slabo osvetljeni tunel prema novoj kupoli, betonskim drumom koji je izgradila Nađa, sada sav izbrazdan tragovima.
<BR>
<BR>&nbsp;&nbsp;&nbsp;&nbsp;&nbsp;Pod novom kupolom napravili su novi raspored, tako da se selo nalazilo na suprotnoj strani od komore tunela, u blizini pomoćnog tunela koji je vodio duboko pod led, do izlaza u gornjem Ponoru Australe. Staklenici su postavljeni bliže rubnom osvetljenju, dine su bile više nego pre, a meteorološka oprema nalazila se odmah pored Rikovera. Bilo je više ovakvih sitnih poboljšanja, zbog kojih ovo nije bila puka kopija njihovog starog doma. Osim toga, svaki dan bili su toliko zaokupljeni gradnjom da im nije preostajalo vremena da misle o promeni; prepodnevna nastava u školi bila je otkazana posle pada, i sada su deca bila još jedna radna ekipa, pojačanje tamo gde je u određenom trenutku bila najpotrebnija pomoć. Ponekad bi neko od odraslih koji su ih nadgledali pokušao da pretvori rad u predavanje - Hiroko i Nađa bile su posebno dobre u tome - ali su u suštini imali malo vremena, i samo su dodavali poneko objašnjenje nalozima koji su ionako bili suviše jednostavni da bi zahtevali objašnjenje: zatezanje zidnih modula 'Alenovim' ključevima, unošenje posuda sa biljem i staklenki sa algama u staklene bašte i slično. Bio je to samo posao - bili su deo radne snage, koja je i sa njima bila nedovoljna za sve zadatke, uprkos raznovrsnim robotima koji su izgledali kao ogoljeni roveri. Jureći tamo-amo, obavljajući ove poslove, Nirgal je najveći deo vremena bio srećan.
<BR>&nbsp;&nbsp;&nbsp;&nbsp;&nbsp;Ali kada je jednom izišao iz škole i ugledao trpezariju umesto visokih stabala Kreš Kreščenta, taj prizor ga je naglo vratio u stvarnost. Njegov stari, poznati svet je nestao, zauvek. Nestao je, kao i sve drugo, u vremenu. Osetio je bol od koga su mu pošle suze, i ostatak dana je proveo u ošamućenom i odsutnom stanju, sve vreme odvojen od sebe, posmatrajući bez osećanja sve što se dešavalo, izolovan kao što je bio posle Sajmonove smrti, izgnanik u belom svetu, samo korak izvan zelenog. Nije bilo ničega što bi nagovestilo da će se ikada prenuti iz ovog melanholičnog stanja, a sam nije umeo da odgovori da li će. Prošli su dani njegovog detinjstva, nestali su zajedno sa Zigotom, i nikada se neće vratiti; isto tako će proći i nestati i ovaj dan, i ova kupola će ispariti i urušiti se. Ništa neće trajati večno. Ima li onda uopšte svrhe? Ovo pitanje opsedalo ga je satima, oduzimajući boju i ukus svemu oko njega, i kada je Hiroko primetila njegovu povučenost i upitala šta mu je, on joj ga je jednostavno postavio. Hiroko je imala tu dobru osobinu: mogao si da je pitaš šta god hoćeš, uključujući i ona suštinska pitanja. "Zašto radimo sve ovo, Hiroko? Kad sve ionako na kraju postaje belo?"
<BR>&nbsp;&nbsp;&nbsp;&nbsp;&nbsp;Posmatrala ga je, nagnuvši glavu u stranu kao neka ptica. On pomisli da taj položaj glave krije njenu privrženost njemu, ali nije bio siguran; što je postajao stariji, sve ju je manje razumeo (kao i sve drugo).
<BR>&nbsp;&nbsp;&nbsp;&nbsp;&nbsp;Ona reče: "Tužno je što više nema stare kupole, zar ne? Ali moramo da se okrenemo onome što dolazi. I to je viriditas. Usredsrediti se na ono što ćemo stvarati, a ne na ono što smo stvorili. Kupola je bila kao cvet koji cveta i vene, ali nosi seme nove biljke, koja će porasti i stvoriti nove cvetove i novo seme. Prošlost je mrtva. Razmišljanje o njoj samo će te učiniti setnim. Pa i ja sam nekada bila devojka, u Japanu, na ostrvu Hokaido! Da, isto tako mlada kao ti! Nemaš pojma koliko je to sad daleko. Ali sada smo ovde, ti i ja, okruženi ovim biljem i ovim ljudima, i ako se okreneš njima, i tome kako da učiniš da se plode i razvijaju, život će se vratiti u stvari. Dovoljno je da osetiš kami u svemu oko sebe. Jer mi živimo samo u ovom trenutku."
<BR>&nbsp;&nbsp;&nbsp;&nbsp;&nbsp;"A stari dani?"
<BR>&nbsp;&nbsp;&nbsp;&nbsp;&nbsp;Ona se na to nasmeja. "Odrastaš. Pa, moraš povremeno da se setiš i starih dana. Bili su dobri, zar ne? Imao si srećno detinjstvo; to je istinski blagoslov. Ali i ovi dani pred nama biće dobri. Uzmi, na primer, ovaj trenutak i upitaj se: šta mi sad nedostaje? Hmmm?... Kojot kaže da bi hteo da ti i Piter pođete s njim na sledeće putovanje. Možda bi valjalo da se opet malo nađeš pod nebom, a?"
<BR>
<BR>&nbsp;&nbsp;&nbsp;&nbsp;&nbsp;I tako su počele pripreme za novo putovanje sa Kojotom, i nastavili su da rade na novom Zigotu, službeno prekrštenom u Gamet. Uveče, u preseljenoj trpezariji, odrasli su dugo razgovarali o situaciji. Saks, Vlad i Ursula, kao i mnogi drugi, hteli su da se vrate na površinu. Nisu mogli da rade svoj posao kako treba krijući se; želeli su da se ponovo nađu u glavnim tokovima medicinske nauke, teraformiranja, izgradnje. "Na kraju će nas neminovno prepoznati", reče Hiroko. "Niko ne može da izmeni svoj genom."
<BR>&nbsp;&nbsp;&nbsp;&nbsp;&nbsp;"Ne treba da menjamo genome, već dosjea", reče Saks. "Ono što je Spenser učinio. Preneo je svoje fizičke karakteristike u novi lični dosje."
<BR>&nbsp;&nbsp;&nbsp;&nbsp;&nbsp;"A mi smo operacijom izmenili lice", reče Vlad.
<BR>&nbsp;&nbsp;&nbsp;&nbsp;&nbsp;"Da, ali je izmena bila minimalna zbog naših godina, zar ne? Niko od nas više ne izgleda kao pre. Bilo kako bilo, ako uradite onako kako je on uradio, mogli bismo da dobijemo nove identitete."
<BR>&nbsp;&nbsp;&nbsp;&nbsp;&nbsp;Maja reče: "Da li je Spenser zaista ušao u sve baze podataka?"
<BR>&nbsp;&nbsp;&nbsp;&nbsp;&nbsp;Saks slegnu ramenima. "Bio je ostao u Kairu, i nekako je došao u priliku do dopre do onih koje se sada koriste u bezbednosne svrhe. To je bilo dovoljno. Hteo bih da pokušam nešto slično. Da vidimo šta Kojot misli o tome. Njega nema ni u jednoj bazi, pa bi morao da zna kako se to radi."
<BR>&nbsp;&nbsp;&nbsp;&nbsp;&nbsp;"On se krio od početka", reče Hiroko. "To je drugo."
<BR>&nbsp;&nbsp;&nbsp;&nbsp;&nbsp;"Da, ali možda ima nekih ideja."
<BR>&nbsp;&nbsp;&nbsp;&nbsp;&nbsp;"Mogli bismo jednostavno da pređemo u demimond", primeti Nađa, "i da ostanemo izvan mreže. Mislim da bih volela da pokušam tako nešto."
<BR>&nbsp;&nbsp;&nbsp;&nbsp;&nbsp;Maja klimnu glavom.
<BR>&nbsp;&nbsp;&nbsp;&nbsp;&nbsp;Razmatrali su ova pitanja iz noći u noć. "Pa, izgleda da mala promena ne bi bila naodmet. Setite se da se vratila Filis."
<BR>&nbsp;&nbsp;&nbsp;&nbsp;&nbsp;"Ne mogu da verujem da je preživela. Mora da ima devet života."
<BR>&nbsp;&nbsp;&nbsp;&nbsp;&nbsp;"U svakom slučaju, prečesto smo se pojavljivali na televiziji. Moramo da budemo oprezni."
<BR>
<BR>&nbsp;&nbsp;&nbsp;&nbsp;&nbsp;Po danu su polako dovršavali Gamet. Ali Nirgalu je i dalje izgledao pogrešno, ma koliko se trudio da se usredsredi na njegovu gradnju. To jednostavno nije bio njegov dom.
<BR>&nbsp;&nbsp;&nbsp;&nbsp;&nbsp;Jedan od putnika doneo je vest da će Kojot uskoro svratiti do njih. Nirgal oseti kako mu se ubrzava puls; ponovo se naći pod zvezdanim nebom, lutajući noću u Kojotovom maskirnom roveru, od utočišta do utočišta...
<BR>&nbsp;&nbsp;&nbsp;&nbsp;&nbsp;Džeki ga je pomno posmatrala dok joj je govorio o tome. Istog popodneva, pošto su završili posao, povela ga je do visokih novih dina i tamo ga poljubila. Nekako se sabrao da joj uzvrati, i počeli su strasno da se ljube, stiskajući se jedno uz drugo i dahćući paru jedno drugom u lice. Kleknuli su u udubljenje između dve dine, sakriveni retkom, bledom maglom, a zatim su legli zajedno u čauru načinjenu od gornje odeće, gde su se ljubili i dodirivali, zgulili jedno drugom donji veš i načinili malo gnezdo od sopstvene topline, izdišući paru i lomeći ledenu koru na pesku ispod ležaja od kaputa. Bez ijedne reči, stopili su se u jedinstveno, usijano električno kolo, u inat Hiroko i celom svetu. Znači, tako to izgleda, pomisli Nirgal. Ispod vlasi Džekine crne kose, zrnca peska blistala su kao dragulji, kao da u sebi nose sićušne ledene cvetove. U svemu sjaj.
<BR>&nbsp;&nbsp;&nbsp;&nbsp;&nbsp;Kada je bilo gotovo, otpuzali su do vrha dine da osmotre okolinu, da se uvere da niko ne ide prema njima, a onda su se vratili u svoje gnezdo i pokrili se kaputima, da sačuvaju toplotu. Ležali su pripijeni jedno uz drugo, ljubeći se natenane i bez žurbe. Tada ga Džeki ubode prstom u grudi i reče: "Sada pripadamo jedno drugom."
<BR>&nbsp;&nbsp;&nbsp;&nbsp;&nbsp;Nirgal samo srećno klimnu glavom i poljubi dugačku liniju njenog vrata, lica zaronjenog u njenu crnu kosu. "Sada si moj", reče ona.
<BR>&nbsp;&nbsp;&nbsp;&nbsp;&nbsp;Iskreno se nadao da je to istina. Otkad je znao za sebe, želeo je da bude tako.
<BR>
<BR>&nbsp;&nbsp;&nbsp;&nbsp;&nbsp;Ali te večeri, u kupatilu, Džeki je prešla na drugi kraj bazena i zagrlila Harmakisa, pripivši se telom uz njega. Onda se odvojila i uputila prazan pogled prema Nirgalu; oči su joj bile kao crne rupe na licu. Nirgal je sleđeno sedeo u plićaku, osećajući kako mu se torzo napinje kao da očekuje udarac. Jaja su mu još bila bolna od svršavanja u njoj, a ona se tamo trljala o Harmakisa kako već mesecima nije, zureći u njega pogledom baziliska.
<BR>&nbsp;&nbsp;&nbsp;&nbsp;&nbsp;Obuzelo ga je najčudnije osećanje - znao je da će celog života pamtiti ovaj trenutak, ovaj stožerni čas, tu u zaparenoj udobnosti banje, pod orlovskim pogledom Maje, koju je Džeki mrzela tananom mržnjom i koja je sad pažljivo motrila sve troje, naslutivši da se nešto događa. Dakle, tako stoje stvari. Džeki i Nirgal su možda pripadali jedno drugom, on njoj sigurno jeste - ali njeno shvatanje pojma pripadanja nije bilo isto kao njegovo. Ovo saznanje ostavilo ga je bez daha, bilo je neka vrsta urušavanja krova njegovog poimanja stvari. Pogledao ju je, potresen, povređen, u rastućem gnevu - ona je još jače prigrlila Harmakisa - i shvatio. Jednostavno je prisvojila obojicu. Da, u tome je bilo smisla, bez sumnje je bilo tako; na isti način su joj bili odani i Reul i Stiv i Franc - možda je to bio samo ostatak njene pređašnje uloge vođe male družine, a možda i nije. Možda je prisvojila sve njih. A sada, kada je Nirgal za njih postao neka vrsta tuđinca, lagodnije se osećala u Harmakisovom društvu. Postao je izgnanik u sopstvenom domu, i u srcu svoje voljene. Ako je uopše imala srce!
<BR>&nbsp;&nbsp;&nbsp;&nbsp;&nbsp;Nije znao da li su ovi utisci tačni, niti kako to da sazna. Nije bio siguran da li želi da sazna. Izišao je iz kupatila i ušao u mušku svlačionicu, osećajući kako mu Džekin pogled svrdla po leđima, kao i Majin.
<BR>&nbsp;&nbsp;&nbsp;&nbsp;&nbsp;U svlačionici ugleda poznat lik u jednom od ogledala. Stao je, i prepoznao sopstveno lice, iskrivljeno od muke.
<BR>&nbsp;&nbsp;&nbsp;&nbsp;&nbsp;Prilazeći polako ogledalu, ponovo je osetio kako onaj čudni talas prolazi kroz njega. Opsednuto je zurio u lice u ogledalu; odjednom je shvatao da se središte svemira ne nalazi u njemu, i da nije sam sva njegova svest, da je kao i svi drugi, neko koga drugi posmatraju spolja, isto kao što je on njih posmatrao. A ovaj nepoznati Nirgal u ogledalu bio je naočiti crnokosi dečak smeđih očiju, prodornih i dubokih, zamalo pa Džekin blizanac, sa gustim, crnim obrvama i... pogledom. Nije više mario ni za šta od ovoga, ali je osećao kako mu moć tinja u vrhovima prstiju, i sećao se kako ga ljudi posmatraju, i znao da za Džeki predstavlja jednako opasnu silu kao ona za njega - što je objašnjavalo njeno pribijanje uz Harmakisa kao pokušaj da ga drži na odstojanju od sebe, da očuva ravnotežu, da vaspostavi svoju moć. Da mu pokaže da su jednaki - i jedno za drugo. Osetivši da su mu grudi odjednom oslobođene tereta, on zadrhta i osmehnu se krajem usana. Istina je, pripadaju jednom drugom. Ali on zbog toga nije prestao da bude svoj.
<BR>
<BR>&nbsp;&nbsp;&nbsp;&nbsp;&nbsp;I zato, kada je Kojot došao da ga pita da pođe s njim na sledeće putovanje, odmah je pristao, zahvalan zbog prilike. Bilo je bolno video blesak jarosti na Džekinom licu kada je saznala novost, ali je drugim delom duše uživao u toj nedodirljivosti, u sposobnosti da joj se ne da, ili bar da i sam održi odstojanje. Trebalo mu je to, bez obzira na to jesu li bili jedno za drugo ili ne.
<BR>
<BR>&nbsp;&nbsp;&nbsp;&nbsp;&nbsp;Nekoliko večeri kasnije, on, Kojot, Piter i Mišel napustiše divovsku masu polarne kape i zađoše u krševite predele, crne pod pokrivačem satkanim od zvezda.
<BR>&nbsp;&nbsp;&nbsp;&nbsp;&nbsp;Nirgal je posmatrao svetlucavu, belu liticu uz pomešana osećanja, ali je među njima preovlađivalo olakšanje. Tamo, iza njih, sve će se dublje povlačiti pod led, činilo se, sve dok ne budu živeli pod samim južnim polom - a crveni svet nastaviće da se okreće kroz svemir, neukrotiv među zvezdama. Odjednom je znao da više nikada neće živeti pod kupolom, da će samo navraćati; ovo nije bila stvar izbora, već jednostavno sudbina. Biće, dakle, beskućnik, osim ako jednog dana čitava planeta ne postane njegov dom, svaki poznati krater i klisura, svaka biljka, svaki kamen, svaki čovek - baš sve, u zelenom i u svetu beline. Ali to je (setio se oluje viđene sa ivice Prometei Rupesa) bio zadatak za mnogo ljudskih života. Moraće da započne učenje.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
