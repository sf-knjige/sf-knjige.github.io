<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Nirgal se u Gametu osećao kao i uvek: kao da pokušava da se ugura u odeću koju je odavno prerastao. Ali ovaj put je sa njim bio i Art, pa je poseta bila zanimljiva, jer je trebalo predstaviti stari dom novom prijatelju. Nirgal ga je svaki dan vodio okolo, objašnjavajući mu znamenitosti mesta i upoznajući ga sa ljudima. Dok je posmatrao mene izraza Artovog lica od iznenađenja do zapanjenosti i neverice, Nirgalu je čitav projekt Gameta počinjao da izgleda nestvarno. Bela, ledena kupola, vetrovi, magle, ptice, jezero, selo, večna zima, čudno odsustvo senki, kuće u stablima bambusa iznad belo-plavih zgrada naselja... bilo je to zaista čudesno mesto. Artu su i sami iseiji bili podjednako vredni čuđenja; rukovao se sa svakim od njih, ponavljajući: "Drago mi je; video sam vas na videu." Pošto su ga predstavili Vladu i Ursuli, Marini i Juau, on promrmlja Nirgalu: "Kao da sam u muzeju voštanih figura."
<BR>&nbsp;&nbsp;&nbsp;&nbsp;&nbsp;Nirgal ga je odveo da upozna Hiroko, koja je bila ona stara, dobroćudna i zatvorena, ophodeći se prema Artu sa istom onom suzdržanom ljubaznošću koju je pružala Nirgalu. Boginja-majka sveta... Nalazili su se u njenoj laboratoriji, i Nirgal, neodređeno kivan na nju, povede Arta do ektogenih tankova i objasni mu za šta služe. Kada bi se Art čudio, oči su mu bile potpuno okrugle, a sada su izgledale kao dva velika belo-plava klikera. "Izgledaju kao frižideri", reče on, i zapilji se u Nirgala. "Jesi li bio usamljen unutra?"
<BR>&nbsp;&nbsp;&nbsp;&nbsp;&nbsp;Nirgal slegnu ramenima i pogleda male, bistre prozore, nalik na brodske. Jednom je plutao unutra, sanjajući i trzajući se u snu... Bilo je teško zamisliti prošlost i poverovati u nju. Milijardama godina nije postojao, a onda, jednog dana, unutar ove male crne kutije... iznenadno prisustvo, zeleno u belom, belo u zelenom.
<BR>&nbsp;&nbsp;&nbsp;&nbsp;&nbsp;"Ovde je tako hladno", primeti Art kada su se našli napolju. Nosio je prostran, pozajmljen, vatiran kaput, sa kapuljačom navučenom preko glave.
<BR>&nbsp;&nbsp;&nbsp;&nbsp;&nbsp;"Moramo da održavamo sloj vodenog leda preko suvog leda, radi kvaliteta vazduha. Zato je temperatura uvek malo ispod tačke smrzavanja, ali neznatno. Meni odgovara. Čini mi se da nema bolje temperature."
<BR>&nbsp;&nbsp;&nbsp;&nbsp;&nbsp;"Detinjstvo."
<BR>&nbsp;&nbsp;&nbsp;&nbsp;&nbsp;"Ja'."
<BR>&nbsp;&nbsp;&nbsp;&nbsp;&nbsp;Svakog dana su posećivali Saksa, koji je krkljao 'zdravo' i 'do viđenja', i svojski se trudio da govori. Mišel je radio nekoliko sati dnevno s njim. "Ovo je bez sumnje afazija", reče im on. "Vlad i Ursula pogledali su ga pod skenerom i ustanovili oštećenje u levom prednjem centru za govor. Nefluentna afazija, poznata i kao Brokina afazija. Problem mu je da pronađe pravu reč, a ponekad mu se čini da ju je pronašao, ali su to sinonimi, antonimi ili 'one' reči. Treba da ga čujete kako izgovara loši rezultati. To ga sekira, ali je oporavak od ove vrste oštećenja često sasvim uspešan. I spor. Stvar je u tome da drugi delovi mozga nauče da obavljaju funkciju oštećenog dela. Sada radimo na tome. Sreća je što to ide tako dobro. Osim toga, jasno je da je moglo biti i gore."
<BR>&nbsp;&nbsp;&nbsp;&nbsp;&nbsp;Saks, koji ih je za to vreme posmatrao, zamišljeno klimnu glavom. Onda reče: "'Oću da oborim. Da govorim."
<BR>
<BR>&nbsp;&nbsp;&nbsp;&nbsp;&nbsp;Od svih ljudi u Gametu sa kojima je Nirgal upoznao Arta, Artu se najviše dopala Nađa. Odmah su se zbližili. Nirgal je bio u čudu, ali mu je bilo drago, i ganuto je posmatrao svoju staru učiteljicu kako se ispoveda pod baražom Artovih pitanja; lice bi joj izgledalo prastaro da nije bilo onih čarobno, sjajnih, smeđih očiju, sa zelenim tačkicama oko zenica - očiju koje su blistale prijateljskim zanimanjem i pameću, kao i nasmejanom iznenađenošću zbog Artove radoznalosti.
<BR>&nbsp;&nbsp;&nbsp;&nbsp;&nbsp;Uskoro su njih troje provodili sate razgovarajući u Nirgalovoj sobi, gledajući sa visine na selo, ili kroz drugi prozor na jezero. Art je hodao po skučenom cilindru od prozora do vrata i nazad, prelazeći prstima preko duboreza u svetlucavom zelenom drvetu. "Vi to zovete drvo?" reče, posmatrajući bambus. Nađa se nasmeja. "Ja ga tako zovem", reče. "Hiroko je došla na pomisao da se stanuje u njima. I bila je u pravu: drvo ima dobru izolaciju, neverovatno je žilavo, i nije potrebna stolarija osim za ugradnju vrata i prozora..."
<BR>&nbsp;&nbsp;&nbsp;&nbsp;&nbsp;"Pretpostavljam da ti je žao što niste imali ove bambuse u Podbrežju, a?"
<BR>&nbsp;&nbsp;&nbsp;&nbsp;&nbsp;"Nije bilo dovoljno prostora. Možda u arkadama. Osim toga, ovo je nova vrsta."
<BR>&nbsp;&nbsp;&nbsp;&nbsp;&nbsp;Onda je ona počela da ispituje njega, postavljajući mu bezbroj pitanja o Zemlji. Kakve sad materijale koriste u građevinarstvu? Imaju li nameru da koriste fuziju u komercijalne svrhe? Da li je UN bio zadat smrtni udarac ratom iz šezdeset prve? Hoće li se graditi svemirski lift i na Zemlji? Koliki je deo stanovništva prošao kroz tretman dugovečnosti? Koje su najmoćnije transnacionalke? Ratuju li međusobno za prevlast?
<BR>&nbsp;&nbsp;&nbsp;&nbsp;&nbsp;Art je odgovarao koliko je znao, i iako je tresao glavom zbog nepotpunosti svojih odgovora, Nirgal je puno saznao od njega, a činilo se da je i Nađa. I oboje su se često smejali.
<BR>&nbsp;&nbsp;&nbsp;&nbsp;&nbsp;Kada je Art postavljao pitanja Nađi, njeni su odgovori bili ljubazni, ali veoma različiti po dužini. Umela je nadugačko da pripoveda o svojim projektima, sa uživanjem opisujući desetine građevinskih lokacija na južnoj polulopti na kojima je radila. Ali kada bi je onako otvoreno upitao o prvim godinama u Podbrežju, obično bi samo slegnula ramenima, čak i kada je bila reč o gradnji. "Stvarno se ne sećam najbolje", rekla bi.
<BR>&nbsp;&nbsp;&nbsp;&nbsp;&nbsp;"Ma, hajde."
<BR>&nbsp;&nbsp;&nbsp;&nbsp;&nbsp;"Ne, istina je. To je, zapravo, problem. Koliko je tebi godina?"
<BR>&nbsp;&nbsp;&nbsp;&nbsp;&nbsp;"Pedeset. Ili pedeset jedna, možda. Zaboravio sam datum."
<BR>&nbsp;&nbsp;&nbsp;&nbsp;&nbsp;"A meni je sto dvadeset. Ne gledaj me k'o čudo! Zahvaljujući tretmanima nisam tako stara - videćeš! Poslednji tretman sam imala pre dve godine, i iako nisam kao šiparica, sasvim se dobro osećam. Odlično, u stvari. Ali mislim da je pamćenje slaba karika u tome. Može biti da mozak nije u stanju da čuva tolika sećanja. Ili se ja ne trudim dovoljno. Ali to nije samo moj problem. Maja je još gora od mene. I svi moji vršnjaci se žale na to. Vlad i Ursula počinju da brinu. Čudi me da nisu mislili na to kada su razvijali tretman."
<BR>&nbsp;&nbsp;&nbsp;&nbsp;&nbsp;"Možda jesu, ali su zaboravili."
<BR>&nbsp;&nbsp;&nbsp;&nbsp;&nbsp;Činilo se da ju je iznenadio sopstveni smeh.
<BR>&nbsp;&nbsp;&nbsp;&nbsp;&nbsp;Kasnije, za večerom, pošto su neko vreme razgovarali o njenim građevinskim projektima, Art joj reče: "Stvarno bi trebalo da pokušate da organizujete sastanak svih podzemnih grupa."
<BR>&nbsp;&nbsp;&nbsp;&nbsp;&nbsp;Maja je sedela za njihovim stolom i sada pogleda Arta istim sumnjičavim pogledom kao u Ponoru Ehus. "To je nemoguće", izjavi. Nirgal pomisli da izgleda mnogo bolje nego kada su se razdvojili - odmorna, uspravna, dugonoga, graciozna, raskošna. Činilo se da se otresla osećaja krivice zbog ubistva kao kaputa koji joj se ne dopada.
<BR>&nbsp;&nbsp;&nbsp;&nbsp;&nbsp;"Zašto?" upita Art. "Bilo bi vam mnogo bolje kada biste živeli na površini."
<BR>&nbsp;&nbsp;&nbsp;&nbsp;&nbsp;"To je svima jasno. Da je to tako jednostavno, mogli bismo da se preselimo u demimond. Ali na površini i na orbiti nalaze se jake policijske snage, i poslednji put kada su nas videli smesta su pokušali da nas zbrišu. A i način na koji su postupali sa Saksom ne govori mi da su se stvari promenile."
<BR>&nbsp;&nbsp;&nbsp;&nbsp;&nbsp;"Ne kažem da jesu. Samo sam mislio da postoje mnogo delotvorniji načini da se borite protiv njih. Da se okupite, recimo, i načinite plan. Da stupite u vezu sa organizacijama na površini koje su spremne da vam pomognu. Takve stvari."
<BR>&nbsp;&nbsp;&nbsp;&nbsp;&nbsp;"Imali smo takve kontakte", reče Maja hladno. Nađa je, međutim, klimala glavom. A Nirgalu su kroz glavu proletala sećanja na godine provedene u Sabišiju. Sabor podzemlja...
<BR>&nbsp;&nbsp;&nbsp;&nbsp;&nbsp;"Sabišijanci će sigurno doći", reče on. "Tamo to već odavno rade. Tako je, zapravo, u čitavom demimondu."
<BR>&nbsp;&nbsp;&nbsp;&nbsp;&nbsp;Art reče: "Takođe treba da razmislite o tome da stupite u vezu sa Praksisom. Moj bivši šef, Vilijem Fort, veoma je zainteresovan da se sastane sa vama. Pored toga, sve članice Praksisa bave se inovacijama koje bi vam se dopale."
<BR>&nbsp;&nbsp;&nbsp;&nbsp;&nbsp;"Tvoj bivši šef?" reče Maja.
<BR>&nbsp;&nbsp;&nbsp;&nbsp;&nbsp;"Tako je", reče Art sa spokojnim osmehom. "Sada sam samo svoj."
<BR>&nbsp;&nbsp;&nbsp;&nbsp;&nbsp;"Ili naš zarobljenik", primeti oštro Maja.
<BR>&nbsp;&nbsp;&nbsp;&nbsp;&nbsp;"Kada si zarobljenik kod anarhista to mu dođe na isto, zar ne?"
<BR>&nbsp;&nbsp;&nbsp;&nbsp;&nbsp;Nađa i Nirgal se nasmejaše, ali Maja prezrivo iskrivi lice i okrenu se na drugu stranu.
<BR>&nbsp;&nbsp;&nbsp;&nbsp;&nbsp;Nađa reče: "Mislim da je sastanak dobra ideja. Predugo smo prepuštali Kojotu da vodi čitavu mrežu."
<BR>&nbsp;&nbsp;&nbsp;&nbsp;&nbsp;"Čuo sam te!" doviknu Kojot sa susednog stola.
<BR>&nbsp;&nbsp;&nbsp;&nbsp;&nbsp;"I nije ti se dopalo?" upita ga Nađa.
<BR>&nbsp;&nbsp;&nbsp;&nbsp;&nbsp;Kojot slegnu ramenima. "Istina je da moramo nešto da učinimo. Sada znaju da smo ovde."
<BR>&nbsp;&nbsp;&nbsp;&nbsp;&nbsp;Ovo izazva muk pun zabrinutog razmišljanja.
<BR>&nbsp;&nbsp;&nbsp;&nbsp;&nbsp;"Iduće nedelje idem na sever", reče Nađa Artu. "Možeš da pođeš sa mnom ako hoćeš - i ti, Nirgale. Treba da svratim u mnoga utočišta, i možemo da proverimo njihovo mišljenje o okupljanju."
<BR>&nbsp;&nbsp;&nbsp;&nbsp;&nbsp;"Važi", reče Art, sa radosnim izrazom lica. Nirgal je još bio zanesen mogućnostima. Povratak u Gamet oživeo je usnule delove njegovog uma, i jasno je video dva sveta u jednome, beli i zeleni, razdvojene dimenzijama, međusobno isprepletane - kao podzemlje i gornji svet, nezgrapno sjedinjeni u polusvetu. Svet izvan žiže...
<BR>
<BR>&nbsp;&nbsp;&nbsp;&nbsp;&nbsp;I tako su se nedelju dana kasnije Art i Nirgal pridružili Nađi u putovanju na sever. Nađa je zbog Saksovog hapšenja izbegavala da zastaje u usputnim otvorenim gradovima, a činilo se da ne veruje ni tajnim utočištima; bila je najkonzervativnija među starima po pitanju tajnovitosti. Tokom godina je uspela, kao i Kojot, da izgradi čitav sistem malih skrovišta, pa su se sada vozili od jednog do drugog, provodeći kratke dane u spavanju i čekanju noći u srazmernoj udobnosti. Zimski dani više nisu bili pogodni za vožnju jer je pokrivač magle već nekoliko godina bio sve ređi i manji po površini, pa je sada jedva bio gušći od lake izmaglice, ili razređenih niskih oblaka koji su se kovitlali iznad krševitog predela. Jednog maglovitog jutra, posle deset sati, silazili su niz strmu padinu u magli, i Nađa je objašnjavala da ju je En prepoznala kao deo pređašnjeg ponora Australe - "Tvrdi da ovde dole postoji bukvalno sijaset ostataka ponora Australe, odsečenih pod različitim uglovima u ranijim fazama ciklusa precesije" - kada se magla raščistila, i pred njima je odjednom pukao vidik nadaleko, sve do krzavih ledenih zidova ulaza u sadašnji ponor Australe, svetlucavih u daljini. Bili su izloženi - ali se tada oblaci ponovo sklopiše nad njima, u trenu, obaviše ih sumračnom, tečnom belinom, kao da putuju kroz mećavu u kojoj su pahuljice tako lake da prkose gravitaciji, i večno lebde iznad tla.
<BR>&nbsp;&nbsp;&nbsp;&nbsp;&nbsp;Nađa je mrzela ovu vrstu izloženosti, bez obzira na kratkoću, pa su se danju i dalje krili. Posmatrali su kroz prozorčiće svojih skloništa kako se komešaju oblaci, i ponekad bi se kroz njih prosula svetlost, toliko blistava da je bilo nemoguće gledati u nju. Bili su to Sunčevi zraci koji su se probijali kroz otvore između oblaka, padajući na dugačke grebene i pukotine na zaslepljujuće belom tlu. Jednom im se pružila prilika da vide puno izbeljenje, nestanak svake senke, i svega ostalog: svet čiste beline, u kome se više nije videlo ni obzorje.
<BR>&nbsp;&nbsp;&nbsp;&nbsp;&nbsp;Drugih dana su ledene duge bacale lukove bledih pastelnih boja preko jarke beline, a jednom, kada se probilo Sunce, nisko iznad zemlje, bilo je okruženo prstenom jednakog sjaja kao i ono samo. Predeo je goreo pod ovim spektaklom, ne sav odjednom već u mrljama koje su se hitro menjale na neprekidnom vetru. Arta je to zasmejavalo, i on nije prestajao sa uzvicima divljenja prema ledenim cvetovima, sada krupnim poput žbunova, načičkanim trnjem i čipkastim lepezama, po ivicama sraslim jedan sa drugim tako da je postojalo mnogo oblasti gde je tlo bilo potpuno prekriveno, gde su se vozili preko lomljive površine staklenih cvasti, drobeći stotine njih pod točkovima. Duge i mračne noći bile su gotovo uteha posle ovakvih dana.
<BR>&nbsp;&nbsp;&nbsp;&nbsp;&nbsp;Dani su prolazili, istovetni. Nirgalu je prijalo da putuje sa Artom i Nađom; oboje su bili staložene naravi, opušteni, duhoviti; Artu je imao pedeset, Nađa sto dvadeset, a Nirgal samo dvanaest godina, dakle oko dvadeset pet zemaljskih, ali su se i pored ovih razlika ponašali kao jednaki. Nirgal je mogao slobodno da iznese svoje zamisli pred njima, jer mu se nikada nisu smejali ili ga zadirkivali, čak ni kada bi pronašli u čemu greši i ukazali mu na to. Stavovi su im se, u stvari, prilično poklapali. Sve troje su bili, u marsovskom političkom žargonu, zeleni asimilacionisti - bunovci, kako je to zvala Nađa. A bili su i srodnih naravi, što Nirgal do tada ni sa kim nije osetio, ni sa ostatkom porodice u Gametu niti sa prijateljima u Sabišiju.
<BR>&nbsp;&nbsp;&nbsp;&nbsp;&nbsp;Razgovarajući iz noći u noć, svraćali su na kratko u velika utočišta juga, predstavljajući Arta tamošnjem svetu i zalažući se za ideju o saboru ili kongresu. Odveli su ga u Bodganov Višnjak, gde ga je zaprepastio ogroman kompleks sagrađen duboko u oknu mohoula, većih od svih drugih utočišta. Artove iskolačene oči bile su podjednako izražajne kao reči i podsetile su Nirgala na osećaj koji je imao kada je kao dete prvi put otišao tamo sa Kojotom.
<BR>&nbsp;&nbsp;&nbsp;&nbsp;&nbsp;Bodganovisti su se odmah zainteresovali za okupljanje, ali je Mihail Jangel, jedan od nekolicine Arkadijevih drugova koji su preživeli šezdeset prvu, upitao Arta koji je dugoročni cilj takvog skupa.
<BR>&nbsp;&nbsp;&nbsp;&nbsp;&nbsp;"Da zauzmete površinu."
<BR>&nbsp;&nbsp;&nbsp;&nbsp;&nbsp;"A, tako!" Mihailove oči bile su širom otvorene. "Pa, siguran sam da ćete imati našu podršku u tome! Ljudi su se plašili da pokrenu tu temu."
<BR>&nbsp;&nbsp;&nbsp;&nbsp;&nbsp;"Odlično", reče Nađa Artu kada su se ponovo povezli na sever. "Ako bogdanovisti stanu iza zamisli o okupljanju, ono će se verovatno i dogoditi. Većina tajnih utočišta jesu ili bogdanovistička ili pod njihovim uticajem."
<BR>&nbsp;&nbsp;&nbsp;&nbsp;&nbsp;Posle Višnjaka posetili su utočišta oko kratera Holms, poznata kao 'industrijsko središte' podzemlja. Ove kolonije takođe su većinom pripadale bogdanovistima, sa više neznatnih socijalnih varijacija pod uticajem ranih marsovskih filozofa kao što su robijaš Šneling, Hiroko, Marina ili Džon Bun. Frankofonski utopisti u Prometeusu, sa druge strane, uredili su svoju zajednicu prema idejama uzetim od Rusoa, Furijea, Fukoa i Nemija; bile su to nijanse koje Nirgal nije primetio prilikom prve posete. Trenutno su bili pod uticajem Polinežana koji su nedavno stigli na Mars. U njihovim prostranim i toplim odajama, nalazili su se plitki bazeni i palme, i Art je primetio da mu mesto više liči na Tahiti nego na Paris.
<BR>
<BR>&nbsp;&nbsp;&nbsp;&nbsp;&nbsp;U Prometeusu im se pridružila Džeki Bun, koju su tu ostavili neki prijatelji u proputovanju. Nameravala je da ode pravo u Gamet, ali je više volela da putuje sa Nađom nego da još čeka, a Nađa je bila spremna da je poveze. I tako je, kada su pošli, Džeki bila njihov novi saputnik.
<BR>&nbsp;&nbsp;&nbsp;&nbsp;&nbsp;Opuštena atmosfera iz prvog dela njihovog putovanja odjednom se izgubila. Džeki i Nirgal rastali su se u Sabišiju u uobičajenom neodređenom odnosu, i Nirgal nije bio najsrećniji što se prekida razvoj njegovih novih prijateljstava. Art je bio očigledno opčinjen njenim fizičkim izgledom - bila je viša od njega, i teža od Nirgala, i Art ju je posmatrao na način koji je smatrao za suzdržan, ali je svima ostalima bio očigledan, uključujući i Džeki. Nađa je na to kolutala očima i svađala se sa Džeki oko sitnica kao sa sestrom. Posle jedne takve svađe, dok su Nađa i Džeki bile u drugoj prostoriji jednog od Nađinih skrovišta, Art šapnu Nirgalu: "Ista Maja! Zar te ne podseća? Glas, ponašanje..."
<BR>&nbsp;&nbsp;&nbsp;&nbsp;&nbsp;Nirgal se nasmeja. "Ubiće te ako joj to kažeš."
<BR>&nbsp;&nbsp;&nbsp;&nbsp;&nbsp;"Ah", reče Art i pogleda ga postrance. "Znači, vas dvoje ste još...?"
<BR>&nbsp;&nbsp;&nbsp;&nbsp;&nbsp;Nirgal slegnu ramenima. Sve mu je to bilo na neki način zanimljivo; ispričao je Artu dovoljno o njihovom odnosu da bi stariji muškarac znao da između njih dvoje postoji nekakva duboka veza. Sada je bilo gotovo izvesno da će Džeki pokušati da se nabaci Artu, da ga pridoda svojoj sviti kao što je rutinski radila sa muškarcima koji su joj se dopadali ili ih je smatrala uticajnima. Još nije bila sigurna koliko je Art važna osoba, ali kada to utvrdi, postupiće kao i obično, i šta će tada Art učiniti?
<BR>&nbsp;&nbsp;&nbsp;&nbsp;&nbsp;Sve u svemu, njihovo putovanje više nije bilo kao pre; Džeki je dala stvarima svoj zamah. Svađala se sa Nirgalom i Nađom; ovlaš se umiljavala Artu, očaravajući ga i istovremeno ga procenjujući, što je za nju bio sastavni deo upoznavanja. U Nađinim skrovištima svlačila je košulju da se obriše sunđerom, ili bi položila ruku na Artovu mišicu kada bi ga pitala nešto o Zemlji - da bi ga u drugim prilikama potpuno zanemarivala, izgubljena u nekom svom svetu. Bilo je to kao da žive u roveru sa nekom velikom mačkom u roveru, panterom spremnim da vam prede u krilu i da vas baci preko kabine, a da u oba slučaja klizi okolo sa savršenom, nervoznom mekoćom.
<BR>&nbsp;&nbsp;&nbsp;&nbsp;&nbsp;Ali to je bila Džeki. Sada je tu bio i njen smeh, koji je zvonio kroz vozilo kada bi Art ili Nađa rekli nešto duhovito, i njena lepota, i beskrajni zanos kojim je raspravljala o stanju na Marsu. Čim je otkrila čime se bave na putovanju, spremno se pridružila delovanju. Život je uz nju bez sumnje bio uzbudljiviji. A Art, iako ju je gutao pogledom kada se kupala, imao je nešto ironično u osmehu dok je uživao u njenom opčinjavajućem umiljavanju; Nirgal je bio siguran da je u jednoj takvoj prilici video njegov šaljiv pogled upućen Nađi. Zato se činilo, iako ga je privlačila i iako je voleo da je gleda, da nije beznadežno zatravljen. Bilo je to verovatno zbog njegovog prijateljstva prema Nirgalu; Nirgal nije bio siguran da li je zaista tako, ali mu se dopadala ta pomisao, koja nije bila uobičajena ni u Zigotu ni u Sabišiju.
<BR>&nbsp;&nbsp;&nbsp;&nbsp;&nbsp;Džeki je, sa svoje strane, bila sklona da potceni Artovu ulogu u organizovanju opšteg sabora, kao da će sve obaviti sama. Ali su onda posetili malo neomarksističko utočište u Mičelovim Planinama (koje nisu bile ništa više od okolnih južnih visija, a ime je bio artefakt teleskopske ere), i pokazalo se da su ovi neomarksisti u vezi sa gradom po imenu Bolonja u Italiji, i indijskom provincijom Kerala - kao i sa Praksisovim uredima u oba mesta. Zato su imali puno tema za razgovor sa Artom, i očigledno im se dopao, pa mu na rastanku jedan od njih reče: "Divno je to što radite; isto kao Džon Bun."
<BR>&nbsp;&nbsp;&nbsp;&nbsp;&nbsp;Džeki na to naglo okrenu glavu i zagleda se u Arta, koji je stidljivo tresao glavom. "E, nije", reče ona automatski.
<BR>&nbsp;&nbsp;&nbsp;&nbsp;&nbsp;Posle toga ga je, međutim, ozbiljnije shvatala. Nirgal se samo smejao. Svaki pomen Bunovog imena na nju je delovao kao čarolija. Kada su ona i Nađa raspravljale o Džonovim teorijama, nije umela da izrazi zašto se tako oseća; veliki deo onoga što je Bun želeo da se ostvari na Marsu bilo je sasvim logično, i Nirgalu se činilo da je Sabiši posebno blizak Bunovom duhu. Za Džeki je to, međutim, bilo nešto više od razumnog čina - nešto što je imalo veze sa Kaseijem, Ester i Hiroko, čak i sa Piterom - splet osećanja koji ju je dirao tamo gde ništa drugo nije.
<BR>
<BR>&nbsp;&nbsp;&nbsp;&nbsp;&nbsp;Nastavili su put na sever, u krajeve koji su bili još divljiji i neprohodniji nego oni iza njih. Bilo je to vulkansko zemljište, gde je gruba uzvišenost južnih gorja bila pojačana drevnim šiljatim vrhovima Australis Tolusa i Amfitrites Patere. Ova dva vulkana označavala su granicu tokova lave, gde je crna stena tla bila skamenjena u čudne kvrge, talase i linije. Nekada su ovi tokovi klizili zemljištem u potocima belo usijane tečnosti, pa su i sada, tvrdi, crni i razoreni vremenom, pokriveni prašinom i ledenim cvetovima, jasno svedočili o svom tečnom poreklu.
<BR>&nbsp;&nbsp;&nbsp;&nbsp;&nbsp;Najizrazitiji od ovih ostataka lave bili su dugački, niski grebeni nalik na zmajske repove okamenjene u crnu stenu. Ovi grebeni vijugali su tlom kilometrima u daljinu, često se gubeći iza oba horizonta, prisiljavajući putnike da prave duge obilaske. Bile su to dorse, drevni kanali lave; stena od koje su bili načinjeni pokazala se tvrđa od okolnog zemljišta, koje je tokom narednih eona erodiralo, ostavivši crne humke na površini, slične kablu palog lifta, ali mnogo veće.
<BR>&nbsp;&nbsp;&nbsp;&nbsp;&nbsp;Jedna od ovih dorsi, u oblasti Dorsa Brevija, nedavno je bila pretvorena u tajno utočište. Nađa zato poveze rover teškom stazom između bedema lave, a zatim u prostranu garažu u zidu crnog grebena, najvećeg od svih koje su videli. Izišli su iz vozila, i tu ih je dočekala mala grupa srdačnih neznanaca, u kojoj je bilo nekoliko Džekinih poznanika od ranije. Garaža nije nagoveštavala da će odaja iza nje biti različita od onih u drugim utočištima koja su posetili, i kada su prošli kroz veliku cilindričnu komoru, bili su zaprepašćeni kada su se obreli u otvorenom prostoru koji je zauzimao gotovo čitavu unutrašnjost grebena. Greben je bio šupalj; prazan prostor u njemu bio je oblika grubog valjka, cevi visoke oko dve stotine metara od poda do tavanice i široke tri stotine metara od zida do zida, bez kraja u oba smera. Artova usta podsećala su na poprečni presek tunela: "Auh!" uzvikivao je. "Auh, koliko je ovo! Boga ti!"
<BR>&nbsp;&nbsp;&nbsp;&nbsp;&nbsp;Domaćini su im objasnili da postoji mnogo šupljih dorsi. I na Zemlji ih je bilo mnogo, ali u uobičajenoj razmeri dva na jedan, a ova cev je, zapravo, bila sto puta veća od najveće zemaljske. U vreme kada su tokovi lave bili u tečnom stanju, objasnila je Artu mlada žena po imenu Arijadna, polako su se hladili i stvrdnjavali po ivicama, a zatim i na površini - posle čega je vrela lava nastavila da teče kroz tu školjku, sve dok tokovi nisu stali, a preostala lava istekla u neko vatreno jezero, ostavivši za sobom cilindrične tunele dugačke i po pedeset kilometara.
<BR>&nbsp;&nbsp;&nbsp;&nbsp;&nbsp;Pod ovog tunela bio je gotovo ravan, a sada je bio prekriven krovovima i travnatim parkovima, bazenima, i stotinama mladica drveća, zasađenih u šumarcima pomešanih bambusovih i borovih stabala. Dugačke pukotine u krovu tunela poslužile su za ugradnju svetlarnika, načinjenih od slojevitih materijala koji su slali iste vizualne i toplotne signale kao ostatak grebena, ali su propuštali dugačke zavese smeđih Sunčevih zraka, tako da je čak i u najmračnijim delovima tunela bilo svetlo kao u oblačan dan.
<BR>&nbsp;&nbsp;&nbsp;&nbsp;&nbsp;Dok su silazili niz stepenice, Arijadna ih je obavestila da je tunel Dorsa Brevije dug četrdeset kilometara, mada postoje mesta gde se tavanica spuštala, ili gde su čepovi lave gotovo ispunjavali šupljinu. "Naravno, nismo zatvorili čitavu dužinu tunela. Bilo bi to više nego što nam je potrebno, više nego što možemo da zagrejemo i držimo pod pritiskom. Ali smo dosad zatvorili oko dvanaest kilometara, u kilometar dugačkim odeljcima, razdvojenim pregradama od materijala za šatore."
<BR>&nbsp;&nbsp;&nbsp;&nbsp;&nbsp;"Auh", reče ponovo Art. Nirgal je bio podjednako zadivljen, a Nađa nije krila oduševljenje. Ni sam Višnjak nije se mogao meriti sa ovim.
<BR>&nbsp;&nbsp;&nbsp;&nbsp;&nbsp;Džeki je već bila pri samom dnu dugog stepeništa koje je vodilo iz komore garaže do parka ispod njih. Dok su išli za njom, Art reče: "Za svaku koloniju u koju ste me odveli pomislio sam da je najveća, i svaki put sam se prevario. Što mi odmah ne kažete da će sledeća zauzimati čitav basen Helasa, ili tako nešto?"
<BR>&nbsp;&nbsp;&nbsp;&nbsp;&nbsp;Nađa se nasmeja. "Ovo je najveća za koju ja znam. Ma, veća od najveće!"
<BR>&nbsp;&nbsp;&nbsp;&nbsp;&nbsp;"Pa šta onda tražite u Gametu, onako hladnom, skučenom i mračnom? Zar ovo mesto ne bi moglo da primi ljude iz svih utočišta?"
<BR>&nbsp;&nbsp;&nbsp;&nbsp;&nbsp;"Ne želimo da budemo svi na istom mestu", odgovori ona. "A ovo ovde postoji tek nekoliko godina."
<BR>&nbsp;&nbsp;&nbsp;&nbsp;&nbsp;Dole na podu tunela činilo im se da se nalaze u prašumi, pod nebom od crnog kamena, izbrazdanog dugačkim, zupčastim, svetlim pukotinama. Četvoro putnika išlo je za grupom domaćina do skupa zgrada sa tankim drvenim zidovima i strmim krovovima sa uvis izvijenim rubovima. U jednoj od ovih građevina predstavljeni su skupini starijih žena i muškaraca u živopisnoj vrećastoj odeći, i pozvani na zajednički obrok.
<BR>&nbsp;&nbsp;&nbsp;&nbsp;&nbsp;Uz jelo su doznali nove pojedinosti o utočištu, uglavnom od Arijadne, koja je sedela pored njih. Utočište su sagradili i nastanili potomci ljudi koji su došli na Mars i pridružili se nestalima iz pedesetih godina; potpomognuti od Sabišijanaca, napustili su gradove i zauzeli mala pribežišta u ovoj oblasti. Bili su pod snažnim uticajem Hirokine areofanije, i neki su njihovu zajednicu opisivali kao matrijarhat. Proučavali su neke drevne matrijarhalne kulture i kao osnovu za svoje običaje uzeli minojsku civilizaciju i zajednicu hopija u Severnoj Americi. Poštovali su boginju koja je predstavljala život na Marsu, nešto poput otelovljenja Hirokinog viriditasa, ili obogovljenja same Hiroko. Žene su u svakodnevnom životu bile na čelu domaćinstva i ostavljale ga najmlađim kćerima: Arijadna je to nazvala ultimogenitorum, običajem Hopija. I kao i kod Hopija, muškarci su se posle venčanja useljavali u ženinu kuću.
<BR>&nbsp;&nbsp;&nbsp;&nbsp;&nbsp;"Dopada li se to muškarcima?" upita Art radoznalo.
<BR>&nbsp;&nbsp;&nbsp;&nbsp;&nbsp;Arijadna se nasmeja izrazu njegovog lica. "Mi kažemo, samo srećna žena može da usreći muškarca." I uputi Artu pogled koji kao da je hteo da ga povuče preko klupe prema njoj.
<BR>&nbsp;&nbsp;&nbsp;&nbsp;&nbsp;"U tome ima smisla", reče Art.
<BR>&nbsp;&nbsp;&nbsp;&nbsp;&nbsp;"Ovde svi radimo sve poslove - proširujemo odeljke tunela, obrađujemo zemlju, podižemo decu, šta god je potrebno. Svako se trudi da nauči nešto što mu nije struka, što je običaj koji mislim da potiče od Prvih stotinu i Sabišijanaca."
<BR>&nbsp;&nbsp;&nbsp;&nbsp;&nbsp;Art klimnu glavom. "Koliko vas je ovde?"
<BR>&nbsp;&nbsp;&nbsp;&nbsp;&nbsp;"Sada nas je oko četiri hiljade."
<BR>&nbsp;&nbsp;&nbsp;&nbsp;&nbsp;Art iznenađeno zazvižda.
<BR>&nbsp;&nbsp;&nbsp;&nbsp;&nbsp;Istog popodneva poveli su ih kroz nekoliko kilometara preobraženih odeljaka tunela, od kojih su mnogi bili pošumljeni, i svaki je sadržao po jedan veći vodeni tok u sredini poda tunela, povremeno proširen u prostrano jezero. Kada ih je Arijadna vratila u prvu odaju, nazvanu Zakros, tamo se nalazilo gotovo hiljadu ljudi, okupljenih na otvorenom banketu u najvećem parku. Nirgal i Art šetali su okolo i razgovarali sa ljudima, uživajući u jednostavnom obroku od hleba, salate i kuvane ribe. Činilo se da se svi slažu sa idejom o okupljanju podzemlja. I sami su pokušali to da učine nekoliko godina ranije, ali nisu zadobili dovoljno pristalica - posedovali su spisak utočišta u oblasti - a jedna starija žena je rekla, sa ubeđenjem, da će im biti čast da budu domaćini skupa, jer poseduju dovoljno prostora za toliki broj gostiju.
<BR>&nbsp;&nbsp;&nbsp;&nbsp;&nbsp;"Oh, to bi bilo sjajno", reče Art, bacivši pogled prema Arijadni.
<BR>&nbsp;&nbsp;&nbsp;&nbsp;&nbsp;Nađa se kasnije složi s njim. "To bi mnogo pomoglo", reče ona. "Mnogi se protive okupljanju, jer imaju utisak da Prvih stotinu pokušavaju da ovladaju podzemljem. Ali kada bi se skup održao ovde, sa podrškom bogdanovista..."
<BR>&nbsp;&nbsp;&nbsp;&nbsp;&nbsp;Kada im je prišla Džeki i čula za ponudu, obesi se Artu oko vrata. "Oh, dogodiće se! I biće isto kao ono što je uradio Džon Bun. Kao skup koji je sazvao na Olimpus Monsu."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
