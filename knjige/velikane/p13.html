<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Dve Porodice su tog jutra odlučile da nastave svaka sa svojim Kapetanom. Jedan Kapetan bi značio jednu Porodicu. Izgubiti čitavu Porodicu iz Plemena bilo bi nedopustivo. Osim toga, ni jedna Porodica nije htela da prihvati zvanični prestanak svog postojanja.
<BR>&nbsp;&nbsp;&nbsp;&nbsp;&nbsp;Razgovor je trajao satima. Ledrof i Džoslin pregovarali su sa Rukovima o punom Svedočenju, pošto Rukovi nisu imali Kapetana. Prikupili su sve fraze i rituale i druge detalje, ne izostavljajući ni jednu reč ni pokret. Svaki korak je nosio istu liturgijsku težinu i ozbiljnu, pažljivu detaljnost kao i u mnogim ranijim stolećima. Bilo je u tome tihe, beznadežne i predusretljive utehe. Ljudi su koristili uobličavanje i glačanje fraza kao pribežište iz grubog sveta u kome su živeli. Pričanje priča, uglađena veština govora - to je činilo kićenim i ljupkim ono što bi inače i logično bilo samo brz i jednostavan posao. I to im je za trenutak pružalo prijatni zaklon ogromnog ljudskog nasleđa, makar da su ga samo napola pamtili, zamagljeno i puno praznina. Nadugačko su razgovarali, uživajući u tome.
<BR>&nbsp;&nbsp;&nbsp;&nbsp;&nbsp;Takvi razgovori su se u Citadelama odvijali posle više meseci detaljnih priprema. Svedočenje je nekada bilo svečana ceremonija u visokim, metalom obloženim kriptama. Sada su vođe razgovarale čučeći, češući se i pokriveni prljavštinom, oko grube piramide za novopreminule. Nekada su svaku Porodicu činile hiljade ljudi. U ovom plemenskom razgovoru niko nije izgovorio ni reč kojom bi priznali koliko su se smanjili.
<BR>&nbsp;&nbsp;&nbsp;&nbsp;&nbsp;Rukovi su izabrali Fornaksa za Kapetana. Trebalo je da mu u čula ugrade topo prikaz Porodice Ruk, što je bila tradicija. No, žena koja je znala kako se to radi bila je mudra stara tehka po imenu Kuiper, a ona je juče poginula.
<BR>&nbsp;&nbsp;&nbsp;&nbsp;&nbsp;Fornaks i Ledrof se izgleda nisu dobro slagali. Složili su se da Porodice treba da krenu. Bilo je opasno ostati blilzu Bogomoljkinog leša, čak i pošto je bio potpuno onesposobljen. Maroderi u prolazu možda bi mogli da je oprave. A mogla bi se u blizini naći i još neka Bogomoljka.
<BR>&nbsp;&nbsp;&nbsp;&nbsp;&nbsp;Kilin je osećao nejasnu nelagodnost, jer izgleda da niko nije shvatao bitnu razliku između nje i drugih Marodera. Bogomoljka je umirala, ali se ponovo dizala. Kao da je bila projektovana za upornost, za nepopustljivost i večitu energiju, a naročito za pronalaženje ljudi.
<BR>&nbsp;&nbsp;&nbsp;&nbsp;&nbsp;Samo ljudsko ograničeno osećanje za kategorizaciju moglo ju je svrstati zajedno sa Maroderima, kao da Plemena ne žele ni da joj jezikom priznaju visok nivo, daleko veći od svih ostalih progonitelja čovečanstva. Mada su znali za ogromne gradove maški, za neverovatne građevine i neizmerne poduhvate, nešto u ljudskom duhu ih je sprečavalo da dodele ime ili znak neizrecivoj snazi koju je Bogomoljka mogla da označava.
<BR>&nbsp;&nbsp;&nbsp;&nbsp;&nbsp;Niko nikad nije video ništa nalik na Bogomoljku dok su skupljali otpad, prepadali servere ili lovili sitnice iz gradova maški. Nije pripadala klasi radnika. Za razliku od Marodera, izgleda da nije obavljala nikakav vidljiv posao. Izgleda da je ništa nije zanimalo, osim lova na ljude. Kilinov otac beše pre nekoliko godina video nešto nalik na Bogomoljku, i uspeo da to preživi i da podnese izveštaj o tome. Legende Plemena govorile su o raznim, retko viđanim maškama, prenoseći se kroz stoleća nestalih sakupljačkih pohoda i užasnih trenutaka u kojima mnogonoga obličja prolaze dalekim obzorjima. Te visoke maške ostavljale su za sobom uništene živote i sejale potpunu smrt, ali ostavljale su Porodicama i nešto mnogo opipljivije - tradiciju urođenog užasa, i avetinjskog i neporecivog, živog u suvim i sigurnim sećanjima Aspekata koliko i u govorkanjima o susretima koje je tek po neki čovek uspevao da preživi.
<BR>&nbsp;&nbsp;&nbsp;&nbsp;&nbsp;Kilin nije mogao da poveruje kako se sve to odnosi samo na Bogomoljke.
<BR>&nbsp;&nbsp;&nbsp;&nbsp;&nbsp;Njemu je otac mnogo puta ponavljao dugu litaniju o vrstama Marodera. Spora, zvučna preciznost njegovog glasa govorila je o visokoj ceni što su je ljudi platili za svaku reč iz nje - cenu koju će, ako se zaboravi makar samo za jedan strašan trenutak, morati ponovo da plate.
<BR>&nbsp;&nbsp;&nbsp;&nbsp;&nbsp;Kilin je sada poznavao tipove Marodera i iz iskustva na otvorenom. Ipak, najsnažnije se sećao žalostivog spuštanja očevog glasa, dok je sinu prenosio drevna predanja i umeća. Glavno kod svih tuđinaca je to što su nam tuđi, rekao mu je bezbroj puta. Potom bi se mračno nasmejao i nastavio: Planiraj da će te iznenaditi.
<BR>&nbsp;&nbsp;&nbsp;&nbsp;&nbsp;Najstrašnija je bila činjenica da svi Maroderi ubijaju samo usput. Čak i Kopljanici, opaki, sitnih očiju, brzi kao strela, bili su samo zaštitnici fabrika i napadali su ljude samo u blizini postrojenja.
<BR>&nbsp;&nbsp;&nbsp;&nbsp;&nbsp;Jedino se Propast nije slagala sa tim pravilom. Možda je bilo i prikladno što je njegov otac pao u Citadeli Bišopovih, jer time se okončalo jedno razdoblje. Kilin nije video očevu smrt; uhvatio je samo kratke i iskidane reči preko koma dok je bežao sa Tobijem, a kasnije je čuo spiskove nestalih. Tako su se detalji, za koje je možda i bolje ne znati, pomešali sa mnogim drugim pitanjima, lebdeći u sumraku svega neizbežnog.
<BR>
<BR>&nbsp;&nbsp;&nbsp;&nbsp;&nbsp;U osvežavajućem prepodnevnom vazduhu pokupili su imovinu mrtvih. Kilin je našao mehurasti ranac načinjen od neke svetlucave materije maški, kakvu nikad ranije ne beše video. Uštedeće mu kilograme tereta, a i fino mu je prianjao uz pojas, kukove i ramena. Svaki od mrtvih beše ostavio svoju zalihu sabijene hrane i flaša sa vodom, što je bio daleko najkorisniji deo svačijeg nasledstva.
<BR>&nbsp;&nbsp;&nbsp;&nbsp;&nbsp;Kilin je stajao i žvakao smotuljak žilave gume koju je nosio Stari Robert. Posmatrao je Cerma kako se oprema ugljo- aluminijumskim kompletom kompresora za cevanice, gužvajući mašmetal kako bi ga uvukao u sare čizama. Drugi su nosili improvizovane doskokače za kukove i dvoslojne kacige, tovareći na sebe opremu; ali, Kilin je znao da će je pobacati u roku od nedelju dana, kada se pokaže preteškom ili nezgrapnom. Kilin odavno beše rešio da nosi samo hranu i tečnost, a da sve ostalo zanemari. Dva puta je već lomio rebra pri padu, jer nije nosio štitnik za grudi.
<BR>&nbsp;&nbsp;&nbsp;&nbsp;&nbsp;Dok su ostali prilagođavali opremu, Kilin se odmarao, sa mrežastom jaknom pod glavom umesto jastuka, spreman da podsmešljivo odmeri meke valjke koje su mnogi vukli sa sobom radi spavanja. Morao je da zabrani Tobiju da se natovari kompletom za kuvanje. Bila je to uistinu sjajna stvarčica, mudro načinjena u neka davna vremena od savitljivog metala. Gorela je vrelim plavim plamenom. Ipak, dečak bi s njom bio preopterećen, a Kilin nije imao pojma ni kako da nađu potrebno gorivo. Ionako su retko jeli kuvanu hranu. Maroderi su, kako se činilo, mogli da namirišu isparenja preko pola Snegobara.
<BR>&nbsp;&nbsp;&nbsp;&nbsp;&nbsp;Kako se približavalo podne, Porodice su se polako pribirale. Pošto se behu posavetovali sa svojim Aspektima, Ledrof i Fornaks raspravljali su kojim putem da se pođe. Kilin se nije mešao. Džoslin je stalno podržavala Ledrofove ideje, a i drugim sitnim znakovima pokazivala je da je njena veza sa Kilinom za sada, u najboljem slučaju, bila zamrznuta. Kilin sleže ramenima, mada se osećao pomalo povređenim.
<BR>&nbsp;&nbsp;&nbsp;&nbsp;&nbsp;Porodice su bile nehatne; emocionalno opterećenje od juče beše ih učinilo setnim i sporim. I Kilin se tako osećao. Pomešalo se to sa mamurlukom, od male prozirne boce mirisnog voćnog vina koje je našao kod tela Hede, jedne Rukove. Podelio ga je sa troje Rukovih i Šibo. Čak i jedna čaša meke žućkaste tečnosti bila je strašno jaka. Nije mnogo otpio, ali ipak se stideo što je ponovo posegnuo za pićem. Sve jača glavobolja širila mu se preko čela i zarivala mu se u oči. To ga je podsetilo da ima problema sa gledanjem na veliku daljinu, pa je pošao u potragu za Angelikom.
<BR>&nbsp;&nbsp;&nbsp;&nbsp;&nbsp;Ona kao da je jedva dočekala njegovu molbu, pa je odmah izvukla alatke. Kilinu se uvek nekako dopadalo osećanje kad ga neko obrađuje, dok se logorska vreva polako pojačava. Opuštao se u mekom dodiru ljudskosti i umirujućem tempu svakodnevnih postupaka.
<BR>&nbsp;&nbsp;&nbsp;&nbsp;&nbsp;Sedeo je nepomičan kao kamen, kad je u blizini primetio ženu. Angelika ga je čačkala po opremi za daleko gledanje na zadnjoj strani vrata. Nije mogao da okrene fiksiranu glavu, ali je uspeo da malo pomeri oči. Žena je bila neprirodno mirna. Još malo je pomerio oči. Čak i od toga Anđelika je zastenjala i promuklo ga opsovala. Ona je bila poslednji Bišop koji je išta znao o opremi za daleko gledanje. Izvršila je nekoliko podešavanja, zatvorila poklopac od telometala i grubo ga munula u rebra nekom šiljatom alatkom. Kilin jeknu.
<BR>&nbsp;&nbsp;&nbsp;&nbsp;&nbsp;"Samo sam ti proveravala reflekse", mirno mu saopšti Angelika. "Izgledaju dobri."
<BR>&nbsp;&nbsp;&nbsp;&nbsp;&nbsp;"Nije nego."
<BR>&nbsp;&nbsp;&nbsp;&nbsp;&nbsp;"Sledeći put sedi mirno." Angelika se iskezi i udalji se, dok su joj hromirane dokolenice odbijale oštru Deniksovu svetlost.
<BR>&nbsp;&nbsp;&nbsp;&nbsp;&nbsp;Kilin protrlja vrat i isproba oči usmerivši pogled u onu ženu. Bila je od Rukovih, mlada i vrlo mišićava. Crna kosa joj se kovrdžala na slepoočnicama kao garava oluja, štrčeći u nejednakim pramenovima. Pogledao ju je u oči i ugledao u njima crnoplave niti prepletene sa purpurnim krvnim sudovima. Sedela je kruto, nepomično, nakrenute glave kao da osluškuje nekog nevidljivog.
<BR>&nbsp;&nbsp;&nbsp;&nbsp;&nbsp;A tako je i bilo. Usne su joj se brzo i bezglasno micale, kao da pokušava da nadglasa oluju Aspekata koja je besnela u njoj.
<BR>&nbsp;&nbsp;&nbsp;&nbsp;&nbsp;Kilin odavno nije video nekoga toliko opsednutog, još od propasti kod Velikih Alisinih Izvora. Ženine usne bile su vlažne od pljuvačke. Leva ruka počela je da joj poskakuje, i za trenutak kao da je treperenje desnog kapka odgovaralo pokretima ruke.
<BR>&nbsp;&nbsp;&nbsp;&nbsp;&nbsp;Kilin posla poziv Fornaksu; on je trebalo da se postara za svoju Porodicu. U to mu priđe Tobi, već natovaren rancem, i zagleda se u ženu. "Ajao, klovn", reč on.
<BR>&nbsp;&nbsp;&nbsp;&nbsp;&nbsp;"Nemoj tako govoriti", odvrati Kilin, pažljivo posmatrajući ženu.
<BR>&nbsp;&nbsp;&nbsp;&nbsp;&nbsp;"Baš ju je uhvatilo."
<BR>&nbsp;&nbsp;&nbsp;&nbsp;&nbsp;"Biće dobro."
<BR>&nbsp;&nbsp;&nbsp;&nbsp;&nbsp;"Ne izgleda tako."
<BR>&nbsp;&nbsp;&nbsp;&nbsp;&nbsp;"To se moglo i očekivati."
<BR>&nbsp;&nbsp;&nbsp;&nbsp;&nbsp;"Ja to ne očekujem."
<BR>&nbsp;&nbsp;&nbsp;&nbsp;&nbsp;"Aspekti umiru zajedno sa svojim domaćinom, znaš već. Imaju pravo da se uplaše."
<BR>&nbsp;&nbsp;&nbsp;&nbsp;&nbsp;"Šta to rade?"
<BR>&nbsp;&nbsp;&nbsp;&nbsp;&nbsp;"Ako se upaniče, počinju da govore svi u glas." Kilinu je i samom bilo čudno što kao da se izvinjava zbog nečijih tuđih Aspekata.
<BR>&nbsp;&nbsp;&nbsp;&nbsp;&nbsp;Tobi je bez stida, zapanjeno zurio u devojku. "Zar ne može da ih isključi?"
<BR>&nbsp;&nbsp;&nbsp;&nbsp;&nbsp;"Ne, ako se oslobode svi odjednom."
<BR>&nbsp;&nbsp;&nbsp;&nbsp;&nbsp;"Zašto je prevrnula oči?"
<BR>&nbsp;&nbsp;&nbsp;&nbsp;&nbsp;Ispod kapaka se videlo više beočnjače nego dužice, a i usne joj se, u grču, povukle sa požutelih zuba.
<BR>&nbsp;&nbsp;&nbsp;&nbsp;&nbsp;"Prokletstvo! Gde je Fornaks?"
<BR>&nbsp;&nbsp;&nbsp;&nbsp;&nbsp;On dotače ženino lice. Bilo je lepljivo i vlažno.
<BR>&nbsp;&nbsp;&nbsp;&nbsp;&nbsp;"Vidi joj ruke." Tobi kao da nije umeo da se zabrine.
<BR>&nbsp;&nbsp;&nbsp;&nbsp;&nbsp;Kilin se osvrnu; nije video Fornaksa, već samo nekolicinu Rukovih, kako gledaju ka njima. "Otimaju joj velike delove čula. Žive kroz njih."
<BR>&nbsp;&nbsp;&nbsp;&nbsp;&nbsp;"Mogu li da nas vide?"
<BR>&nbsp;&nbsp;&nbsp;&nbsp;&nbsp;Kilin je oklevao. Nije želeo da Tobi počne da ovako misli o tome, pogotovo ne posle svega što se već beše desilo. Ipak, dečko će se ionako pitati, pošto je već video. "Aha. Kada Aspekti postanu ovakvi, obaraju naše filtere. Puštaju da sve utiče u njih. Pokušavaju da zgrabe što više sveta, dok god mogu."
<BR>&nbsp;&nbsp;&nbsp;&nbsp;&nbsp;"Ubre..."
<BR>&nbsp;&nbsp;&nbsp;&nbsp;&nbsp;"Ali, ako preteraju..."
<BR>&nbsp;&nbsp;&nbsp;&nbsp;&nbsp;Žena iznenada skoči na noge i poče mahnito da igra, visoko podižući noge, izvijajući ruke pod nemogućim uglovima. I noge i ruke bile su joj u vazduhu gotovo u isto vreme, stvarajući neobične lukove i ritmove. Potom pade na zemlju. Noge je behu izdale, ali je nastavila da igra, divlje se ritajući po prašini i stenju, Nekim neverovatnim naporom uspela je potom da se ponovo uspravi, i dalje mahnito mašući nogama. Čitavo telo joj se uvijalo neverovatnom brzinom, prateći svaki pokret ruku i nogu. Znoj je prskao sa nje, ali joj je lice, ipak, ostajalo nepokretno. Sve češće je treptala, kao da joj stroboskop preseca vid, i oči su joj se još više prevrnule. Otvorila je i usta. Duboka, grlena pesma. Tonovi su se slili u ječanje, dok je igrala sve brže, podižući oblak prašine.
<BR>&nbsp;&nbsp;&nbsp;&nbsp;&nbsp;Tobi se povlačio, prepadnut, a uglovi usta behu mu se opustili od straha i strepnje. Kilin ga gurnu još dalje, a onda skoči ženi na leđa; međutim, ona se izvi, i dalje nastavljajući da igra, istovremeno zamahnuvši na njega otvorenim dlanovima. Njeno desno stopalo ga pogodi u koleno zamahom koji je bio deo neke figure, i on se brzo povuče, osvrnuvši se. Porodice su trčale prema njima, ali nigde nije video Fornaksa. Brzim zamasima nogu, žena je uspela da se ponovo uspravi; počela je da skače sve više i više, praveći, uz pomoć čizama, snažne, preterane piruete. A onda, iznenada, ote joj se sopranski krik.
<BR>&nbsp;&nbsp;&nbsp;&nbsp;&nbsp;Kilin se ponovo baci na nju. Ovog puta ju je uhvatio dok se i sama spremala za novi veliki skok. Otvorio je maleni kapilarni otvor na njenom ramenu, a onda je naglo, leđima, povuče preko svog kuka, sprečivši je svojom težinom da se kreće dalje.
<BR>&nbsp;&nbsp;&nbsp;&nbsp;&nbsp;Kapilarni priključak bio je prastara odlika svakog ljudskog bića. Bio je ugrađen u samu ljudsku DNK, pružajući neposredan pristup do mozga. Za njegovu upotrebu bili su potrebni precizni alati, dok se za samo otvaranje tražila pažljiva priprema. To je bio najprecizniji telesni otvor.
<BR>&nbsp;&nbsp;&nbsp;&nbsp;&nbsp;Kilin zabi u njega prst.
<BR>&nbsp;&nbsp;&nbsp;&nbsp;&nbsp;Žena urliknu, isteže se - i opusti se.
<BR>&nbsp;&nbsp;&nbsp;&nbsp;&nbsp;Tobi mu pomože da je spuste na zemlju. Kilin potom zatvori kapilar, i baš je uvrtao poklopac na mesto, kada se nad njim prolomi Fornaksov glas. "Ne otvaraj to. Zar ne znaš... pa to je En! Jedna od naših!"
<BR>&nbsp;&nbsp;&nbsp;&nbsp;&nbsp;"Dabre", odvrati Kilin, ustajući. "Neću ga otvarati."
<BR>&nbsp;&nbsp;&nbsp;&nbsp;&nbsp;"Ti... pa ti si ga već otvorio!" Fornaks je bio užasnut, i blede usne mu se zgrčiše nad retkom bradom.
<BR>&nbsp;&nbsp;&nbsp;&nbsp;&nbsp;"Morao. Aspekti su je zaposeli."
<BR>&nbsp;&nbsp;&nbsp;&nbsp;&nbsp;"Mogao si..."
<BR>&nbsp;&nbsp;&nbsp;&nbsp;&nbsp;"Da je pustim da se povredi, da istegne mišić, da pokida zaptivku. Naravno."
<BR>&nbsp;&nbsp;&nbsp;&nbsp;&nbsp;Fornaks pobesne. "To je stvar Porodice Ruk!"
<BR>&nbsp;&nbsp;&nbsp;&nbsp;&nbsp;Kilin shvati da će se Fornaks držati principa i da se u tom trenutku pokazuje kakav je čovek. "Dabre, i izvinjavam se."
<BR>&nbsp;&nbsp;&nbsp;&nbsp;&nbsp;"Stavio si prst..."
<BR>&nbsp;&nbsp;&nbsp;&nbsp;&nbsp;"To ih obično zaustavi."
<BR>&nbsp;&nbsp;&nbsp;&nbsp;&nbsp;"Mogao si izazvati oštećenje uma!" Fornaks je i dalje besnio, nesposoban da se smiri iako je dobio izvinjenje. Mada su mu oči i dalje blistale od pravednog gneva, usne su mu se nabirale kao da se nečega priseća. Kilinu postade jasno da će ovaj pustiti da osećanja vladaju njime, sve dok se mozak ne ubaci i zaustavi ga. To baš nije bio najbolji način za jednog Kapetana. Kilin je barem toliko znao.
<BR>&nbsp;&nbsp;&nbsp;&nbsp;&nbsp;"Njeni Aspekti su toliko podilejisali, pa neka oni sami poprave štetu", primeti Kilin.
<BR>&nbsp;&nbsp;&nbsp;&nbsp;&nbsp;"E pa, ja..."
<BR>&nbsp;&nbsp;&nbsp;&nbsp;&nbsp;Tobi se umeša. "Ti nisi bio tu. Morali smo nešto da preduzmemo!"
<BR>&nbsp;&nbsp;&nbsp;&nbsp;&nbsp;Kilin ga je potapša po ramenu, zadovoljan, ali ipak nije hteo da Fornaks pomisli da se dečko trpa u sve. "Ovde važi reč Rukovih, Tobi."
<BR>&nbsp;&nbsp;&nbsp;&nbsp;&nbsp;Tobi je, međutim, bio uporan. "Ali, ovo..."
<BR>&nbsp;&nbsp;&nbsp;&nbsp;&nbsp;Dug, napet trenutak između dvojice muškaraca.
<BR>&nbsp;&nbsp;&nbsp;&nbsp;&nbsp;"Hvala na pomoći", progunđa najzad Fornaks, iznenada svestan da ih ostali gledaju. "Obojici", dodade on i klimnu glavom dečaku.
<BR>&nbsp;&nbsp;&nbsp;&nbsp;&nbsp;Kilin dotače čelo u znak prihvatanja. Fornaks beše izveo dobru, brzu promenu, pokazujući onoliko samosavlađivanja koliko to ljudi i očekuju od jednog Kapetana. Kilin zaključi da Fornaks ipak nije toliko loš. Predstojeći marš predstavljaće bolji, istinitiji test. Činilo se, ipak, po svemu sudeći, da bi Ledrof i Fornaks na kraju mogli postati onakvi Kapetani kakvi su očajnički bili potrebni Porodicama. Doduše, ni jedan od njih nije bio ni blizu Fani; ali, zar to iko može biti?
<BR>
<BR>&nbsp;&nbsp;&nbsp;&nbsp;&nbsp;Dva dana su naporno marširali. Na otvorenoj, spečenoj ravnici jedina bezbednost im je bila u rasutosti. Ledrof i Fornaks su držali dve Porodice odvojeno, u dva trouglasta klina sa po tri prednja izviđača. po četiri na boku, i tri pozadi. Maroderi su odavno voleli da napadaju otpozadi, često koristeći kao zaklon greben koji zaštitnica upravo beše ostavila za sobom.
<BR>&nbsp;&nbsp;&nbsp;&nbsp;&nbsp;Pošli su ka unutrašnjosti, ka očitom središtu Pege. Imali su samo grubu navigaciju, a niko nije znao koliko je ta Pega stara. Ipak, dok su se provlačili kroz zakošene doline, dokazi su se pribirali oko njih. Trnovita šikara ustupala je mesto žbunju debelih listova. Suvo šiblje se polako povlačilo i u senkama su se pojavili nagoveštaji boje. U jarugama se vlažno tle nalazilo na dubini od samo jednog koplja.
<BR>&nbsp;&nbsp;&nbsp;&nbsp;&nbsp;Sredinom popodneva, drugog dana, Porodice su počele da se polako spajaju. Razmenjivali su ohrabrenja i podatke o lakšim putanjama, kao pravi stari veterani. Kilin je osećao lagano stapanje. Možda se genetska i istorijska osnova odvajanja Porodica može povući pred plimom neophodnosti i smanjene brojnosti. Ipak, bio je to samo detalj, u poređenju sa retko pominjanom dilemom koja im je svima bila na umu. Tragali su za utočištem.
<BR>&nbsp;&nbsp;&nbsp;&nbsp;&nbsp;Svi su oni bili prilagođeni Citadelama, lakoj udobnosti stalnog skloništa. Samo su se smeli i mladi upućivali iz Citadela da otimaju i kradu od civilizacije maški. Sada je čitava Porodica živela nomadskim životom. Jedina svratišta su im bili Valovi i retke Kase. Zato su se držali nade da će naći neko konačno mesto za počinak, neko stalno uporište u tom nesigurnom svetu.
<BR>&nbsp;&nbsp;&nbsp;&nbsp;&nbsp;Kilin je i nesvesno razmišljao o tome, zadovoljan što imaju Kapetane da se o tome staraju. Osetio je Arturovo prisustvo kako mu narasta u dnu uma, i njegov hladni, ironični glas:
<BR>&nbsp;&nbsp;&nbsp;&nbsp;&nbsp;Ti shvataš, zar ne, da su ljudi u početku bili nomadi?
<BR>&nbsp;&nbsp;&nbsp;&nbsp;&nbsp;"U početku, pre Citadela?"
<BR>&nbsp;&nbsp;&nbsp;&nbsp;&nbsp;Mnogo pre toga, naravno. Sigurno se sećaš šta smo pričali ranije?
<BR>&nbsp;&nbsp;&nbsp;&nbsp;&nbsp;"Prokletstvo, ne mogu svega da se sećam! Koliko se meni čini, ti radije pričaš nego što dišeš."
<BR>&nbsp;&nbsp;&nbsp;&nbsp;&nbsp;Rekao sam ti da nemam odgovarajuće mape ove Pege. Ona je nova. Ali, zaista žalim zbog one gužve u kojoj si se našao kada si se probudio pre dva dana. Mi smo stvarno zabrinuti; a pretpostavljam da se to desilo u najgore vreme za tebe, i na najgori način.
<BR>&nbsp;&nbsp;&nbsp;&nbsp;&nbsp;"Samo se drži svog mesta. Ne blebeći. Moraću da budem grub."
<BR>&nbsp;&nbsp;&nbsp;&nbsp;&nbsp;Dozvoli da dodam samo toliko da nomadski način života genetski sasvim odgovara nama ljudima. Civilizacija je relativno nov pronalazak...
<BR>&nbsp;&nbsp;&nbsp;&nbsp;&nbsp;"Misliš, civilizacija maški?"
<BR>&nbsp;&nbsp;&nbsp;&nbsp;&nbsp;Ne, naša civilizacija. Ne samo oni grubi oblici koje smo imali u Citadelama. Originalno ljudsko društvo. Bilo je ogromno, veličanstveno! Gradili su brodove koji su nas doveli ovamo - za putovanja preko neizmernih daljina. Došli su da bi uspostavili dodir sa glasovima koje su čuli preko radija. Oni...
<BR>&nbsp;&nbsp;&nbsp;&nbsp;&nbsp;"Čijim?"
<BR>&nbsp;&nbsp;&nbsp;&nbsp;&nbsp;Arturov glas kao da je nerado otkrivao činjenice.
<BR>&nbsp;&nbsp;&nbsp;&nbsp;&nbsp;Pa, očito su te emisije bile nekakav slučajni efekat civilizacije maški. Ali, shvati, govorili su neobičnim šiframa, koje smo lako mogli da pogrešno razumemo. Originalni Kapetani dolazili su ovamo da nađu ono što su poruke obećavale - biblioteku sveg galaktičkog znanja. Zamisli samo! Prikupljeni spisi i slike i pesme, ko zna koliko bogatstvo? Brodovi Kapetana mogli su da putuju brzinom tek nešto manjom od svetlosne. Ali, čak i tako, za putovanje im je trebalo preko sedamdeset hiljada godina. Tolika žrtva...
<BR>&nbsp;&nbsp;&nbsp;&nbsp;&nbsp;"Došli su da uče od maški?" Kilinu je to bilo besmisleno koliko i učiti od kamena, ili od vazduha. Maške su naprosto postojale, kao prirodna sila sa kojom se ne komunicira.
<BR>&nbsp;&nbsp;&nbsp;&nbsp;&nbsp;Pa, na žalost...
<BR>&nbsp;&nbsp;&nbsp;&nbsp;&nbsp;U to začu piskavi poziv od Šibo. "Prašač!" Dopirao je sa druge strane uske, kamenite doline. To ga otrže iz sanjarenja.
<BR>&nbsp;&nbsp;&nbsp;&nbsp;&nbsp;Porodice se smesta baciše na zemlju i potražiše zaklon. Preko dalekog ćuvika lebdeo je predmet s četiri krila, svetlucajući kao fino uglačani bakar pod Jedačevim sve nižim, vrelim, plavim zračenjem. Deluje je lako i lenjo, pomisli Kilin. Odavno nije video Prašača, ali ovaj nije izgledao kao da ide prema njima.
<BR>&nbsp;&nbsp;&nbsp;&nbsp;&nbsp;Šibin isprekidani glas pokazivao je da beše došla do istog zaključka. "Prašač prazan. Traga.-
<BR>&nbsp;&nbsp;&nbsp;&nbsp;&nbsp;"Misliš da je na putu kući? Da istražuje?" Kilin začkilji ka vitkom lebdećem telu. Ni traga od bledobele prašine koja se obično spuštala iz njega u tankom, preciznom mlazu.
<BR>&nbsp;&nbsp;&nbsp;&nbsp;&nbsp;"Video je."
<BR>&nbsp;&nbsp;&nbsp;&nbsp;&nbsp;"Ponjatija da li nas primećuje. Prilično je daleko."
<BR>&nbsp;&nbsp;&nbsp;&nbsp;&nbsp;"Ne praši. Traga."
<BR>&nbsp;&nbsp;&nbsp;&nbsp;&nbsp;Porodice su dugo ležale u zaklonu, dok je tetelica lebdela u elegantnim krivuljama. Kilin ju je pratio sa zanimanjem, nemo i bez razmišljanja iščekujući da ode. Svi već odavno behu naučili da treba pustiti da maške prođu bez borbe, osim ako su šanse bile izrazito na strani ljudi. Protiv Prašača, međutim, nikad nije bilo nikakvih prednosti.
<BR>&nbsp;&nbsp;&nbsp;&nbsp;&nbsp;Kada je Prašač nestao iza horizonta, brzo su pošli u suprotnom pravcu. Kilin dovede Tobija bliže sebi, često proveravajući desni bok formacije. Koliko j ljudima bilo poznato, Maroderi nikada nisu radili sa Prašačima, ali posle susreta sa Bogomoljkom Kilin je sve mogao da očekuje - bilo šta.
<BR>&nbsp;&nbsp;&nbsp;&nbsp;&nbsp;I zato je pre ostalih čuo zvuk metalne agonije. Projurio mu je kroz čula visokim, drhtavim tonom i odmah nestao. Kilin smesta uputi signal ostalima i izvrši potragu za vektorima. Ukazivali su na obližnju žbunovitu jarugu.
<BR>&nbsp;&nbsp;&nbsp;&nbsp;&nbsp;Kilin se provuče kroz žilavo šiblje i ugleda izvor piskavog, mikrotalasnog vriska. Zvečarka, zaneta u posao.
<BR>&nbsp;&nbsp;&nbsp;&nbsp;&nbsp;Bila se dočepala čitavog odreda rudarskih servera. Serveri su očito pokušavali da sagrade fabriku za obradu nekog bogatog nalazišta rude, i Zvečarka ih je polako proždirala, mada joj je trbuh već bio upaljen. Kilin je čuo duboke bas drhtaje od kojih se treslo tle dok je pretapala servere u lako prenosive grudve. Dok je varila, od Zvečarke je dopiralo krčanje creva, a keramička rebra grčila su joj se uz pucketanje i stenjanje dok je gurala servere u svoju unutrašnjost.
<BR>&nbsp;&nbsp;&nbsp;&nbsp;&nbsp;Nedaleko od nje još su se dimile dve spržene olupine. Bile su to upraviteljske maške koje su nadgledale ove radnike. Pošto njih više nije bilo, serveri su mogli samo da skiče pozive svom dalekom gradu. Ovoliko duboko u Pegi, Zvečarkin transport biće tu da je odnese mnogo pre nego što pristigne pomoć.
<BR>&nbsp;&nbsp;&nbsp;&nbsp;&nbsp;Kilin dade znak ostalima da se ne približavaju.
<BR>&nbsp;&nbsp;&nbsp;&nbsp;&nbsp;Dok se bave svojim glavnim poslovima, Zvečarke ne predstavljaju opasnost. Neki Maroderi su lešinari, kao Kopači i Njuške. Njih je lako izbeći, ukoliko si brz i imaš postavljene izviđače. Ostali su ratnici u stalnim sukobima raznih gradova maški. Skupljači, Zvečarke i Hodači počeli su da se pojavljuju davno pre vremena Kilinovog oca, izgleda u odgovor na neizbežnu nestašicu sirovina.
<BR>&nbsp;&nbsp;&nbsp;&nbsp;&nbsp;Zvečarke su bile duguljaste, varljive mašine koje kao da su se sklupčavale i rasklupčavale dok su se kretale. Tragale su za nižim maškama iz drugih gradova i uništavale ih, rastavljajući ih radi rezervnih delova ili samo zbog metala. Njihova glatka, člankovita koža bila je nabijena cevastim topionicama i livnicama.
<BR>&nbsp;&nbsp;&nbsp;&nbsp;&nbsp;Kilin beše jednom, davno, sa ocem, naišao na jednu od njih. Pokušavala je da pojede neku nižu mašku. Citadeli su u to vreme bili neophodni neki krupniji delovi, kakve su Maroderi imali u izobilju. Zato je čitava grupa sačekala da se Zvečarka zasiti i ispruži kao ogromna cev od izgrebanog aluminijuma, spremajući se da izluči poluge metala.
<BR>&nbsp;&nbsp;&nbsp;&nbsp;&nbsp;Tada su se obrušili na nju, u trenutku kada je najranjivija, i začas je rasporili, otkinuvši potrebne delove i sprživši joj nad-um. Takođe su iz zasede napali Zvečarkine nosače, kada su ovi prilježno pristigli.
<BR>&nbsp;&nbsp;&nbsp;&nbsp;&nbsp;Pamtio je to kao najlepše vreme koje je ikada proveo s ocem. Bili su sami, štiteći bokove grupe. Kilin je sredio Nujušku koja je nosila jestivu hranu za svoje organske delove. Obojica se behu nakrcala masnom gumom.
<BR>&nbsp;&nbsp;&nbsp;&nbsp;&nbsp;Bili su napolju ukupno šest dana, a kada su se sedmog ujutro vratili, saznali su da je u njihovom odsustvu Kilinova majka umrla. Nisu mogli nikako da joj pomognu. Dobila je neku zarazu zaostalu iz vremena kada su maške pokušavale da istrebe ljude bio-inženjerskim zarazama. Zaraze su sada veoma retko izbijale, uglavnom zato što nisu mogle dugo da opstanu u biosferi. Ipak, čak i stare epidemije, uspavane u nekom kutku, mogle su da mutiraju i ponovo napadnu. Njena smrt je u preostalim godinama pre Propasti još većma zbližila Kilina i njegovog oca.
<BR>&nbsp;&nbsp;&nbsp;&nbsp;&nbsp;Zagledan u halapljivu Zvečarku, Kilin oseti kako se u njemu razbuktava stara borba. Vid mu se suzi na crveno oivičenu izmaglicu oko ogromne, nepodnošljivo ružne maške. Zvuci Porodice jenjali su, svet čula beše se raspao. Oči su mu probadale vrele plave munje. Kao da se nagnuo unapred, balansirajući na vrhovima prstiju, spreman da zapadne u divni slepi bes, da uništi i rasturi grozno ružnu i poslom zauzetu Zvečarku.
<BR>&nbsp;&nbsp;&nbsp;&nbsp;&nbsp;A onda je osetio nečiju ruku na mišici i začuo Šibin šapat. "Mirno."
<BR>&nbsp;&nbsp;&nbsp;&nbsp;&nbsp;"Ja, ja moram..."
<BR>&nbsp;&nbsp;&nbsp;&nbsp;&nbsp;"Idi."
<BR>&nbsp;&nbsp;&nbsp;&nbsp;&nbsp;"Ubiću ih sve, proklete..."
<BR>&nbsp;&nbsp;&nbsp;&nbsp;&nbsp;"Idi sad."
<BR>&nbsp;&nbsp;&nbsp;&nbsp;&nbsp;"Ja... ja samo..."
<BR>&nbsp;&nbsp;&nbsp;&nbsp;&nbsp;Ruka joj je bila čvrsta i hladna. Osetio je kako napetost u njemu popušta. Osetio je ostale kako se okupljaju na početku jaruge i njihovu zbunjenost što je ušao toliko duboko.
<BR>&nbsp;&nbsp;&nbsp;&nbsp;&nbsp;"Nepotrebno. Zvečarkini nosači će uskoro stići."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Jedini način da pobediš Marodere je da naučiš o njima."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Ne rizikuj. Seti se Tobija."
<BR>&nbsp;&nbsp;&nbsp;&nbsp;&nbsp;"Ja... dabre. Dabre."
<BR>&nbsp;&nbsp;&nbsp;&nbsp;&nbsp;Ostavili su Marodera da se i dalje gosti.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
