<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Dvoje mrtvih za dva dana. Sasvim mrtvih. Nestalih.
<BR>&nbsp;&nbsp;&nbsp;&nbsp;&nbsp;Na taj način Porodica je izgubila mnogo više nego da je izgubila troje, ili čak i četvoro običnom smrću. Nagomilana stoleća su im makar to pružala: dok je drhtavi poslednji dah tela bio tragedija za osobu, ne mora toliko duboko da pogodi one koji su voleli oslobođenu dušu.
<BR>&nbsp;&nbsp;&nbsp;&nbsp;&nbsp;Da su Fani ili Džejk samo malo sačekali, bilo bi dovoljno vremena. Nekoliko pripadnika Porodice nosilo je sitnu, preciznu opremu kojom se mogao izvući najbitniji deo gotovo mrtvih - brzo, glatko, prikupljajući niti proteklog života i ličnosti.
<BR>&nbsp;&nbsp;&nbsp;&nbsp;&nbsp;Međutim, nešto sa visećih ograda beše uperilo u Džejka najstrašnije od svih oružja. Potpuna smrt bila je, barem do sada, opasnost koja je pretila samo od maški Marodera.
<BR>&nbsp;&nbsp;&nbsp;&nbsp;&nbsp;Ono odozgo je pobeglo. Ako je to bio samo server, ili čak i još jedan Veštak, to je značilo da maške behu pridodale još jednu užasnu sposobnost svojoj bujici inovacija.
<BR>&nbsp;&nbsp;&nbsp;&nbsp;&nbsp;Dvoje potpuno mrtvih. Toliko duboka rana onemogućila je Porodici da još istog dana napusti Valov. Mudrost jeste nalagala da odu, što dalje od izdajničke klopke, ali mudrost dolazi samo pri razmišljanju. Porodica je žalila i mrzela, a i jedno i drugo ih je sprečavalo da razmišljaju.
<BR>&nbsp;&nbsp;&nbsp;&nbsp;&nbsp;Kilin se osvetoljubivo obrušio na Veštaka. Ulubio mu je ploče, šutirajući ga, iščupao mu savitljive antene. Porodica se okupila i zajedno su, u slepom besu, rastrgli Veštaka. Čupali su mu delove i aparate, čak i ono što bi moglo da im koristi u sopstvenim odelima. Puzali su preko mehaničkog leša, prikupljajući najbolje proizvode maški koje ljudske fabrike nikad nisu videle - a nikad ni neće.
<BR>&nbsp;&nbsp;&nbsp;&nbsp;&nbsp;Žaleći za Džejkom Modelarom, žene su divlje čupale pažljivo podešene delove, kopale kroz usklađene celine od bakra i silikona i odbacivale ono što nisu poznavale ili nisu mogle da koriste. To se odnosilo na gotovo čitavog Veštaka, jer niko u Porodici nije znao kako takve naprave rade. Najsposobniji među njima mogli su samo da povezuju modularne delove, uzdajući se samo u pogled da pronađu prave elemente. Teorije su znali vrlo malo, a razumelli još manje. Dugo razdoblje teškoća i bekstva beše svelo njihovo nekada bogato nasleđe znanja uz ravna, kruta pravila štapa i kanapa.
<BR>&nbsp;&nbsp;&nbsp;&nbsp;&nbsp;Umesto nauke imali su jednostavne slike, pravila za korišćenje bojama šifrovanih žica koje su nosile nepoznate nazive: volti, amperi, omi. Bila su to imena duhova koji žive u maškama i mogu se podvrći volji čovečanstva. Struja, to su znali, teče kao voda i nemo obavlja posao. Bilo je očito da sjajni navoji zlatne žice i savršeno izrađeni kvadrati od oniksa nekako upravjaju strujom. Elektroni su sitne životinje koje upravljaju pokretima velikih životinja; to je bilo očito.
<BR>&nbsp;&nbsp;&nbsp;&nbsp;&nbsp;U vreme Citadele bilo je muškaraca i žena koji su se razumeli u grubu elektriku. Godine dugog povlačenja su ih uništile - a nije bilo vremena da se strpljivo uči ispočetka od Porodičnih Aspekata.
<BR>&nbsp;&nbsp;&nbsp;&nbsp;&nbsp;Porodica je divlje pabirčila, grubo razdirući Veštaka. Cilindri su krvarili uljem po pločastom podu. Optičke niti kidale su se i šibale po pljačkašima, koji su ih gazili i šutirali u mračne uglove.
<BR>&nbsp;&nbsp;&nbsp;&nbsp;&nbsp;Kilin je polako pustio da se gnev u njemu smiri. Poznavao je Džejka Modelara čitavog života - bio je prilično povučen čovek, sa uskim očima i tankim, uvek iscrpljenim usnama. Žalio je za njim. Međutim, značaj ovog napada nije mu izlazio iz glave. Ostavio se pabirčenja i umesto toga se latio nepokretnih delova, gonjen radoznalošću.
<BR>&nbsp;&nbsp;&nbsp;&nbsp;&nbsp;Sasvim slučajno je našao kućište nad-uma. Ledena aluminijumska ploča iznenada se oslobodila i otvorila. Kilin žmirnu, trgnut iz zamišljenosti. Znao je da ima samo nekoliko trenutaka vremena. Pretpostavljao je da je Veštak već mrtav, ali oklopljena masa je unutra zujala od neme energije.
<BR>&nbsp;&nbsp;&nbsp;&nbsp;&nbsp;Mogao je da pozove Sunijat, da je upita šta da radi. Ona će možda nešto znati, a možda i neće, ali vreme koje će joj biti potrebno da dođe svakako će im strašno umanjiti izglede.
<BR>&nbsp;&nbsp;&nbsp;&nbsp;&nbsp;Stoga se mentalno pripremio. Izveo je nekoliko okreta i tapkanja unutar lobanje i prizvao Aspekt Artura.
<BR>&nbsp;&nbsp;&nbsp;&nbsp;&nbsp;Bio si veoma zauzet.
<BR>&nbsp;&nbsp;&nbsp;&nbsp;&nbsp;"Arture? gledaj..."
<BR>&nbsp;&nbsp;&nbsp;&nbsp;&nbsp;Možda me se ne sećaš? Pozvao si me šest puta za, verujem, čitavih nekoliko godina.
<BR>&nbsp;&nbsp;&nbsp;&nbsp;&nbsp;"Da, da." Prokletstvo... Ako Artur ne bude pružio pomoć, baš usred... "Gledaj, kako da razoružam ovo?"
<BR>&nbsp;&nbsp;&nbsp;&nbsp;&nbsp;Zašto ti to treba? Sumnjam da umeš da ga razumeš.
<BR>&nbsp;&nbsp;&nbsp;&nbsp;&nbsp;"Prokletstvo, ne raspravljaj se sa mnom! Kako?"
<BR>&nbsp;&nbsp;&nbsp;&nbsp;&nbsp;Vrlo dobro. Vidiš li onaj žuti provodnik? Iščupaj ga.
<BR>&nbsp;&nbsp;&nbsp;&nbsp;&nbsp;U Kilinovom levom oku bljesnu novi sloj slike, prikaz voda kako se podiže i isključuje. Pratio je sliku.
<BR>&nbsp;&nbsp;&nbsp;&nbsp;&nbsp;Sad upotrebi klešta. Preseci plave kablove.
<BR>&nbsp;&nbsp;&nbsp;&nbsp;&nbsp;Učinio je to. Počelo je zlokobno zujanje.
<BR>&nbsp;&nbsp;&nbsp;&nbsp;&nbsp;Brzo! Opruga okidača!
<BR>&nbsp;&nbsp;&nbsp;&nbsp;&nbsp;Kilin je preseče mlazem sekača podešenim na maksimum. Nad-um gadno zaškripa, ali nije pokazao znake umiranja. "Ah", uzdahnu on.
<BR>&nbsp;&nbsp;&nbsp;&nbsp;&nbsp;Sasvom zadovoljavajuće. Otkada ih poznajem, mašine višeg reda imale su prilično dobru odbranu od krađe memorije.
<BR>&nbsp;&nbsp;&nbsp;&nbsp;&nbsp;"A-ha." Kilin ukloni svetlosne cevi, kako bi dospeo do jezgra.
<BR>&nbsp;&nbsp;&nbsp;&nbsp;&nbsp;Običan evolucioni razvoj, zapravo. Ovaj Veštak ne želi da mu stručnost ukradu suparničlke grupe mašina, kao ni one koje služe u stranim gradovima. Zato je naučen da sprži sam sebe pre nego što ga pročitaju.
<BR>&nbsp;&nbsp;&nbsp;&nbsp;&nbsp;Dok je presecao vodove ka jezgru, Kilin je jednim uvom slušao kako mu se u glavi odvija Arturovo predavanje. Nikada nije razumeo mnogo od Arturovih govorancija, ali kada je radio neki ovakav posao bilo je zgodno imati pri ruci aktivnog Aspekta, spremnog da pruži savet. Problem je bio samo ućutkati ih. Artur je živeo pre više stoleća i beskrajno je nagvaždao o starim dobrim vremenima. Kilin je retko kad imao strpljenja za takve priče. Međutim, dopadao mu se svetlucavi romantični oreol oko Artura, hladna daleka sigurnost koja je uticala i na Kilinov način razmišljanja.
<BR>&nbsp;&nbsp;&nbsp;&nbsp;&nbsp;Ipak, ovog smo uhvatili. Čudno. Verovatno postoji neko odlaganje pre samoubistva. Inače bi zbog neke iznenadne nezgode poverovao da je napadnut. To bi ga navelo na sasvim nepotrebno samoubistvo. Stoga ovaj period odlaganja, kada je uhvaćen, mora značiti da su Veštaci programirani više zbog nezgoda nego zbog napada. Da, siguran sam da je tako. Ja...
<BR>&nbsp;&nbsp;&nbsp;&nbsp;&nbsp;Kilin je držao klešta blizu jezgra. Najpre je osetio nalet vreline na ruci. Potom ga je protreslo brzo, zveketavo šištanje. Bilo je toliko glasno da ga nije osetio kao zvuk, već kao silu, kao kada te nečija pesnica udari po uvetu.
<BR>&nbsp;&nbsp;&nbsp;&nbsp;&nbsp;On se zatetura i udalji, dok mu utrnuli prsti ispustiše klešta. Članovi Porodice zajaukaše i pokriše uši. Svi su se sasuljali sa Veštakovog tela, udaljavajući se uz bolne uzvike.
<BR>&nbsp;&nbsp;&nbsp;&nbsp;&nbsp;Kilin duboko udahnu, gotovo ošamućen. Njegovi čulni centri bili su za trenutak prezasićeni. On udahnu pojačani miris mošusa, ulja i smrdljivu gorčinu hemijskog otpada, pa povika u gotovo nemom, sivom svetu. "Prokletstvo! Šta je eksplodiralo?"
<BR>&nbsp;&nbsp;&nbsp;&nbsp;&nbsp;Ništa. To nije bio zvuk, mada priznajem da tvoj/naš nervni sistem više ne pravi dovoljno precizne razlike. (Neophodno prilagođavanje, na žalost, ali pri tom je izgubljena izvesna fina nijansa u osetljivosti).
<BR>&nbsp;&nbsp;&nbsp;&nbsp;&nbsp;Šta, do đavola..."
<BR>&nbsp;&nbsp;&nbsp;&nbsp;&nbsp;Kroz pećinu je odjekivao hor jauka.
<BR>&nbsp;&nbsp;&nbsp;&nbsp;&nbsp;Bio je to snažan elektromagnetni signal. I ja sam uhvatio njegov odjek. Pretpostavljam da sadrži tipičan otisak Veštakove ličnosti, njegovo nakupljeno (mada precizno obrađeno, lišeno viškova, zadivljujuće sređeno) znanje.
<BR>&nbsp;&nbsp;&nbsp;&nbsp;&nbsp;Kilin zatrepta. "Št... zašto?"
<BR>&nbsp;&nbsp;&nbsp;&nbsp;&nbsp;Veštak ga je poslao svojoj kući. Sačuvao je, moglo bi se reći, svoje nasleđe. Sada može da umre.
<BR>&nbsp;&nbsp;&nbsp;&nbsp;&nbsp;Kilin se otetura nazad do Veštakovog leša, dok mu je u glavi zvonilo. Jezik mu je bio nesiguran, dok su oči pokušavale da se usredsrede. on podiže klešta i dotače njima jezgro.
<BR>&nbsp;&nbsp;&nbsp;&nbsp;&nbsp;"Hej! Ovde više nema struje."
<BR>&nbsp;&nbsp;&nbsp;&nbsp;&nbsp;Mrtvi nose svoje tajne sa sobom.
<BR>&nbsp;&nbsp;&nbsp;&nbsp;&nbsp;"Sve?"
<BR>&nbsp;&nbsp;&nbsp;&nbsp;&nbsp;Sve što bi suparničkoj civilizaciji maški moglo da bude od koristi. Podatke o njegovom području, ili o raznim mašinama sa kojima se ovaj Veštak susretao. Možda i veštine koje je stekao. I, naravno, odlomak ličnosti koju je to iskustvo stvorilo u ovako naprednoj maški.
<BR>&nbsp;&nbsp;&nbsp;&nbsp;&nbsp;Kilin nije razumeo gotovo ništa od toga, ali nije se ni potrudio da pita. Pitanje bi samo povuklo novo beskonačno blebetanje u njegovom umu. Mogao je da čuje Arturov originalni glas, prilično negovan i ženskast, ali brži nego što bi stvarni ljudi mogli da govore. Kada bi prizvao nekog Aspekta, ovaj bi mu sedeo u umu kao majmun na ramenu. Čavrljao bi, pružao tehničku pomoć, a Kilin je iza tog usađenog znanja nazirao i oblik karaktera ličnosti, baš kao da se neko nalazio u istoj sobi sa njim.
<BR>&nbsp;&nbsp;&nbsp;&nbsp;&nbsp;"Možemo li išta da spasemo?"
<BR>&nbsp;&nbsp;&nbsp;&nbsp;&nbsp;Da vidimo... probaj onaj stimklat tamo.
<BR>&nbsp;&nbsp;&nbsp;&nbsp;&nbsp;Kilin nije imao predstavu šta bi mogao da bude 'stimklat'. Artur je to osetio dok je uobličavao reč, pa je stvorio i treperavu zelenu tačku kraj metalnog dela sa izbočenim ivicama. Kilin je pratio vodove i učinio ono što je Arturova zelena simulacija nalagala. Za trenutak je, negd iza ušiju, osetio brzi nalet zadovlljstva-bola.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;Nešto od Veštakovih nedavnih sećanja, rekao bih. Mogli bismo da u njemu potražimo podatke.
<BR>&nbsp;&nbsp;&nbsp;&nbsp;&nbsp;"Hejbre, ja sam već pomalo umoran."
<BR>&nbsp;&nbsp;&nbsp;&nbsp;&nbsp;Zapravo mu je bilo dosadno. Bilo mu je jasno da je i Artur toga svestan, ali nešto ga je ipak teralo da bude učtiv sa Aspektom. Na kraju krajeva, Artur mu je bio predak.
<BR>&nbsp;&nbsp;&nbsp;&nbsp;&nbsp;Pa, onda se odmaraj. Ja ću ovo prevesti sa mehaničkog jezika i kasnije ću ti pokazati rezultate.
<BR>&nbsp;&nbsp;&nbsp;&nbsp;&nbsp;Kilin se nije odmarao, mada je tako izgledao. Povukao se na mahovinasti jastuk smeđeg organo-otpatka i izvukao malu ploču memorijskog čipa. Bila je stara i imala je pukotine i ulubljenja od upotrebe, iako se za bledi polilitijum tvrdilo da je više nego večan.
<BR>&nbsp;&nbsp;&nbsp;&nbsp;&nbsp;Danima je razmišljao o ovome. Naročito je čeznuo za njom u ledenim noćima, kada je Porodica bivala primorana da spava na tvrdom tlu ispod neba posutog zvezdama. Tada bi se zagledao u narandžaste, zelene i plavovrele tačke svetlosti, kojih je bilo na stotine hiljada, rasutih poput dragulja u ulju, i koje su treperile od zračenja što je poticalo od oreola prašine i gasova. Zračile su obilnom svetlošću, dovoljnim za hodanje, čak i čitanje - samo da je iko u Porodici mogao da čita nešto više od običnih brojeva i nešto malo šifrovanih uputstava o maškama.
<BR>&nbsp;&nbsp;&nbsp;&nbsp;&nbsp;Bila je to jedina noć za koju je ikada znao, dobro došla polutama posle zaslepljujućeg duplodana punog svetlosti Jedača i Deniksa, zvezda njihove planete. Ipak, i od nje je bežao kad god je mogao. U utočište starih, mrtvih vremena.
<BR>&nbsp;&nbsp;&nbsp;&nbsp;&nbsp;Našao je utikač energije u tabli za autopopravke. Mrežasti zidovi bili su izgrebani i zamrljani od maški koje su ih, u prolazu, koristile stolećima. On ubaci dodatne ampere i ispruži se. i smesta se nađe u paučinastom holovremenu divote i transoblikovanog mesinganog zračenja.
<BR>&nbsp;&nbsp;&nbsp;&nbsp;&nbsp;Spustilo se na njega kao drhtavi niz zanosa i svetlucavih potencijala. Rubinsko. Golicavo. Ljuto kao biber. Polako narastajuće. Dahtavo.
<BR>&nbsp;&nbsp;&nbsp;&nbsp;&nbsp;Vrteti se zauvek u šumnom vrtlogu... glatko, vešto kliziti van vremena i pokreta... polubudan, poluspavajući... ovaj unutrašnji svet ispunjavao mu je pluća pamučastim zadovoljstvom. Stalno iznova, vraćalo ga je u duboku ekstazu, ali ga nije puštalo da zapadne u topli zaborav. Slatko uskrsnuće...
<BR>&nbsp;&nbsp;&nbsp;&nbsp;&nbsp;Blistava svetlost. Grube psovke.
<BR>&nbsp;&nbsp;&nbsp;&nbsp;&nbsp;Kilin zatrepta. Nečija ruka beše ga zgrabila za kragnu i podigla. "Nis' čuo? Napolju je transmaška."
<BR>&nbsp;&nbsp;&nbsp;&nbsp;&nbsp;Bio je to Cermo Sporać. Njegovo rošavo lice lebdelo je ispod opšteg sjaja Valova. Cermo isključi Kilina sa dovoda energije.
<BR>&nbsp;&nbsp;&nbsp;&nbsp;&nbsp;"Ja... samo sam..."
<BR>&nbsp;&nbsp;&nbsp;&nbsp;&nbsp;"Znam šta s' radio. Samo ne daj da te Ledrof u'vati, to je sve."
<BR>&nbsp;&nbsp;&nbsp;&nbsp;&nbsp;Cermo Sporać ga pusti i Kilin pade nazad na smrdljivu mahovinu. Prva pomisao bila mu je da se ponovo priključi, da ukrade još nekoliko minuta pre nego što neko drugi dođe da ga prekine...
<BR>&nbsp;&nbsp;&nbsp;&nbsp;&nbsp;Ipak, primorao je ruku da se udalji od kabla. Taj neko mogao bi biti i Tobi. Dečko je već suviše često zaticao svog tatu skljokanog u nekom uglu, naduvenog od voltaže.
<BR>&nbsp;&nbsp;&nbsp;&nbsp;&nbsp;Polako, polako. Kilin ukloni priključak. Morao je da nagna sebe da se seti da Fani više nema. Svima je, govorila je, bilo potrebno nekakvo pribežište od svakodnevne strave. Ona ga je puštala da se provlači sa tim povremenim priključivanjem. I sa pomalo alkohola.
<BR>&nbsp;&nbsp;&nbsp;&nbsp;&nbsp;Ne više. Ledrof je bio pristojan, čvrst, ali neiskusan. Kilin je do sada bio posvećen staranju o Tobiju, žaleći svaki trenutak koji provede na poslovima Porodice. To će morati da se promeni. Ali, biće teško.
<BR>&nbsp;&nbsp;&nbsp;&nbsp;&nbsp;Ustajanje, kako bi se udaljio od iskušenja, zahtevalo je svu njegovu nesigurnu koncentraciju. Dok se teturavo podizao na noge, čuo je Ledrofa kako negde galami na Porodicu koja je još uvek dokoličila ili spavala. Kilin žurno poče da obuva hidraulične čizme.
<BR>&nbsp;&nbsp;&nbsp;&nbsp;&nbsp;Gurao je kopče na mesto, kako bi bio potpuno spreman. U to se javi Artur:
<BR>&nbsp;&nbsp;&nbsp;&nbsp;&nbsp;Analizirao sam onaj delić sećanja iz Veštaka. Vrlo zanimljivo, mislim i za tebe.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;Vidiš? Prizori koje je Veštak sakupio.
<BR>&nbsp;&nbsp;&nbsp;&nbsp;&nbsp;Kilinove oči ispuniše se žutozelenim panoramama: dnevnik izvršenih popravki i načinjenih stvari. Bilo je krupnih planova nekih mašinskih delova. Zamršenih žica. Ali, iza toga, kao nepotrebna i slučajna pozadina, bili su bregovi puni biljnog zelenila i ravnomernog srebrnožutog rastinja koje se povijalo pod vetrom. Kilin ga prepoznade. Drveće.
<BR>&nbsp;&nbsp;&nbsp;&nbsp;&nbsp;"To... to nije iz starih vremena?"
<BR>&nbsp;&nbsp;&nbsp;&nbsp;&nbsp;Ne. Iz dešifrovanih Veštakovih podataka vidim da je sveže. Slike su načinjene na mestima koja se nalaze na svega nekoliko dana hoda odavde.
<BR>&nbsp;&nbsp;&nbsp;&nbsp;&nbsp;"Sjajno!"
<BR>&nbsp;&nbsp;&nbsp;&nbsp;&nbsp;Bujna panorama se iznenada isključi. Pre još uvek ošamućenog Kilina, Artur beše osetio nečije približavanje. Pred njim se nadnosio Ledrof, čija je gusta crna brada izgledala kao štit za prikrivanje pravog izraza lica.
<BR>&nbsp;&nbsp;&nbsp;&nbsp;&nbsp;"Šta je sjajno?" upita Ledrof. "Jesi li spreman?"
<BR>&nbsp;&nbsp;&nbsp;&nbsp;&nbsp;"Uf, da... Kapetane." Kilin jedva natera sebe da to izgovori. Bilo je vrlo teško iščupati tu reč iz sebe. "Vidi, baš sam obradio neke sitne podatke iz Veštaka."
<BR>&nbsp;&nbsp;&nbsp;&nbsp;&nbsp;Ledrof sleže ramenima. "Veštaci pojma nemaju", dobaci on i okrenu se da pođe.
<BR>&nbsp;&nbsp;&nbsp;&nbsp;&nbsp;"Nebre! Ovaj nas je napao, zar ne?"
<BR>&nbsp;&nbsp;&nbsp;&nbsp;&nbsp;Ledrof se ponovo okrenu i podboči se. "Napravio je grešku."
<BR>&nbsp;&nbsp;&nbsp;&nbsp;&nbsp;"Organizovao je one servere. Sredio je Džejka."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Mislim da je to nešto novo."
<BR>&nbsp;&nbsp;&nbsp;&nbsp;&nbsp;"Programiran da nas prepozna?"
<BR>&nbsp;&nbsp;&nbsp;&nbsp;&nbsp;"Dabre, ako naiđe na nas. A onda - ne samo da pozove Marodera i čeka, već da sakupi servere i napadne prvi."
<BR>&nbsp;&nbsp;&nbsp;&nbsp;&nbsp;Ledrof se namršti. "Da, to sam i ja pomislio."
<BR>&nbsp;&nbsp;&nbsp;&nbsp;&nbsp;"Izvukao sam delić njegovog sećanja."
<BR>&nbsp;&nbsp;&nbsp;&nbsp;&nbsp;Ledrof je izgledao na oprezu, kao da Kilin laže. "Bio si odlepio."
<BR>&nbsp;&nbsp;&nbsp;&nbsp;&nbsp;Kilin odgovori okolišno. "Samo sam se odmarao."
<BR>&nbsp;&nbsp;&nbsp;&nbsp;&nbsp;Ledrof je bio krupan čovek, ali sada je delovao neobično nesiguran u sebe. Nije jedva dočekao novi podatak; bio je nepoverljiv. Kilin shvati da čovek beše konačno dobio ono što je toliko dugo želeo - postao je Kapetan - ali da sada nije znao šta da počne s tim. To mu se osećalo u glasu, tek kao nagoveštaj odbrambenog ponašanja. "Pa?"
<BR>&nbsp;&nbsp;&nbsp;&nbsp;&nbsp;"Mogu da ti pročitam jedan deo."
<BR>&nbsp;&nbsp;&nbsp;&nbsp;&nbsp;"'Ajde", složi se Ledrof gunđavo.
<BR>&nbsp;&nbsp;&nbsp;&nbsp;&nbsp;"Eto."
<BR>&nbsp;&nbsp;&nbsp;&nbsp;&nbsp;"I...?"
<BR>&nbsp;&nbsp;&nbsp;&nbsp;&nbsp;"Velika zelena dolina. Tri ili četiri dana hoda."
<BR>&nbsp;&nbsp;&nbsp;&nbsp;&nbsp;Ledrof je izgledao prepadnut, a onda sinu od iznenadnog olakšanja. Porodica je bila bez dobrih mapa i sigurnih pravaca još od Propasti, kada su svi orbitalni sateliti čovečanstva bili uništeni. Lutali su, koristeći samo stare mape i svoja istraživanja. Jedini siguran vodič im je bila potreba da izbegavaju gradove maški, gde bi svakako bili poubijani. Ipak, stalno promenljivo vreme na njihovom svetu, Snegobaru, do sada im je pobrkalo i preostale mape. Više nisu imali nikakav siguran pokazatelj.
<BR>&nbsp;&nbsp;&nbsp;&nbsp;&nbsp;Ledrof je naglas razmišljao. "U fabriku napolju upravo je došla transmaška. Ako možemo da joj promenimo pravac, da joj premostimo program..."
<BR>&nbsp;&nbsp;&nbsp;&nbsp;&nbsp;"To zelenilo... Moglo bi biti ivica Pege."
<BR>&nbsp;&nbsp;&nbsp;&nbsp;&nbsp;"Dabre, dabre." Ledrofu kao da beše laknulo.
<BR>&nbsp;&nbsp;&nbsp;&nbsp;&nbsp;Kilin se nasmeši, zadovoljan što bar jednom nije lažov za kakvog ga je Ledrof smatrao. "Idemo. Hajde!"
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
