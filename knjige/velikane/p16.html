<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Sledećeg jutra Kilina su dočekale novosti od kojih je logor brujao. Šibo, na noćnoj straži, beše primetila servera kako ih posmatra sa udaljenog brega. Pucala je na njega, ali munja je ili promašila ili je, još gore, bila odbijena.
<BR>&nbsp;&nbsp;&nbsp;&nbsp;&nbsp;Ledrof i Fornaks odlučili su potom da pošalju poteru za serverom, dok su Porodice poveli putem koji je skretao od servera.
<BR>&nbsp;&nbsp;&nbsp;&nbsp;&nbsp;Poteru je činilo šestoro dobrovoljaca. Dvoje su bili muškarci od Bišopovih, još uvek besni zbog toga što im je Bogomoljka pobila rođake. Dvoje su bile žene iz Porodice Ruk, vitke i koščate. Kosa im je bila kratko podrezana i uvijena u čvrste čvorove, koji su stvarali šaru sa nekog drevnog spomenika čije svrhe se više niko nije sećao. Njih dve bile su trkačice, obučene za lov i vođene svojom strašću ka gonjenju. Šibo, mada nije bila trkačica, bila im je prijatelj i takođe se beše prijavila.
<BR>&nbsp;&nbsp;&nbsp;&nbsp;&nbsp;Smejale su se i šalile sa dvojicom muškaraca i Kilinu - koji je bio šesti - činilo se da nisu ništa drugačije od drugih žena koje je poznavao. Porodica Bišop nije imala žene lovce, mada je Džoslin bila neka vrsta trkačice. Kilin je iz njihovog razgovora shvatio da su se Rukovi uvek držali principa jednake podele rada, tako da su se muškarci i žene smenjivali i u kuvanju i u lovu, u odbrani i veštinama, čak i u nošenju tereta i trčanju. Ženama Rukovih su se ispod grubog tkanja odeće ocrtavali veliki mišići butina i listova. Ipak, ponašale su se vedro i opušteno.
<BR>&nbsp;&nbsp;&nbsp;&nbsp;&nbsp;Svi su se složili: ta posebna vrsta servera mogla ih je odvesti do Bogomoljke, a iznenaditi Bogomoljku bilo je mnogo bolje nego obrnuto.
<BR>&nbsp;&nbsp;&nbsp;&nbsp;&nbsp;I tako su pošli u susret dugom i zamornom danu. Mada su ih stoleća pripremila za trčanje, Kilin je znao da će morati da se pazi. Godine su počele da ga pristižu. Bolovi i poznata ukočenost u kolenima i kukovima govorili su mu da je na ivici izdržljivosti. Sitni opažaji pristizali su mu iz ugrađenih senzora, podnoseći izveštaj o mikromolekularnom stanju. Kilin ih je automatski uzimao u obzir, ni ne pomišljajući otkuda potiču.
<BR>&nbsp;&nbsp;&nbsp;&nbsp;&nbsp;" Tobi bezbedan", javi mu Šibo.
<BR>&nbsp;&nbsp;&nbsp;&nbsp;&nbsp;Kilin žmirnu. "Je li to toliko očito? Ali, u pravu si - ne volim što ga ostavljam."
<BR>&nbsp;&nbsp;&nbsp;&nbsp;&nbsp;"Bogomoljka traži starije, izgleda."
<BR>&nbsp;&nbsp;&nbsp;&nbsp;&nbsp;"To i ja stalno govorim sebi. Vredi rizika, mislim, ako uspemo da zaskočimo Bogomoljku."
<BR>&nbsp;&nbsp;&nbsp;&nbsp;&nbsp;"Nada. Svi se nadaju", odgovori ona setno.
<BR>&nbsp;&nbsp;&nbsp;&nbsp;&nbsp;Pratili su tragove servera kroz vlažnu jarugu. Potoci su se slobodno slivali sa glinovitih brda. Sneg se u dubini topio i voda je izvirala iz plitkih džepova, podstičući rast bilja.
<BR>&nbsp;&nbsp;&nbsp;&nbsp;&nbsp;Tragovi su ih odveli do prostrane ravnice. Dok su pretraživali, Kilin je postajao sve očajniji. Znao je uobičajenu brzinu servera i njihovu opštu sposobnost procene terena. Ovi tragovi išli su jasnom, inteligentnom putanjom između hrpa ledom izjedenog stenja i niskih glibovitih naslaga gde će se tragovi najlakše prikriti i pomešati. Ovaj server bio je mnogo mudriji od ostalih. Dok su pretraživali dolinu dugačkim, klizajućim, čizmama pojačanim koracima, i ostali su to primetili.
<BR>&nbsp;&nbsp;&nbsp;&nbsp;&nbsp;"Nebre", javi se jedna od Rukovih preko koma, "tragovi ovde prestaju."
<BR>&nbsp;&nbsp;&nbsp;&nbsp;&nbsp;"Vetar ih briše", objasni Šibo.
<BR>&nbsp;&nbsp;&nbsp;&nbsp;&nbsp;To mesto bilo je vlažno i dobro je primalo otiske. Tamo gde je umesto čvrsto nabijene gline počinjao pesak, tragovi behu izbledeli. Kilin požuri preko mrkog peska. "Ne vidim gde je izišao", reče on.
<BR>&nbsp;&nbsp;&nbsp;&nbsp;&nbsp;"Obiđite!" naredi druga žena. Ona je bila glavna, i kao da je bila lično uvređena zbog kašnjenja u nalaženju plena.
<BR>&nbsp;&nbsp;&nbsp;&nbsp;&nbsp;Obišli su spoljašnju ivicu prostrane, plitke naslage. Trag se nigde nije pojavljivao, a ipak nigde unutra nije bilo ničega gde bi server mogao da se sakrije.
<BR>&nbsp;&nbsp;&nbsp;&nbsp;&nbsp;"Pretraži po delovima!" javi se ponovo žena. Podelili su ovalni prostor u delove i izveli pravilno mrežasto pretraživanje, zavirujući pod svaki grm. Ništa.
<BR>&nbsp;&nbsp;&nbsp;&nbsp;&nbsp;Odustali su tek kada su Jedač i Deniks bili već nisko nad valovitim obzorjem. Od servera nije bilo ni traga. "Mrzim što se vraćam, a da ga nismo ni videli", reče žena.
<BR>&nbsp;&nbsp;&nbsp;&nbsp;&nbsp;"Sve je to bez smisla", primeti jedan od muškaraca, iscrpljen i besan. "Videli bismo transporter, da je došao po njega. Server nije imao kuda da ode."
<BR>&nbsp;&nbsp;&nbsp;&nbsp;&nbsp;"U vazduh", nagovesti Šibo.
<BR>&nbsp;&nbsp;&nbsp;&nbsp;&nbsp;"Serveri koji lete?" frknu druga žena. "Nikad čula."
<BR>&nbsp;&nbsp;&nbsp;&nbsp;&nbsp;Muškarac, međutim, nastavi. "Serveri su suviše glupi. Uvek su bili, uvek će to biti."
<BR>&nbsp;&nbsp;&nbsp;&nbsp;&nbsp;Dok su marširali nazad, morali su da savladaju pravo planinsko područje. Kilinu je to bilo prvi put, otkako pamti, da je prešao preko visokog prolaza. Taktika Bišopovih, naime, bila je da se drže dolina, izbegavajući nesigurne visine. Rukovi su, kako izgleda, bili na to naviknuti, i žena koja ih je vodila mirno im je objasnila da, ukoliko žele da stignu Porodice do sumraka, moraju da krenu preko sedla.
<BR>&nbsp;&nbsp;&nbsp;&nbsp;&nbsp;Tokom dugog penjanja, Kilin se seti šta je onaj muškarac rekao. Porodice su, negde duboko u umu, uvek nosile tu izjavu, neproverenu i proizvoljnu: uvek su bili, uvek će to biti.
<BR>&nbsp;&nbsp;&nbsp;&nbsp;&nbsp;Pa ipak, sada je sve ukazivalo na suprotno. Kilin iznenada shvati da su se ljudi uvek nalazili korak ili dva iza svakog cik- caka civilizacije maški. Čovečanstvu su bile potrebne tradicije i rituali koji Porodice drže na okupu, i koje su nekada ujedinjavale Plemena. Ipak, sada im je jedino pravo oružje bilo promena, a ne slabački i često nekorisni pištolji i šipke koje su nosili. Ili zaplenjeni projektori iščupani sa nepokretnih leševa Marodera, ili laseri otkinuti sa kopača koji tragaju za rudom, kao što su to glupe Njuške. Sve to oružje bilo je dobro za dan, ali ne i za stalno, lagano proticanje ovog beskonačnog rata, sukoba očajničkog sa jedne, i gotovo usputnog sa druge strane.
<BR>&nbsp;&nbsp;&nbsp;&nbsp;&nbsp;On pozva Šibo preko ličnog koma i upita je šta misli. Njena samodovoljna, zatvorena uzdržanost polako se topila, i Kilin već beše savladao svoju stidljivost. Ipak, čak i tako, bilo mu je milo što je smesta odgovorila. "Dabre, treba učiti od tehno- maški."
<BR>&nbsp;&nbsp;&nbsp;&nbsp;&nbsp;"Misliš, da bolje otimamo?"
<BR>&nbsp;&nbsp;&nbsp;&nbsp;&nbsp;"Ne, da pravimo." Glas joj je bio miran i čvrst.
<BR>&nbsp;&nbsp;&nbsp;&nbsp;&nbsp;"Dabre, od delova maški mogli bismo da pravimo oružje maški, ali..."
<BR>&nbsp;&nbsp;&nbsp;&nbsp;&nbsp;"Da pravimo ljudsko oružje. Ne da kopiramo maške."
<BR>&nbsp;&nbsp;&nbsp;&nbsp;&nbsp;" Ljudi mrze maške, Šibo. Ne žele da uče o njima. Uostalom, ni ne mogu."
<BR>&nbsp;&nbsp;&nbsp;&nbsp;&nbsp;Čuo je njeno promuklo mmm-hmmm, iako je bila prilično udaljena. Behu se raširili, kako bi izbegli zasede. Ekipa je brzo napredovala preko hladnog planinskog prelaza. Snegobar je bio toliko mlada planeta, da na planinama uopšte nije bilo sloja zemljišta. "Maške namerno čine razumevanje teškim."
<BR>&nbsp;&nbsp;&nbsp;&nbsp;&nbsp;To iznenadi Kilina. "Misliš?"
<BR>&nbsp;&nbsp;&nbsp;&nbsp;&nbsp;"Brane svoj tehno od drugih gradova maški. Ono što zbuni njih, zbuniće i nas."
<BR>&nbsp;&nbsp;&nbsp;&nbsp;&nbsp;"Zvuči beznadežno."
<BR>&nbsp;&nbsp;&nbsp;&nbsp;&nbsp;"Nebre. Možemo da učimo tehno ljudi. Učili smo, u Arkologijama."
<BR>&nbsp;&nbsp;&nbsp;&nbsp;&nbsp;Nije želeo da sluša kako su stvari sjajno stajale u stara, dobra vremena. Ipak, želeo je da nastave razgovor. "Misliš na onaj Tadž Mahal koji smo videli?"
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;"Ako su ljudi to mogli nekada..."
<BR>&nbsp;&nbsp;&nbsp;&nbsp;&nbsp;"Možemo opet", jednostavno zaključi ona.
<BR>&nbsp;&nbsp;&nbsp;&nbsp;&nbsp;"To tvoje oružje... kako radi?"
<BR>&nbsp;&nbsp;&nbsp;&nbsp;&nbsp;" Pokazaću ti večeras." Ona odmeri dugu, cevastu pušku koju je držala u ruci. "Podesila sam je za ljudsku upotrebu."
<BR>&nbsp;&nbsp;&nbsp;&nbsp;&nbsp;"Odlično." Kilin je bio zadivljen.
<BR>&nbsp;&nbsp;&nbsp;&nbsp;&nbsp;Stigli su u logor baš kada su zaplamsale prve zaklonjene vatre. U izdvojenom klancu, kojeg Fornaks beše našao za Rukove, bilo je zapaljivih žbunova, dok su se Bišopovi raširili po obližnjem bregu. Bilo bi ponižavajuće odustati od dostojanstva odvojenih i odbranjivih logora, bez obzira koliko su bile male zalihe svake Porodice. I zato je svaka Porodica pravila svoje uobičajene tri vatre i pokrivala ih zategnutim platnom od grubog tkanja. Plamen je bio suviše vidljiv u infracrvenom, ali širok i zakošen šator toliko će raspršiti sliku, da senzori maški neće moći da je uhvate. Ili se bar tako verovalo.
<BR>&nbsp;&nbsp;&nbsp;&nbsp;&nbsp;Kad je teškim korakom ušao u logor, stresajući opremu, Kilin je bio bolno svestan neobično udobnog načina na koji su se Porodice uljuljkivale u svoje umirujuće pretpostavke. Koristili su pohabana pravila, nasleđena od dedova koji behu izginuli u sukobima od kojih su sada, zbog brzog prenošenja nasleđa, bila ostala samo imena: Skočidžonov Prolaz, Kameni Zid, Babino, Bolesonovo Iznenađenje, Onaj Sa Tri Zvečarke, Šansigrad. Lepa imena, često izgovarana oko vatri. Kilin se ipak pitao da li su uz svako ime prihvatili i odgovarajuću količinu nevidljive ranjivosti. Ta pomisao ga je uznemiravala, jer je do sada i on bez razmišljanja smatrao da opstanak Porodice zavisi od tradicije.
<BR>&nbsp;&nbsp;&nbsp;&nbsp;&nbsp;Jeo je sa Tobijem, Džoslin i Šibo. Svi behu sakupljali korenje i bobice koji su se mogli pošteno smešati sa zbijenom masom ponetom iz poslednjeg Valova. Pošto su proverili da li odgovara ljudima, pa je usitnili i zagrejali sa vodom iz potoka, masa je imala hranljiv ukus. Začas su je slistili.
<BR>&nbsp;&nbsp;&nbsp;&nbsp;&nbsp;Potom je nastupio najprijatniji sat u životu Porodica, vreme opuštenih mišića i osećaja topline i sitosti koji se pruža kao prijatan sloj pred nadolazećim snom. Tada su počinjali razgovori. Kružili su oko tri zaklonjene vatre kao niti koje ih povezuju, odvajajući ih od bolnih tela i stalne blage strepnje. Dvoje posetilaca od Rukovih opisivali su svoja bekstva i bitke. Žene Rukovih povele su priču o mirisima i znacima maški, o čitanju njihovih tragova radi utvrđivanja starosti i namere, kako ponekad lukavo leže, čekajući kraj izvora i bara. Najpre je Fornaks počeo blago nizanje, a potom i Ledrof.
<BR>&nbsp;&nbsp;&nbsp;&nbsp;&nbsp;Svi su uživali u stapanju Porodica, jer je to značilo nanos novih priča, šala, predanja. Govorkalo se i o ljubavima, mada je Ledrof to prekinuo podignutom obrvom i značajnim mrštenjem. Bolje je ne potezati to. Uprkos svim nedaćama, Rukovi ne behu umrtvili svoje polne centre, a Bišopovi su teško mogli da im odgovore o svojoj sasušenoj želji. To je moglo izazvati izvesno usiljeno i žalosno nezadovoljstvo.
<BR>&nbsp;&nbsp;&nbsp;&nbsp;&nbsp;Uspeh ima mnogo glasova, ali promašaj je nem. Bilo bi dobro imati priču za pričanje o poteri tog dana. Kilin je mozgao o izgubljenom tragu servera. Samo simbolično je uzeo učešća u pesmi posle večere, i saslušao samo prvu priču pre nego što se odšunjao dalje.
<BR>&nbsp;&nbsp;&nbsp;&nbsp;&nbsp;Cermo ga je video i sustigao, nudeći mu bočicu grubog ali jakog brendija. Kilin je osetio brzu, požudnu glad za njim, pružio ruku - i povukao je. "Mislim da ne."
<BR>&nbsp;&nbsp;&nbsp;&nbsp;&nbsp;"O, ma 'ajde. Gadan dan. Malo alka će ti pomoći."
<BR>&nbsp;&nbsp;&nbsp;&nbsp;&nbsp;"Srušiće me. Oglupiću. Ako počnem, posrkaću sve što imaš."
<BR>&nbsp;&nbsp;&nbsp;&nbsp;&nbsp;"Ne pre mene", veselo odvrati Cermo, i Kilin uvide da je ovaj već dobro odmakao.
<BR>
<BR>&nbsp;&nbsp;&nbsp;&nbsp;&nbsp;"Izvini, Cermo", blago reče on.
<BR>&nbsp;&nbsp;&nbsp;&nbsp;&nbsp;Morao je da uloži napor da bi se udaljio. Već je osećao oštar ukus brendija i njegov gusti miris. Ali, znao je kako bi delovao na njega i na šta bi ličio posle toga.
<BR>&nbsp;&nbsp;&nbsp;&nbsp;&nbsp;Bekstvo u zaglupljene delove sopstvenog mozga bilo je suviše lako. Dosad je imao prokleto mnogo sreće. Nije se desilo ništa opasno kada je pio, ili bio mamuran, ili priključen za stimulatorska kola u Valovu.
<BR>&nbsp;&nbsp;&nbsp;&nbsp;&nbsp;Ali, ničija sreća ne traje doveka.
<BR>&nbsp;&nbsp;&nbsp;&nbsp;&nbsp;Moraće da sačuva bistru glavu ako želi išta da nauči. On natera sebe da ode do mesta gde je Šibo sedela usamljena. Njene visoke jagodice hvatale su slabu polusvetlost, zasenčujući joj oči i čineći ih neprozirnim i tajanstvenim. Kao poslednja od Najtovih, biće uvek dobrodošla kraj logorskih vatri. Ali, retko je odlazila tamo, radije čačkajući po delovima maški koje je nosila u crnom rancu.
<BR>&nbsp;&nbsp;&nbsp;&nbsp;&nbsp;Proveo je jedan sat sa njom, ali, činilo mu se da je prošao čitav dan. Nije se osećao toliko obeshrabrenim i sitnim još od vremena kada je prvi put pošao sa ocem u jednostavne pohode prikupljanja.
<BR>&nbsp;&nbsp;&nbsp;&nbsp;&nbsp;Šibo nije samo savladala tehno maški, nego ga je učinila i razumljivim. Umela je da sklopi potrebne dodatke za svoju pušku. Znala je kako da preuredi cevi. Od delova maški napravila je automatski punjač, koji se lčako uklapao u kućište puške. Uklapao se i u njen spoljašnji kostur, pa je mogla da puni pušku jednim udisanjem vazduha. Kilin se divio koliko vešto beše pretvorila svoj nedostatak - večito pokretna rebra spoljkostura - u prednost. Pucala je brže nego što je Kilin uopšte mislio da je moguće.
<BR>&nbsp;&nbsp;&nbsp;&nbsp;&nbsp;Dok mu je objašnjavala, govorila je više nego ikada. Spoljkostur beše dobila još kao devojčlica. Veštakinja joj ga je napravila od polikarbonske pene, otpadaka neke Njuške. Kilin je podozrevao da je to podstaklo Šibinu sposobnost da prevodi maške na ljudske izraze. Možda ju je to spaslo i od Propasti Kingovih.
<BR>&nbsp;&nbsp;&nbsp;&nbsp;&nbsp;Dok mu je objašnjavala nije se pravila važna, nije se cifrala; samo je upravljala pažnju na ono što treba uraditi. Mnogi članovi Porodica mrzeli su sve što potiče od maški, i podnosili su samo ono što je bilo potpuno preuređeno za ljudsku upotrebu. Energetski nazuvci, upijači udara za potkolenice, meki oklopi... Kilin je bio naviknut na njih. Dok mu ih je Šibo pokazivala, morao je da savlađuje istinsku grozu.
<BR>&nbsp;&nbsp;&nbsp;&nbsp;&nbsp;A onda je, polako, postao radoznao. U njenim rukama tuđinski su predmeti poprimali ljudske oblike. Njeno brzo, prodorno razmišljanje otvaralo mu je nove puteve, razotkrivajući tajne maški. Kada je rekla "Pa, gotovo. Sada spavaj, dabre?" bilo mu je gotovo žao što se završilo.
<BR>&nbsp;&nbsp;&nbsp;&nbsp;&nbsp;Cermo je hrkao kad je Kilin prošao kraj njega. Krupajlija je zijao prema nebu.
<BR>&nbsp;&nbsp;&nbsp;&nbsp;&nbsp;Kilin je bio nemiran uprkos iscrpljenosti, a ipak nije želeo da se pridruži onima oko logorskih vatri. Mada mu nije smetao smrad od mnogih dana napornog marša, setio se majčinog starog pravila - okupaj se kad možeš, jer niko ne zna koliko dobro Maroderi mogu da njuše.
<BR>&nbsp;&nbsp;&nbsp;&nbsp;&nbsp;Našao je mali potok u blizini, koji je tekao iz hrpe stenja u obliku roga. Voda ga je smesta umrtvila, a potom mu donela bol u stopalima. Ipak je ostao u njoj nekoliko dugih, bolnih minuta, uživajući u svetlucavom toku više vode nego što je video još od Valova.
<BR>&nbsp;&nbsp;&nbsp;&nbsp;&nbsp;Potom je morao dugo da hoda kako bi povratio cirkulaciju u nogama i prekinuo tihi bol u njima. Zato je bio prilično udaljen od šatora sa vatrom i jedini od Bišopovih je video Prašača da dolazi; međutim, bio je gotovo go, bez opreme, i nije mogao da preduzme baš ništa.
<BR>&nbsp;&nbsp;&nbsp;&nbsp;&nbsp;Prašač se našao nad njima pre nego što je Kilin, jureći kroz grmlje ka svom oružju, mogao da učini išta drugo do da viče. Bišopovi su počeli da istrčavaju iz crveno osvetljenih šatora sa vatrom. Prašač je leteo nisko sa severa i bljuvao tamni oblak za sobom, čak i dok je još doticao horizont. Zujao je i zvečao, približavajući se postojanom brzinom. Kilin nije mogao da proceni je li naciljao baš njih, jer kao da nije usporio dok je preletao preko logora Rukovih i Bišopovih. Crna magla se vukla za njim, a potom padala polako i ljupko, kao da ni malo ne žuri da stigne do tla i počne svoj posao. Primetivši napredovanje tame, Kilin je zgrabio što je više mogao svoje opreme. Načinio je potom nekoliko koraka, shvativši odjednom da će biti brži ako obuje čizme; i zato je naterao sebe da pažljivo sedne i obuje se, uprkos haosu koji mu je odjekivao kroz čula iz zaprašene Porodice.
<BR>&nbsp;&nbsp;&nbsp;&nbsp;&nbsp;Kada je ustao, Tobi je trčao ka njemu, dok se oblak spuštao na Porodicu kao ogromna crna ruka. Spustio se kroz Jedačev plavičasti sjaj, hvatajući poslednje žute vodoravne pruge Deniksovog zračenja, koje je presecalo putanju roja. Jer, sada je to bio roj, a ne samo obični slojevi nagrizajućih hemikalija koje Kilin beše već ranije video i koje su mu ubile baku. Ovo nije bila bazna prašina, nego čitavo grumenje koje kao da se vrtelo i šuštalo u vazduhu. Tobi je stigao do Kilina i otac je po prvi put bio zadovoljan zbog dečakovih prastarih i ponekad opasnih neurednih navika: jer, Tobi je još imao čizme na sebi i samo je napola bio svukao opremu za marš.
<BR>&nbsp;&nbsp;&nbsp;&nbsp;&nbsp;Tobi beše skinuo glavni pojas i oklop, na kome je bilo nešto oružja. Protiv hemikalija, to bi prdestavljalo samo bekoristan mrtav teret; jer, sada je trebalo trčati što brže i to uz vetar. Ipak, obojica su se složili, ne trošeći dah na reči, da je ova opasnost nešto novo: novo je bilo to što je grumenje padalo s neba i udaralo o tle snažno i usmereno. Grumenje je u prečniku imalo, otprilike, tri šake. Jedan od tih grumenova, načičkan oštrim klinovima, beše se ustremio na Tobijevu nogu. Taman se spremao da mu napadne čizmu, kad ga Tobi raznese na komadiće. Međutim, dotle su se još tri spustila oko njih - jedan Kilinu na leđa.
<BR>&nbsp;&nbsp;&nbsp;&nbsp;&nbsp;Smesta ga je srušioa. Kilina prože talas užasa, dok je hvatao tu stvar. Mogao je da oseti zatupaste vrhove kako mu pritiskaju vrat, i nozdrve mu ispuni zadah nalik na oštru koroziju lima. Ruka mu je skliznula po glatkom kućištu i nešto mu obmota vrat. Potom je osetio čelično hladne ubode igala, koji su se širili u mahniti, vreli bol. Uspeo je da ščepa stvar i da je snažno povuče naniže. Nije se dala. Uhvatio ju je potom i drugom rukom i povukao svom snagom. Težina ga je i dalje pritiskala. On pokuša da se prevrne, ali ga mašina nekako spreči u tome; i dalje se čvrsto držala.
<BR>&nbsp;&nbsp;&nbsp;&nbsp;&nbsp;Nije stigao da navuče rukavice, i kada je uspeo da dlanom obuhvati dva oštra produžetka kraj vrata, napipao je prstima nešto belo od vreline, nepodnošljivo. Sitni ledeni noževi strugali su mu po licu. Koristeći se osećajima, Kilin pokuša da zamisli kakav oblik ima. Napipao je donju ivicu spravice i povuka je, ali se ona nije ni makla. On se potom izvi i podvuče obe ruke ispod nje, i taman se spremao da povuče, kad iznenada oseti da joj pritisak popušta. On se prevrnu. Tobi beše otkinuo spravicu, razbivši je lopatom. Dok je Kilin ustajao, Tobi lopatom do kraja zgrobi zdepastu, četvrtastu stvar. Ona zazuja i umrtvi se.
<BR>&nbsp;&nbsp;&nbsp;&nbsp;&nbsp;Potom su potrčali. Male mašine padale su kao usporeni grad. Kilin se u magnovenju priseti - u zamrznutom deliću vremena kakvi se dešavaju samo u bitkama - kako je kao dečak rovao kroz sneg, i kako se ovaj pretvorio u strašno tvrd, krupan šljunak, pa se plačući vratio u Citadelu.
<BR>&nbsp;&nbsp;&nbsp;&nbsp;&nbsp;Ove patuljaste maške nisu ničim pokazivale da traže ljude. One koje behu pale po Porodici pokušavale su da protesterišu put u njih. Troje je bilo ranjeno pre nego što su ostali stigli da im strgnu spravice. Međutim, ostale maške behu se uputile među stenje, u tundru, tragajući i ukopavajući se. Uskoro se podigla para od njihovog posla - kiseli lažni oblaci koji su brže od napada naterali Bišopove da se udalje.
<BR>&nbsp;&nbsp;&nbsp;&nbsp;&nbsp;Pregrupisali su se, potom, dozivajući se po imenima sve dok se i poslednji Bišop nije našao u formaciji. Mašine behu pokrile čitavo područje i Porodica je otkasala do obližnjeg izrivenog brega pre nego što je pogledala nazad. Stračne grudve uništavale su i menjale dugi otkos koji se prostirao još od dalekih bregova. Potez, međutim, beše potpuno promašio Rukove.
<BR>&nbsp;&nbsp;&nbsp;&nbsp;&nbsp;"Proklet da sam ako sem ikad video Prašača da baca ovako nešto", dahnu Kilin.
<BR>&nbsp;&nbsp;&nbsp;&nbsp;&nbsp;"Izgleda kao da jedu kamen", primeti Tobi.
<BR>&nbsp;&nbsp;&nbsp;&nbsp;&nbsp;"Prašači su, ako se dobro sećam, i ranije pokušavali da nas srede", zbunjeno se javi Ledrof preko koma. "Ali, ne i ovo."
<BR>&nbsp;&nbsp;&nbsp;&nbsp;&nbsp;"Bore se sa tundrom", primeti Šibo, zamišljenog lica, dok je proučavala sve širu gomilu bučnih mašina. Stajala je uspravno, sa svom opremom na mestu. Kilin, ipak, primeti i jednu ogrebotinu na njenom odelu - kao da je nešto pokušalo da je dohvati.
<BR>&nbsp;&nbsp;&nbsp;&nbsp;&nbsp;"Kako?" upita Tobi.
<BR>&nbsp;&nbsp;&nbsp;&nbsp;&nbsp;"Melju kamen?" Kad je Šibo slegnula ramenima - njen spoljkostur zazuja i povi se. "Upijaju se u led?" Ponovno sleganje ramenima.
<BR>&nbsp;&nbsp;&nbsp;&nbsp;&nbsp;Kilin zaklima glavom. "Pokušavaju da poprave štetu koju je nanela Pega. Da zaustave zelenilo."
<BR>&nbsp;&nbsp;&nbsp;&nbsp;&nbsp;"Pa, zar ne gone nas?" upita Tobi u neverici.
<BR>&nbsp;&nbsp;&nbsp;&nbsp;&nbsp;Šibo se nasmeši, odmahujući glavom polako i tužno. "Mi im nismo važni."
<BR>&nbsp;&nbsp;&nbsp;&nbsp;&nbsp;"I dalje ne razumem kako to rade, te male maške tamo dole", bio je uporan Tobi.
<BR>&nbsp;&nbsp;&nbsp;&nbsp;&nbsp;"Ni mi", odgovori mu Kilin.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
