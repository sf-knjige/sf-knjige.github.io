<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. BIBLIOTEKA
<P>&nbsp;&nbsp;&nbsp;&nbsp;&nbsp;VENABILI, DORS... Istoričar, rođena na Sini... Sasvim je moguće da bi njen život nastavio da se odvija ravnomernim tokom, bez uzbuđenja, da nije, posle dve godine provedene na Strilinškom univerzitetu, tokom Bega, ostvarila duboku ljubavnu vezu sa mladim Harijem Seldonom...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;16.
<BR>&nbsp;&nbsp;&nbsp;&nbsp;&nbsp;Prostorija u kojoj se Hari Seldon konačno obreo bila je osetno prostranija od Haminove sobice u Carskom sektoru. U stvari, predstavljala je spavaću sobu, sa kupatilom u jednom uglu, ali bez ikakvih vidljivih znakova da se u njoj mogla pripremati hrana, ili makar, obedovati. Nije bilo nikakvog prozora, mada se na tavanici nalazio jedan ventilator, prekriven rešetkastom mrežom, koji je sve vreme proizvodio blagoškripav zvuk.
<BR>&nbsp;&nbsp;&nbsp;&nbsp;&nbsp;Seldon se pomalo snuždeno stao obazirati oko sebe.
<BR>&nbsp;&nbsp;&nbsp;&nbsp;&nbsp;Hamin protumači Seldonov pogled na svoj uobičajeni, samosvesni način, i odmah mu objasni: "Ovo je, Seldone, samo za ovu noć. Sutra izjutra doći će neko da te smesti negde na Univerzitetu, gde će ti sigurno biti udobnije."
<BR>&nbsp;&nbsp;&nbsp;&nbsp;&nbsp;"Izvini, Hamine, ali kako sve to znaš?"
<BR>&nbsp;&nbsp;&nbsp;&nbsp;&nbsp;"Lično sam obavio sve pripreme. Poznajem nekoliko ljudi ovde", pri tom, on se kratko nasmeja, ali bez prave veselosti, "kojima sam tu i tamo činio usluge, tako da sada mogu očekivati da mi se na odgovarajući način oduže... A sada, da se pozabavimo nekim pojedinostima."
<BR>&nbsp;&nbsp;&nbsp;&nbsp;&nbsp;On se čvrsto zagleda u Seldona i nastavi: "Bilo šta da si ostavio za sobom u hotelskoj sobi, moramo sada smatrati izgubljenim. Ima li tamo štogod što ti je preko potrebno?"
<BR>&nbsp;&nbsp;&nbsp;&nbsp;&nbsp;"Ne, ne stvarno. Nekoliko ličnih stvarčica, koje su mi drage jer su povezane s mojim nekadašnjim životom, ali ako ih više nema, znači da ih više nema. Tu su, dabome, i beleške vezane za moje Saopštenje. Neki proračuni. I, dabome, samo Saopštenje."
<BR>&nbsp;&nbsp;&nbsp;&nbsp;&nbsp;"Koje sada predstavlja javno dobro, sve dotle dok ne bude povučeno iz javne upotrebe jer predstavlja opasnost - do čega će, po svoj prilici, uskoro i doći. Uprkos tome, siguran sam da bi mi pošlo za rukom da se dokopam jednog primerka. Ali pretpostavljam da bi Saopštenje mogao ponovo napisati, je li tako?"
<BR>&nbsp;&nbsp;&nbsp;&nbsp;&nbsp;"Da. Zato sam maločas i rekao da tamo nije ostalo ništa što bi mi bilo preko potrebno. Ali ostalo mi je tamo i blizu hiljadu kredita - sav novac koji sam imao - nekoliko knjiga, odeća, kao i povratna karta za Helikon. Uglavnom, takve stvari."
<BR>&nbsp;&nbsp;&nbsp;&nbsp;&nbsp;"Ništa, znači, što se kao gubitak ne bi moglo nadoknaditi... A sad, srediću da ti izdaju kreditnu karticu na moje ime, pri čemu će računi meni stizati. Uobičajene troškove pokrićemo na taj način."
<BR>&nbsp;&nbsp;&nbsp;&nbsp;&nbsp;"Ali to je više nego plemenito od tebe. Zaista to ne mogu prihvatiti."
<BR>&nbsp;&nbsp;&nbsp;&nbsp;&nbsp;"Uopšte nije posredi moja plemenitost, budući da je u pitanju način na koji se nadam da ćemo spasti Carstvo... Dakle, moraš prihvatiti."
<BR>&nbsp;&nbsp;&nbsp;&nbsp;&nbsp;"Ali Hamine, koliki trošak možeš sebi priuštiti? Dobro, koristiću tvoj novac, ali u najboljem slučaju, s nemirnom savešću."
<BR>&nbsp;&nbsp;&nbsp;&nbsp;&nbsp;"Mogu, Seldone, podneti svaki trošak, vezan za osnovne potrebe, odnosno srazmerno udoban život. Prirodno, ne bi me baš usrećio kada bi pokušao da zakupiš univerzitetsku laboratoriju, ili kada bi jedno milion kredita sručio u dobrotvorne svrhe."
<BR>&nbsp;&nbsp;&nbsp;&nbsp;&nbsp;"Što se toga tiče, ne brini... Ali ako mi se ime nađe na kreditnoj kartici..."
<BR>&nbsp;&nbsp;&nbsp;&nbsp;&nbsp;"Ni o tome ne brini. Postoji apsolutna zabrana da carska vlada sprovodi bilo kakve bezbednosne mere na Univerzitetu, a to se odnosi na svo ovdašnje osoblje. Ovde se živi u potpunoj slobodi. O svemu se ovde može razgovarati, i ništa nije zabranjeno da se kaže."
<BR>&nbsp;&nbsp;&nbsp;&nbsp;&nbsp;"Šta se događa ukoliko bi bio počinjen neki zločin?"
<BR>&nbsp;&nbsp;&nbsp;&nbsp;&nbsp;"Same univerzitetske vlasti postarale bi se o tome, s pažnjom i uzdržanošću - mada, moram reći, da zločina ovde praktično i nema. I studenti i univerzitetsko osoblje veoma cene slobodu koju uživaju, i poštuju okolnosti pod kojima je uživaju. Prekomeran broj prestupa, neredi i krvoprolića - i vlada bi mogla zaključiti da ima pravo da prekrši nepisani dogovor i da uputi svoje trupe ovamo. Niko to, dakako, ne želi, čak ni sama vlada, i tako se tanana ravnoteža, evo, već dugo vremena održava. Drugim rečima, ni sam Demerzel ne bi te mogao odavde izvući a da pri tom ne navede neki razlog jači od svih koje je vlada imala tokom, bar, poslednjih stotinu pedeset godina. S druge strane, ukoliko bi te u klopku namamio neki student-doušnik..."
<BR>&nbsp;&nbsp;&nbsp;&nbsp;&nbsp;"Zar i takvih ima?"
<BR>&nbsp;&nbsp;&nbsp;&nbsp;&nbsp;"Otkud bih ja to mogao znati? Ipak, moguće je. Što se toga tiče, bilo ko bi na tako nešto mogao pristati pod ucenom, ili jednostavno, ako je potkupljen - i docnije nastaviti da služi bilo Demerzelu, bilo nekom drugom. Ovde si bezbedan u vrlo razumnoj meri, ali dabome, niko nije potpuno bezbedan. Stoga, moraćeš da se čuvaš. I mada te sada upozoravam, nikako ne bih želeo da ostaneš pritajen čitavog svog života. Sve u svemu, ovde ćeš biti neuporedivo bezbedniji nego što bi to bio da si se vratio na Helikon, ili da si otišao na bilo koji drugi svet Galaksije, dakako, s izuzetkom Trantora."
<BR>&nbsp;&nbsp;&nbsp;&nbsp;&nbsp;"Nadam se", složi se Seldon sumorno.
<BR>&nbsp;&nbsp;&nbsp;&nbsp;&nbsp;"Siguran sam u to", potvrdi Hamin. "U suprotnom, ne bih ni smatrao pametnim da te ostavim ovde."
<BR>&nbsp;&nbsp;&nbsp;&nbsp;&nbsp;"Da me ostaviš ovde?" Seldon naglo podiže pogled. "Ali ne možeš to učiniti. Ti poznaješ ovaj svet. Ja ga ne poznajem."
<BR>&nbsp;&nbsp;&nbsp;&nbsp;&nbsp;"Bićeš ovde s drugima, koji takođe poznaju ovaj svet, koji zapravo, ovaj njegov deo poznaju znatno bolje od mene. Što se mene samog tiče, moram otići. Proveo sam s tobom čitav današnji dan, i ne usuđujem se da i dalje budem odsutan. Ne smem na sebe privući preveliku pažnju. Ne zaboravi da, baš kao i ti, i ja imam problema."
<BR>&nbsp;&nbsp;&nbsp;&nbsp;&nbsp;Seldon pocrvene. "U pravu si. Ne mogu očekivati da se zbog mene stalno izlažeš opasnosti. Nadam se, samo, da već nisi upropašćen."
<BR>&nbsp;&nbsp;&nbsp;&nbsp;&nbsp;"A ko bi to mogao znati?" odvrati Hamin s hladnim mirom. "Živimo u opasnim vremenima. Zapamti samo, da ukoliko iko postoji ko bi bio u stanju da nešto učini - ako već ne za nas same, onda barem za one koji će za nama doći - da si to jedino ti! I Seldone, neka ta misao bude ono što će te uvek pokretati."
<BR>
<BR>&nbsp;&nbsp;&nbsp;&nbsp;&nbsp;17.
<BR>&nbsp;&nbsp;&nbsp;&nbsp;&nbsp;San je sve vreme izmicao Seldonu. Obrtao se i prevrtao u tami, razmišljajući. Još nikad nije bio toliko usamljen, ni toliko bespomoćan, kao što se osećao pošto mu je Hamin klimnuo, na trenutak mu stisnuo šaku, i potom otišao. I tako, evo ga sada na jednom tuđem svetu - i na jednom tuđem delu tog sveta... Bio je ovde bez jedine osobe koju je mogao smatrati prijateljem (i to posle samo jednog jedinog nepunog dana), i pojma nije imao niti kuda da se dene, niti šta da čini, ni sutra ni bilo kog budućeg dana.
<BR>&nbsp;&nbsp;&nbsp;&nbsp;&nbsp;Ništa od svega toga, dabome, nije mu pomagalo da zaspi, i kada je, već sasvim bez nade, pomislio da neće moći da zaspi te noći, a možda ni ikada više, savlada ga umor...
<BR>&nbsp;&nbsp;&nbsp;&nbsp;&nbsp;Kada se probudio bilo je još mračno - iako, ne baš sasvim, jer na drugom kraju sobe ugleda neku crvenu lampicu kako oštro i ubrzano treperi, i istovremeno začu neko prozuklo, postojano zujanje. Nema sumnje, upravo ga je taj zvuk probudio.
<BR>&nbsp;&nbsp;&nbsp;&nbsp;&nbsp;I dok je pokušavao da se priseti gde se to nalazi, i da unese bar neku vrstu smisla u ograničene poruke koje su dopirale do njegovih čula, i svetlucanje i zujanje prestadoše i on postade svestan nekog upornog kucanja.
<BR>&nbsp;&nbsp;&nbsp;&nbsp;&nbsp;Pomisli kako je kucanje najverovatnije dolazilo s one strane vrata, ali, nikako nije uspevao da se priseti gde se vrata nalaze... Isto tako, nema sumnje da je postojao i neki prekidač, čijim bi okretanjem ispunio sobu svetlošću, ali nekako, nije mogao da se seti ni gde se on nalazi.
<BR>&nbsp;&nbsp;&nbsp;&nbsp;&nbsp;Uspravio se na krevetu i seo, započevši gotovo očajnički da pipa po zidu sa svoje leve strane, uzviknuvši: "Samo trenutak, molim vas!"
<BR>&nbsp;&nbsp;&nbsp;&nbsp;&nbsp;Konačno mu, ipak, pođe za rukom da napipa prekidač, i čitavu sobu istog časa preplavi meka svetlost.
<BR>&nbsp;&nbsp;&nbsp;&nbsp;&nbsp;Potom se, sve vreme trepćući, izvuče iz kreveta, i dalje tražeći vrata... Pošto ih je konačno pronašao, podiže šaku da ih otvori, a onda, u poslednjem trenutku priseti se da bi trebalo da bude na oprezu, te upita strogim, krutim glasom: "Ko je tamo?"
<BR>&nbsp;&nbsp;&nbsp;&nbsp;&nbsp;"Zovem se Dors Venabili", odgovori mu neki prilično ljubak ženski glas, "i došla sam da vidim dr Harija Seldona."
<BR>&nbsp;&nbsp;&nbsp;&nbsp;&nbsp;I pre no što je i završila rečenicu, na vratima se pojavi jedan ženski lik - a da Seldon nije ni dospeo da otvori vrata.
<BR>&nbsp;&nbsp;&nbsp;&nbsp;&nbsp;Za trenutak, Hari Seldon ostade zagledan u ženu, sav pometen od iznenađenosti, a onda se odjednom priseti da na sebi ima samo donji deo pidžame. On ispusti prigušen krik i pojuri nazad u krevet, i tek onda shvati da se pred njim nalazi samo halografski prikaz neznanke. Slika je bila donekle neizoštrena po rubovima, i sada je bilo sasvim očigledno da žena nije gledala u njega. Prikazala mu se samo radi identifikovanja.
<BR>&nbsp;&nbsp;&nbsp;&nbsp;&nbsp;On počeka nekoliko trenutaka, teško dišući, a onda odgovori, podigavši glas da bi ga žena s one strane vrata mogla čuti: "Ukoliko biste bili dobri da pričekate, brzo ću vam se pridružiti... Dajte mi... pa, oko pola časa."
<BR>&nbsp;&nbsp;&nbsp;&nbsp;&nbsp;Žena ili u najmanju ruku, njena halografska prikaza, kratko odgovori: "Pričekaću" i odmah potom iščeze.
<BR>&nbsp;&nbsp;&nbsp;&nbsp;&nbsp;Kako nije bilo tuša, Seldon se istrlja sunđerom, načinivši malenu baru na keramičkom podu u uglu sobe koji je služio kao kupatilo. Našao je pastu za zube, ali ne i četkicu, tako da ispra usta uz pomoć kažiprsta. Nije bilo druge do da navuče odeću koju je na sebi imao prethodnog dana. Potom, konačno, otvori vrata. Čim su se vrata otvorila Seldon shvati da se neznanka nije u pravom smislu predstavila. Sve što je učinila bilo je da mu saopšti neko ime; a ni Hamin mu nije pomenuo da bi trebalo nekoga da očekuje, bilo tu Dors Kako-Se-Već-Zvaše, ili nekog drugog. Ipak, nije osećao nelagodnost, budući da je halografska slika prikazala jednu privlačnu mladu ženu; s druge strane, međutim, nije mogao biti siguran da se, nekim slučajem, u njenoj pratnji ne nalazi i nekoliko mladih ljudi.
<BR>&nbsp;&nbsp;&nbsp;&nbsp;&nbsp;On oprezno proviri kroz vrata, ugleda samo došljakinju, a onda širom otvori vrata propustivši je unutra. Istog časa, on zatvori i zaključa vrata za njom.
<BR>&nbsp;&nbsp;&nbsp;&nbsp;&nbsp;"Izvinjavam se", obrati joj se potom, "možete li mi reći koliko je sati?"
<BR>&nbsp;&nbsp;&nbsp;&nbsp;&nbsp;"Devet", odgovori ona. "Već je odavno svanulo."
<BR>&nbsp;&nbsp;&nbsp;&nbsp;&nbsp;Što se zvaničnog vremena tiče, i Trantor se pridržavao galaktičkog standarda, budući da je jedino na taj način moglo biti uneseno nešto reda, toliko potrebnog u međuzvezdanoj trgovini i vladinim upravnim poslovima. Međutim, svaki je svet imao i svoje lokalno vreme, i Seldon se još nije bio prilagodio posebnom trantorskom časovniku.
<BR>&nbsp;&nbsp;&nbsp;&nbsp;&nbsp;"Znači, jutro?" upita on.
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Nema prozora ovde, na ovoj sobi", primeti on pomalo izvinjavajućim tonom.
<BR>&nbsp;&nbsp;&nbsp;&nbsp;&nbsp;Dors priđe njegovom krevetu, ispruži ruku, i dotače neku malenu crnu tačku na zidu. Crvene brojke smesta se pojaviše na tavanici, neposredno iznad jastuka, označavajući 09.03.
<BR>&nbsp;&nbsp;&nbsp;&nbsp;&nbsp;Ona se prostodušno nasmeši. "Izvinjavam se", reče potom. "Ali pretpostavila sam da vas je Četer Hamin obavestio da ću doći po vas u devet. Nevolja s njim je u tome što on toliko podrazumeva, da ponekad zaboravlja da drugi ne znaju sve ono što on zamišlja da bi trebalo da znaju... Po svoj prilici, nije trebalo da kao sredstvo identifikacije upotrebim radio-holografski snimak. Prepostavljam da na Helikonu nemate takve sprave, pa se bojim da sam vas nepotrebno uzbunila."
<BR>&nbsp;&nbsp;&nbsp;&nbsp;&nbsp;Seldon oseti kako mu napetost lagano popušta. Delovala je veoma prirodno i prijatno, i usputno pominjanje Haminovog imena sasvim ga smiri. "Grešite što se tiče Helikona, gospođice..." započe on.
<BR>&nbsp;&nbsp;&nbsp;&nbsp;&nbsp;"Molim vas, zovite me samo Dors."
<BR>&nbsp;&nbsp;&nbsp;&nbsp;&nbsp;"Znate, Dors, zaista grešite što se tiče Helikona. I mi tamo raspolažemo radio-holografijom, s tim što nikad nisam bio u stanju da sebi priuštim neki od tih aparata. Istini za volju, niti iko drugi iz krugova u kojima sam se kretao, tako da u tom pogledu nemam nikakvih iskustava. Ali moram reći da mi je vrlo malo vremena bilo potrebno da shvatim šta je posredi."
<BR>&nbsp;&nbsp;&nbsp;&nbsp;&nbsp;Sve to vreme pažljivo ju je proučavao. Nije bila naročito visoka, i po njegovoj proceni otprilike je bila prosečnog ženskog rasta. Kosa joj je bila riđastozlatna, mada ne preterano svetla, i sva u sitnim loknicama. (Video je već poprilično žena na Trantoru koje su nosile slične frizure - po svoj prilici poslednja ovdašnja moda, koja bi na Helikonu sigurno bila predmet podsmeha.) Ne bi se moglo reći da je bila zapanjujuće lepa, ali bilo ju je ugodno posmatrati, čemu su posebno doprinosile njene pune usne oko čijih je ivica, činilo se, stalno lebdeo neki veseo osmeh. Bila je vitka, skladno građena, i izgledala je prilično mlada. (Premlada, možda, pomisli on, da bi bila od koristi.)
<BR>&nbsp;&nbsp;&nbsp;&nbsp;&nbsp;"Da li sam položila ispit?" upita ona. (Činilo se da, poput Hamina, poseduje svojstvo da mu pogađa misli, pomisli Seldon, ili on nije bio u stanju da ih prikrije.)
<BR>&nbsp;&nbsp;&nbsp;&nbsp;&nbsp;"Izvinjavam se", odgovori on. "Mora biti da sam se prekomerno zagledao u vas, ali to je samo stoga što sam nastojao da vas procenim. Nalazim se na jednom potpuno stranom mestu. Ne poznajem nikoga, i nemam ovde prijatelja."
<BR>&nbsp;&nbsp;&nbsp;&nbsp;&nbsp;"Molim vas, dr Seldone, počnite da me ubrajate među svoje prijatelje. Hamin je od mene zatražio da se postaram o vama."
<BR>&nbsp;&nbsp;&nbsp;&nbsp;&nbsp;Seldon se nevoljno nasmeši. "Čini mi se da ste premladi za taj posao".
<BR>&nbsp;&nbsp;&nbsp;&nbsp;&nbsp;"Već ćete se uveriti da nisam."
<BR>&nbsp;&nbsp;&nbsp;&nbsp;&nbsp;"Pa, u svakom slučaju, nastojaću da vam što manje budem na teretu... Molim vas, da li biste mi još jednom rekli svoje ime?"
<BR>&nbsp;&nbsp;&nbsp;&nbsp;&nbsp;"Dors Venabili". Prezime izgovori potom slovo po slovo, stavljajući naglasak na drugi slog. "Ali kao što sam vas već zamolila, obraćajte mi se sa Dors, a i ja ću vas, ukoliko vam to ne smeta,oslovljavati sa Hari. Ovde na Univerzitetu to je uobičajeni način ophođenja; gotovo da postoji neki polusvesni napor da se što je moguće više izbegava naglašavanje statusa, bilo profesionalnog bilo nasleđenog".
<BR>&nbsp;&nbsp;&nbsp;&nbsp;&nbsp;"Razume se, molim vas, jednostavno me zovite Hari."
<BR>&nbsp;&nbsp;&nbsp;&nbsp;&nbsp;"Odlično. Pa, budimo onda skroz opušteni. Na primer, potreba za poštovanjem formalnosti, ukoliko tako nešto uopšte postoji, iziskivala bi sada od mene da od vas zatražim dozvolu da sednem. Međutim, s obzirom na naš dogovor da prenebregnemo svaku formalnost, jednostavno ću sesti." I ona se istog časa smesti u jedinu naslonjaču u sobi.
<BR>&nbsp;&nbsp;&nbsp;&nbsp;&nbsp;Seldon oseti potrebu da pročisti grlo. "Moram vam iskreno priznati da se još nisam sasvim povratio. Inače bih vas već ponudio da sednete." On se i sam spusti na ivicu svog neurednog kreveta, zažalivši što se nije setio da ga dovede u red; ali Dorsina pojava na vratima sasvim ga je pomela.
<BR>&nbsp;&nbsp;&nbsp;&nbsp;&nbsp;"Pa, Hari, smislila sam već šta ćemo dalje", nastavi ona svojim prijatnim glasom. "Pre svega, otići ćemo na doručak u neku od univerzitetskih kafeterija. Potom, potražićemo vam sobu u nekom od univerzitetskih stambenih naselja - znatno bolju od ove. Tamo ćete imati i prozore... Hamin mi je već napomenuo da vam izvadim kreditnu karticu na njegovo ime, ali će mi, na žalost, biti potrebno dan ili dva da je izvučem od univerzitetske birokratije. Dok ne dobijete karticu ja ću pokrivati vaše troškove - kasnije mi možete vratiti dug... Zatim sigurna sam da ovde imamo posla i za vas. Četer Hamin mi je rekao da ste matematičar, a iz nekog teško objašnjivog razloga upravo nam matematičari ovde ozbiljno nedostaju."
<BR>&nbsp;&nbsp;&nbsp;&nbsp;&nbsp;"Da li vam je Hamin, možda, pomenuo da sam dobar matematičar?"
<BR>&nbsp;&nbsp;&nbsp;&nbsp;&nbsp;"Istinu da vam kažem - jeste. Rekao mi je da ste, uopšte, izvanredan čovek."
<BR>&nbsp;&nbsp;&nbsp;&nbsp;&nbsp;"Pa..." Seldon se odjednom zagleda u svoje nokte. "Ne sporim da mi se dopada da me takvim smatraju, ali sa Haminom sam se upoznao tek juče; pre toga samo me je čuo kako podnosim neko Saopštenje, čiju vrednost on, dakako, nije u mogućnosti da proceni. Stoga, mislim da je samo želeo da bude ljubazan."
<BR>&nbsp;&nbsp;&nbsp;&nbsp;&nbsp;"Ne slažem se s vama", odvrati Dors. "I on sam je izvanredan čovek, i veoma iskusan u procenjivanju ljudi. Prema tome, prihvatiću sud koji je izrekao o vama. Ali u svakom slučaju, sigurna sam da ćete imati prilike da se dokažete... U stanju ste, pretpostavljam, da programirate kompjuter?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Znate, imam u vidu kompjutersku obuku... U stvari, pitam vas da li biste mogli izraditi kompjuterski program za obuku u različitim oblastima savremene matematike?"
<BR>&nbsp;&nbsp;&nbsp;&nbsp;&nbsp;"Da, i to je deo mog posla. Ja sam vanredni profesor matematike na Helikonskom univerzitetu."
<BR>&nbsp;&nbsp;&nbsp;&nbsp;&nbsp;"Da, poznato mi je", potvrdi ona. "Hamin mi je i to rekao... To će, dakako, značiti da će svi biti upoznati s činjenicom da niste sa Trantora, ali ni to neće predstavljati nikakav ozbiljniji problem. Ovde na Univerzitetu prvenstveno su Trantorci, ali postoji i značajna, opšteprihvaćena manjina poreklom sa svih mogućih mesta na Spoljnim svetovima. Ne mogu vam, dakako, obećati da do vas nikada neće dopreti izraz planetarnog šovinizma, ali, u stvarnosti, došljaci sa Spoljnih svetova gotovo da ga i češće ispoljavaju nego sami Trantorci. Usput da vam kažem, i ja potičem sa Spoljnih svetova."
<BR>&nbsp;&nbsp;&nbsp;&nbsp;&nbsp;"Oh?" Seldon za trenutak oklevaše, a onda pomisli kako bi bilo učtivo s njegove strane da je zapita koja joj je rodna planeta. "A sa kog ste sveta?"
<BR>&nbsp;&nbsp;&nbsp;&nbsp;&nbsp;"Sa Sine. Da li ste čuli za tu planetu?"
<BR>&nbsp;&nbsp;&nbsp;&nbsp;&nbsp;Sigurno bi ga brzo prozrela ukoliko bi, iz učtivosti, pokušao da slaže, te stoga jednostavno odgovori: "Nisam."
<BR>&nbsp;&nbsp;&nbsp;&nbsp;&nbsp;"Uopšte nisam iznenađena. Po svoj prilici, beznačajnija je i od Helikona... Ali da se vratimo kompjuterskom programu za matematičku obuku. Pretpostavljam da se program može izraditi i na najvišem i na najnižem nivou?"
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;"A vaš će biti na najvišem?"
<BR>&nbsp;&nbsp;&nbsp;&nbsp;&nbsp;"Voleo bih kad bi bilo tako."
<BR>&nbsp;&nbsp;&nbsp;&nbsp;&nbsp;"Pa, dobro, eto, tu smo. Univerzitet će vas plaćati za vaš posao... A sada, krenimo na doručak. Usput, da li ste dobro spavali?"
<BR>&nbsp;&nbsp;&nbsp;&nbsp;&nbsp;"Da, čak iznenađujuće dobro."
<BR>&nbsp;&nbsp;&nbsp;&nbsp;&nbsp;"A da li ste gladni?"
<BR>&nbsp;&nbsp;&nbsp;&nbsp;&nbsp;"Jesam, ali..." započe on.
<BR>&nbsp;&nbsp;&nbsp;&nbsp;&nbsp;"Ali brinete o kvalitetu hrane, je li tako?" upita ona veselo. "Pa, ne treba da brinete. Budući da i sama potičem sa Spoljnih svetova, u potpunosti shvatam vaša osećanja u odnosu na jake doze mikrohrane koje stavljaju u sve i svašta, ali moram vam reći da meniji ovde nisu tako loši. Bar, što se tiče univerzitetske trpezarije. Studenti prolaze nešto lošije, ali to im svakako pomažw da očvrsnu."
<BR>&nbsp;&nbsp;&nbsp;&nbsp;&nbsp;Ona ustade i krenu prema vratima, ali zastade začuvši kako Seldon, ne mogavši da se dalje uzdrži, izgovara: "Da li ste i vi član nastavnog osoblja ovde?"
<BR>&nbsp;&nbsp;&nbsp;&nbsp;&nbsp;Ona se okrete i pomalo đavolasto mu se nasmeši. "Zar vam ne izgledam dovoljno stara? Pre dve godine stekla sam doktorat na Sini, i od tada sam sve vreme ovde. Kroz dve nedelje napuniću tridesetu."
<BR>&nbsp;&nbsp;&nbsp;&nbsp;&nbsp;"Izvinite", presrete je Seldon, sada se i on osmehujući, "ali sa izgledom koji kao da kaže da vam je tek dvadeset četvrta, ne možete očekivati da se u ljudima ne javi sumnja u pogledu vašeg akademskog statusa."
<BR>&nbsp;&nbsp;&nbsp;&nbsp;&nbsp;"Nije li to baš lepo od vas?" dobaci mu Dors, i Seldon odjednom oseti kako ga preplavljuje neko prijatno osećanje. Ali na kraju krajeva, pomisli on, čovek ne može izmenjati laskave reči s nekom privlačnom ženom, i pri tom se i dalje, sasvim, osećati kao stranac.
<BR>
<BR>&nbsp;&nbsp;&nbsp;&nbsp;&nbsp;18.
<BR>&nbsp;&nbsp;&nbsp;&nbsp;&nbsp;Dors je zaista bila u pravu. Doručak uopšte nije bio rđav. Bilo je tu nečega što je nedvosmisleno podsećalo na jaja, a i meso je bilo tek ovlaš i na ukusan način nadimljeno. Čokoladni napitak (Trantor je obilato trošio čokoladu i Seldonu to nije smetalo) po svoj prilici je bio sintetičan, ali je bio pitak - a i kifle su bile sasvim sveže.
<BR>&nbsp;&nbsp;&nbsp;&nbsp;&nbsp;Ostio je odmah potrebu da i to prizna. "Baš lep doručak", primeti Seldon. "Hrana. Ovo mesto. Sve zajedno."
<BR>&nbsp;&nbsp;&nbsp;&nbsp;&nbsp;"Baš mi je milo što tako mislite", odvrati Dors.
<BR>&nbsp;&nbsp;&nbsp;&nbsp;&nbsp;Seldon se obazre oko sebe. Na jednom zidu nalazio se čitav niz prozora, i mada se sunčevi zraci nisu prosijavali kroz njih (on se, za trenutak, upita da li će posle nekog vremena uspeti da se navikne na rastresitu dnevnu svetlost, i shvati da sve vreme traga za prirodnom sunčevom svetlošću), mesto je bilo sasvim lepo osvetljeno. U stvari, moglo bi se čak reći da se prostorija kupala u svetlosti, jer je mesni kompjuter po svoj prilici doneo odluku da je vreme za jasan, vedar dan.
<BR>&nbsp;&nbsp;&nbsp;&nbsp;&nbsp;Oko svakog stola nalazile su se četiri stolice, i sve su one, mahom, bile zauzete, pa ipak Dors i Seldona ostaviše same. Povremeno, Dors bi pozvala nekog muškarca ili ženu, i predstavila im Seldona. Sve se odvijalo krajnje uglađeno, ali niko im se nije pridružio. Nesumnjivo, Dors je želela da upravo tako i bude, ali Seldon nikako nije uspevao da dokona kako joj je to polazilo za rukom.
<BR>&nbsp;&nbsp;&nbsp;&nbsp;&nbsp;"Dors, niste me upoznali ni sa jednim matematičarem" primeti on posle nekog vremena.
<BR>&nbsp;&nbsp;&nbsp;&nbsp;&nbsp;"Nisam još ugledala nijednog poznatog. Većina rano započinje dan; predavanja im počinju već u osam. Moj je utisak da svaki student, koji je toliko ludo hrabar da se odluči za predavanja iz matematike, želi da taj deo studija ipak okonča što je pre i brže moguće."
<BR>&nbsp;&nbsp;&nbsp;&nbsp;&nbsp;"Očigledno je da niste matematičar."
<BR>&nbsp;&nbsp;&nbsp;&nbsp;&nbsp;"Bilo šta, samo to ne", odvrati Dors za trenutak se nasmešivši. "Bilo šta. Moje područje je istorija. Već sam objavila neke radove o usponu Trantora - mislim, primitivnog kraljevstva kakvo je nekad bilo, a ne ovog sadašnjeg sveta. Pretpostavljam da će to na kraju postati i područje moje specijalizacije - Kraljevstvo Trantor."
<BR>&nbsp;&nbsp;&nbsp;&nbsp;&nbsp;"Izvanredno", primeti Seldon.
<BR>&nbsp;&nbsp;&nbsp;&nbsp;&nbsp;"Izvanredno?" Dors ga ispitivački pogleda. "Da niste, nekim slučajem, i vi zainteresovani za Kraljevstvo Trantor?"
<BR>&nbsp;&nbsp;&nbsp;&nbsp;&nbsp;"U izvesnom smislu, jesam. Za to, i za druge slične stvari. Nikada se nisam bavio izučavanjem istorije, a trebalo je."
<BR>&nbsp;&nbsp;&nbsp;&nbsp;&nbsp;"Trebalo je? Ali da ste se bavili proučavanjem istorije, jedva da biste imali vremena da studirate matematiku, a za matematičarima vlada prava glad - posebno na ovom Univerzitetu. Istoričara ovde imamo u izobilju", dodate ona, podigavši šaku do visine očiju, kao da bi da pokaže koliko je zapravo to izobilje, "baš kao i ekonomista i politikologa, ali ono što nam nedostaje jesu ljudi egzaktnih nauka i matematičari. Četer Hamin mi je jednom prilikom na to ukazao. Prema njegovom mišljenju, to je izraz opadanja zanimanja za nauku... po svemu sudeći, on smatra da je reč o jednoj veoma rasprostranjenoj pojavi."
<BR>&nbsp;&nbsp;&nbsp;&nbsp;&nbsp;"Razume se", požuri Seldon da bolje objasni svoje reči, "kada sam maločas pomenuo da je trebalo da prilježnije proučim istoriju, nisam mislio da kažem da je to trebalo da mi postane životno opredeljenje. Moje neposredno područje je matematička analiza društvenih ustrojstava."
<BR>&nbsp;&nbsp;&nbsp;&nbsp;&nbsp;"Zvuči užasno."
<BR>&nbsp;&nbsp;&nbsp;&nbsp;&nbsp;"Na neki način, da. Područje je vrlo složeno, i bez mojih dubljih saznanja o tome kako se društva razvijaju stvar bi se okončala ćorsokakom. Vidite, predstave koje o svemu tome imam odveć su statične."
<BR>&nbsp;&nbsp;&nbsp;&nbsp;&nbsp;"Ne shvatam sasvim, verovatno stoga što o svemu tome nemam blagog pojma. Četer mi je samo pomenuo da nastojite da razvijete neku novu nauku koju nazivate psihoistorijom, kao i to da je u pitanju veoma važno. Da li sam ga dobro shvatila? Psihoistorija?"
<BR>&nbsp;&nbsp;&nbsp;&nbsp;&nbsp;"Tako je. Trebalo je, možda, da čitavoj stvari dam ime 'psihosociologija', ali mi se ono činilo nekako odveć nezgrapnim. A možda sam, isto tako, instiktivno naslučivao da je poznavanje istorije više nego neophodno, mada tome svojevremeno nisam pridavao odgovarajuću pažnju."
<BR>&nbsp;&nbsp;&nbsp;&nbsp;&nbsp;"Psihoistorija zaista zvuči bolje, premda mi nije jasno šta treba da znači."
<BR>&nbsp;&nbsp;&nbsp;&nbsp;&nbsp;"Jedva da je i meni samom jasno." Ostao je zmišljen nekoliko trenutaka, zagledan u ženu koja je sedela na suprotnom kraju stola i osećajući da bi, možda, njoj zahvaljujući, ovo svoje izgnanstvo mogao u znatno manjoj meri doživljavati kao izgnanstvo. U sećanja mu navreše slike žene koja mu je pre nekoliko godina bila veoma bliska, ali odlučnim naporom volje odmah ih odagna. Ukoliko bi se ikada ponovo za nekoga vezao, morala bi to biti žena koja dobro shvata šta je to naučna vizija i šta sve ona od čoveka zahteva.
<BR>&nbsp;&nbsp;&nbsp;&nbsp;&nbsp;Da bi odagnao takve misli, on upita: "Četer Hamin mi je spomenuo da vlada nema nikakvog pristupa ovamo na Univerzitet."
<BR>&nbsp;&nbsp;&nbsp;&nbsp;&nbsp;"Tačno vam je rekao."
<BR>&nbsp;&nbsp;&nbsp;&nbsp;&nbsp;Seldon zavrte glavom. "Prosto neverovatna trpeljivost s vladine strane. Obrazovne ustanove na Helikonu ni slučajno ne uživaju toliku slobodu."
<BR>&nbsp;&nbsp;&nbsp;&nbsp;&nbsp;"Ni na Sini. U stvari, ni na jednom od Spoljnih svetova, s izuzetkom, možda, dva ili tri najveća među njima. Trantor je već nešto sasvim drugo."
<BR>&nbsp;&nbsp;&nbsp;&nbsp;&nbsp;"Da, ali zbog čega?"
<BR>&nbsp;&nbsp;&nbsp;&nbsp;&nbsp;"Zbog toga što predstavlja središte Carstva. Ovdašnje univerzitetske ustanove uživaju ogroman ugled. Profesionalne delatnike na svim poljima stvaraju svi univerziteti, bilo gde da se nalaze, ali administratori Carstva - njegovi najviši zvaničnici, kao i brojni milioni onih koji predstavljaju pipke Carstva što se pružaju do najdaljih kutaka Galaksije - stiču obrazovanje isključivo ovde, na Trantoru."
<BR>&nbsp;&nbsp;&nbsp;&nbsp;&nbsp;"Nisam nikad imao priliku da zavirim u statistike..." započe Seldon.
<BR>&nbsp;&nbsp;&nbsp;&nbsp;&nbsp;"Možete mi verovati na reč. Neobično je važno u zvaničnike Carstva usaditi nešto zajedničko, neki poseban osećaj za Carstvo. S druge strane, ne mogu svi biti rođeni Trantorci, jer bi to među ljude iz Spoljnih svetova unelo određen nemir. Iz tog razloga, upravo, Trantor je prinuđen da ovamo privuče talente iz čitave Galaksije i da im ovde pruži najviše obrazovanje. Uopšte nije važno odakle potiču ili kakvi su im kultura ili akcenat, pod uslovom da se srode sa Trantorom i da se poistovete sa njegovom civilizacijskom ulogom. To je, upravo, ono što i čini Carstvo jedinstvenim. Spoljni svetovi su po pravilu spokojniji kada osetniji deo administratora, koji na njima predstavlja carsku vlast, čine njihovi vlastiti ljudi, bilo po poreklu bilo po vaspitanju."
<BR>&nbsp;&nbsp;&nbsp;&nbsp;&nbsp;Seldon se ponovo zbuni. Ovo je bilo još nešto o čemu nikada nije razmišljao, i on se za trenutak zapita da li iko može biti uistinu veliki matematičar ukoliko je matematika jedino što mu je stvarno blisko. "Da li su takva saznanja šire rasprostranjena?" upita on.
<BR>&nbsp;&nbsp;&nbsp;&nbsp;&nbsp;"Pa, rekla bih da nisu", odgovori Dors nakon kraćeg premišljanja. "Postoji toliko stvari koje je potrebno dokučiti, da se specijalisti, jednostavno, svojim specijalnostima brane kao štitom protiv potrebe da bilo šta znaju o bilo čemu drugom. Prosto, nastoje da ne budu zagušeni."
<BR>&nbsp;&nbsp;&nbsp;&nbsp;&nbsp;"Ali vama su te stvari poznate."
<BR>&nbsp;&nbsp;&nbsp;&nbsp;&nbsp;"Da, ali to je, opet, moja specijalnost. Ja sam istoričar koji se bavi izučavanjem uspona Kraljevstva Trantor - pri čemu su, upravo, njegovi upravljački metodi bili ono što je proširilo njegov uticaj i omogućilo prerastanje iz kraljevskog u carski Trantor."
<BR>&nbsp;&nbsp;&nbsp;&nbsp;&nbsp;Gotovo kao da se obraća samom sebi, Seldon primeti: "Kako je samo pogubna prekomerna specijalizacija! Rasparčava svekoliko znanje na milion komadića, i prepušta ih sebi samima!"
<BR>&nbsp;&nbsp;&nbsp;&nbsp;&nbsp;Dors sleže ramenima. "A šta bi se, uopšte, tu moglo učiniti? Ipak, vidite, ukoliko već Trantor teži da na svoje univerzitete privuče talente iz Spoljnih svetova, mora im dati nešto za uzvrat - budući da ih je iščupao iz korena i doveo u jednu tuđu sredinu do neverovatnosti veštačkog ustrojstva i neuobičajenih pravila ponašanja. Ovde sam već dve godine, i moram priznati da se još nisam sasvim privikla. Možda nikada ni neću. Ali s druge strane, budući da ne nameravam da postanem vladin administrator, ni ne pokušavam da od sebe prinudno načinim Trantorkinju.
<BR>&nbsp;&nbsp;&nbsp;&nbsp;&nbsp;Ono, pak, što Trantor nudi zauzvrat nisu samo najviši položaji, poprilična moć, i razume se, novac, već takođe, sloboda. Dok ovde stiču znanja, studenti su slobodni da kažu sve najgore o vladi, da organizuju nasilne proteste protiv njene politike, kao i da razrađuju vlastita gledišta i teorije. Sve im je to ovde moguće, i uistinu, ne mali broj ih i dolazi ovamo kako bi mogli iskusiti taj osećaj slobode."
<BR>&nbsp;&nbsp;&nbsp;&nbsp;&nbsp;"Pretpostavljam", primeti Seldon, "da je to korisno jer istovremeno smanjuje napetost. Izrazivši sva svoja nezadovoljstva, proživevši sva lična zadovoljenja kojima teži mladi revolucionar, kada dođe vreme da zauzmu svoja mesta u carskoj hijerarhiji sasvim su spremni da se potčine i žive dalje u punom konformizmu."
<BR>&nbsp;&nbsp;&nbsp;&nbsp;&nbsp;Dors potvrdno klimnu. "Sasvim je moguće da ste u pravu. U svakom slučaju, iz svih navedenih razloga vlada veoma pažljivo nastoji da sačuva slobodu univerziteta. Uopšte nije reč o vladinom smislu za trpeljivost - već o njenoj mudrosti."
<BR>&nbsp;&nbsp;&nbsp;&nbsp;&nbsp;"Ukoliko, Dors, ne nameravate da postanete vladin administrator, šta, zapravo, nameravate da postanete?"
<BR>&nbsp;&nbsp;&nbsp;&nbsp;&nbsp;"Istoričar. Držaću predavanja, kao i pisati vlastite knjige."
<BR>&nbsp;&nbsp;&nbsp;&nbsp;&nbsp;"Nije bogzna šta, čini se."
<BR>&nbsp;&nbsp;&nbsp;&nbsp;&nbsp;"A ni ne donosi bogzna koliko novca, Hari, što je još važnije. Što se položaja tiče, potrebno je laktarenje koje bih veoma volela da izbegnem. Srela sam podosta ljudi na položaju, ali i dalje tražim neki na kojem bih bila srećna. Položaj nije nešto na čemu možete mirno sedeti; potrebna je stalna borba, kako ne biste potonuli. Čak i carevi, većinom, ne okončavaju svoju karijeru u miru... No, jednog ću se dana, po svoj prilici, vratiti na Sinu i raditi kao profesor."
<BR>&nbsp;&nbsp;&nbsp;&nbsp;&nbsp;"A činjenica da ste obrazovanje stekli na Trantoru odrediće vam i položaj."
<BR>&nbsp;&nbsp;&nbsp;&nbsp;&nbsp;Dors se nasmeja. "Verovatno je tako, ali ko će na Sini za to mariti? To vam je prilično zaostao svet, prepun farmi i sa mnogo stoke, kako četvoronožne tako i dvonožne."
<BR>&nbsp;&nbsp;&nbsp;&nbsp;&nbsp;"Neće li vam tamo biti dosadno, posle Trantora?"
<BR>&nbsp;&nbsp;&nbsp;&nbsp;&nbsp;"Da, ali na to i računam. A ako baš postane odveć dosadno, pa, uvek bih se mogla domoći kakve stipendije da tu i tamo obavim neko malo istorijsko istraživanje. To vam je prednost moje profesije."
<BR>&nbsp;&nbsp;&nbsp;&nbsp;&nbsp;"Od matematičara se, s druge strane, očekuje da samo sedi za kompjuterom i smišlja", primeti Seldon sa prizvukom gorčine, upravljene na nešto što ga nikada ranije nije morilo. "Pošto već pomenusmo kompjutere..." On naglo zastade. Doručak su već odavno bili završili, i on tek sada po prvi put pomisli da ona, najverovatnije, ima i drugih obaveza.
<BR>&nbsp;&nbsp;&nbsp;&nbsp;&nbsp;Ali kako se činilo, Dors nije ispoljavala nikakvu preteranu žurbu. "Pa? Pošto već spominjemo kompjutere?"
<BR>&nbsp;&nbsp;&nbsp;&nbsp;&nbsp;"Da li bi bilo moguće da dobijem dozvolu da koristim istorijsku biblioteku?"
<BR>&nbsp;&nbsp;&nbsp;&nbsp;&nbsp;Sada je ona za trenutak oklevala. "Pa, mislim da bi se to moglo srediti. Ukoliko budete radili na programima iz matematike, verovatno će vas smatrati pridruženim članom nastavničke porodice, te mogu zatražiti da vam izdaju dozvolu. Ipak..."
<BR>&nbsp;&nbsp;&nbsp;&nbsp;&nbsp;"Ipak?"
<BR>&nbsp;&nbsp;&nbsp;&nbsp;&nbsp;"Ne bih želela da povredim vaša osećanja, ali vi ste matematičar i, kako sami maločas rekoste, raspolažete tek oskudnim znanjima iz istorije. Da li biste umeli da se snađete u istorijskoj biblioteci i da se kako valja koristite njome?"
<BR>&nbsp;&nbsp;&nbsp;&nbsp;&nbsp;Seldon se nasmeši. "Pretpostavljam da se služite kompjuterima poput onih u matematičkoj biblioteci."
<BR>&nbsp;&nbsp;&nbsp;&nbsp;&nbsp;"Tako je, ali programi za svaku specijalnost imaju vlastite vijuge. Ne znate ništa o standardnim referencijalnim knjigama, o metodima brzog prosejavanja podataka i odbacivanja nepotrebnog... Moguće je da i u mraku pronađete nešto o hiperboličkom intervalu..."
<BR>&nbsp;&nbsp;&nbsp;&nbsp;&nbsp;"Mislite, o hiperboličkom integralu", prekide je Seldon blago. Dors se ni ne osvrnu na njegovu upadicu. "Ali bilo bi vam potrebno, po svoj prilici, i više od dva dana da pronađete nešto o odredbama Poldarškog ugovora."
<BR>&nbsp;&nbsp;&nbsp;&nbsp;&nbsp;"Pa, pretpostavljam da bih mogao naučiti."
<BR>&nbsp;&nbsp;&nbsp;&nbsp;&nbsp;"Ukoliko... Ukoliko..." Dors kao da se zbunila. "Ukoliko to stvarno želite, nešto bih vam predložila. Ja vodim jednonedeljni kurs - po jedan čas dnevno, besplatno - o tome kako se koristi biblioteka. Kurs je namenjen brucošima. Ne bi li vam se činilo pomalo ispod časti da prisustvujete jednom takvom kursu - mislim, u društvu brucoša? Počinje kroz tri nedelje."
<BR>&nbsp;&nbsp;&nbsp;&nbsp;&nbsp;"Možete mi davati i privatne časove." I samog Seldona pomalo iznenadi sugestivnost koju je uneo u svoj glas.
<BR>&nbsp;&nbsp;&nbsp;&nbsp;&nbsp;Njoj to nije promaklo. "Skona sam da vam odgovorim potvrdno, ali smatram da bi vam više koristio redovan način. Tokom kursa, znate, koristićemo biblioteku, i na kraju nedelje od vas će se očekivati da pronađete izvestan podatak na neku određenu temu od istorijskog interesa. Sve vreme biste se ogledali sa drugim studentima na kursu, i to bi vam bez sumnje pomoglo da bolje savladate pruženo znanje. Privatni časovi bili bi manje delotvorni, uveravam vas. S druge strane, potpuno shvatam sve teškoće nadmetanja sa brucošima: ukoliko vam ne pođe za rukom da držite korak s njima, mogli biste se osetiti poniženim. Ne zaboravite, naime, da su oni - za razliku od vas, po svemu sudeći - već stekli određena znanja iz osnova istorije."
<BR>&nbsp;&nbsp;&nbsp;&nbsp;&nbsp;"Nemam ih, zaista. I nikakvo 'po svemu sudeći' nije potrebno spominjati u vezi s tim. Ali zaista se ne plašim nikakvog nadmetanja, i neću mariti ako se čak i osetim poniženim - pod uslovom da uspem da se obučim u stručnom pribavljanju referencijalnih istorijskih podataka."
<BR>&nbsp;&nbsp;&nbsp;&nbsp;&nbsp;Seldonu je postajalo sve jasnije da mu se ova mlada žena dopada, i da će sve učiniti da iskoristi priliku da upravo od nje dobije potrebnu obuku. Ali isto tako, bilo mu je već potpuno jasno da je u sebi došao do prekretnice.
<BR>&nbsp;&nbsp;&nbsp;&nbsp;&nbsp;Haminu je, naime, obećao da će pokušati da iznađe mogućnost za praktičnu primenu psihoistorije; bilo je to, međutim, obećanje koje je dao umom, ali ne i srcem. Sada, pak, osećao je kako u njemu raste rešenost da se sa psihoistorijom - ukoliko to bude bilo potrebno - stvarno uhvati ukoštac, ne bi li je načinio delatnom. I to je, sasvim moguće, proisteklo iz utiska koji je na njega ostavila Dors Venabili.
<BR>&nbsp;&nbsp;&nbsp;&nbsp;&nbsp;Da li je, možda, i sam Hamin računao s tim? Hamin je, konačno se prelomi Seldon, zaista bio izvanredna ličnost.
<BR>
<BR>&nbsp;&nbsp;&nbsp;&nbsp;&nbsp;19.
<BR>&nbsp;&nbsp;&nbsp;&nbsp;&nbsp;Kleon I beše upravo završio večeru koja je, na žalost, predstavljala deo državničkih poslova. Večera je značila gubljenje vremena sa raznim zvaničnicima - nikoga među njima niti je znao, niti prepoznavao - uz prosipanje fraza koje je trebalo da svakom od njih pruže podršku i na taj način ojačaju njihovu lojalnost prema Kruni. Isto tako, to je značilo da će mu hrana biti poslužena mlaka, i da će se još više ohladiti pre no što bude bio u stanju da uzme prvi zalogaj.
<BR>&nbsp;&nbsp;&nbsp;&nbsp;&nbsp;Mora da postoji način da se sve to izbegne! Da, na primer, najpre pojede nešto u svojim odajama, uz prisustvo dvojice ili trojice najbližih saradnika u čijem društvu bi mogao sasvim da se opusti, a da tek potom dođe na formalnu večeru na kojoj bi bio poslužen tek ponekom probranom voćkom. Naročito je voleo kruške. Ali ne bi li to povredilo njegove goste, koji bi carevo oklevanje da večera s njima mogli protumačiti kao smišljenu uvredu?
<BR>&nbsp;&nbsp;&nbsp;&nbsp;&nbsp;Supruga mu je, dakako, u tom smislu bila potpuno beskorisna, budući da bi njeno prisustvo samo pojačalo njegovo neraspoloženje... Oženio se njome samo zato što je pripadala jednoj moćnoj disidentskoj porodici, od koje se moglo očekivati da će, zahvaljujući tom braku, prigušiti svoja otpadnička raspoloženja, mada se Kleon svesrdno nadao da, bar njegova supruga, neće to učiniti. Bio je, stoga, savršeno zadovoljan što mu supruga vodi svoj vlastiti život, u svojim posebnim odajama, osim, dakako, kada su u pitanju bili neophodni napori da stekne naslednika; jer, uistinu, nije mu nimalo bila po volji. I sada, pošto je dobio naslednika, mogao je sebi dopustiti da je sasvim zapostavi.
<BR>&nbsp;&nbsp;&nbsp;&nbsp;&nbsp;Pošto je ubacio u usta šačicu badema koje je poneo sa sobom digavši se od trpeze, on pozva: "Demerzele!"
<BR>&nbsp;&nbsp;&nbsp;&nbsp;&nbsp;"Da, sire?"
<BR>&nbsp;&nbsp;&nbsp;&nbsp;&nbsp;Na svaki Kleonov poziv Demerzel se, uvek, smesta pojavljivao. Bez obzira na to da li se uvek nalazio na domaku careva glasa, ili ga je podanički instinkt upozoravao da će carev poziv doći kroz nekoliko trenutaka, nije bilo značaja; činjenica je da se uvek javljao na poziv, i to je, pomisli Kleon dokono, bilo najvažnije. Dabome, bilo je dana kada je Demerzel morao odsustvovati zbog neodložnih državnih poslova. Kleon je takva Demerzelova izbivanja iskreno mrzeo: osećao je u takvim trenucima nekakvu neobičnu nelagodnost.
<BR>&nbsp;&nbsp;&nbsp;&nbsp;&nbsp;"Šta se dogodilo s onim matematičarem? Zaboravio sam mu ime."
<BR>&nbsp;&nbsp;&nbsp;&nbsp;&nbsp;Demerzel, koji je bez sumnje tačno znao koga je car čoveka imao na umu, želeo je, međutim, da dobije u vremenu i proveri koliko je pouzdano carevo sećanje, te stoga upita: "Na kog matematičara mislite, sire?"
<BR>&nbsp;&nbsp;&nbsp;&nbsp;&nbsp;Kleon nestrpljivo odmahnu rukom. "Onog predskazivača. Onog s kojim sam se sreo."
<BR>&nbsp;&nbsp;&nbsp;&nbsp;&nbsp;"Mislite, onog koga smo pozvali ovamo?"
<BR>&nbsp;&nbsp;&nbsp;&nbsp;&nbsp;"Pa, dobro, onog koga smo pozvali ovamo. Ipak, sreo sam se s njim. Koliko se sećam, trebalo je da se postaraš o njemu. Pa, jesi li?"
<BR>&nbsp;&nbsp;&nbsp;&nbsp;&nbsp;Demerzel nespokojno pročisti grlo. "Sire, pokušao sam."
<BR>&nbsp;&nbsp;&nbsp;&nbsp;&nbsp;"Ah! To znači da nisi uspeo, je li tako?" Na neki način, Kleon oseti zadovoljstvo zbog toga. Demerzel je bio jedini od njegovih najbližih saradnika koji je bio spreman da prizna svoje neuspehe. Ostali nikako nisu bili spremni da ih priznaju, i budući da je do promašaja dolazilo, naknadno ih je najčešće bilo veoma teško ispraviti. Možda je Demerzel mogao sebi dopustiti da bude iskren i zbog toga što je zaista retko omašivao. Da nije bilo Demerzela, pomisli Kleon pomalo tužno, moguće je da nikad ne bi saznao šta je, uopšte, iskrenost. Ali možda to nikada nijedan car nije ni saznao, i moguće je da je upravo to bio jedan od razloga što je Carstvo... On odagna od sebe takve misli, i iznenada uzbunjen ćutanjem svog upravnika dvora, a i želeći da iz njega istisne priznanje, pogotovo stoga što je upravo u sebi pohvalio Demerzelovu iskrenost, on oštro ponovi: "Pa, znači da si zaista omašio, je li tako?"
<BR>&nbsp;&nbsp;&nbsp;&nbsp;&nbsp;Demerzel, međutim, ne ustuknu. "Sire, omašio sam samo delimično. Mislio sam da bi njegov ostanak ovde na Trantoru, gde se susrećemo sa, ovaj, teškoćama, mogao pred nas postaviti i neke probleme. Bilo je lako doći do zaključka da bi znatno povoljnije bilo ukoliko bi se vratio na svoju rodnu planetu. I sam je nameravao da se tamo vrati već sledećeg dana, ali budući da se uvek može dogoditi nešto nepredviđeno - na primer, da naprasno odluči da produži svoj boravak na Trantoru - udesio sam da ga dvojica mladih snagatora 'podstaknu' da otputuje tog istog dana."
<BR>&nbsp;&nbsp;&nbsp;&nbsp;&nbsp;"Znači, Demerzele, održavaš veze i sa 'snagatorima'?" Kleona je, očito, ta stvar počela da zabavlja.
<BR>&nbsp;&nbsp;&nbsp;&nbsp;&nbsp;"Veoma je važno sire, imati pri ruci razne vrste ljudi, budući da se svaka vrsta može, na svoj način, korisno upotrebiti - pri tom, 'snagatori' nisu među njima najnevažniji. Međutim, plan nije uspeo."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Zaista neobično, ali Seldon je, nekako, uspeo da s obojicom iziđe na kraj."
<BR>&nbsp;&nbsp;&nbsp;&nbsp;&nbsp;"Matematičar, vičan uličnim tučama?"
<BR>&nbsp;&nbsp;&nbsp;&nbsp;&nbsp;"Po svemu sudeći, matematika i borilačke veštine međusobno se ne isključuju. Ustanovio sam, mada, na žalost, ne na vreme, da je njegov rodni svet, Helikon, više poznat po borilačkim veštinama nego po matematičkim dostignućima. Činjenica da to nisam pravovremeno ustanovio sire, jasno kazuje da sam omašio, i sve što mogu sada da učinim jeste da vas najponiznije zamolim za oproštaj."
<BR>&nbsp;&nbsp;&nbsp;&nbsp;&nbsp;"Ali pretpostavljam, u tom slučaju, da je matematičar otputovao na svoj svet sutradan, kako je i nameravao?"
<BR>&nbsp;&nbsp;&nbsp;&nbsp;&nbsp;"Na žalost, incident je iskomplikovao stvari. Uzbunjen onim što se dogodilo, odlučio je da se ne vrati na Helikon, već da ostane na Trantoru. Možda ga je na to naveo i jedan slučajni prolaznik, koji se nekako zadesio na licu mesta u trenutku sukoba. Bila je to još jedna nepovoljna okolnost koja se nije mogla predvideti."
<BR>&nbsp;&nbsp;&nbsp;&nbsp;&nbsp;Car Kleon se odjednom namršti. "Znači da nam taj matematičar - kako mu ono beše ime?"
<BR>&nbsp;&nbsp;&nbsp;&nbsp;&nbsp;"Seldon, sire. Hari Seldon."
<BR>&nbsp;&nbsp;&nbsp;&nbsp;&nbsp;"Znači da nam je taj Seldon van domašaja."
<BR>&nbsp;&nbsp;&nbsp;&nbsp;&nbsp;"U izvesnom smislu da, sire. Uspeli smo da ustanovimo kuda se uputio, i sada je na Strilinškom univerzitetu. I sve dok je tamo ne možemo mu ništa."
<BR>&nbsp;&nbsp;&nbsp;&nbsp;&nbsp;Car uputi mrgodan pogled svom upravitelju dvora i lako se zacrvene. "Ne dopada mi se taj izraz - 'ne možemo mu ništa'. Ne bi smeo da postoji nijedan kutak u Carstvu do koga moja ruka ne može dosegnuti. Pa ipak, kažeš mi da upravo na mom vlastitom svetu postoji neko ko je za mene nedodirljiv. Pa to je nepodnošljivo!"
<BR>&nbsp;&nbsp;&nbsp;&nbsp;&nbsp;"Sire, razume se da ni Univerzitet nije van vašeg domašaja. Možete poslati vojsku i tog Seldona izvući odande kada god to poželite. Međutim, učiniti to bilo bi... nepoželjno."
<BR>&nbsp;&nbsp;&nbsp;&nbsp;&nbsp;"Zbog čega, Demerzele, ne kažeš 'nepraktično'? Zvučiš mi poput tog matematičara, kada mi je govorio o svojim teorijama... Moguće je, ali nije praktično. I ja ti dođem kao neki car za koga je sve moguće, ali je, istovremeno, tek malo toga 'praktično'. No, ne zaboravi, Demerzele, ako osloboditi se tog Seldona nije 'praktično', kada si ti u pitanju stvari stoje potpuno obrnuto." Eto Demerzel odluči da ovu poslednju napomenu ostavi bez odgovora. 'Čovek u senci prestola' dobro je znao od kolike je važnosti za cara; i u nekim ranijim prilikama već je imao prilike da čuje slične pretnje. Čekao je, ćutke, da Kleona mine gnev. Dobujući prstima po doručju naslonjače u kojoj je sedeo, car napokon upita: "Pa, onda, od kakve nam koristi taj matematičar može biti na Strilinškom univerzitetu?"
<BR>&nbsp;&nbsp;&nbsp;&nbsp;&nbsp;"Pa, sire, možda bismo baš iz ovog sleda nesrećnih okolnosti mogli izvući najveću korist. Sada, kada se nalazi na Univerzitetu, moguće je da donese odluku da ipak nastavi rad na svojoj psihoistoriji."
<BR>&nbsp;&nbsp;&nbsp;&nbsp;&nbsp;"Iako, kako je rekao, smatra da nije ni od kakve praktične koristi?"
<BR>&nbsp;&nbsp;&nbsp;&nbsp;&nbsp;"Možda greši, i možda će to i sam uskoro uvideti. Ukoliko do toga dođe, već ćemo se postarati da nađemo način da ga odande izvučemo. Moguće je, čak, da pod izmenjenim okolnostima odluči da nam se dragovoljno stavi na raspolaganje."
<BR>&nbsp;&nbsp;&nbsp;&nbsp;&nbsp;Car neko vreme ostade zadubljen u misli, a onda naglo upita: "A šta ako ga neko uzme pod svoje, pre no što nama to pođe za rukom?"
<BR>&nbsp;&nbsp;&nbsp;&nbsp;&nbsp;"Kome bi, sire, to još moglo biti od interesa?" upita Demerzel milozvučnim glasom.
<BR>&nbsp;&nbsp;&nbsp;&nbsp;&nbsp;"Pa, gradonačelniku Vaju, na primer", odgovori Kleon, odjednom podigavši ton. "On i dalje sniva o tome da stane na čelo Carstva."
<BR>&nbsp;&nbsp;&nbsp;&nbsp;&nbsp;"Godine su mu, sire, već poprilično istupile kandže."
<BR>&nbsp;&nbsp;&nbsp;&nbsp;&nbsp;"Ne nasedaj na to, Demerzele."
<BR>&nbsp;&nbsp;&nbsp;&nbsp;&nbsp;"Pored toga, sire, ne postoji nijedan osnov za pretpostavku da bi mu Seldon mogao biti od interesa; čak, ni da je uopšte čuo za njega."
<BR>&nbsp;&nbsp;&nbsp;&nbsp;&nbsp;"Ama hajde, Demerzele. Budući da su do nas doprili izveštaji o Seldonovom Saopštenju, siguran sam da je to slučaj i sa Vejem. Budući da smo mi uočili moguću Seldonovu važnost, izvesno je da ni Vaj ne bi morao biti daleko od toga."
<BR>&nbsp;&nbsp;&nbsp;&nbsp;&nbsp;"Ukoliko bi do toga došlo", odgovori Demerzel, "ili ukoliko bi, čak, postojali razumni izgledi da do toga dođe, stekli bismo sva prava da preduzmemo energične mere."
<BR>&nbsp;&nbsp;&nbsp;&nbsp;&nbsp;"Koliko energične?"
<BR>&nbsp;&nbsp;&nbsp;&nbsp;&nbsp;Demerzel odvrati oprezno: "Moglo bi se sasvim uspešno zastupati stanovište da je neuporedivo bolje ne imati Seldona uopšte, nego imati ga u Vajevim rukama. To znači, sire, osloboditi ga se zauvek."
<BR>&nbsp;&nbsp;&nbsp;&nbsp;&nbsp;"Misliš, skratiti ga za glavu?" upita Kleon.
<BR>&nbsp;&nbsp;&nbsp;&nbsp;&nbsp;"Ako blagoizvolite da se tako izrazite, sire", zaključi Demerzel.
<BR>
<BR>&nbsp;&nbsp;&nbsp;&nbsp;&nbsp;20.
<BR>&nbsp;&nbsp;&nbsp;&nbsp;&nbsp;Hari Seldon se zavali u naslonjaču u udubljenju u biblioteci koje su mu dodelili posredstvom Dors Venabili. Osećao je kako nezadovoljstvo u njemu raste.
<BR>&nbsp;&nbsp;&nbsp;&nbsp;&nbsp;U stvari, mada je upravo izraz 'nezadovoljstvo' bio taj koji je u sebi upotrebio da opiše stanje u kome se nalazio, bilo mu je sasvim jasno da on jedva da iskazuje njegova prava osećanja. Nije bio samo nezadovoljan; bio je, zapravo, ispunjen ljutnjom, i to utoliko više što ni sam nije umeo da odredi na šta je ta ljutnja upravljena. Da li je u pitanju bila istorija? Ili njeni pisci i tumači? Ili, čak, svetovi i ljudi koji su stvorili istoriju?
<BR>&nbsp;&nbsp;&nbsp;&nbsp;&nbsp;Ali ma šta da je bio uzročnik njegove ljutnje, to više nije bilo važno. Ono što je bilo bitno bila je činjenica da su mu njegove beleške bile beskorisne, da su sva njegova skorašnja saznanja bila beskorisna, da je, kako mu se činilo, sve bilo beskorisno.
<BR>&nbsp;&nbsp;&nbsp;&nbsp;&nbsp;Evo, već čitavih šest nedelja nalazio se na Univerzitetu... Uspeo je da mu već u samom početku bude stavljen na raspolaganje konpjuterski sistem i odmah je počeo da ga koristi - bez ikakvih uputstava, služeći se samo instinktom koji je još više razvio godinama se baveći matematičkim radom. Kompjuter je bio dosta spor i često je zastajkivao, ali s druge strane, bilo je i nečeg prijatnog u osećanju da lagano i postepeno otkriva puteve koji će mu omogućiti da dobije odgovore na postavljena pitanja.
<BR>&nbsp;&nbsp;&nbsp;&nbsp;&nbsp;A onda dođe ona sedmica obuke sa Dors, što mu omogući da se upozna sa nekoliko prečica koje će mu olakšati rad, ali što mu, isto tako, donese i dve vrste neugodnih saznanja. Prvu vrstu činili su povremeni pogledi što su mu ih krišom upućivali brucoši na kursu, ne skrivajući svoje nipodaštavanje zbog njegovih godina, i ispoljavajući gotovo neprikriveno nezadovoljstvo zbog toga što je Dors, obraćajući mu se, to uvek činila upotrebljavajući titulu 'doktor'.
<BR>&nbsp;&nbsp;&nbsp;&nbsp;&nbsp;"Ne bih želela da pomisle", objasni mu ona jednom prilikom, "da ste neki zaostali, večiti student koji je rešio da se bavi istorijom jer ne zna ni za šta bolje."
<BR>&nbsp;&nbsp;&nbsp;&nbsp;&nbsp;"Ali čini mi se da ste im to već u dovoljnoj meri dali na znanje. Rekao bih da bi puko 'Seldone' sada već bilo sasvim dovoljno."
<BR>&nbsp;&nbsp;&nbsp;&nbsp;&nbsp;"Ne bi", odvrati Dors i odjednom se nasmeja. "Pored toga, dopada mi se da vas oslovljavam sa 'dr Seldone'. Dopada mi se, naime, kako me pri tom, svaki put, nekako unezvereno pogledate."
<BR>&nbsp;&nbsp;&nbsp;&nbsp;&nbsp;"Imate krajnje neobičan smisao za sadistički humor."
<BR>&nbsp;&nbsp;&nbsp;&nbsp;&nbsp;"Želite li da me ga lišite?"
<BR>&nbsp;&nbsp;&nbsp;&nbsp;&nbsp;Iz nekog razloga, i on se nasmeja na ovu njenu primedbu. U svakom slučaju, sasvim bi prirodno bilo da je odbacila svaku primisao da se radi o sadizmu s njene strane. Osetio je, stoga, zadovoljstvo što je prihvatila ovakvu vrstu razgovora i što mu je uzvratila ravnom merom. Ta ga je pomisao, prorodno, dovela do narednog pitanja. "Igrate li tenis ovde na Univerzitetu?"
<BR>&nbsp;&nbsp;&nbsp;&nbsp;&nbsp;"Imamo teniske terene, ali ja ne igram."
<BR>&nbsp;&nbsp;&nbsp;&nbsp;&nbsp;"Odlično. Naučiću vas. A kada prođete kroz moju obuku, oslovljavaću vas sa 'profesore Venabili'."
<BR>&nbsp;&nbsp;&nbsp;&nbsp;&nbsp;"Ali tako me već ionako oslovljavate u učionici."
<BR>&nbsp;&nbsp;&nbsp;&nbsp;&nbsp;"Iznenadili biste se kada biste čuli kako to smešno zvuči na teniskom terenu."
<BR>&nbsp;&nbsp;&nbsp;&nbsp;&nbsp;"Pa, možda će mi se i dopasti."
<BR>&nbsp;&nbsp;&nbsp;&nbsp;&nbsp;"U tom slučaju, potrudiću se da ustanovim šta bi vam se još moglo dopasti."
<BR>&nbsp;&nbsp;&nbsp;&nbsp;&nbsp;"Vidim da imate krajnje neobičan smisao za lascivan humor."
<BR>&nbsp;&nbsp;&nbsp;&nbsp;&nbsp;Budići da je svesno uputila loptu na taj deo terena, on spremno uzvrati: "Želite li da me ga lišite?"
<BR>&nbsp;&nbsp;&nbsp;&nbsp;&nbsp;Ona se samo nasmeja, ali kasnije, na teniskom terenu, začuđujuće se dobro snašla.
<BR>&nbsp;&nbsp;&nbsp;&nbsp;&nbsp;"Jeste li sigurni da nikada niste igrali tenis?" upita on, dahćući, nakon jedne odigrane partije.
<BR>&nbsp;&nbsp;&nbsp;&nbsp;&nbsp;"Sasvim sigurna", odgovori ona.
<BR>&nbsp;&nbsp;&nbsp;&nbsp;&nbsp;Drugo neugodno saznanje bilo je nešto intimnije prirode. Pošto je savladao osnovne metode istorijskog istraživanja, ponovo se - nasamo - vratio svojim ranijim pokušajima da iskoristi kompjuterske memorije. Reč je, jednostavno, o sasvim drugačijem veštačkom umu no što su bili oni kojima se koristio u svojim matematičkim operacijama. Kompjuter je, dakako, bio podjednako logičan, budući da se njime mogao koristiti, bez zastajkivanja i bez grešaka, u bilo kom smislu u kome bi to poželeo; međutim, u pitanju je bila suštinski različita vrsta logike od one na koju je bio navikao.
<BR>&nbsp;&nbsp;&nbsp;&nbsp;&nbsp;Ipak, uz pomoć neophodnih objašnjenja ili bez njih, spoticao se ili se kretao bez poteškoća, nikakvih rezultata, jednostavno, nije bilo.
<BR>&nbsp;&nbsp;&nbsp;&nbsp;&nbsp;Nelagodnost koju je počeo da oseća došla je do izražaja i na teniskom terenu. Dors je veoma brzo uznapredovala, do te mere da više nije bilo potrebno da joj dobacuje lake lopte, kako bi imala vremena da im proceni pravac i daljinu. Zahvaljujući tome, brzo je zaboravljao da je ona ipak početnik i sve češće je svoju ljutnju unosio u udarce, ispaljujući put nje lopte kao da je u pitanju iznenada očvrsli laserski zrak.
<BR>&nbsp;&nbsp;&nbsp;&nbsp;&nbsp;Jednom takvom prilikom Dors se dokotrlja do mreže i primeti: "Sasvim mi je shvatljivo da poželite ponekad da me ubijete, budući da mora da vas živcira što tako često promašujem. Ali kako to da vam se dogodi, maločas, da mi za samo nekoliko centimetara promašite glavu? Mislim, niste me ni dotakli. Zar ne umete bolje da ciljate?"
<BR>&nbsp;&nbsp;&nbsp;&nbsp;&nbsp;Zaprepašćen, Seldon pokuša da objasni, ali mu samo pođe za rukom da izgovori nekoliko nepovezanih rečenica.
<BR>&nbsp;&nbsp;&nbsp;&nbsp;&nbsp;"Dobro, nije važno", prihvati ona. "Budući da mislim da je za danas bilo dosta, pođimo lepo i istuširajmo se, a potom popijmo negde čaj - ili šta vam je več volja; iskoristićemo tu priliku i vi ćete mi mirno objasniti šta je to što, zapravo, pokušavate da ubijete. Ukoliko zaista nije u pitanju moja jadna glavica, i ukoliko iz sebe ne istresete pravu žrtvu svojih nastojanja, moram priznati da će s druge strane mreže stajati suviše opasna osoba kojoj ne bih bila nimalo rada da poslužim kao meta."
<BR>&nbsp;&nbsp;&nbsp;&nbsp;&nbsp;Dok su pili čaj, Seldon joj se poveri. "Dors, pretraživao sam razne istorije, jednu za drugom; pretraživao i obrstio. Priznajem, nisam imao dovoljno vremena za temeljita proučavanja. Ipak, čini mi se da jedna stvar postaje sve očiglednija: sve knjige, mahom, govore o samo nekoliko stvari."
<BR>&nbsp;&nbsp;&nbsp;&nbsp;&nbsp;"Ali to su ključne stvari. One, zapravo, koje čine istoriju."
<BR>&nbsp;&nbsp;&nbsp;&nbsp;&nbsp;"To je samo izgovor. Sve se one naslanjaju jedna na drugu. U ovoj Galaksiji postoji dvadeset pet miliona svetova, a u značajnijoj meri u knjigama se pominje jedva dvadeset pet."
<BR>&nbsp;&nbsp;&nbsp;&nbsp;&nbsp;"Čitali ste samo knjige o opštim galaktičkim istorijama", napomenu Dors. "Valjalo bi da zavirite i u posebne istorije nekih od manjih svetova. Na svakom od njih, ma koliko malen bio, decu najpre podučavaju o zbivanjima iz njihove vlastite istorije, pre no što ih upute u to da, osim njihovog, postoje i drugi svetovi širom Galaksije. Nije li istina da i vi, čak i sada, neuporedivo više znate o svom Helikonu, nego o Trantoru ili, na primer Velikom međuzvezdanom ratu?"
<BR>&nbsp;&nbsp;&nbsp;&nbsp;&nbsp;"Ta vrsta znanja takođe je ograničena", primeti Seldon sumorno. "Poznajem geografiju Helikona i poznate su mi i priče o njegovom naseljavanju; dosta znam i o nepriličnim, neodgovornim postupcima planete Jenisek - našeg tradicionalnog neprijatelja, mada nam naši učitelji obazrivo saopštavaju da treba isključivo da upotrebljavamo izraze poput 'tradicionalni suparnik'... Međutim, još nigde nisam ništa našao o doprinosu Helikona opštoj galaktičkoj istoriji."
<BR>&nbsp;&nbsp;&nbsp;&nbsp;&nbsp;"Možda ga nije ni bilo."
<BR>&nbsp;&nbsp;&nbsp;&nbsp;&nbsp;"Ne budite smešni... Sigurno ga je bilo. Možda to samo nije bilo nešto naročito, možda nisu bile u pitanju velike svemirske bitke u kojima je i Helikom uzeo učešća, ili ozbiljniji ustanci ili mirovni ugovori. Možda se na Helikonu nikad nije javio niko ko bi težio za carskim tronom... Međutim, mora da je bilo bar nekog njegovog uticaja. Izvesno je, nigde se ništa ne može dogoditi a da se posledice toga ne osete i drugde. Pa ipak, ništa slično nisam bio u mogućnosti da pronađem... Evo, Dors, da to ovako objasnim. Kada je matematika u pitanju, sve što je u vezi s njom moguće je naći u kompjuterima; svekoliko naše znanje, sve do čega smo došli tokom dvadeset hiljada godina. U istoriji, međutim, to nije slučaj. Istoričari vrše izbor, hotimično ili ne; stvar je međutim u tome što je kod svih njih izbor uvek isti." "Ali Hari", odgovori Dors, "matematika predstavlja sređeni poredak ljudskih saznanja. Jedna stvar proističe iz druge. Postoje definicije i aksiomi, i svi su sa njima upoznati. Sve je to... jedinstvena celina. Istorija je, međutim, nešto drugo. Ona je izraz nesvesnog delanja i mišljenja triliona ljudskih bića. Sledstveno tome, istoričari moraju da vrše izbor."
<BR>&nbsp;&nbsp;&nbsp;&nbsp;&nbsp;"U pravu ste", priznade Seldon, "ali ukoliko želim da razradim zakone psihoistorije, moram saznati sve o istorijskim zbivanjima."
<BR>&nbsp;&nbsp;&nbsp;&nbsp;&nbsp;"U tom slučaju, nikada vam neće poći za rukom da formulišete zakone psihoistorije."
<BR>&nbsp;&nbsp;&nbsp;&nbsp;&nbsp;Bilo je to juče. Ovog časa, Seldon je sedeo u naslonjači u svojoj niši u biblioteci, pošto je proveo još jedan potpuno neuspešan dan, i u ušima mu je sve vreme odzvanjao Dorsin glas: "U tom slučaju, nikada vam neće poći za rukom da formulišete zakone psihoistorije."
<BR>&nbsp;&nbsp;&nbsp;&nbsp;&nbsp;Takvog je mišljenja i sam bio, od početka, i da nije bilo Haminove ubeđenosti u suprotno, kao i njegove neobične sposobnosti da svoje uverenje prenese i na Seldona, i dalje bi bio tog mišljenja.
<BR>&nbsp;&nbsp;&nbsp;&nbsp;&nbsp;Uprkos svemu, međutim, nije mogao od svega dići ruke. Da li je, ipak, postojalo neko rešen?
<BR>&nbsp;&nbsp;&nbsp;&nbsp;&nbsp;Možda... Ali za sada, nije mu bio na tragu.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
