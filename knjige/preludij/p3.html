<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. UNIVERZITET
<P>&nbsp;&nbsp;&nbsp;&nbsp;&nbsp;STRILINŠKI UNIVERZITET... Najviša obrazovna ustanova u Strilinškom sektoru na negdašnjem Trantoru... Uprkos, međutim, izvanrednom ugledu što ga uživa na području humanistike i nauka uopšte, nije to glavni razlog što je sve do današnjih dana ostao utisnut u opštu svest. Delovalo bi, možda, poput najvećeg iznenađenja za čitave naraštaje univerzitetskih poslanika kada bi mogli znati da će u potonjim vremenima njihov Univerzitet najviše biti upamćen po izvesnom Hariju Seldonu, koji je, tokom Bega, proveo na njemu izvesno kraće vreme...
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;11.
<BR>&nbsp;&nbsp;&nbsp;&nbsp;&nbsp;Posle mirne Haminove izjave Hari Seldon je izvesno vreme neugodno ćutao. U sebi je samo slegnuo ramenima, iznenada postavši svestan svekolike dubine svoje neupućenosti. Bio je tvorac jedne nove nauke: psihoistorije. Na veoma tanan način razvio je zakone verovatnoće, kako bi bilo moguće uzeti u obzir nove složenosti i svaku vrstu nepouzdanosti, i svoja traganja okončao izvođenjem britkih jednačina sa brzbroj nepoznatih... Možda je, čak, tih nepoznatih bio beskonačan broj; ni sam to ne bi umeo reći. Ali to je bila tek puka matematička igra, i jedva nešto više od toga.
<BR>&nbsp;&nbsp;&nbsp;&nbsp;&nbsp;Raspolagao je psihoistorijom - ili bar osnovama nečeg što je psihoistorija trebalo da bude - ali je i sam na nju gledao samo kao na matematičku zanimljivost. Da li je zaista postojalo istorijsko saznanje koje bi, možda, pukim jednačinama moglo dati neki smisao?
<BR>&nbsp;&nbsp;&nbsp;&nbsp;&nbsp;On takvim saznanjem nije raspolagao. Zapravo, istorija ga nikada nije posebno zanimala. Raspolagao je tek ovlašnim znanjima iz helikonijanske istorije. Razume se, tečajevi o tim odlomcima iz priče o ljudskoj rasi bili su obavezni u helikonijanskim školama... Ali da li je bilo nečega i izvan toga? Nesumnjivo, ono što mu je pošlo za rukom da prikupi tu i tamo činilo je tek goli skelet, ni manje ni više od onoga što je i drugima bilo poznato - delimično su to bila predanja, a delimično, najverovatnije, izobličene činjenice.
<BR>&nbsp;&nbsp;&nbsp;&nbsp;&nbsp;Pa ipak, uprkos tome, kako je nekom uopšte moglo pasti na um da je Galaktičko carstvo na umoru? Postojalo je već deset hiljada godina kao tvrda i sveopšte prihvaćena činjenica, pa čak i pre toga, kao prestonica jednog osvajački usmerenog kraljevstva, Trantor je, praktično kao carstvo, postojao dve hiljade godina. Carstvo je uspešno prebrodilo rana stoleća kada su čitavi galaktički sektori, tu i tamo, odbijali da prihvate činjenicu da je njihovoj nezavisnosti došao kraj. Prebrodilo je, takođe, i promene do kojih je dolazilo sa povremenim bunama, dinastičkim ratovima, kao i nekim opasnim razdobljima velikih lomova. Većinu svetova, ipak, sve to jedva da je zahvatilo, i Trantor je postojano rastao sve dok nije postao stožer ljudske rase, ne bez ponesenosti nazivajući sebe Večnim Svetom.
<BR>&nbsp;&nbsp;&nbsp;&nbsp;&nbsp;Istini za volju, tokom poslednja četiri veka meteži su se iz nekog razloga umnožili, učestala su umorstva careva i prevrati. Ali čak se i u tome dalo zapaziti lagano smirivanje, i upravo u ovom času Galaksijom je vladao mir kao u najboljim danima. Pod Kleonom I, kao i pre toga pod njegovim ocem, Stanelom VI, svetovi su cvetali - i samog Kleona nikada nisu smatrali tiraninom. Čak i oni koji su bili protiv Carstva kao oblika vlasti jedva da su imali šta da zamere Kleonu, iako se štošta moglo prebaciti Etu Demerzelu.
<BR>&nbsp;&nbsp;&nbsp;&nbsp;&nbsp;Zbog čega je, onda, Hamin rekao da se Galaktičko carstvo nalazi na umoru - i to, još, sa toliko ubeđenosti?
<BR>&nbsp;&nbsp;&nbsp;&nbsp;&nbsp;Hamin je bio novinar, i po svoj prilici poznavao je galaktičku istoriju sa više pojedinosti, što mu je omogućavalo da tekuća zbivanja razume do najsitnijih spletova. Da li je upravo to bilo ono što mu je pružalo onaj višak saznanja koji se morao nalaziti iza njegove krajnje odrešite tvrdnje? Ali u tom slučaju, o kakvom je saznanju uistinu bila reč?
<BR>&nbsp;&nbsp;&nbsp;&nbsp;&nbsp;Nekoliko puta Seldon je bio na ivici da ga o tome zapita, da zatraži od njega odgovor, ali ga je svaki put sprečio da to uradi neki svečani izraz koji je poprimilo Haminovo lice. Pored toga, postojalo je nešto u njegovom vlastitom, duboko ukorenjenom verovanju što mu je Galaktičko carstvo predstavljalo kao nešto zauvek dato, kao bespogovornost, kao ugaoni kamen svih argumenata i sprečavalo ga da to učini. Na kraju krajeva, ako je u pogledu toga grešio, nimalo nije žudio da se u to i uveri.
<BR>&nbsp;&nbsp;&nbsp;&nbsp;&nbsp;Pa ipak, nikako nije uspevao da sebe uveri da greši. Bilo je zaista teško prihvatiti da se Galaktičko carstvo bliži svome kraju, ne manje teško nego prihvatiti da se bliži kraj čitave Vaseljene... U stvari, jedino ukoliko bi Vaseljeni došao kraj - jedino bi u tom slučaju i Carstvu došao smrtni čas.
<BR>&nbsp;&nbsp;&nbsp;&nbsp;&nbsp;Seldon zatvori oči, u nastojanju da zaspi, ali razume se, to mu nikako nije polazilo za rukom. Da li će biti neophodno da dobro prouči istoriju čitave Vaseljene, kako bi se izborio za mogućnost da do kraja razvije svoju psihoistorijsku teoriju?
<BR>&nbsp;&nbsp;&nbsp;&nbsp;&nbsp;Ali kako bi mu to, uopšte, moglo poći za rukom? Bilo je dvadeset pet miliona svetova, i svaki od njih začeo je i razvio beskrajno zapletenu istoriju. Kako bi ih sve redom proučio? Na tomove, pri čemu se zamašan njihov broj odnosi na galaktičku istoriju... Čak je i sam, jednom, iz nekog davno već zaboravljenog razloga, zavirio u neke od njih, ali ustanovivši da su beskrajno dosadni, digao je ruke od daljnjeg napora znatno pre no što se probio do polovine.
<BR>&nbsp;&nbsp;&nbsp;&nbsp;&nbsp;Filmovani svici govorili su, uglavnom, o važnijim svetovima. Neki od njih prikazivali su njihove celokupne, odnosno, dobar deo njihove istorije; drugisu se, pak, odnosili samo na razdoblja njihovog privremenog uspona - posle čega bi se ugasili u magli zaborava. Sećao se da je, tom prilikom, u Indeksu potražio Helikon, i da je našao tek jednu jedinu napomenu koja se odnosila na njegovu rodnu planetu. Pritisnuvši odgovarajuću dugmad na čitaču, radoznao da vidi na šta se napomena odnosila, ustanovio je da se Helikon pominje u spisku svetova što su se, u jednoj prilici, za kratko vreme svrstali iza nekog pretendenta na carski tron - pretedenta koji je, međutim, doživeo krah. Helikon je tom prilikom izbegao odmazdu, možda i stoga što nije bio čak ni dovoljno važan da bi ga kaznili!
<BR>&nbsp;&nbsp;&nbsp;&nbsp;&nbsp;Čega je korisnog moglo biti u takvim istorijama? Razume se, psihoistorija je morala uzeti u obzir sva zbivanja i sve njihove prepletenosti na nekom svetu - zapravo, na svakom pojedinačnom svetu. Ali kako proučiti istoriju svih dvadeset pet miliona svetova i razmotriti sve njihove moguće međuuslovnosti? Bio bi to, zacelo, nemoguć zadatak; upravo je ta činjenica obilato doprinela opštem zaključku da je psihoistorija bila samo u teorijskom smislu zanimljiva, ali bez ikakvih izgleda da stekne i praktičnu primenu.
<BR>&nbsp;&nbsp;&nbsp;&nbsp;&nbsp;Seldon oseti kako ga nešto blago potiskuje prema napred i zaključi da je vazdušni taksi, po svoj prilici, počeo da usporava.
<BR>&nbsp;&nbsp;&nbsp;&nbsp;&nbsp;"Šta je sad?" upita on.
<BR>&nbsp;&nbsp;&nbsp;&nbsp;&nbsp;"Pa, rekao bih da smo dovoljno odmakli", odgovori Hamin, da sebi možemo priuštiti kraću pauzu - tek toliko da nešto prizalogajimo, popijemo po čašu nekog pića i skoknemo do toaleta."
<BR>&nbsp;&nbsp;&nbsp;&nbsp;&nbsp;I zaista, kroz petnaestak minuta, tokom kojih je vazdušni taksi sve više smanjivao brzinu, zaustaviše se kraj jednog jarko osvetljenog odmorišta. Taksi skrenu u jedno udubljenje i lako nađe mesto za parkiranje između pet ili šest drugih vozila.
<BR>
<BR>&nbsp;&nbsp;&nbsp;&nbsp;&nbsp;12.
<BR>&nbsp;&nbsp;&nbsp;&nbsp;&nbsp;Haminove izvežbane oči su izgleda jednim pogledom osmotrile odmorište, druga vozila, ljude i žene naokolo, svratište i splet račvastih staza. Nastojeći da deluje neupadljivo, a opet ne znajući kako, pažljivo je posmatrao Hamina, trudeći se da ne izazove poglede drugih.
<BR>&nbsp;&nbsp;&nbsp;&nbsp;&nbsp;Kada su konačno seli za jedan stočić i naručili večeru, Seldon, pokušavajući da deluje što opuštenije, upita: "Je li sve u redu?"
<BR>&nbsp;&nbsp;&nbsp;&nbsp;&nbsp;"Izgleda", kratko odgovori Hamin.
<BR>&nbsp;&nbsp;&nbsp;&nbsp;&nbsp;"Kako možete biti u to sigurni?"
<BR>&nbsp;&nbsp;&nbsp;&nbsp;&nbsp;Za trenutak, Hamin zadrža pogled svojih crnih očiju na Seldonu. "Šesto čulo", odgovor on lagano. "Stečeno tokom godina provedenih u sakupljanju vesti. Jedan pogled dovoljan je da se zaključi: 'Ovde nema vesti'."
<BR>&nbsp;&nbsp;&nbsp;&nbsp;&nbsp;Seldon klimnu u znak saglasnosti sa velikim olakšanjem. Možda se Hamin izrazio pomalo sardonično, ali nije bilo sumnje da su njegove reči sadržale bar delić istine.
<BR>&nbsp;&nbsp;&nbsp;&nbsp;&nbsp;Osećaj zadovoljstva, međutim, potrajao je samo dok nije prvi put zagrizao sendvič; pogledao je Hamina koji je imao puna usta i licem mu pređe izraz neprijatnog iznenađenja.
<BR>&nbsp;&nbsp;&nbsp;&nbsp;&nbsp;"Ovo je večera na brzaka, dragi prijatelju", objasni mu Hamin. "Jeftina, brzometna i, dabome, ne naročito ukusna. Hrana se pripravlja na licu mesta uz pomoć brzodelujućeg kvasca. Trantorijanska nepca odavno su se već navikla na nju."
<BR>&nbsp;&nbsp;&nbsp;&nbsp;&nbsp;Seldon sa teškoćom proguta zalogaj. "ali tamo u hotelu..."
<BR>&nbsp;&nbsp;&nbsp;&nbsp;&nbsp;"Ne zaboravite, Seldone, da ste se tamo nalazili u Carskom sektoru. Tamo se služi uvozna hrana... kvalitetna, ali i skupa."
<BR>&nbsp;&nbsp;&nbsp;&nbsp;&nbsp;Seldon za trenutak zasta, rešavajući se da li da uzme još jedan zalogaj. "Mislite da ću, dokle god budem ostao na Trantoru..."
<BR>&nbsp;&nbsp;&nbsp;&nbsp;&nbsp;Hamin ga smesta ućutka, ispustivši šištav zvuk kroz stisnute usne. "Ne dozvolite nikom da stekne utisak da ste naviknuti na nešto bolje... Na Trantoru postoje mesta gde se čovek može gore provesti ako u njemu prepoznaju pripadnika više klase nego, čak, došljaka sa Spoljnih svetova. Ipak, uveravam vas da hrana neće biti posvuda ovako rđava. Uostalom, ovakva svratišta i bije glas da služe hranu najnižeg kvaliteta. Ali ukoliko vaš stomak uspe da savlada taj sendvič, budite sigurni da će vam svaka druga hrana na Trantoru biti prava blagodet. Uostalom, neće vam naškoditi. Nije se usmrdeo, a nije se ni pokvario; ima samo oštar, grub ukus, i, iskreno da vam kažem, nije se baš teško navići na takvu hranu. Sreo sam čak neke Trantorce koji su se gadili najukusnije hrane, tvrdeći da im nedostaje upravo ovakav ukus!"
<BR>&nbsp;&nbsp;&nbsp;&nbsp;&nbsp;"Kolika je proizvodnja hrane na Trantoru?" upita Seldon. Bacivši brz pogled postrance, ustanovio je da niko ne sedi u njihovoj neposrednoj blizini; pa ipak, govorio je tihim glasom. "Slušao sam da dvadesetak okolnih svetova samo proizvode hranu i prebacuju je ovamo stotinama tovarnih brodova - da bi zadovoljili dnevnu potrošnju Trantora."
<BR>&nbsp;&nbsp;&nbsp;&nbsp;&nbsp;"Tako je. Takođe je potrebno na stotine brodova da odavde raznesu otpatke. A ako baš želite da ono što ćete reći zvuči zaista dobro, jednostavno kažete da jedni isti brodovi dovoze hranu ovamo i odvoze otpatke odavde... Uistinu, uvozimo poprilične količine hrane, ali po pravilu su u pitanju luksuzni proizvodi. S druge strane, izvozimo otpatke u isto tako zamašnim količinama, prethodno, dabome, pažljivo prerađene, preobraćene u izvanredno delatno organsko đubrivo - i za druge svetove to đubrivo je isto toliko dragoceno koliko i za nas hrana koju od njih uvozimo. Ali ipak, reč je tek o malom delu naših potreba."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Zaista... Pored popriličnog ulova morske ribe, tu su i bašte i povrtarske plantaže... Zatim voćnjaci, živinarske farme i manja divljač, kao i mikroorganičke fabrike - obično ih nazivaju kvaščanim tvornicama, premda kvasac čini manji deo njihove proizvodnje. U stvari, najveći deo đubriva koristimo ovde, kako bismo zemlju učinili što plodnijom. U mnogo pogleda Trantor vam liči na neku ogromnu, možda preterano razraslu svemirsku naseobinu. Da li ste ikad bili na nekoj od tih naseobina?"
<BR>&nbsp;&nbsp;&nbsp;&nbsp;&nbsp;"Jesam, naravno."
<BR>&nbsp;&nbsp;&nbsp;&nbsp;&nbsp;"Svemirske naseobine su po pravilu zatvoreni gradovi, u kojima se sve iznova prerađuje - sa veštačkim provetravanjem, veštačkim danima i noćima, i tako dalje. Trantor se od njih razlikuje samo po svojoj ogromnosti: čak i najveće svemirske naseobine ne broje više od desetak miliona ljudi, dok Trantor ima četri hiljade puta više žitelja. Razume se, naša je gravitacija prirodna... Pored toga, nijedna se svemirska naseobina ne može meriti s nama u pogledu proizvodnje mikroorganičke hrane. Mi imamo kvaščane kace, gljivične silose i bazene s algama čija veličina prevazilazi i najbujniju maštu. Posebno smo jaki u veštačkim aromama, koje koristimo u izobilju. I baš je to ono što daje ukus hrani koju upravo pokušavate da jedete."
<BR>&nbsp;&nbsp;&nbsp;&nbsp;&nbsp;Seldon je u međuvremenu gotovo završio sendvič, ustanovivši da i nije toliko nepodnošljiv koliko mu se učinilo nakon prvog zalogaja. "Neću li, možda, imati stomačnih tegoba?"
<BR>&nbsp;&nbsp;&nbsp;&nbsp;&nbsp;"Ponekad, zaista, deluje na crevnu floru, i tu i tamo, poneki nesrećni došljak sa Spoljnih svetova dobije jaku dijareju... Ali to su samo retki slučajevi: čak i tada, reč je samo o prolaznim tegobama. A sada, popijte taj mlečni napitak, koji vam se, po svoj prilici, takođe neće dopasti. Međutim, napitak sadrži antidijaretik koji sprečava crevne poremećaje, pod uslovom da ste skloni stomačnim tegobama."
<BR>&nbsp;&nbsp;&nbsp;&nbsp;&nbsp;"Ne govorite mi više o tome, Hamine", dobaci mu Seldon ljutito. "Znate i sami da postoje ljudi podložni sugestijama takve vrste!"
<BR>&nbsp;&nbsp;&nbsp;&nbsp;&nbsp;"Popijte, onda, svoj napitak i ne mislite više o tome."
<BR>&nbsp;&nbsp;&nbsp;&nbsp;&nbsp;Večernji obed završiše ne progovorivši više ni reči, i malo potom ponovo se nađoše u vozilu.
<BR>
<BR>&nbsp;&nbsp;&nbsp;&nbsp;&nbsp;13.
<BR>&nbsp;&nbsp;&nbsp;&nbsp;&nbsp;Ponovo su jurili tunelom gotovo besomučnom brzinom. A onda Seldon odluči da postavi pitanje koje ga je mučilo poslednjih sat ili dva.
<BR>&nbsp;&nbsp;&nbsp;&nbsp;&nbsp;"Zbog čega rekoste da se Galaktičko carstvo nalazi na umoru?"
<BR>&nbsp;&nbsp;&nbsp;&nbsp;&nbsp;Hamin skrenu pogled prema Seldonu i pažljivo ga osmotri. "Kao novinar, nabijen sam statističkim podacima do te mere, da su već počeli da mi cure iz ušiju. S druge strane, dozvoljeno mi je da tek mali deo toga objavim. Stanovništvo Trantora postojano se smanjuje. Pre samo dvadeset pet godina, brojalo je čitavih četrdeset pet milijardi...
<BR>&nbsp;&nbsp;&nbsp;&nbsp;&nbsp;Jednim delom, to smanjenje prouzrokovano je padom nataliteta. Pravo govoreći, stopa rađanja na Trantoru nikad nije ni bila naročito visoka. Ukoliko samo malo obratite pažnju dok putujete Trantorom, uočićete da ne srećete baš mnogo dece - razume se, imajući u vidu broj stanovnika ove planete. Pri svemu tome, broj stanovnika opada. Pored toga, tu je i iseljavanje. Ljudi napuštaju Trantor u osetno većem broju nego što se na njemu naseljavaju."
<BR>&nbsp;&nbsp;&nbsp;&nbsp;&nbsp;"Ipak, imajući u vidu gustinu naseljenosti", primeti Seldon, "to i nije iznenađujuće."
<BR>&nbsp;&nbsp;&nbsp;&nbsp;&nbsp;"Ipak, neobično jeste, budući da to ranije nije bio slučaj. Pored toga, i trgovina širom Galaksije gubi na zamahu. Budući da već duže vremena nema pobuna i da sve teče u najlepšem skladu, ljudi zamišljaju da je sve u redu i da su teškoće kroz koje smo prolazili tokom nekoliko proteklih stoleća konačno za nama. Međutim, političke borbe, pobune i nespokoj mogu, takođe, biti i obeležja određene vrste vitalnosti. Sada, kao da nas prožima sveopšti umor. Mirno je posvuda, istina, ali ne stoga što su ljudi zadovoljni i što žive u blagostanju, već stoga što su umorni i što su se već predali."
<BR>&nbsp;&nbsp;&nbsp;&nbsp;&nbsp;"Oh, zaista nisam siguran", primeti Seldon neodređeno.
<BR>&nbsp;&nbsp;&nbsp;&nbsp;&nbsp;"Ja jesam. Čak je i sam onaj antigravitacioni mehanizam, o kome smo maločas govorili, dokaz za to. Samo je nekoliko takvih napravljeno, i nikom više kao da nije stalo da ih postavi u znatno većem broju. U ovom trenutku ne donose nikakav profit, ali, stvar i jeste u tome što niko ni ne pokušava da iz tog novog pronalaska izvuče materijalnu korist. Stopa tehnološkog razvoja već vekovima opada, i već je spala na najniže grane. U pojedinim područjima, čak, ravna je nuli. Niste li to već i sami zapazili? Na kraju krajeva, vi ste matematičar."
<BR>&nbsp;&nbsp;&nbsp;&nbsp;&nbsp;"Pa, ne bih baš mogao reći da sam o tome razmišljao."
<BR>&nbsp;&nbsp;&nbsp;&nbsp;&nbsp;"Retko ko to, zapravo, uopšte čini. Naučnici ovih dana kao da se utrkuju da što bolje obrazlože kako je nešto nemoguće, nepraktično, beskorisno. Spremni su, čak, da žestoko dignu glas čak i protiv svake smelije ideje. Vi, na primer... Šta vi, lično, mislite o psihoistoriji? Da je u teorijskom smislu zanimljiva, ali sasvim beskorisna u svakom praktičnom pogledu! Nisam li u pravu?"
<BR>&nbsp;&nbsp;&nbsp;&nbsp;&nbsp;"I jeste i niste", odgovori Seldon, pomalo zatečen. "Ona jeste lišena svake korisnosti u praktičnom smislu, ali ne zbog toga što je moj smisao za nove prodore zakržljao. Budite sigurni u to. Psihoistorija je zaista potpuno beskorisna."
<BR>&nbsp;&nbsp;&nbsp;&nbsp;&nbsp;"To je, u svakom slučaju, vaš utisak", primeti Hamin sa prizvukom sarkazma u glasu, "sasvim prirodan, s obzirom na atmosferu propadanja koja prožima život čitavog Carstva."
<BR>&nbsp;&nbsp;&nbsp;&nbsp;&nbsp;Hamin poćuta nekoliko trenutaka, kao da o nečemu duboko razmišlja, a onda odgovori: "Da, moguće je da se varam. Iz mene, pre svega, progovara intuicija, i ja samo nagađam. Stoga i jeste delatna, operativna tehnika psihoistorije upravo ono što mi je potrebno."
<BR>&nbsp;&nbsp;&nbsp;&nbsp;&nbsp;Seldon, međutim, samo sleže ramenima, nespreman da zagrize udicu. "Ne raspolažem nikakvom sličnom tehnikom, koju bih vam mogao staviti na raspolaganje", reče on. "Ali pretpostavimo za trenutak da se varate. Pretpostavimo da se Carstvo zaista nalazi u stanju propadanja, i da će se, na kraju, zaista raspasti. To, međutim, nikako ne znači da će ljudska rasa prestati da postoji."
<BR>&nbsp;&nbsp;&nbsp;&nbsp;&nbsp;"Ali čoveče, pod kojim će uslovima nastaviti da postoji? Pod rukom snažnih vladara Trantora, evo, već dvanaest hiljada godina u osnovi mir uspeva da se održi. Bilo je, dakako, poremećaja - pobuna, lokalnih građanskih ratova, i tragedija u izobilju - ali, u celini i u najvećem delu Galaksije, vladao je mir. Zbog čega je Helikon do te mere vezan za carsku vlast? Mislim, vaš svet? Zato što je malen i što bi ga, da nije carske vlasti koja mu pruža zaštitu, očas progutali njegovi moćniji susedi."
<BR>&nbsp;&nbsp;&nbsp;&nbsp;&nbsp;"Znači li to da smatrate da će, ukoliko Carstvo padne, doći do galaktičkog rata i sveopšte anarhije?"
<BR>&nbsp;&nbsp;&nbsp;&nbsp;&nbsp;"Upravo je o tome reč. Ne gajim baš preteranu ljubav prema caru ili prema institucijama Carstva, ali zaista ne vidim ništa što bi ih moglo zameniti. Jednostavno, ne znam šta bi drugo moglo obezbediti mir, i stoga nisam spreman da dopustim da Carstvo propadne sve dok ne budem imao nešto drugo na raspolaganju."
<BR>&nbsp;&nbsp;&nbsp;&nbsp;&nbsp;"Govorite kao da sedite za upravljačem čitave Galaksije", podrugnu se Seldon. "Vi niste spremni da dopustite da Carstvo propadne. Vi mu morate naći zamenu. A ko ste vi da tako nešto sebi umišljate?"
<BR>&nbsp;&nbsp;&nbsp;&nbsp;&nbsp;"Govorim uopšteno, retorički", odvrati Hamin. "Ja ne brinem za Četera Hamina, kao ličnost. Moglo bi se čak reći da će me Carstvo preživeti; moguće je, čak, da će za mog života ispoljiti i neke znake oporavka. Proces propadanja, znate, nije isto što i ravan drum. Moguće je da protekne još hiljadu godina pre no što Carstvo padne, i siguran sam da vam nije teško da zamislite da me do tada više neće biti u životu - u svakom slučaju, potomke neću ostaviti za sobom. Što se žena tiče, upuštam se samo u povremene, prolazne veze; nemam dece, niti imam nameru da ih dobijem. Ne želim da ikog učinim pukim zatočenikom sreće... Ali Seldone, pažljivo sam vas posmatrao dok ste govorili. Ni vi nemate dece."
<BR>&nbsp;&nbsp;&nbsp;&nbsp;&nbsp;"Imam žive roditelje i dva brata, ali ne i dece." Seldon se slabašno osmehnu. "Jedno vreme bio sam vezan za jednu ženu, ali se njoj činilo da sam još vezaniji za matematiku."
<BR>&nbsp;&nbsp;&nbsp;&nbsp;&nbsp;"Da li je zaista tako bilo?"
<BR>&nbsp;&nbsp;&nbsp;&nbsp;&nbsp;"Meni tako nije izgledalo, ali njoj jeste. Ostavila me je."
<BR>&nbsp;&nbsp;&nbsp;&nbsp;&nbsp;"I nikog niste imali nakon toga?"
<BR>&nbsp;&nbsp;&nbsp;&nbsp;&nbsp;"Nikog. Još se sasvim jasno sećam jada koji sam tada preživeo."
<BR>&nbsp;&nbsp;&nbsp;&nbsp;&nbsp;"Pa, u tom slučaju, čini se da se obojica možemo opustiti i prepustiti drugima, kad nas više davno ne bude, da na sebe preuzmu svu patnju. Nekada sam možda i bio spreman da prihvatim takav stav, ali više ne. Jer, sad imam oruđe; sada sam, kako maločas rekoste, ja za upravljačem."
<BR>&nbsp;&nbsp;&nbsp;&nbsp;&nbsp;"Koje je to vaše oruđe?" upita Seldon, unapred znajući kakav će biti odgovor.
<BR>&nbsp;&nbsp;&nbsp;&nbsp;&nbsp;"Vi!" ispali Hamin.
<BR>&nbsp;&nbsp;&nbsp;&nbsp;&nbsp;Budući da je nagađao kakav će biti Haminov odgovor, Seldon ne protraći ni trenutak na osećaj neverice ili zapanjenosti. On samo lagano odmahnu glavom i reče: "Veoma grešite. Ja nisam to oruđe."
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;Seldon uzdahnu. "Koliko vam još puta moram to reći? Psihoistorija nema nikakvu upotrebnu vrednost. Teškoće su suštinske prirode. Ni sav prostor ni vreme čitave Vaseljene ne bi dostajali da se razreše svi problemi."
<BR>&nbsp;&nbsp;&nbsp;&nbsp;&nbsp;"Jeste li baš sigurni u to?"
<BR>&nbsp;&nbsp;&nbsp;&nbsp;&nbsp;"Jesam, na žalost."
<BR>&nbsp;&nbsp;&nbsp;&nbsp;&nbsp;"Ali znate, nije stvar u tome da razrešite pitanje budućnosti čitavog Galaktičkog carstva. Nema nikakve potrebe da idete u najsitnije pojedinosti, i razrešite sudbinu svakog pojedinačnog ljudskog bića - čak ne ni svakog pojedinačnog sveta. Postoji samo nekoliko pitanja na koja treba da pružite odgovor; Da li će se Galaktičko carstvo raspasti i, ukoliko će do toga doći, kada će se to dogoditi? U kakvom će se stanju naći ljudski rod posle toga? Da li je moguće išta preduzeti da bi se sprečila propast Carstva, ili da bi se stvari poboljšale nakon njegovog pada? Meni se čini da je, u osnovi reč o jednostavnim pitanjima."
<BR>&nbsp;&nbsp;&nbsp;&nbsp;&nbsp;Seldon još jednom odmahnu glavom i tužno se nasmeši. "Istorija matematike prepuna je jednostavnih pitanja, na koja je bilo moguće pružiti tek veoma složene odgovore - ili odgovora, zapravo, nije ni bilo."
<BR>&nbsp;&nbsp;&nbsp;&nbsp;&nbsp;"Zar zaista nema ničeg što bi se moglo učiniti? Ja vidim kako se Carstvo ruši, ali ne mogu da to i dokažem. Svi moji zaključci krajnje su subjektivni, i nema načina da dokažem da se ne varam... A budući da su moja gledišta više nego onespokojavajuća, utoliko će ljudi biti spremniji da moje subjektivne zaključke odbace; i tako ništa neće biti preduzeto da se Pad spreči, ili, makar, ublaži. Ali vi biste mogli pružiti dokaze o tome da će do Pada doći, ili još bolje, da do njega neće doći."
<BR>&nbsp;&nbsp;&nbsp;&nbsp;&nbsp;"Ali baš je to ono što nisam u stanju da učinim. Ne mogu da nađem dokaz, kad nikakav dokaz ne postoji. Ne mogu neki matematički sistem načiniti upotrebnim, kada on to nije. Ne mogu vam naći dva parna broja koja će, kao zbir, dati neparan broj, ma koliko sudbonosno on vama - ili posvemašnoj Galaksiji bio potreban."
<BR>&nbsp;&nbsp;&nbsp;&nbsp;&nbsp;"Pa, znači", zaključi Hamin, "i vi ste deo sveopšteg propadanja. Spremni ste tako lako da prihvatite poraz."
<BR>&nbsp;&nbsp;&nbsp;&nbsp;&nbsp;"Ali imam li uopšte izbora?"
<BR>&nbsp;&nbsp;&nbsp;&nbsp;&nbsp;"Zar ne biste mogli bar da pokušate? Ma koliko vam se zaludni napori u tom smislu mogli činiti, imate li išta vrednije čemu biste mogli posvetiti život? Imate li ikakav vredniji cilj? Postoji li ikakva svrha kojom biste u većoj meri opravdali svoj život u vlastitim očima?"
<BR>&nbsp;&nbsp;&nbsp;&nbsp;&nbsp;Seldon poče ubrzano da trepće. "Milioni svetova. Milijarde kultura. Trilioni ljudskih bića. Decilioni međuveza... I u sve to očekujete da unesem neki red?"
<BR>&nbsp;&nbsp;&nbsp;&nbsp;&nbsp;"Ne, ja želim samo da pokušate. Za dobro tih miliona svetova, milijardi kultura, i triliona ljudskih bića. Ne zbog cara. Niti zbog Demerzela. Zbog čovečanstva."
<BR>&nbsp;&nbsp;&nbsp;&nbsp;&nbsp;"Neću uspeti", tiho odvrati Seldon.
<BR>&nbsp;&nbsp;&nbsp;&nbsp;&nbsp;"Pa, ni tada nam neće biti gore nego što jeste. Hoćete li bar da pokušate?"
<BR>&nbsp;&nbsp;&nbsp;&nbsp;&nbsp;I protiv svoje volje i ni sam ne znajući zašto, Seldon ču svoj vlastiti glas kako odgovara: "Da, spreman sam da pokušam." I pravac njegovog života bi tako utvrđen.
<BR>
<BR>&nbsp;&nbsp;&nbsp;&nbsp;&nbsp;14.
<BR>&nbsp;&nbsp;&nbsp;&nbsp;&nbsp;Njihova vožnja konačno je privedena kraju i oni uteraše svoj taksi na jedno parkiralište, znatno veće od onoga gde su večerali (Seldonu je još u ustima bio ukus sendviča, i on za trenutak iskrivi lice).
<BR>&nbsp;&nbsp;&nbsp;&nbsp;&nbsp;Hamin ode da preda taksi i ubrzo se vrati, smeštajući svoju kreditnu karticu u neki maleni džep s unutrašnje strane košulje. "Potpuno si bezbedan ovde", reče Seldonu, "od bilo kakvog otvorenog nasrtaja. Nalazimo se u Strilinškom sektoru."
<BR>&nbsp;&nbsp;&nbsp;&nbsp;&nbsp;"Strilinškom?"
<BR>&nbsp;&nbsp;&nbsp;&nbsp;&nbsp;"Strilining je, pretpostavljam, bilo ime čoveka koji je ovu oblast otvorio za naseljavanje. I ostali sektori, po pravilu, nose slična imena, tako da su im nazivi ne retko ružni i, ponekad, zaista teško izgovorljivi. Uprkos tome, međutim, ukoliko bi pokušao da ovdašnje žitelje nagovoriš da ime Striling promene u Svitsmel ili nešto slično, ne bi se baš dobro proveo."
<BR>&nbsp;&nbsp;&nbsp;&nbsp;&nbsp;"Dabome", odvrati Seldon gadljivo frknuvši, "ovom mestu baš takvo ime pristaje."
<BR>&nbsp;&nbsp;&nbsp;&nbsp;&nbsp;"Takvo ime teško da bi pristajalo bilo kom mestu na Trantoru... Ali već ćeš se na to navići."
<BR>&nbsp;&nbsp;&nbsp;&nbsp;&nbsp;"Ipak, milo mi je da smo ovde", nastavi Seldon. "Ne stoga što mi se mesto dopada, već što mi je već bilo navrh glave sedenja u taksiju. Obilaženje Trantora predstavlja pravu moru. Na Helikonu, vazdušnim putem možemo očas stići iz jednog mesta u drugo, i to za osetno manje vremena no što nam ovde treba da pređemo dve hiljade kilometara."
<BR>&nbsp;&nbsp;&nbsp;&nbsp;&nbsp;"I mi ovde imamo mlaznjake."
<BR>&nbsp;&nbsp;&nbsp;&nbsp;&nbsp;"Ali u tom slučaju..."
<BR>&nbsp;&nbsp;&nbsp;&nbsp;&nbsp;"Dabome, mogao sam manje-više bez problema srediti da uzmemo vazdušni taksi... Ali sa mlaznjakom bi već bilo teže. I bez obzira na to koliko si ovde bezbedan, znatno se bolje osećam kada znam da Demerzelu nije poznato tvoje prebivalište... Kad smo već kod toga, moram ti reći da još nismo obavili sav posao. Poslednji deo puta preći ćemo Ekspresnikom."
<BR>&nbsp;&nbsp;&nbsp;&nbsp;&nbsp;Seldonu je ovaj naziv bio poznat. "To je jedno od onih vozila što se kreću po jednoj šini, služeći se elektromagnetnim poljem, je li tako?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Nemamo ih na Helikonu. U stvari, tamo nam nisu ni potrebni. Vozio sam se Ekspresnikom već prvog dana kada sam prispeo na Trantor: prebacio me je od vazdušne luke do hotela. Zgodna novotarija, nema šta, ali ukoliko bih bio prinuđen da se sve vreme koristim njegovim uslugama, čini mi se da bi mi buka i metež postali nepodnošljivi."
<BR>&nbsp;&nbsp;&nbsp;&nbsp;&nbsp;Činilo se kao da Hamina to zabavlja. "Jesi li se možda izgubio?"
<BR>&nbsp;&nbsp;&nbsp;&nbsp;&nbsp;"Ne, saobraćajni znaci bili su dobro postavljeni. Imao sam teškoća zbog silnih presedanja, ali drugi putnici uvek su mi priticali upomoć. Tek sada shvatam da im, zbog moje odeće, nije bilo teško da u meni prepoznaju Došljaka. Pri svemu tome, kao da su se utrkivali da mi pomognu; pretpostavljam stoga što je bilo zabavno posmatrati me kako svaki čas zastajem i blenem unaokolo." "Budući da si već postao stručnjak za vožnju Ekspresnikom, siguran sam da više nećeš ni zastajati ni blenuti unaokolo." Heminove reči zvučale su prijazno, ali mu je u uglovima usana lebdeo podrugljiv osmeh. "Pa, da pođemo."
<BR>&nbsp;&nbsp;&nbsp;&nbsp;&nbsp;Dokonim koracima njih dvojica uputiše se stazom, osvetljenom snažnim svetiljkama, kao da je nebo bilo prekriveno gustim oblacima; pojedine među njima toliko su bleštale, da se u trenutku moglo pomisliti kako se sunce probilo kroz oblačnu koprenu. Seldon bi tada i nehotice dizao pogled, da proveri da li je zaista to bio slučaj, ali 'nebo' iznad njih bilo je obasjano ravnomernim svetlucavim sjajem.
<BR>&nbsp;&nbsp;&nbsp;&nbsp;&nbsp;Hamin to primeti i spremno mu objasni: "Te nagle promene u jačini osvetljenja izraz su potreba ljudske psihe. Ima dana kada su ulice obasjane kao usred letnjeg sunčanog dana, i dana kada je znatno tamnije nego ovo sada."
<BR>&nbsp;&nbsp;&nbsp;&nbsp;&nbsp;"A šta je sa kišom i snegom?"
<BR>&nbsp;&nbsp;&nbsp;&nbsp;&nbsp;"Ili rosom i injem? Nema ih. Ovde smo bez izrazitije vlažnosti, i bez ciče zime. Vidiš, Seldone, čak i u današnje dane Trantor ima neke prednosti."
<BR>&nbsp;&nbsp;&nbsp;&nbsp;&nbsp;Bilo je dosta ljudi koji su hodali u oba pravca, a naročito mladog sveta; bilo je i dece u pratnji odraslih, uprkos onome što je Hamin rekao o padu nataliteta. Sve je izgledalo u razumnoj meri i napredno i u najboljem skladu. Pripadnici oba pola bili su podjednako zastupljeni, i njihova odeća bila je vidljivo mirnija od odeće žitelja u Carskom sektoru. Njihova vlastita odeća, koju mu je Hamin odabrao, sasvim je odgovarala mestu. Tek je samo nekolicima prolaznika nosila šešire, i Seldon sa zahvalnošću skide svoj i tutnu ga pod mišku.
<BR>&nbsp;&nbsp;&nbsp;&nbsp;&nbsp;Nije bilo nikakve duboke provalije koja je međusobno odvajala dve uporedne staze i, baš kao što mu je Hamin napomenuo još u Carskom sektoru, činilo se da se sada kreću najnižim novoom. Nije bilo ni vozila, i Seldon na to skrenu pažnju Haminu.
<BR>&nbsp;&nbsp;&nbsp;&nbsp;&nbsp;"Ima ih priličan broj u Carskom sektoru", odgovori Hamin, "stoga što se tamo njima voze zvaničnici. Na drugim mestima, privatna vozila su retka, i pored toga, kreću se posebno izgrađenim tunelima. U stvari, budući da imamo Ekspresnik nisu nam baš nasušno potrebna; pored toga, za kraća rastojanja služimo se pokretnim hodnicima. Za još kraća rastojanja, pak, na raspolaganju nam stoje pokretne staze, tako da smo u mogućnosti i da malo protegnemo noge."
<BR>&nbsp;&nbsp;&nbsp;&nbsp;&nbsp;Do Seldona su povremeno dopirali škripa i cviljenje i on, malo ispred njih, ugleda nepregledni niz vozila Ekspresnika.
<BR>&nbsp;&nbsp;&nbsp;&nbsp;&nbsp;"Eno ih tamo", reče on, pokazujući prstom.
<BR>&nbsp;&nbsp;&nbsp;&nbsp;&nbsp;"Znam, ali pođimo do stalne stanice. Tamo je više vozila, i lakše je naći mesto u nekom od njih."
<BR>&nbsp;&nbsp;&nbsp;&nbsp;&nbsp;Pošto su se konačno, udobno smestili u jednom od vozila Ekspresnika, Seldon se okrete prema Haminu i upita ga: "Ono što me zapanjuje jeste koliko tiho vozi Ekspresnik. Znam da se njegov pogon oslanja na elektromagnetsko polje; ipak, uprkos tome, neverovatno je tih." I on stade da osluškuje jedva čujan metalasti zvuk, dok se sasvim lepo moglo videti, naspram drugih, da se njihovov vozilo kreće.
<BR>&nbsp;&nbsp;&nbsp;&nbsp;&nbsp;"Da, u pitanju je sjajna mreža", potvrdi Hamin, "ali da si je video kada je bila na vrhuncu! Kada sam ja bio mlad, bila su osetno tiša nego sada, a ima i onih koji se zaklinju da se pre pedesetak godina jedva moglo čuti nešto nalik na šapat - mada, čini mi se, to bismo sasvim umesno mogli pripisati žalu za idealizovanom prošlošću."
<BR>&nbsp;&nbsp;&nbsp;&nbsp;&nbsp;"A zbog čega i danas nije tako?"
<BR>&nbsp;&nbsp;&nbsp;&nbsp;&nbsp;"Jer se Ekspresnik ne održava pravilno. Već sam ti govorio o posvemašnjem raspadanju." Seldon se namrgodi. "Naravno, ljudi ne šetkaju sve vreme unaokolo, vajkajući se: 'Sve se raspada. Pa, neka se raspadne i Ekspresnik'."
<BR>&nbsp;&nbsp;&nbsp;&nbsp;&nbsp;"Ne, naravno da to ne čine. Ali nije u tome stvar. Nagrižena mesta se krpe, ogrebotine se ponovo premazuju bojom, magneti menjaju... Međutim, sve se to čini nekako na brzinu, nemarno, i u sve dužim razmacima. Jednostavno, nema dovoljno novca."
<BR>&nbsp;&nbsp;&nbsp;&nbsp;&nbsp;"Pa, kuda se novac denuo?"
<BR>&nbsp;&nbsp;&nbsp;&nbsp;&nbsp;"Otišao je na druge stvari. Za sobom jesmo ostavili stoleća nemira... Ali ipak, svemirska flotila je mnogo brojnija i neuporedivo skuplja no što je nekada bila. Oružane snage mnogo su bolje plaćene, samo da bi obezbedile mir. Nemiri, pobune, kao i manji građanski ratovi - sve to uzima svoj danak."
<BR>&nbsp;&nbsp;&nbsp;&nbsp;&nbsp;"Ali pod Kleonom vlada mir... Već pedeset godina živimo u miru!"
<BR>&nbsp;&nbsp;&nbsp;&nbsp;&nbsp;"Tako je, ali dobro plaćenim vojnicima nikako se ne bi dopalo da im se plate smanje samo zato što nema rata. Admirali se protive tome da se brodovi stave u naftalin, i da se obustave dalja unapređenja samo zato što za njih ima manje posla. I tako novac - besciljno - nastavlja da otiče, puneći džepove pripadnicima oružanih snaga, dok ključna područja društvenog života ispoljavaju sve vidljivije znake pogoršanja. To je, upravo, ono što nazivamo propadanjem. Zar ti se ne čini da je tako? Ne misliš li da ćeš, na kraju, ipak biti u stanju da takvo stanje stvari izraziš pomoću svojih psihoistorijskih jednačina?"
<BR>&nbsp;&nbsp;&nbsp;&nbsp;&nbsp;Seldon se nelagodno promeškolji, a onda upita: "Izvini, ali kuda smo se to uputili?"
<BR>&nbsp;&nbsp;&nbsp;&nbsp;&nbsp;"Idemo na Strilinški univerzitet."
<BR>&nbsp;&nbsp;&nbsp;&nbsp;&nbsp;"Ah, znači zato mi je ime Strilinškog sektora zvučalo nekako poznato? Čuo sam za taj univerzitet."
<BR>&nbsp;&nbsp;&nbsp;&nbsp;&nbsp;"To me ne iznenađuje. Na Trantoru postoji blizu stotinu hiljada visokoobrazovnih ustanova, ali je Strilinški univerzitet jedan od hiljadu najistaknutijih."
<BR>&nbsp;&nbsp;&nbsp;&nbsp;&nbsp;"Da li ću tamo odsesti?"
<BR>&nbsp;&nbsp;&nbsp;&nbsp;&nbsp;"Izvesno vreme. Univerzitetska zdanja su nepovrediva, poput kakvih svetilišta. Bićeš tamo potpuno bezbedan."
<BR>&nbsp;&nbsp;&nbsp;&nbsp;&nbsp;"Ali da li će me tamo prihvatiti?"
<BR>&nbsp;&nbsp;&nbsp;&nbsp;&nbsp;"A zbog čega ne bi? U ove dane teško je naći dobrog matematičara. Moguće je da im dobro dođeš. A i oni bi tebi mogli dobro poslužiti - ne samo time što će ti obezbediti pribežište."
<BR>&nbsp;&nbsp;&nbsp;&nbsp;&nbsp;"Misliš li da bih tu mogao nastaviti rad na svojim psihoistorijskim jednačinama?"
<BR>&nbsp;&nbsp;&nbsp;&nbsp;&nbsp;"Pa, zar mi nisi to obećao?" upita Hamin ozbiljnim glasom.
<BR>&nbsp;&nbsp;&nbsp;&nbsp;&nbsp;"Obećao sam ti da ću pokušati", odvrati Seldon, pomislivši u sebi da mu je obećanje bilo taman toliko vredno koliko bi vredno bilo obećanje da će istkati uže od zrnaca peska.
<BR>
<BR>&nbsp;&nbsp;&nbsp;&nbsp;&nbsp;15.
<BR>&nbsp;&nbsp;&nbsp;&nbsp;&nbsp;Razgovor nakon toga zamre i Seldon stade da posmatra zgrade kraj kojih su prolazili. Neke su bile sasvim niske, dok se, opet, činilo da druge dodiruju 'nebesa'. Prostrane raskrsnice povremeno su im se ukazivale, a mogle su se, često, videti i druge staze koje su se račvale unaokolo.
<BR>&nbsp;&nbsp;&nbsp;&nbsp;&nbsp;U jednom trenutku Seldonu pade na pamet da je moguće da su se zdanja, pored toga što su se protezala u visinu, takođe spuštala i duboko ispod površine, i da su, čak, možda bila 'dublja' no što su bila visoka... I tek što mu ta misao prođe glavom, on je prihvati kao neporecivu činjenicu.
<BR>&nbsp;&nbsp;&nbsp;&nbsp;&nbsp;Povremeno, u pozadini, ugledao bi zelene površine, a podalje od tračnice Ekspresnjaka, čak i omanje drveće.
<BR>&nbsp;&nbsp;&nbsp;&nbsp;&nbsp;Posmatrao je okolinu prilično dugo, a onda odjednom postade svestan da se jačina osvetljenja sve više smanjuje. On se još jednom obazre oko sebe i onda pogleda put Hamina, koji odmah odgovori ni ne sačekavši da mu pitanje bude postavljeno.
<BR>&nbsp;&nbsp;&nbsp;&nbsp;&nbsp;"Popodne se bliži kraju", objasni on, "i uskoro će veče."
<BR>&nbsp;&nbsp;&nbsp;&nbsp;&nbsp;Seldon izvi obrve, dok mu se usne opustiše. "Zaista upečatljivo. Imam pred očima prizor čitave planete kako lagano tone u tamu i kako opet, nekoliko časova kasnije, ponovo biva sva obasjana."
<BR>&nbsp;&nbsp;&nbsp;&nbsp;&nbsp;Hamin istisnu iz sebe površan, bled osmeh. "Nije baš sasvim tako, Seldone. Planeta nikad ne tone sasvim u tamu - niti je ikad potpuno osvetljena. Sumračna zona lagano se i postepeno kreće duž planete, i nekoliko časova potom javlja se slaba svetlost praskozorja. U stvari, efekat sumraka i zore postojano prati efekat dana i noći, tako da na višim geografskim širinama, u skladu sa godišnjim dobima, dani i noći se produžavaju i skraćuju."
<BR>&nbsp;&nbsp;&nbsp;&nbsp;&nbsp;Seldon začuđeno zavrte glavom. "Ali kakvog je smisla imalo prekriti svu planetu veštačkim svodom, a onda podražavati ono što bi bilo da svoda nema?"
<BR>&nbsp;&nbsp;&nbsp;&nbsp;&nbsp;"Pa, verovatno stoga što se ljudima tako više sviđa. Trantorci vole da uživaju u svim prednostima koje im pruža veštački svod, ali ne podnose da ih na njega prekomerno podsećaju. Seldone, zaista veoma malo poznaješ trantorsku psihologiju."
<BR>&nbsp;&nbsp;&nbsp;&nbsp;&nbsp;Seldon blago porumene. Istina, bio je samo običan Helikonijanac i veoma je malo znao o milionima svetova izvan svoje rodne planete. Njegovo neznanje nije bilo ograničeno samo na Trantor. Pa, kako se onda, uopšte, mogao nadati da će iznaći neku delatnu primenu za svoju psihoistorijsku teoriju?
<BR>&nbsp;&nbsp;&nbsp;&nbsp;&nbsp;Kako je, uopšte, bilo moguće da bilo kakva skupina ljudi - makar i udruživši snage - zna dovoljno?
<BR>&nbsp;&nbsp;&nbsp;&nbsp;&nbsp;To mu u sećanje odjednom vrati jednu pitalicu s kojom su ga suočili dok je još bio sasvim mlad: može li postojati srazmerno mali komad platine, sa pričvršćenim ručkama, koji samo golim rukama, bez ikakvih pomagala, ne bi bila u stanju da podigne ni veoma velika skupina ljudi, bez obzira na to koliko brojna ta skupina bila?
<BR>&nbsp;&nbsp;&nbsp;&nbsp;&nbsp;Odgovor je bio potvrdan. Jedan kubni metar platine teži dvadeset dve hiljade četiri stotine dvadeset kilograma, pod, razume se, uobičajenom gravitacijom. Ukoliko se pođe od pretpostavke da svaki čovek, ponaosob, može podići stotinu dvadeset kilograma, bilo bi potrebno sto osamdeset osam pari ruku da se kubni metar platine odlepi od tla... Međutim, nije moguće okupiti sto osamdeset osam ljudi oko metarske kocke, tako da svaki od njih ponese svoj deo tereta. Bez teškoća se oko metarske kocke može svrstati najviše devet do deset osoba, pri čemu niti poluge niti ikakva druga pomagala nisu dozvoljena. Zadatak se morao obaviti 'golim rukama, bez ikakve mehaničke ispomoći'.
<BR>&nbsp;&nbsp;&nbsp;&nbsp;&nbsp;Na sličan način, moglo se ispostaviti da, jednostavno, nije bilo moguće okupiti dovoljan broj ljudi da bi se savladalo ukupno znanje koje je iziskivala psihoistorija, čak i pod pretpostavkom da se celokupno znanje nalazilo smešteno u kompjuterima, a ne u pojedinačnim ljudskim mozgovima. Samo se, da se tako kaže, određen broj ljudi mogao okupiti oko raspoloživih saznanja, i, istovremeno, međusobno opštiti.
<BR>&nbsp;&nbsp;&nbsp;&nbsp;&nbsp;"Čini mi se, Seldone, da si se duboko zamislio", prenu ga Hamin.
<BR>&nbsp;&nbsp;&nbsp;&nbsp;&nbsp;"Razmišljam o dubini svog neznanja."
<BR>&nbsp;&nbsp;&nbsp;&nbsp;&nbsp;"Korisno... Ipak, trilioni bi ti se mogli pridružiti, na sveopštu korist... Ali vreme je da siđemo."
<BR>&nbsp;&nbsp;&nbsp;&nbsp;&nbsp;Seldon diže pogled. "Na osnovu čega si to zaključio?"
<BR>&nbsp;&nbsp;&nbsp;&nbsp;&nbsp;"Baš kao i ti kada si se, prvog dana na Trantoru, vozio Ekspresnjakom. Pratim saobraćajne znake."
<BR>&nbsp;&nbsp;&nbsp;&nbsp;&nbsp;Seldonu pođe za rukom da pročita jedan, u prolazu: STRILINŠKI UNIVERZITET - tri minuta.
<BR>&nbsp;&nbsp;&nbsp;&nbsp;&nbsp;"Silazimo na sledećoj stanici. Pripazi kako stupaš."
<BR>&nbsp;&nbsp;&nbsp;&nbsp;&nbsp;Seldon iziđe iz vozila za Haminom, zapazivši da je nebo prekriveno zagasitim rumenilom i da su sve staze, prolazi i zgrade obliveni svetlošću, koja je svetlucala žutim odsjajem.
<BR>&nbsp;&nbsp;&nbsp;&nbsp;&nbsp;Sve mu je to ličilo na bliženje helikonijanske noći. Da su ga doveli ovamo vezanih očiju, i da su mu potom skinuli povez, bio bi, sasvim sigurno, ubeđen da se nalazi na nekom od dobro održavanih unutrašnjih delova nekog od većih helikonijanskih gradova.
<BR>&nbsp;&nbsp;&nbsp;&nbsp;&nbsp;"Hamine, šta misliš koliko ću dugo ostati na Strilinškom univerzitetu?" upita on.
<BR>&nbsp;&nbsp;&nbsp;&nbsp;&nbsp;Hamin mu odgovori na svoj uobičajeni staložen način. "Teško je to reći, Seldone. Možda, čak, do kraja života."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;"Pa, možda i ne. Ali od trenutka od kada si podneo ono Saopštenje o psihoistoriji, tvoj život prestao je da bude samo tvoj. I car i Demerzel smesta su uočili tvoju važnost. I ja. A koliko mi je poznato, i mnogi drugi. Vidiš, to jednostavno znači da više ne pripadaš samo sebi."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
