<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. DORS
<P>&nbsp;&nbsp;&nbsp;&nbsp;&nbsp;SELDON, HARI... Hari Seldon se uvek povezuje jedino sa psihoistorijom, on je personifikacija matematike i društvenih promena. Nema sumnje da je on lično bio utemeljivač svega, mada nigde u njegovim važnim rukopisima nema čak ni nagoveštaja o tome kako je uspeo da reši različite probleme psihoistorije. Možda je ideje jednostavno crpeo iz vazduha, budući da se o tome nikada nije izjašnjavao. U svom radu nije pominjao čak ni ćorsokake na koje je nailazio, kao ni povremena skretanja.
<BR>&nbsp;&nbsp;&nbsp;&nbsp;&nbsp;...Što se tiče njegovog privatnog života, ne postoji zapisano gotovo ništa. O njegovim roditeljima, braći i sestrama posedujemo tek šačicu podataka, i to je sve. Za njegovog jedinog sina, Rajča Seldona, zna se da je usvojen, ali kako je došlo do toga, nije poznato. Postoje podaci da je imao ženu, ali to je jedino i sve što se o njoj zna. Očigledno je Seldon želeo da ostane nepoznat sem kada je u pitanju bila psihoistorija. Kao da je tako i osećao - ili želeo da drugi osećaju - da on nije živeo život, već da je samo živeo psihoistoriju.
<BR>
<BR>&nbsp;&nbsp;&nbsp;&nbsp;&nbsp;ENCIKLOPEDIJA GALAKTIKA
<BR>
<BR>&nbsp;&nbsp;&nbsp;&nbsp;&nbsp;91.
<BR>&nbsp;&nbsp;&nbsp;&nbsp;&nbsp;Hemin je mirno sedeo, nijedan mišić mu se nije zgrčio, i dalje gledajući u Harija Seldona, a Seldon je opet, čakao. Smatrao je da je na Hamina sada red da progovori.
<BR>&nbsp;&nbsp;&nbsp;&nbsp;&nbsp;Hamin je to i učinio, ali samo reče: "Robot? Ja? Pod robotom, pretpostavljam, podrazumevaš veštačko biće nalik na ono koje si video u Sakratorijumu u Mikogenu.
<BR>&nbsp;&nbsp;&nbsp;&nbsp;&nbsp;"Pa, ne baš takvo", primeti Seldon.
<BR>&nbsp;&nbsp;&nbsp;&nbsp;&nbsp;"Da nije od metala? Uglačan? Da nije beživotna prilika?" pitao je Hamin nimalo veselim glasom.
<BR>&nbsp;&nbsp;&nbsp;&nbsp;&nbsp;"Ne. Biti veštački stvoren ne znači nužno biti napravljen od metala. Govorim o robotu koji se po izgledu ne može razlikovati od ljudskog bića."
<BR>&nbsp;&nbsp;&nbsp;&nbsp;&nbsp;"Ako se ne može razlikovati, Hari, kako ti onda uočavaš razliku?"
<BR>&nbsp;&nbsp;&nbsp;&nbsp;&nbsp;"Ne po izgledu."
<BR>&nbsp;&nbsp;&nbsp;&nbsp;&nbsp;"Objasni mi to, molim te."
<BR>&nbsp;&nbsp;&nbsp;&nbsp;&nbsp;"Hamine, dok sam bežao od tebe kao Demerzela, čuo sam za dva drevna sveta, kao što ti rekoh - Auroru i Zemlju. O svakom od njih govorili su mi kao o prvom svetu ili jedinom svetu. U oba slučaja pominjani su roboti, ali na različite načine."
<BR>&nbsp;&nbsp;&nbsp;&nbsp;&nbsp;Seldon je zamišljeno zurio u čoveka koji je sedeo preko puta njega za stolom, pitajući se, da li će se na bilo koji način odati da je manje od čoveka - ili više. "Kada je u pitanju bila Aurora", nastavi on, "jedan robot je pominjan kao otpadnik, izdajica, kao neko ko je odustao od cilja. Kada je Zemlja, pak, bila u pitanju, jedan je robot pominjan kao junak, kao neko ko je doneo spasenje. Da li je preterano pretpostaviti da je reč o jednom istom robotu?"
<BR>&nbsp;&nbsp;&nbsp;&nbsp;&nbsp;"Da li je?" promrmlja Hamin.
<BR>&nbsp;&nbsp;&nbsp;&nbsp;&nbsp;"To mi je palo na pamet, Hamine. Pomislio sam da su Zemlja i Aurora bila dva odvojena sveta, koja su postojala u isto vreme. Ne znam koji je prethodio kome. Sudeći prema nadutosti i svesnom osećanju nadmoćnosti Mikogenijanaca, mogao bih pretpostaviti da je Aurora bila prvobitni svet i da su oni prezirali Zemljane koji su od njih potekli - ili koji su se iz njih izrodili.
<BR>&nbsp;&nbsp;&nbsp;&nbsp;&nbsp;S druge strane, Majka Rita, koja mi je pričala o Zemlji, bila je ubeđena da je Zemlja bila prvobitna kolevka čovečanstva i da je bez sumnje, nevažan i usamljen položaj Mikogenaca u celoj Galaksiji, sa trilionima ljudi koji ne upražnjavaju čudni mikogenski etos, možda dokaz da je Zemlja stvarno prvobitni dom, a Aurora hiroviti izdanak. Ja ne mogu da presudim, ali iznosim ti svoje mišljenje, kako bi mogao da shvatiš odakle potiču moji krajnji zaključci."
<BR>&nbsp;&nbsp;&nbsp;&nbsp;&nbsp;Hamin klimnu. "Shvatam šta radiš. Molim te, nastavi."
<BR>&nbsp;&nbsp;&nbsp;&nbsp;&nbsp;"Ta dva sveta bila su u neprijateljstvu. Majka Rita mi je to sasvim jasno stavila do znanja. Kada upoređujem Mikogence, koji su izgleda naseljvali Auroru, i Dalite, koji su po svoj prilici naseljavali Zemlju, zamišljam da je Aurora, bez obzira na to da li je bila prva ili druga, bila naprednija, ona koja je mogla da stvori savršenije robote, čak i takve koji se po izgledu ne bi razlikovali od ljudskih bića. Znači, takav jedan robot je zamišljen i stvoren na Aurori. Ali bio je otpadnik, pa je napustio Auroru. Za ljude sa Zemlje on je bio junak, što znači da se pridružio Zemlji. Zašto je to učinio, kakvi su mu bili motivi, ne znam."
<BR>&nbsp;&nbsp;&nbsp;&nbsp;&nbsp;Hamin primeti: "Sigurno hoćeš da kažeš - zašto je ono - ta stvar - to učinila, kakvi su joj - toj stvari - bili motivi?"
<BR>&nbsp;&nbsp;&nbsp;&nbsp;&nbsp;"Možda, ali dok ti sediš preko puta mene", reče Seldon, "teško mi je da upotrebljavam zamenice srednjeg roda. Majka Rita je bila ubeđena da taj robot junak - njen robot junak - još postoji, i da će se vratiti kada bude potreban. Meni se čini da ništa nije nemoguće kada je u pitanju besmrtni robot ili bar takav koji je besmrtan sve dotle dok se ne zanemari promena dotrajalih delova."
<BR>&nbsp;&nbsp;&nbsp;&nbsp;&nbsp;"Čak i mozga?" upita Hamin.
<BR>&nbsp;&nbsp;&nbsp;&nbsp;&nbsp;"Čak i mozga. Ja u stvari ne znam ništa o robotima, ali zamišljam da se novi mozak može presnimiti sa starog... Majka Rita je čak nagovestila i nešto o čudnim umnim sposobnostima... Pomislio sam: mora da je tako. Možda sam, u nekim stvarima, romantična duša, ali ne baš u toj meri da bih pomislio kako je jedan robot koji je promenio stranu, mogao da izmeni tok istorije. Robot nije mogao da Zemlji osigura pobedu, niti da zajamči Aurorin poraz - osim ako u vezi s tim robotom nije postojalo nešto čudno, nešto neobično."
<BR>&nbsp;&nbsp;&nbsp;&nbsp;&nbsp;Hamin ga upita: "Hari, da li ti je jasno da barataš legendama, legendama koje su možda iskrivljene tokom vekova i milenijuma, čak u tolikoj meri da je oko sasvim običnih događaja podignut veo nečeg neprirodnog? Možeš li uveriti sebe u postojanje robota koji ne samo da izgleda kao ljudsko biće, već živi večno i poseduje mentalne moći? Zar to nije početak verovanja u superljudsko biće?"
<BR>&nbsp;&nbsp;&nbsp;&nbsp;&nbsp;"Sasvim sam dobro upućen u to šta su legende i nisam jedan od onih koje one mogu da zavedu i nateraju da poveruje u bajke. Ali kada ih podržavaju neki čudni događaji kojima sam lično prisustvovao - pa ih čak iskusio i na vlastitoj koži..."
<BR>&nbsp;&nbsp;&nbsp;&nbsp;&nbsp;"Kao što su?"
<BR>&nbsp;&nbsp;&nbsp;&nbsp;&nbsp;"Hamine, od samog početka imam poverenja u tebe. Da, pomogao si mi protiv one dvojice razbojnika kada nisi morao i to me je priklonilo tebi, budući da u to vreme nisam znao da su oni tvoji plaćenici, i da se ravnaju prema tvojim uputstvima... Ali to nije važno."
<BR>&nbsp;&nbsp;&nbsp;&nbsp;&nbsp;"Nije", promrmlja Hamin, a u glasu mu se konačno oseti nagoveštaj zadovoljstva.
<BR>&nbsp;&nbsp;&nbsp;&nbsp;&nbsp;"Imao sam poverenja u tebe. Lako si me ubedio da se ne vratim kući na Helikon i da postanem lutalica na Trantoru. Bez pogovora sam verovao u sve što si mi rekao. Potpuno sam ti se predao. Kada se sada osvrnem na to, kao da ja nisam bio ja. Nisam od onih ljudi kojima je lako upravljati, pa ipak je ispalo da jesam. Šta više, uopšte nisam smatrao čudnim što se ponašam toliko suprotno svom karakteru."
<BR>&nbsp;&nbsp;&nbsp;&nbsp;&nbsp;"Ti sam sebe najbolje poznaješ, Hari."
<BR>&nbsp;&nbsp;&nbsp;&nbsp;&nbsp;"Nisam u pitanju samo ja. Kako to da Dors Venabili, prelepa žena sa vlastitom karijerom, napusti tu karijeru da bi mi se pridružila u mom begu? Zašto bi ona rizikovala svoj život da bi spasla moj, i na sebe preuzela, kao neku vrstu svete dužnosti, zadatak da me štiti i pri tome zna samo za jedan cilj? Da li je ona to pristala samo zato što si je ti zamolio?"
<BR>&nbsp;&nbsp;&nbsp;&nbsp;&nbsp;"I jesam je zamolio, Hari."
<BR>&nbsp;&nbsp;&nbsp;&nbsp;&nbsp;"Pa ipak, nisam stekao utisak da je od onih osoba koje tako radikalno menjaju život samo zato što ih neko za to zamoli. Niti mogu da poverujem da je to učinila stoga što se ludo zaljubila u mene već na prvi pogled te nije mogla da odoli. Voleo bih da je tako bilo, ali ona savršeno vlada svojim osećanjima, više - ovo ti iskreno govorim - nego ja svojim kada je ona u pitanju."
<BR>&nbsp;&nbsp;&nbsp;&nbsp;&nbsp;"Ona je divna žena", reče Hamin. "Ne osuđujem te."
<BR>&nbsp;&nbsp;&nbsp;&nbsp;&nbsp;Seldon nastavi. "Dalje, kako to da je Sin Sunca Četrnaesti, čudovišno arogantno stvorenje koje predvodi narod koji je isto toliko krut u svom samoljublju, pristao da prihvati plemenaše poput Dors i mene i da nam pruži najbolje što su Mikogenci uopšte u stanju? Kako si, potom, uspeo da ga nagovoriš da nas pusti, budući da smo prekršili sve moguće Zakone, počinili sva svetogrđa?
<BR>&nbsp;&nbsp;&nbsp;&nbsp;&nbsp;Kako si nagovorio Tisalverove, pune predrasuda, da nas prime? Kako to da se svuda na svetu snalaziš kao kod kuće, da si sa svakim prijatelj, da utičeš na svakog čoveka, bez obzira na njegove individualne osobenosti? S tim u vezi, kako uspevaš da upravljaš Kleonom? Ako ga smatraš povodljivim i lakim za ubeđivanje, kako si onda uspeo da iziđeš na kraj s njegovim ocem, koji je, po svemu sudeći, bio oštar i svojevoljan tiranin? Kako ti sve to polazi za rukom?
<BR>&nbsp;&nbsp;&nbsp;&nbsp;&nbsp;A ponajaviše od svega, kako to da je Maniks IV potrošio čitave decenije stvarajući vojsku bez premca, obučenu do krajnjih pojedinosti u svim veštinama, a koja se ipak raspala kada je njegova kćer pokušala da je upotrebi? Kako si uspeo da ih ubediš da postanu Odmetnici, svi do jednog, kakav si i ti sam?"
<BR>&nbsp;&nbsp;&nbsp;&nbsp;&nbsp;Hamin odgovori: "Zar to ne može jednostavno da znači kako sam ja taktična osoba navikla da radi sa svim vrstama ljudi, da sam bio u prilici da činim razne usluge ljudima na ključnim mestima i da ću im i u budućnosti moći činiti razne dodatne usluge? Izgleda da ni za šta od onoga što sa učinio nisu bile potrebne nikakve nadnaravne moći."
<BR>&nbsp;&nbsp;&nbsp;&nbsp;&nbsp;"Ni za šta što si učinio? Čak ni za onesposoljavanje vajanske vojske?"
<BR>&nbsp;&nbsp;&nbsp;&nbsp;&nbsp;"Nisu želeli da služe jednoj ženi."
<BR>&nbsp;&nbsp;&nbsp;&nbsp;&nbsp;"Mora da su godinama već znali da će, jednog dana kada se Maniks odrekne svojih ovlašćenja ili kada umre, Rajčel postati njihov gradonačelnik, pa ipak nijednom nisu pokazali nimalo nezadovoljstva zbog toga - dok ti nisi osetio da je to potrebno. Dors te je jednom opisala kao veoma uverljivu osobu. I ti to jesi. Umeš da ubediš bolje od bilo kog čoveka. Ali ne i od besmrtnog robota sa neobičnim mentalnim moćima... Pa, Hamine?"
<BR>&nbsp;&nbsp;&nbsp;&nbsp;&nbsp;Hamin reče: "Šta ti očekuješ od mene, Hari? Da li očekuješ da priznam da sam robot? Da samo ličim na ljudsko biće? Da sam besmrtan? Da sam mentalno čudo?"
<BR>&nbsp;&nbsp;&nbsp;&nbsp;&nbsp;Seldon se nagnu napred preko stola prema Haminu. "Da, Hamine, upravo to očekujem od tebe. Da mi kažeš istinu i krajnje sam uveren da je sve ono što si upravo nabrojao - istina. Ti si, Hamine, robot koga je Majka Rita zvala Da-Ni, prijatelj Ba-Lija. Moraš to priznati. Nemaš izbora."
<BR>
<BR>&nbsp;&nbsp;&nbsp;&nbsp;&nbsp;92.
<BR>&nbsp;&nbsp;&nbsp;&nbsp;&nbsp;Činilo se da se nalazi u vlastitoj sičušnoj Vaseljeni. Tu, u središtu Vaja, sedeli su u tišini dok je carska sila razoružavala vajansku vojsku. Tu, u središtu zbivanja koja su ceo Trantor - a možda i cela Galaksija - posmatrali, postojao je ovaj mali mehur potpune izdvojenosti u kome su Seldon i Hamin igrali svoju igru napada i odbrane - Seldon se jako trudio da nametne novu stvarnost, dok je Hamin odbijao da napravi bilo kakav pokret kojim bi tu novu stvarnost prihvatio.
<BR>&nbsp;&nbsp;&nbsp;&nbsp;&nbsp;Seldon se nije plašio da bi ih neko mogao prekinuti. Bio je ubeđen da u taj mehur unutar koga su sedeli niko nije mogao prodreti, da će Haminove - ne, robotove - moći sve držati na odstojanju dok se igra ne završi.
<BR>&nbsp;&nbsp;&nbsp;&nbsp;&nbsp;Hamin konačno reče: "Ti si genijalan momak, Hari, ali ja ipak ne vidim zašto bih morao da priznam da sam robot i zašto nema drugog izbora do da to učinim. Sve što si rekao može biti tačno što se tiče činjenica - tvoje vlastito ponašanje, Dorsino ponašanje, ponašanje Sina Sunca, Trisalverovih, vajanskih generala - sve, baš sve se moglo dogoditi upravo onako kao što si rekao, ali to ne znači da je tvoje objašnjenje značenja tih dogajaja tačno. Razume se, sve što se dogodilo može biti i prirodno objašnjeno. Imao si poverenja u mene zato što si prihvatio ono što sam kazao; Dors je osećala da je tvoja bezbednost važna jer je osetila da je psihoistorija od suštinske važnosti, pošto je i sama istoričar; Sin Sunca i Tisalver su bili moji dužnici, o čemu ti ništa ne znaš, vajanski generali odbili su da primaju naređenja od žene, i to je sve. Zašto moramo da se upuštamo u nadnaravna objašnjenja?"
<BR>&nbsp;&nbsp;&nbsp;&nbsp;&nbsp;Seldon reče: "Čuj, Hamine, da li stvarno veruješ da Carstvo propada i da li odista smatraš važnim da mu se to ne dopusti ne preduzimajući ništa ili da bar treba, ublažiti njegov Pad?"
<BR>&nbsp;&nbsp;&nbsp;&nbsp;&nbsp;"Stvarno tako mislim." Seldon oseti da je ova njegova tvrdnja bila iskrena.
<BR>&nbsp;&nbsp;&nbsp;&nbsp;&nbsp;"I odista želiš da razradim pojedinosti psihoistorije i smatraš da to sam nisi u stanju?"
<BR>&nbsp;&nbsp;&nbsp;&nbsp;&nbsp;"Nedostaju mi sposobnosti."
<BR>&nbsp;&nbsp;&nbsp;&nbsp;&nbsp;"I misliš da jedino ja mogu izići na kraj sa psihoistorijom - čak iako i sam ponekad sumnjam u to?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Te, stoga, mora da osećaš da ako mi u bilo čemu možeš pomoći, onda to moraš i učiniti."
<BR>&nbsp;&nbsp;&nbsp;&nbsp;&nbsp;"I osećam."
<BR>&nbsp;&nbsp;&nbsp;&nbsp;&nbsp;"Lična osećanja - sebični razlozi - ne igraju nikakvu ulogu?"
<BR>&nbsp;&nbsp;&nbsp;&nbsp;&nbsp;Jedva primetan i kratak osmeh pređe preko Haminovog ozbiljnog lica i Seldon na trenutak oseti nepreglednu i sprženu pustinju umora koju je Hamin prikrivao svojim učtivim ponašanjem. "Već dugo gradim karijeru na stvarima kao što su nepoklanjanje važnosti ličnim osećanjima ili sebičnim razlozima."
<BR>&nbsp;&nbsp;&nbsp;&nbsp;&nbsp;"Onda tražim od tebe da mi pomogneš. Mogu stvoriti psihoistoriju uzevši u obzir samo Trantor, ali naići ću na poteškoće. Prevazići ću ih, ali koliko bi mi bilo lakše da znam neke ključne stvari. Na primer, na kom je svetu poniklo čovečanstvo, na Zemlji ili Aurori, ili pak, na nekom sasvim trećem svetu? Kakav je bio odnos između Zemlje i Aurore? Koja je od njih - ili su, možda, obe naselile Galaksiju? Ako je jedna od njih, zašto nije druga? Ako su obe, kako je do toga došlo? Postoje li svetovi koji su potekli od obe ili od samo jedne? Kako to da su roboti odstranjeni? Kako to da je Trantor, a ne neka druga planeta postao carsko sedište? Šta se u međuvremenu dogodilo sa Aurorom i Zemljom? Ima na hiljade pitanja koja bih ti ovog trenutka mogao postaviti i stotinu hiljada onih koja bi mogla iskrsnuti za vreme tog ispitivanja. Hoćeš li dozvoliti da ostanem neznalica, Hamine, i pretrpim neuspeh u poslu, a u stanju si da mi pružiš odgovore i pomogneš da uspem?"
<BR>&nbsp;&nbsp;&nbsp;&nbsp;&nbsp;Hamin upita: "Da sam robot, da li bih imao dovoljno mesta u mozgu za svih dvadeset hiljada godina istorije vezane za milione različitih svetova?"
<BR>&nbsp;&nbsp;&nbsp;&nbsp;&nbsp;"Nije mi poznat kapacitet robotskih mozgova. Nije mi poznat ni kapacitet tvog mozga. Ali ako on nije dovoljan, tada svaku informaciju koju ne možeš da sačuvaš moraš imati zabeleženu na nekom mestu i na takav način da je možeš po želji pozvati. A ako je imaš, a meni je potrebna, kako to onda možeš poreći i uskratiti mi je? A ako mi je ne možeš uskratiti, kako onda možeš poreći da si robot - onaj robot - Otpadnik?"
<BR>&nbsp;&nbsp;&nbsp;&nbsp;&nbsp;Seldon se zavali u stolicu i uzdahnu. "Stoga te ponovo pitam: Jesi li robot? Ako želiš psihoistoriju, onda moraš priznati. Ako i dalje odbijaš da priznaš da si robot i ako me ubediš da nisi, onda moji izgledi na polju psihoistorije postaju mnogo, mnogo manji. Znači na tebi je da odlučiš. Da li si robot? Jesi li ti Da-Ni?"
<BR>&nbsp;&nbsp;&nbsp;&nbsp;&nbsp;I Hamin odgovori, hladnokrvno kao i uvek. "Tvoji argumenti su neoborivi. Ja sam R. Danil Olivo. 'R' je oznaka za 'robot'."
<BR>
<BR>&nbsp;&nbsp;&nbsp;&nbsp;&nbsp;93.
<BR>&nbsp;&nbsp;&nbsp;&nbsp;&nbsp;R.Danil Olivo nastavi tiho da govori, ali Seldonu se ipak učini da je nastupila neka tanana promena u njegovom glasu, kao da je sada, kada više nije mogao da igra svoju ulogu, govorio lakše.
<BR>&nbsp;&nbsp;&nbsp;&nbsp;&nbsp;"Za dvadeset hiljada godina", poče Danil, "niko još nije otkrio da sam robot, osim kada sam želeo da on ili ona to saznaju. To je bilo tako, delimično stoga, što su ljudska bića veoma davno napustila robote tako da svega nekolicina uopšte i zna da su ovi nekada postojali. A delimično i zbog toga što odista posedujem sposobnost da izazivam i utičem na ljudska osećanja. Sa samim izazivanjem je lako, ali meni je teško da utičem na osećanja zbog moje robotske prirode - mada to mogu da činim kada poželim. Posedujem sposobnost, ali moram se obuzdavati da tu sposobnost i ne upotrebim. Pokušavam da se ne mešam sem kada nemam drugog izbora. A i kada se umešam, retko kada učinim išta više od malog pojačavanja onoga što već postoji. Ali ako mogu da ostvarim svoje ciljeve ne učinivši čak ni to, izbegavam da upotrebim svoje sposobnosti.
<BR>&nbsp;&nbsp;&nbsp;&nbsp;&nbsp;Na Sina Sunca, Četrnaestog, nije bilo potrebno vršiti pritisak da bi te prihvatio - primetio si da to nazivam 'vršenjem pritiska', jer baš ne volim da radim takve stvari. Na njega nisam morao da vršim pritisak jer mi odista duguje neke usluge, a on je častan čovek, uprkos neobičnosti koje si pronašao kod njega. Drugi put, kada si počinio svetogrđe u njegovim očima, stvarno sam se umešao, ali sasvim ovlaš. Nije baš bio red da vas preda carskim vlastima, koje ne voli. Samo sam malo pojačao tu njegovu odbojnost i on vas je predao meni na staranje, prihvativši obrazloženja koja sam mu ponudio, a koja bi inače mogao smatrati lažnim.
<BR>&nbsp;&nbsp;&nbsp;&nbsp;&nbsp;Ni na tebe nisam vršio neki značajniji pritisak. Ni ti ne veruješ caristima. Tako je sa većinom ljudi danas, a ta činjenica igra značajnu ulogu u propadanju i izopačavanju Carstva. Šta više, bio si ponosan na samu zamisao o psihoistoriji, ponosan što je tebi to palo na pamet. Ne bi ti smetalo kada bi dokazao da je ona i praktično ostvarljiva. To bi samo još više uvećalo tvoj ponos."
<BR>&nbsp;&nbsp;&nbsp;&nbsp;&nbsp;Seldon se namršti i reče: "Izvini, gospodine Robote, ali nisam znao da sam takvo ponosno čudovište."
<BR>&nbsp;&nbsp;&nbsp;&nbsp;&nbsp;Danil blago nastavi: "Nisi ti nikakvo ponosno čudovište. Sasvim ti je jasno da nije niti lepo niti korisno biti suviše ponosan, te se stoga trudiš da potisneš taj poriv, ali kao što ne možeš da porekneš da ti srce kuca, tako ne možeš poreći ni da si ponosan na svoj rad. To ti izlazi na isto. Iako svoj ponos skrivaš i od samoga sebe zarad vlastitog duhovnog mira, ne možeš ga sakriti od mene. On postoji, koliko god ga pažljivo zamaskirao. Bilo je potrebno samo ga malo pojačati, pa da smesta, pristaneš da preduzmeš mere i sakriješ se pred Demerzelom, mere kojima bi se trenutak ranije opirao. I bio si voljan da se baciš na rad na psihoistoriji s mnogo više žara nego trenutak ranije kad bi to s prezirom odbio.
<BR>&nbsp;&nbsp;&nbsp;&nbsp;&nbsp;Nisam video potrebu da se mešam u bilo šta drugo i tako si me razotkrio kao robota. Da sam predvideo tu mogućnost, mogao sam te sprečiti, ali moja predviđanja i moje sposobnosti nisu neograničene. A nije mi ni žao što sam pogrešio, jer tvoji argumenti su valjani i važno je da znaš ko sam i da ću to što sam robot iskoristiti da ti pomognem.
<BR>&nbsp;&nbsp;&nbsp;&nbsp;&nbsp;Osećanja su, dragi moj Seldone, močan stroj ljudskog delanja, mnogo močniji nego što su ljudska bića toga svesna, i ti ne možeš znati koliko toga se može postići pukim dodirom i koliko se ja opirem da ga učinim."
<BR>&nbsp;&nbsp;&nbsp;&nbsp;&nbsp;Seldon je teško disao, pokušavajući da sagleda sebe kao čoveka gonjenog ponosom i to mu se nije dopalo. "Zašto se opireš?"
<BR>&nbsp;&nbsp;&nbsp;&nbsp;&nbsp;"Zato što bi bilo beskrajno lako preterati. Morao sam da sprečim Rajčel da ne pretvori Carstvo u feudalnu anarhiju. Bio sam primoran da brzo vršim podešavanja, a ishod toga je mogao biti krvavi ustanak. Muškarci su muškarci - a vajanski generali su gotovo svi muškarci. U stvari, i nije potrebno mnogo da bi se kod svakog muškarca izazvali negodovanje i pritajen strah od žena. To je možda biološka stvar koju ja, kao robot, ne mogu sasvim da razumem.
<BR>&nbsp;&nbsp;&nbsp;&nbsp;&nbsp;Trebalo je samo malo da ojačam to osećanje, pa da se njeni planovi izjalove. Da sam ih ojačao makar samo trunku prejako ne bih dobio ono što sam želeo - prevrat bez krvi. Samo sam želeo da ne pruže otpor kada stignu moji vojnici."
<BR>&nbsp;&nbsp;&nbsp;&nbsp;&nbsp;Danil zastade, kao da bira reči, a zatim nastavi: "Ne želim da se upuštam u matematiku mog pozitronskog mozga. To prevazilazi moje moći razumevanja, mada možda ne i tvoje ako bi se u to dovoljno udubio. Međutim, mnome upravljaju tri zakona robotike koji se tradicionalno iskazuju rečima - ili su se, bar, jednom davno iskazivali. Oni glase:
<BR>&nbsp;&nbsp;&nbsp;&nbsp;&nbsp;'Prvi zakon: robot ne sme ozlediti ljudsko biće niti, ustezanjem od delanja, dopustiti da ljudsko biće bude ozleđeno.
<BR>&nbsp;&nbsp;&nbsp;&nbsp;&nbsp;Drugi zakon: robot se mora pokoravati naređenjima koja mu daju ljudska bića, izuzev onda kada se ta naređenja kose sa Prvim zakonom.
<BR>&nbsp;&nbsp;&nbsp;&nbsp;&nbsp;Treći zakon: robot mora da vodi računa o samom sebi, izuzev kada se to kosi sa Prvim ili Drugim zakonom.'
<BR>&nbsp;&nbsp;&nbsp;&nbsp;&nbsp;Ali imao sam... jednog prijatelja pre dvadeset hiljada godina. Takođe robota. Nije bio kao ja. Njega niko nije mogao da zameni za ljudsko biće, ali on je bio taj koji je posedovao mentalne moći i preko njega sam ja stekao svoje.
<BR>&nbsp;&nbsp;&nbsp;&nbsp;&nbsp;Njemu se činilo da treba da postoji jedno još uopštenije pravilo nego što je bilo koji od tri zakona. Nazvao ga je Nulti zakon, što nula dolazi pre jedinice. On glasi:
<BR>&nbsp;&nbsp;&nbsp;&nbsp;&nbsp;'Nulti zakon: robot ne sme ugroziti čovečanstvo niti, uzdržavanjem od delanja, dopustiti da čovečanstvo bude ugroženo.'
<BR>&nbsp;&nbsp;&nbsp;&nbsp;&nbsp;Sledstveno tome Prvi zakon bi morao da glasi:
<BR>&nbsp;&nbsp;&nbsp;&nbsp;&nbsp;'Prvi zakon: robot ne sme da ozledi ljudsko biće niti uzdržavanjem od delanja da dopusti da ljudsko biće bude ozleđeno, izuzev onda kada se to kosi sa Nultim zakonom.'
<BR>&nbsp;&nbsp;&nbsp;&nbsp;&nbsp;I ostali zakoni se moraju na sličan način modifikovati. Razumeš li?"
<BR>&nbsp;&nbsp;&nbsp;&nbsp;&nbsp;Danil, iščekujući odgovor, napravi pauzu, te Seldon reče: "Razumem."
<BR>&nbsp;&nbsp;&nbsp;&nbsp;&nbsp;Danil nastavi. "Nevolja je u tome, Hari, što je ljudsko biće lako prepoznati. Mogu u svako upreti prstom. Lako je uvideti šta će nauditi ljudskom biću, a šta ne - i to je srazmerno lako. Ali šta je čovečanstvo? U šta možemo upreti prstom kada govorimo o čovečanstvu? I kako da definišemo šta je loše po čovečanstvo? Kada će ono što preduzimamo doneti više dobra nego štete čovečanstvu kao celini i kako to da znamo? Robot koji je smislio nulti zakon je umro - postao za stalno nedelatan - jer je bio primoran da učini nešto za šta je osećao da će spasti čovečanstvo, ali nije bio siguran da će ga spasti. A kada je prestao da bude delatan, prepustio je meni da se staram o Galaksiji.
<BR>&nbsp;&nbsp;&nbsp;&nbsp;&nbsp;Od tada se trudim. Mešao sam se što je manje bilo moguće, prepuštajući ljudskim bićima da ocenjuju šta je dobro. Oni su mogli da se kockaju. Ja nisam. Oni su mogli da promaše; ja se nisam usuđivao. Oni su mogli nesmotreno da učine nešto pogrešno; ja bih postao nedelatan da mi se nešto slično desilo. Nulti zakon ne dozvoljava da se nesmotreno počini zlo.
<BR>&nbsp;&nbsp;&nbsp;&nbsp;&nbsp;Ali s vremena na vreme primoran sam da nešto preduzmem. To što još delujem pokazuje da su moje akcije bile umerene i diskretne. Međutim, kako je Carstvo počelo da greši i propada, morao sam sve češće da se mešam, a već nekoliko desetina godina čak da igram i ulogu Demerzela, pokušavajući da vodim vladu tako da ne propadne - pa ipak i dalje sam delotvoran.
<BR>&nbsp;&nbsp;&nbsp;&nbsp;&nbsp;Kada si održao onaj svoj govor na Dekadnoj Konvenciji, smesta sam shvatio da je psihoistorija možda to oruđe koje bi moglo da prepozna šta je dobro, a šta loše za čovečanstvo. Kada bismo nju imali, ne bismo naslepo donosili odluke. Čak bih poverio ljudskim bićima da donose te odluke, a sebe čuvao za najveću nuždu. I tako sam sredio da Kleon odmah čuje za tvoj govor i da te pozove. A kada sam te čuo kao poričeš vrednost psihoistorije, bio sam primoran da nešto smislim kako bih te ipak naterao da pokušaš. Razumeš li, Hari?"
<BR>&nbsp;&nbsp;&nbsp;&nbsp;&nbsp;Iako veoma zaplašen, Seldon reče: "Razumem, Hamine."
<BR>&nbsp;&nbsp;&nbsp;&nbsp;&nbsp;"Za tebe moram ostati Hamin u onim retkim prilikama kada ću moći da te viđam. Od mene ćeš dobiti sva obaveštenja koja ti budu potrebna, a kao Demerzel štitiću te što bolje budem mogao. Ali nikada o meni ne smeš govoriti kao o Danilu."
<BR>&nbsp;&nbsp;&nbsp;&nbsp;&nbsp;"To sigurno neću ni poželeti", brzo odvrati Seldon. "Pošto mi je potrebna tvoja pomoć, samo bi naškodilo zajedničkoj stvari ukoliko bi se tvoji planovi usporili."
<BR>&nbsp;&nbsp;&nbsp;&nbsp;&nbsp;"Da, znam da to ne bi želeo." Danil se umorno osmehnu. "Konačno, dovoljno si tašt da ne poželiš ni sa kim da deliš priznanje za pronalazak psihoistorije. Ne bi želeo da iko sazna - ikada - da ti je bila potrebna pomoć jednog robota."
<BR>&nbsp;&nbsp;&nbsp;&nbsp;&nbsp;Seldon pocrvene. "Ja nisam..."
<BR>&nbsp;&nbsp;&nbsp;&nbsp;&nbsp;"Ali jesi, iako to pažljivo kriješ od smog sebe. A to je važno, jer upravo sasvim neznatno pojačavam tu tvoju osobinu tako da nikada nećeš biti u stanju da bilo kome drugom govoriš o meni. Neće ti čak ni pasti na pamet da bi to mogao učiniti."
<BR>&nbsp;&nbsp;&nbsp;&nbsp;&nbsp;Seldon primeti: "Pretpostavljam da Dors zna..."
<BR>&nbsp;&nbsp;&nbsp;&nbsp;&nbsp;"Ona zna za mene. Ali ni ona ne može o meni govoriti pred bilo kim drugim. Sada, kada oboje znate sve o meni, možete o meni slobodno međusobno razgovarati, ali ne i sa bilo kim drugim."
<BR>&nbsp;&nbsp;&nbsp;&nbsp;&nbsp;Danil zastade. "Hari, čeka me posao. Uskoro ćete ti i Dors biti prebačeni u Carski sektor..."
<BR>&nbsp;&nbsp;&nbsp;&nbsp;&nbsp;"Sa mnom mora poći i dečak Rajč. Ne mogu ga ostaviti. A tu je i jedan mladi Dalit po imenu Jugo Amaril..."
<BR>&nbsp;&nbsp;&nbsp;&nbsp;&nbsp;"Shvatam. I Rajč će poći s vama, a za svakog prijatelja možeš učiniti šta god želiš. Svi ćete biti propisno zbrinuti. A ti ćeš raditi na psihoistoriji. Imaćeš pomoćnike. Imaćeš potrebne kompjutere i priručni materijal. Uplitaću se što manje budem mogao, te ako bude otpora upućenog tvojim gledanjima na stvari koji, međutim, neće ugrožavati tvoju misiju, moraćeš s njima sam da iziđeš na kraj."
<BR>&nbsp;&nbsp;&nbsp;&nbsp;&nbsp;"Hamine, samo malo", požuri da kaže Seldon. "Šta ako se, uprkos svoj tvojoj pomoći i mojim nastojanjima, pokaže da se od psihoistorije ne može stvoriti delatno sredstvo? Šta ako ne uspem?"
<BR>&nbsp;&nbsp;&nbsp;&nbsp;&nbsp;Danil ustade. "U tom slučaju imam spreman drugi plan. Plan na kome već dugo radim na jednom drugom svetu, na drugačiji način. I on je veoma složen, i u nekim stvarima čak radikalniji od psihoistorije. I on može da ne uspe, ali veći su izgledi ako radimo na dva polja nego na nijednom.
<BR>&nbsp;&nbsp;&nbsp;&nbsp;&nbsp;Prihvati moj savet, Hari! Ako dođe vreme kada ćeš biti u stanju da stvoriš nešto što može sprečiti da se dogodi ono najgore, pokušaj da smisliš dve takve stvari, tako da ako jedna otkaže, s drugom možeš nastaviti. Carstvo se mora stabilizovati ili ponovo izgraditi na novim temeljima. Ako je moguće, bolje neka postoje dva načina za to nego jedan."
<BR>&nbsp;&nbsp;&nbsp;&nbsp;&nbsp;Zatim još dodade: "Sada se moram vratiti svojim tekućim poslovima, a ti svojima. Srediću da se za vas pobrinu."
<BR>&nbsp;&nbsp;&nbsp;&nbsp;&nbsp;Poklonivši se, on se diže i udalji.
<BR>&nbsp;&nbsp;&nbsp;&nbsp;&nbsp;Dok je gledao za njim, Seldon nežno reče: "Prvo moram da porazgovaram sa Dors."
<BR>
<BR>&nbsp;&nbsp;&nbsp;&nbsp;&nbsp;94.
<BR>&nbsp;&nbsp;&nbsp;&nbsp;&nbsp;Dors mu reče: "Palata je ispražnjena. Rajčel neće biti izložena fizičkim patnjama. A vi ćete se vratiti u carski sektor, Hari."
<BR>&nbsp;&nbsp;&nbsp;&nbsp;&nbsp;"A vi, Dors?" upita Seldon tihim, stegnutim glasom. "Pretpostavljam da ću se vratiti na Univerzitet", odvrati ona. "Zanemarila sam svoj rad, i prekinula sa časovima."
<BR>&nbsp;&nbsp;&nbsp;&nbsp;&nbsp;"Ne, Dors, vas čeka krupniji zadatak."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Psihoistorija. Bez vas ne mogu da se uhvatim u koštac s tim projektom."
<BR>&nbsp;&nbsp;&nbsp;&nbsp;&nbsp;"Razume se da možete. Potpuna sam neznalica kada je matematika u pitanju."
<BR>&nbsp;&nbsp;&nbsp;&nbsp;&nbsp;"A ja kada je istorija u pitanju - a potrebno nam je i jedno i drugo."
<BR>&nbsp;&nbsp;&nbsp;&nbsp;&nbsp;Dors se nasmeja: "Pretpostavljam da ste, kao matematičar, jedinstveni. A ja sam samo prosečan istoričar, ništa posebno. Možete naći koliko hoćete istoričara koji će vam biti od veće koristi oko psihoistorije od mene."
<BR>&nbsp;&nbsp;&nbsp;&nbsp;&nbsp;"U tom slučaju, Dors, dozvolite da vam objasnim kako je psihoistoriji potrebno nešto više nego što su to jedan matematičar i jedna istoričarka. Potrebna joj je takođe i volja da se čovek uhvati u koštac sa nečim što će možda raditi ostatak života. Bez vas, Dors, neću imati volje za tako nešto."
<BR>&nbsp;&nbsp;&nbsp;&nbsp;&nbsp;"Ma, kako da nećete."
<BR>&nbsp;&nbsp;&nbsp;&nbsp;&nbsp;"Dors, ako ne budete sa mnom, ne nameravam da dobijem volju za posao."
<BR>&nbsp;&nbsp;&nbsp;&nbsp;&nbsp;Dors zamišljeno pogleda Seldona. "Ovo je beskoristan razgovor, Hari. Nema sumnje da će Hamin doneti odluku. Ako me pošalje nazad na Univerzitet..."
<BR>&nbsp;&nbsp;&nbsp;&nbsp;&nbsp;"Neće."
<BR>&nbsp;&nbsp;&nbsp;&nbsp;&nbsp;"Otkud znate?"
<BR>&nbsp;&nbsp;&nbsp;&nbsp;&nbsp;"Znam jer sam mu to jasno stavio do znanja. Ako vas pošalje nazad na Univerzitet, ja se vraćam na Helikom i Carstvo može slobodno da uništi samo sebe."
<BR>&nbsp;&nbsp;&nbsp;&nbsp;&nbsp;"Ne mislite valjda ozbiljno?"
<BR>&nbsp;&nbsp;&nbsp;&nbsp;&nbsp;"Svakako da mislim."
<BR>&nbsp;&nbsp;&nbsp;&nbsp;&nbsp;"Zar ne shvatate da Hamin može da vam izmeni osećanja tako da uprkos svemu ipak radite na psihoistoriji - čak i bez mene?"
<BR>&nbsp;&nbsp;&nbsp;&nbsp;&nbsp;Seldon odmahnu glavom. "Hamin neće doneti jednu tako važnu odluku. Razgovarao sam s njim. Ne usuđuje se mnogo šta da učini sa ljudskim mozgom jer je vezan nečim što on zove zakonima robotike. Izmeniti moj um u toj meri da vas ne želim pored sebe, Dors, predstavljalo bi takvu vrstu promene koju on ne sme da rizikuje. S druge, pak, strane, ako me ostavi na miru i ako mi se vi pridružite u radu na projektu, dobiće ono što želi - pravu šansu za psihoistoriju. Zašto se ne bi pobrinuo da tako i bude?"
<BR>&nbsp;&nbsp;&nbsp;&nbsp;&nbsp;Dors odmahnu glavom. "Možda se neće složiti zbog nekih svojih razloga."
<BR>&nbsp;&nbsp;&nbsp;&nbsp;&nbsp;"Zašto se ne bi složio? Od vas je traženo da me štitite, Dors. Zar je Hamin povukao taj zahtev?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Znači, želi da nastavite da me štitite. A i ja želim da me vi štitite."
<BR>&nbsp;&nbsp;&nbsp;&nbsp;&nbsp;"Protiv čega? Sada vas Hamin štiti, i kao Demerzel i kao Danil, veća zaštita vam sigurno nije potrebna."
<BR>&nbsp;&nbsp;&nbsp;&nbsp;&nbsp;"Makar me štitili svi ljudi i sve sile Galaksije, ja bih i dalje želeo da vi to činite."
<BR>&nbsp;&nbsp;&nbsp;&nbsp;&nbsp;"Znači, ne želite me zbog psihoistorije. Želite da vas štitim."
<BR>&nbsp;&nbsp;&nbsp;&nbsp;&nbsp;Seldon se namrgodi. "Ne! Zašto izvrćete moje reči? Zašto me prisiljavate da kažem ono što već morate znati? Ne želim vas ni zbog psihoistorije, niti radi zaštite. To su samo izgovori i poslužiću se bilo kojim da dobijem ono što želim. Želim vas - samo vas. A ako hoćete da čujete pravi razlog - želim vas zato što ste vi-vi."
<BR>&nbsp;&nbsp;&nbsp;&nbsp;&nbsp;"Čak me ni ne poznajete." "To nije važno. Nije mi stalo... Pa ipak vas na neki način poznajem. Bolje no što i slutite."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Razume se. Sledite naređenja i bez oklevanja rizikujete vlastiti život za mene, ne hajući za posledice. Veoma brzo ste naučili da igrate tenis. Još brže ste naučili da se koristite noževima i savršeno ste se snašli u tuči sa Maronom. Neljudski - ako smem da kažem. Mišići su vam zapanjujuće snažni, a vreme reagovanja zapanjujuće kratko. Umete da otkrijete kada se neka prostorija prisluškuje i u stanju ste da održavate vezu sa Haminom na neki čudan način koji ne zahteva nikakve uređaje."
<BR>&nbsp;&nbsp;&nbsp;&nbsp;&nbsp;Dors upita: "I kakav zaključak iz svega toga izvodite?"
<BR>&nbsp;&nbsp;&nbsp;&nbsp;&nbsp;"Palo mi je na pamet da Hamin, kao R. Danil Olivo, ima nemoguć zadatak. Kako jedan robot može pokušati da vodi Carstvo? Mora imati pomoćnike."
<BR>&nbsp;&nbsp;&nbsp;&nbsp;&nbsp;"Očigledno. Pretpostavljam da ih ima na milione. Ja sam jedan od njih. I vi ste pomoćnik. Mali Rajč je pomoćnik."
<BR>&nbsp;&nbsp;&nbsp;&nbsp;&nbsp;"Vi ste drugačiji pomoćnik."
<BR>&nbsp;&nbsp;&nbsp;&nbsp;&nbsp;"U kom smislu? Hari, recite. Kada budete čuli sebe kako to izgovarate, shvatićete koliko je ludo."
<BR>&nbsp;&nbsp;&nbsp;&nbsp;&nbsp;Seldon ju je dugo posmatrao, a zatim tihim glasom reče: "Neću reći jer... nije mi važno."
<BR>&nbsp;&nbsp;&nbsp;&nbsp;&nbsp;"Stvarno ti nije važno? Želiš me onakvu kakva jesam?"
<BR>&nbsp;&nbsp;&nbsp;&nbsp;&nbsp;"Uzeću te onakvu kakvu moram da te uzmem. Ti si Dors, i bez obzira na to šta si još, na celom svetu ne želim ništa drugo."
<BR>&nbsp;&nbsp;&nbsp;&nbsp;&nbsp;Dors nežno primeti: "Hari, želim ti ono što je dobro za tebe upravo zbog onog što sam, ali osećam da i nisam ono što jesam, ipak bih ti želela samo ono što je dobro za tebe. Takođe mislim da ja nisam dobra za tebe."
<BR>&nbsp;&nbsp;&nbsp;&nbsp;&nbsp;"Bilo da si dobra za mene ili ne, nije mi važno." Hari spusti pogled i napravi nekoliko koraka, odmeravajući šta da kaže. "Dors, da li te je iko ikada poljubio?"
<BR>&nbsp;&nbsp;&nbsp;&nbsp;&nbsp;"Svakako da jeste, Hari. To je društveni deo života, a ja živim društvenim životom."
<BR>&nbsp;&nbsp;&nbsp;&nbsp;&nbsp;"Ne, ne! Hoću da kažem, da li si ikada stvarno poljubila kog muškarca? Znaš, onako, strastveno?"
<BR>&nbsp;&nbsp;&nbsp;&nbsp;&nbsp;"Pa jesam, Hari."
<BR>&nbsp;&nbsp;&nbsp;&nbsp;&nbsp;"Jesi li uživala?"
<BR>&nbsp;&nbsp;&nbsp;&nbsp;&nbsp;Dors je oklevala, a onda reče: "Kada sam se ljubila na taj način, više sam u tome uživala nego što bih uživala da razočaram nekog mladića koji mi se dopadao, nekoga čije mi je prijateljstvo nešto značilo." Tu Dors pocrvene i okrenu glavu u stranu. "Molim te, Hari, teško mi je da ti to objasnim."
<BR>&nbsp;&nbsp;&nbsp;&nbsp;&nbsp;Ali Hari, odlučniji no ikada, nastavi da navaljuje. "Znači, ljubila si se iz pogrešnih razloga, da bi izbegla nekoga da povrediš."
<BR>&nbsp;&nbsp;&nbsp;&nbsp;&nbsp;"Možda svi, u izvesnom smislu, to rade."
<BR>&nbsp;&nbsp;&nbsp;&nbsp;&nbsp;Seldon malo promisli o ovome, a onda iznenada upita: "Da li si ti ikada od nekog tražila da te poljubi?"
<BR>&nbsp;&nbsp;&nbsp;&nbsp;&nbsp;Dors zastade, kao da se priseća svog života. "Nisam."
<BR>&nbsp;&nbsp;&nbsp;&nbsp;&nbsp;"A da li si ikada poželela ponovni poljubac?"
<BR>&nbsp;&nbsp;&nbsp;&nbsp;&nbsp;"Ne".
<BR>&nbsp;&nbsp;&nbsp;&nbsp;&nbsp;"Da li si ikada spavala sa muškarcem?" upita je on nežno, očajno.
<BR>&nbsp;&nbsp;&nbsp;&nbsp;&nbsp;"Razume se da jesam. Već sam ti rekla. Te stvari su deo života."
<BR>&nbsp;&nbsp;&nbsp;&nbsp;&nbsp;Hari je ščepa za ramena kao da će je protresti. "A da li si ikada osetila želju, potrebu za takvom vrstom blizine samo sa jednom određenom osobom? Dors, da li si ikada osećala da voliš?"
<BR>&nbsp;&nbsp;&nbsp;&nbsp;&nbsp;Dors lagano podiže pogled, gotovo tužno i zagleda se u Seldonove oči. "Žao mi je, Hari, ali nisam."
<BR>&nbsp;&nbsp;&nbsp;&nbsp;&nbsp;Seldon je pusti, snuždeno dozvolivši da mu ruke klonu niz telo.
<BR>&nbsp;&nbsp;&nbsp;&nbsp;&nbsp;Dors zatim nežno spusti šaku na njegovu ruku i reče: "Vidiš, Hari. Ja stvarno nisam ono šti ti želiš."
<BR>&nbsp;&nbsp;&nbsp;&nbsp;&nbsp;Seldonu klonu i glava i on se zagleda u pod. Odmeravao je čitavu stvar i pokušavao razumno da razmišlja. Zatim odustade. Želeo je ono što je želeo, a to je želeo van svake misli i van svakog razuma.
<BR>&nbsp;&nbsp;&nbsp;&nbsp;&nbsp;On podiže pogled. "Dors, draga, čak i da je tako, nije mi važno."
<BR>&nbsp;&nbsp;&nbsp;&nbsp;&nbsp;Seldon je zagrli i stade lagano da primiče svoje lice njenom, kao da čeka da se ona povuče, sve vreme je i dalje privlačeći sve bliže.
<BR>&nbsp;&nbsp;&nbsp;&nbsp;&nbsp;Dors ne napravi nikakav pokret i on je poljubi - u početku ju je ljubio lagano, oklevajući, a zatim strastveno - i njene ruke ga iznenada čvrsto obujmiše.
<BR>&nbsp;&nbsp;&nbsp;&nbsp;&nbsp;Kada je konačno prestao, ona ga pogleda nasmešenim očima i reče:
<BR>&nbsp;&nbsp;&nbsp;&nbsp;&nbsp;"Poljubi me ponovo, Hari... Molim te."
</P></TD></TR></TABLE>
</CENTER>
</BODY>
</HTML>
