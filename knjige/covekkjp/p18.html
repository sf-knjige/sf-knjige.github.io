<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Njutn spusti knjigu. I onako mu se nije čitalo, a za nekoliko minuta doći će lekar. Tokom dve nedelje svog zatočeništva osim čitanja je malo šta drugo radio. To jest, kad ga nisu saslušavali, ili kad ga nisu pregledali stručnjaci s doktorskim titulama - lekari, antropolozi, psihijatri - ili ljudi u konzervativnim odelima koji su sigurno bili vladini službenici, iako mu, kad bi ih zapitao, nikad nisu odgovarali ko su. Ponovo je pročitao Spinozu, Hegela, Špenglera, Kitsa, Novi zavet, a trenutno je čitao neke nove knjige o lingvistici. Donosili su mu sve što zatraži, prilično brzo i uljudno. Imao je i gramofon, koji je retko koristio, zbirku igranih filmova, televizor Svetske Industrijske, i bar, ali ne i prozore da kroz njih gleda Vašington. Rekli su mu da se nalazi negde u blizini tog grada, mada nisu naznačili koliko blizu. Uveče je gledao televiziju, delimično zbog nostalgije, ponekad iz radoznalosti. Povremeno bi u vestima spomenuli njegovo ime - bilo je nemoguće da vlada pritvori tako bogatog čoveka, a da to nema izvesnog publiciteta. Ali su ta spominjanja uvek bila neodređena, poticala su iz neimenovanih zvaničnih izvora, a upotrebljavane su fraze kao 'oblak sumnje'. Pričalo se da je 'neprijavljeni stranac', ali nijedan zvanični izvor nije jasno rekao odakle je došao - ili odakle misle da je došao. Jedan televizijski komentator, poznat po svom reskom humoru, jetko je rekao: "Ma šta tvrdio Vašington, mora se smatrati da je gospodin Njutn, koji je sada pod nadzorom i u pritvoru, posetilac ili iz Mongolije ili iz svemira."
<BR>&nbsp;&nbsp;&nbsp;&nbsp;&nbsp;Takođe je shvatio da će ove emisije pratiti njegovi pretpostavljeni na Antei, i pomalo se zabavljao misleći na njihovu zapanjenost kad doznaju za njegov položaj, na njihovu ljubopitljivost da doznaju šta se u stvari događa.
<BR>&nbsp;&nbsp;&nbsp;&nbsp;&nbsp;Pa, ni on sam nije znao šta se u stvari dogada. Očigledno je vladi bio vrlo sumnjiv - kako i ne bi, uza sve one podatke koje im je Brinar morao dati tokom godinu i po dana dok je radio kao njegov sekretar. A Brinar, koji mu je bio desna ruka na projektu, sasvim sigurno je smestio poprilično špijuna na sve vrste poslova u organizaciji, tako da vlada ima na raspolaganju mnogo informacija o njegovim aktivnostima i o samom projektu. Ali postojale su stvari koje je sakrio od Brinara, stvari za koje je malo verovatno da su im poznate. Ipak, nemoguće je odrediti šta smeraju. Ponekad se pitao šta bi se dogodilo ako bi svojim ispitivačima rekao: "Ja u stvari jesam iz svemira, i nameravam da osvojim svet." To bi moglo proizvesti zanimljive reakcije. No teško da bi neka od njih bilo verovanje.
<BR>&nbsp;&nbsp;&nbsp;&nbsp;&nbsp;Ponekad se pitao šta se dogada sa Svetskom Industrijskom, sad kad je potpuno odsečen od komuniciranja s njom. Da li njome rukovodi Farnsvort? Njutn nije primao poštu, ni telefonske pozive. U dnevnoj sobi se nalazio telefon, ali nikad nije zazvonio, i nije mu bilo dozvoljeno da s njega zove izvan zgrade. Telefon je bio svetlo plav i stajao je na stočiću od mahagonija. Nekoliko puta ga je oprobao, ali bi, kad god je podigao slušalicu, glas - očigledno snimak - rekao: "Žao nam je, ali za ovaj telefon postoje ograničenja." Glas je bio prijatan, ženski, veštački. Nikad nije rekao koja su ograničenja za taj telefon. Kad bi se ponekad osećao usamljen, ili bio pripit - mada nije pio tako mnogo kao ranije, sad kad je deo pritiska bio odstranjen - podizao je slušalicu samo da bi čuo kako glas izgovara: "Žao nam je, ali za ovaj telefon postoje ograničenja." Glas je bio vrlo ujednačen; nagoveštavao je beskrajnu uljudnost i neku neodređenu elektroniku.
<BR>&nbsp;&nbsp;&nbsp;&nbsp;&nbsp;Lekar je kao i uvek bio tačan; stražar ga je pustio unutra tačno u jedanaest. Nosio je torbu a pratila ga je bolničarka namerno bezizražajnog lica - onog koje kao da kaže: "Baš me briga od čega ćete umreti, nameravam da dobro obavim svoj udeo u tome." Bila je plavuša i, po ljudskim merilima, zgodna. Lekar se zvao Martines; bio je fiziolog.
<BR>&nbsp;&nbsp;&nbsp;&nbsp;&nbsp;"Dobar dan, doktore", reče Njutn. "Šta mogu da uradim za vas?"
<BR>&nbsp;&nbsp;&nbsp;&nbsp;&nbsp;Doktor se nasmeši s uvežbanom nehajnošću. "Još jedan test, gospodine Njutn. Još jedan mali test." Govorio je s prizvukom španskog akcenta. Njutnu se prilično dopadao; bio je manje zvaničan od većine ljudi s kojima je imao posla.
<BR>&nbsp;&nbsp;&nbsp;&nbsp;&nbsp;"Mislio sam da ste dosad o meni saznali sve što ste želeli da znate", reče Njutn. "Išao sam na rendgen, uzeli ste mi krv i limfu, zabeležili ste moje moždane talase, merili me, uzeli uzorke mojih kostiju, jetre i bubrega. Ne verujem da imam još neko iznenađenje za vas."
<BR>&nbsp;&nbsp;&nbsp;&nbsp;&nbsp;Lekar odmahnu glavom i udostoji Njutna smehom tek reda radi. "Sam Bog zna da ste za nas bili... zanimljivi. Imate vrlo šašavu garnituru organa."
<BR>&nbsp;&nbsp;&nbsp;&nbsp;&nbsp;"Doktore, ja sam čudo prirode."
<BR>&nbsp;&nbsp;&nbsp;&nbsp;&nbsp;Lekar se opet nasmeja, ali je smeh bio usiljen. "Ne znam šta bismo učinili kad biste dobili zapaljenje slepog creva ili nešto slično. Teško da bismo znali gde da ga potražimo."
<BR>&nbsp;&nbsp;&nbsp;&nbsp;&nbsp;Njutn mu se nasmeši. "Ne bi trebalo da se trudite. Ja nemam slepo crevo." Zavalio se u stolicu. "Ali pretpostavljam da biste me svejedno operisali. Verovatno biste bili očarani da me otvorite i pogledate kakve bi nove zanimljivosti mogli pronaći."
<BR>&nbsp;&nbsp;&nbsp;&nbsp;&nbsp;"Oh, ne znam", reče lekar. "U stvari, jedna od prvih stvari koje smo saznali o vama - to jest, pošto smo vam izbrojali prste na nogama - bila je da nemate slepo crevo. Zapravo, postoje mnoge stvari koje nemate. Znate, koristili smo vrlo usavršenu opremu." Onda se naglo okrete bolničarki. "Hoćete li da gospodinu Njutnu date nembukain, gospodice Grigs?"
<BR>&nbsp;&nbsp;&nbsp;&nbsp;&nbsp;Njutn se trže. "Doktore", reče, "već sam vam rekao da anestetici ne deluju na moj nervni sistem, osim što od njih dobijam glavobolju. Ukoliko želite da sa mnom radite nešto bolno, nema svrhe da to činite još bolnijim."
<BR>&nbsp;&nbsp;&nbsp;&nbsp;&nbsp;Bolničarka, koja se uopšte nije osvrtala na njega, poče da priprema špric. Doktor Martines mu se pokroviteljski nasmeši, osmehom očito rezervisanim za nespretne napore pacijenata da shvate obrede medicine. "Možda niste svesni koliko bi to bolelo kad ne bismo upotrebljavali anestetike."
<BR>&nbsp;&nbsp;&nbsp;&nbsp;&nbsp;Njutna poče da ubuzima gnev. Njegovo osećanje da je inteligentan čovek opkoljen radoznalim i nadmenim majmunima postalo je vrlo stvarno tokom proteklih nedelja. Osim što se, naravno, u kavezu nalazio on, dok su majmuni dolazili i odlazili, pregledali ga i pokušavali da se prave pametni. "Doktore", reče, "zar niste videli rezultate testova inteligencije koje sam rešavao?"
<BR>&nbsp;&nbsp;&nbsp;&nbsp;&nbsp;Doktor je na pisaćem stolu otvorio svoju torbu i vadio neke obrasce. Na svakom listu bio je razgovetni žig STROGO POVERLJIVO. "Gospodine Njutn, testovi inteligencije nisu moj fah. I kao što verovatno znate, svi ti podaci su strogo peverljivi."
<BR>&nbsp;&nbsp;&nbsp;&nbsp;&nbsp;"Da. Ali su vam poznati."
<BR>&nbsp;&nbsp;&nbsp;&nbsp;&nbsp;Lekar se iskašlja. Počeo je da popunjava jedan od obrazaca. Datum; vrsta pregleda. "Pa, ponešto se priča."
<BR>&nbsp;&nbsp;&nbsp;&nbsp;&nbsp;Njutn je sad bio ljut. "Pretpostavljam da se priča. Takođe pretpostavljam da ste svesni činjenice da je moja inteligencija približno dva puta veća od vaše. Zar ne možete da mi verujete da znam hoće li ili neće na mene delovati lokalna anestezija?"
<BR>&nbsp;&nbsp;&nbsp;&nbsp;&nbsp;"Do tančina smo proučili sastav vašeg nervnog sistema. Čini se da nema razloga zbog kojeg nembukain ne bi delovao isto tako dobro na vas kao i na... na ma koga."
<BR>&nbsp;&nbsp;&nbsp;&nbsp;&nbsp;"Možda ne znate onoliko o nervnim sistemima koliko mislite da znate."
<BR>&nbsp;&nbsp;&nbsp;&nbsp;&nbsp;"Može biti." Lekar je ispunio obrazac i na njega stavio olovku kao pritiskivač. Nepotreban pritiskivač jer nije bilo ni prozora ni promaje. "Može biti. Ali, opet, to nije moj fah."
<BR>&nbsp;&nbsp;&nbsp;&nbsp;&nbsp;Njutn letimice pogleda bolničarku koja je već pripremila špric. Činilo se da se trudi da izgleda kao da ne primećuje njihov razgovor. Za trenutak se zapita kako će se postići da ovi ljudi ne govore o svom neobičnom zatvoreniku, kako će ih sačuvati od novinara - ili, što se toga tiče, od kartanja s prijateljicama. Možda vlada svakoga ko dolazi s njim u dodir drži u izolaciji. Ali to bi bilo teško i nezgodno. Ipak, očigledno se mnogo trude oko njega. Gotovo ga je zabavljalo što je, mora biti, povod za sumanute pretpostavke među nekolicinom ljudi kojima su poznate njegove osobenosti.
<BR>&nbsp;&nbsp;&nbsp;&nbsp;&nbsp;"Šta je vaš fah, doktore?"
<BR>&nbsp;&nbsp;&nbsp;&nbsp;&nbsp;Lekar sleže ramenima. "Uglavnom kosti i mišići."
<BR>&nbsp;&nbsp;&nbsp;&nbsp;&nbsp;"To zvuči prijatno." Lekar uze špric, a Njutn, pomiren sa sudbinom, poče da zavrće rukav.
<BR>&nbsp;&nbsp;&nbsp;&nbsp;&nbsp;"Biće bolje da košulju odmah i skinete", reče lekar. "Ovoga puta ćemo se baviti vašim leđima."
<BR>&nbsp;&nbsp;&nbsp;&nbsp;&nbsp;Nije se pobunio, nego je počeo da otkopčava košulju. Kad ju je upola svukao, čuo je kako se bolničarka zagrcnula. Pogleda je. Očigledno joj nisu mnogo rekli, jer se brižljivo trudila da ne pilji u njegova prsa bez malja i bradavica. Brzo su, naravno, prozreli njegovo prerušavanje i više ga nije koristio. Pitao se kakva bi bila reakcija bolničarke kad bi prišla dovoljno blizu da zapazi njegove zenice.
<BR>&nbsp;&nbsp;&nbsp;&nbsp;&nbsp;Kad je skinuo košulju, bolničarka mu dade injekciju u meso s obe strane kičme. Pokušala je da bude nežna, ali je bol, za njega, bio velik. Kad je obavljen taj deo posla, on reče: "Šta ćete sada da radite?"
<BR>&nbsp;&nbsp;&nbsp;&nbsp;&nbsp;Lekar je u svoj obrazac zapisao vreme davanja injekcije. Onda je rekao: "Prvo ću da sačekam dvadeset minuta dok nembukain... počne da deluje. Onda ću uzeti uzorke srži iz vaših kičmenih pršljenova."
<BR>&nbsp;&nbsp;&nbsp;&nbsp;&nbsp;Njutu ga je ćutke gledao trenutak. Zatim je rekao: "Zar još niste naučili? U mojim kostima nema srži. One su šuplje."
<BR>&nbsp;&nbsp;&nbsp;&nbsp;&nbsp;Lekar zatrepta. "Haj'te, molim vas", reče, "koštana srž mora da postoji. Crvena krvna zrnca..."
<BR>&nbsp;&nbsp;&nbsp;&nbsp;&nbsp;Njutn nije imao običaj da prekida ljude, ali ovoga puta je to učinio. "Ne znam o crvenim zrncima i koštanoj srži. A o fiziologiji znam verovatno koliko i vi. Ali u mojim kostima nema srži. I ne mogu da kažem da uživam u podvrgavanju nekom bolnom čeprkanju s vaše strane tako da biste se vi - ili vaši pretpostavljeni, ko god oni bili iživljavali nad mojim... osobenostima. Sto puta sam vam rekao da sam mutant - anomalija. Zar nikad ne možete da mi verujete na reč?"
<BR>&nbsp;&nbsp;&nbsp;&nbsp;&nbsp;"Žao mi je", reče lekar. Izgledao je kao da mu je zaista žao. Njutn se za trenutak zagleda mimo lekareve glave u lošu reprodukciju Van Gogove Žene iz Arla. Kakve veze ima vlada Sjedinjenih Država sa ženom iz Arla? "Voleo bih da jednog dana upoznam vaše pretpostavljene", reče. "I dok čekamo da počne dejstvo tog vašeg nedelotvornog nembukaina, želeo bih da pokušam sa sopstvenim anestetikom."
<BR>&nbsp;&nbsp;&nbsp;&nbsp;&nbsp;Lekarevo lice bilo je bezizražajno.
<BR>&nbsp;&nbsp;&nbsp;&nbsp;&nbsp;"Džin", reče Njutn. "Džin s vodom. Hoćete li da mi se pridružite?"
<BR>&nbsp;&nbsp;&nbsp;&nbsp;&nbsp;Lekar se automatski nasmeši. Svi dobri lekari osmehuju se na viceve svojih pacijenata - čak se i od psihologa dobro proverene lojalnosti očekuje da to čine. "Žao mi je", reče, "sad sam na dužnosti."
<BR>&nbsp;&nbsp;&nbsp;&nbsp;&nbsp;Njutna je iznenadila sopstvena ozlojeđenost. A mislio je da mu se doktor Martines dopada. "Hajde, doktore, uveren sam da ste vrlo skup specijalista u svom... u svom fahu, da u ordinaciji imate bar obložen mahagonijem. I uveravam vas da vam neću dati mnogo alkohola kako bih time prouzrokovao drhtanje vaše ruke dok mi čeprkate po kičmi."
<BR>&nbsp;&nbsp;&nbsp;&nbsp;&nbsp;"Ja nemam ordinaciju", reče lekar. "Radim u laboratoriji. Normalno, ne pijemo na poslu."
<BR>&nbsp;&nbsp;&nbsp;&nbsp;&nbsp;Njutn se iz neobjašnjivih razloga zagleda u njega. "Da, pretpostavljam da je tako." Pogledao je bolničarku, ali kad je ona, sad vidljivo uznemirena, zaustila nešto da kaže, on reče: "Da, pretpostavljam. Propisi." Onda ustade i osmehnu im se odozgo. "Piću sam." Bilo je ugodno biti viši od njih. Ode do bara u uglu i nasu sebi punu vodenu čašu džina. Odlučio je da izostavi vodu, jer je bolničarka, dok je govorio, ređala instrumente na prekrivač koji je prostrla na sto. Tu je bilo nekoliko igala, skalpel, i nekakva klešta, sve od nerđajućeg čelika. Lepo su se presijavali...
<BR>
<BR>&nbsp;&nbsp;&nbsp;&nbsp;&nbsp;Kad su lekar i bolničarka otišli, više od sata je ležao ničice na krevetu. Nije obukao košulju i leđa su mu, osim zavoja, bila gola. Bilo mu je malo hladno - osećaj za njega neobičan - ali se nije ni pomerio da se pokrije. Bol je nekoliko minuta bio vrlo jak, i, mada je sad sve gotovo, izmoždio ga je, zajedno sa strahom koji mu je prethodio. Uvek ga je plašilo iščekivanje bola, još od detinjstva.
<BR>&nbsp;&nbsp;&nbsp;&nbsp;&nbsp;Pomisli da možda znaju koliko mu bola zadaju, da ga možda muče nekim loše smišljenim vidom ispiranja mozga, nadajući se da će slomiti njegov duh. Ta misao je bila posebno zastrašujuća, jer ako je tako, onda su tek počeli. Ali to je bilo malo verovatno. Uprkos izgovoru o neprekidnom hladnom ratu, i uprkos vrlo opipljivoj tiraniji koja se u takvim vremenima toleriše u demokratiji - bilo bi suviše teško da im to pođe za rukom. A bila je i izborna godina. Već su tokom kampanje držani govori koji su aludirali na osionost vladajuće partije. U jednom takvom govoru pomenuto je njegovo ime. Nekoliko puta je upotrebljena reč 'zataškavanje'.
<BR>&nbsp;&nbsp;&nbsp;&nbsp;&nbsp;Jedini logičan razlog zbog koga je podvrgnut bolnim pregledima mora da je nekakav oblik birokratske radoznalosti. Verovatno su to opravdavali željom da pouzdano dokažu da nije ljudsko biće, da dokažu da je odista ono što su sumnjali da je - sumnja koju nisu mogli da priznaju zbog njene besmislenosti. Ukoliko se njihovo razmišljanje kretalo u tom smeru, a vrlo verovatno jeste, od početka su pravili očiglednu grešku. Jer ma koliko ne-čovekovih osobina pronašli, uvek će biti verovatnije da je on fizički izopačen čovek, mutacija, čudo, nakaza, no da potiče s neke druge planete. Izgleda da ipak nisu uvideli tu teškoću. Šta li se to nadaju da će otkriti u pojedinostima što već, uopšteno, nisu znali? I šta mogu da dokažu? I, na kraju, ako to nesumnjivo dokažu, šta mogu da urade?
<BR>&nbsp;&nbsp;&nbsp;&nbsp;&nbsp;Ali mu baš i nije bilo stalo - nije mu bilo stalo do toga šta će otkriti o njemu, nije mu čak bilo naročito stalo ni do toga šta će se dogoditi s tim starim, starim planom, smišljenim pre dvadeset godina na drugom kraju Sunčevog sistema. Pretpostavljao je, ne razmišljajući mnogo o tome, da je s tim ionako svršeno, i osećao je malo šta drugo osim olakšanja. Ono do čega mu je najviše stalo bilo je da završe sa svojim paklenim eksperimentima i pregledima i pitanjima i da ga ostave na miru. To što je zatvoren nije za njega predstavljalo problem - to je u mnogo čemu bilo prirodnije za njegov način života, i prijatnije, od slobode.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
