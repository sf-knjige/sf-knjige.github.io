<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;U jesen su planine oko jezera postale crvene i žute i narandžaste i mrke. Voda je bila plavlja ispod hladnijeg neba; mestimice je odražavala boje drveća s planina. Kad je duvao vetar, gurajući pred sobom talasiće, crveno i žuto bi blesnuli na vodi a lišće bi opadalo.
<BR>&nbsp;&nbsp;&nbsp;&nbsp;&nbsp;Često zadubljen u misli, Brajs bi s vrata svoje laboratorije ponekad preko vode zurio u planine i kuću u kojoj je živeo Tomas Džerom Njutn. Kuća je bila milju i više udaljena od polukruga zgrada od aluminijuma i panel-ploča s kojima je spojena laboratorija; na drugoj strani polumeseca, kad bi sijalo sunce, svetlucao je uglačani trup Stvari - Projekta, Letelice ili šta mu već dođe. Ponekad bi prizor srebrnastog monolita u Brajsu izazvao nešto nalik na ponos; ponekad bi samo izgledao smešan, kao ilustracija iz dečje knjige o svemiru; ponekad bi ga plašio. Mogao je da stoji na svom pragu i da pravo preko jezera posmatra nenaseljenu suprotnu obalu i vidi neobičan kontrast - primećivao ga je često, gotovo od samog početka - građevina na krajevima panorame: desno od njega stara viktorijanska kućerina s isturenim prozorima, belom drvenom oplatom, s ogromnim i beskorisnim stubovima na svoja tri trema, kuća koju je s nezgrapnim, ukusa lišenim ponosom sagradio neki neznani i odavno mrtav magnat duvana ili uglja ili drvene građe pre više od jednog veka; a levo od njega najuzdržanija i najviše futuristička od svih konstrukcija: vasionski brod. Vasionski brod postavljen na pašnjak Kentakija, opkoljen jesenjim planinama, vlasništvo čoveka koji je odabrao da živi u kućerini, s jednom pijanom služavkom, sekretarom Francuzem, s papagajima, slikama i mačkama. Između broda i kuće nalazili su se voda, planine, sam Brajs i nebo.
<BR>&nbsp;&nbsp;&nbsp;&nbsp;&nbsp;Jednog novembarskog jutra, kad je od mladalačke ozbiljnosti jednog od laboratorijskih asistenata osetio grč svog starog očajanja zbog naučnog rada i nadmenosti mladih ljudi koji se njime bave, otišao je do vrata i proveo nekoliko minuta zagledan u poznati prizor. Naglo odluči da prošeta; nikad mu ranije nije palo na pamet da prošeta oko jezera. Nije bilo razloga da to ne učini.
<BR>&nbsp;&nbsp;&nbsp;&nbsp;&nbsp;Vazduh je bio hladan, pa za trenutak pomisli da bi trebalo da se vrati u laboratoriju po sako. Ali je sunce bilo toplo, na blag, novembarsko jutarnji način, i ako se bude držao ivice vode, izvan senke, biće mu sasvim ugodno. Išao je u pravcu velike kuće, udaljavajući se od gradilišta i broda. Nosio je izbledelu kariranu vunenu košulju, deset godina star poklon njegove pokojne žene; nakon milje hoda morao je da zasuče rukave do lakata jer su počeli da ga peckaju zbog zagrejanog tela. Njegove mršave, bele i dlakave ruke izgledale su na suncu poražavajuće blede ruke pravog starca. Pod nogama mu behu šljunak i povremeno sitno žbunje. Spazio je nekoliko veverica i zeca. Jednom se riba praćaknula u jezeru. Prošao je pored nekoliko zgrada i nekakve radionice za obradu metala; neki ljudi mu mahnuše. Jedan od njih ga pozva po imenu, ali čoveka nije prepoznao. Uzvratio je osmeh i odmahnuo. Ustalio se u laganom hodu i pustio da mu misli besciljno lutaju. Jednom je zastao i pokušao da pravi žabice, ali je uspeo samo jednog da natera da odskoči. Ostali su bili pogrešno bačeni i svi su potonuli čim bi dotakli vodu. Odmahnuo je glavom; osećao se budalasto. Visoko nad njim tuce ptica bešumno prolete nebom. Nastavio je da hoda.
<BR>&nbsp;&nbsp;&nbsp;&nbsp;&nbsp;Pred podne je prošao pored kuće; izgledala je zatvorena i tiha, smeštena nekoliko stotina stopa daleko od ruba vode. Za trenutak je posmatrao istureni prozor na spratu, ali nije video ništa osim odraza neba u staklu. Kad je sunce bilo onoliko u zenitu koliko može u to doba godine, išao je nenastanjenom obalom najudaljenijeg dela jezera. Šiprag i trska su sada bili gušći; bilo je žbunja i glavočike i nekoliko trulih debala. U magnovenju pomisli na zmije, koje nije voleo, ali odagna pomisao. Video je guštera kako nepomično leži na kamenu, oči su mu bile kao od stakla. Počeo je da oseća glad i dokono se pitao šta da preduzme. Zamorivši se, sede na deblo pored obale, otkopča košulju, maramicom obrisa zatiljak i zagleda se u vodu. Za trenutak se osećao kao Henri Toro, i nasmeja se samom sebi zbog toga osećanja. Većina ljudi živi život tihog očajanja. Pogledao je unazad, ka kući sada delimično zaklonjenoj drvećem. Neko, još prilično udaljen, išao je prema njemu. Zažmirkao je pod jakim svetlom, časak se zagledao, pa mu polako postade jasno da je to T. Dž. Njutn. Naslonio se laktovima na kolena i čekao. Postajao je nervozan.
<BR>&nbsp;&nbsp;&nbsp;&nbsp;&nbsp;Njutn je preko ruke nosio malu korpu. Bio je obučen u belu košulju s kratkim rukavima i svetlosive pantalone. Hodao je polako, visoko telo držao uspravno, ali mu je kretanje posedovalo laku skladnost. U njegovom načinu hoda bilo je nečeg neodređeno čudnog, neko svojstvo koje Brajsa podseti na prvog homoseksualca kog je ikada video, još onda kad je bio premlad da zna šta je to homoseksualac. Njutn nije hodao tako, ali nije hodao ni kao bilo ko drugi: istovremeno lako i teško.
<BR>&nbsp;&nbsp;&nbsp;&nbsp;&nbsp;Kad je prišao dovoljno blizu da ga on može čuti, Njutn teče: "Doneo sam sira i vina." Imao je tamne naočari.
<BR>&nbsp;&nbsp;&nbsp;&nbsp;&nbsp;"Fino." Brajs ustade. "Jeste li me videli kad sam prošao pored kuće?"
<BR>&nbsp;&nbsp;&nbsp;&nbsp;&nbsp;"Jesam." Deblo je bilo prilično dugačko i polukružnog oblika. Njutn sede na drugi kraj, spustivši korpu pored nogu. Izvadio je bocu vina i vadičep i pružio ih Brajsu. "Hoćete li da ga otvorite?"
<BR>&nbsp;&nbsp;&nbsp;&nbsp;&nbsp;"Pokušaću." Uzeo je bocu, a pri tom zapazi da su Njutnove ruke mršave i blede kao i njegove, samo bez malja. Prsti su bili vrlo dugi i mršavi, njihovi zglavci najmanji koje je ikad video. Dok mu je Njutn dodavao bocu, šake su mu malo podrhtavale.
<BR>&nbsp;&nbsp;&nbsp;&nbsp;&nbsp;Vino je bilo Božole. Brajs stavi hladnu i vlažnu bocu među kolena i poče da vadi zapušač. Za razliku od igranja žabica taj mu je posao prilično išao od ruke. Uz skladno zadovoljavajuće plop isprve je izvadio zapušač. Njutn pristupi s dve čaše - ne vinske, već vodene - i držao ih je dok je ovaj sipao. "Budite velikodušni", reče Njutn, osmehujući se nadole na njega, i Brajs je čaše napunio gotovo do vrha. Njutnov glas je bio prijatan; tračak akcenta delovao je sasvim prirodno.
<BR>&nbsp;&nbsp;&nbsp;&nbsp;&nbsp;Vino je bilo izvrsno, hladno i prijatno mirisno za njegovo suvo grlo. Smesta mu je ugrejalo želudac ozarenošću dobrog starog dvostrukog uživanja u alkoholu telesnog i duhovnog - uživanja koje je održalo mnoge, koje je njega održavalo godinama. Sir je bio opori čedar, star i ljuspav. Nekoliko minuta ćutke su jeli i pili. Nalazili su se u senci pa Brajs spusti rukave. Sada, kad više nije hodao, ponovo mu je bilo sveže. Upita se zbog čega Njutn u svojoj lakoj odeći deluje kao da mu nije hladno. Izgledao je kao čovek koji bi sedeo pokraj vatre uvijen u šal - čovek kakvog je u starim filmovima igrao Džordž Arlis: mršav, bled, smrznut. Ali ko može da kaže kakav je on čovek? Mogao bi da bude kakav inostrani grof u engleskoj komediji, ili Hamlet zašao u godine; ili ludi naučnik koji diskretno planira da raznese svet; ili skromni Kortes koji pomoću lokalne radne snage mirno gradi svoju citadelu. Pomisao na Kortesa podseti ga na njegovu staru, nikad potpuno zaboravljenu ideju da je Njutn možda vanzemaljsko biće. U ovom času je gotovo sve izgledalo moguće; nije izgledalo tako blesavo što on, Natan Brajs, možda pije vino i jede sir s čovekom sa Marsa. Zašto da ne? Kortes je osvojio Meksiko uz pomoć otprilike četiri stotine ljudi; može li jedan čovek sa Marsa to da obavi sam? Dok je sedeo s vinom u želucu i suncem na licu to je izgledalo moguće. Njutn je sedeo pored njega, delikatno je žvakao, onda bi pio, pravih leđa. Iz profila je podsećao na Ajčaboda Krejna. <EM>Ličnost iz pripovetke Legenda o sanjivoj dolini od Vašingtona Irvina (Washington Irving); prim. prev.</EM> Kako on, Brajs, može biti siguran da je Njutn, ukoliko je sa Marsa, jedini odande? Zašta mu to ranije nije palo na pamet? Zašto ne četiri stotine, ili četiri hiljade Marsovaca? Ponovo ga je pogledao, a Njutn uhvati njegov pogled i ozbiljno se nasmeši. S Marsa? Verovatno je Litvanac ili je iz Masaćusetsa.
<BR>&nbsp;&nbsp;&nbsp;&nbsp;&nbsp;Osećajući se pripito - koliko je vremena proteklo otkad je bio pijan u podne? - znatiželjno se zagleda u Njutna i reče: "Jeste li vi Litvanac?"
<BR>&nbsp;&nbsp;&nbsp;&nbsp;&nbsp;"Ne." Njutn je posmatrao jezero i nije se okrenuo na Brajsovo pitanje. Onda najednom reče: "Celo ovo jezero pripada meni. Kupio sam ga."
<BR>&nbsp;&nbsp;&nbsp;&nbsp;&nbsp;"Baš fino." Dovršio je svoju čašu vina. To je bio kraj boce.
<BR>&nbsp;&nbsp;&nbsp;&nbsp;&nbsp;"Velika količina vode", reče Njutn. Onda, okrenuvši se njemu: "Imate li predstavu koliko?"
<BR>&nbsp;&nbsp;&nbsp;&nbsp;&nbsp;"Koliko vode?"
<BR>&nbsp;&nbsp;&nbsp;&nbsp;&nbsp;"Da." Njutn rasejano odlomi komad sira i zagrize ga.
<BR>&nbsp;&nbsp;&nbsp;&nbsp;&nbsp;"Bože. Ne znam. Pet miliona galona? Deset?" Nasmeja se. "Jedva mogu da odredim količinu sumporne kiseline u laboratorijskoj čaši." Pogledao je jezero. "Dvadeset miliona galona. Bogamu, ne moram da znam. Ja sam specijalista." Onda, setivši se Njutnovog ugleda, reče: "Ali vi niste. Vi poznajete sve postojeće nauke. Možda i neke koje ne postoje."
<BR>&nbsp;&nbsp;&nbsp;&nbsp;&nbsp;"Koješta. Ja sam samo... pronalazač. Ako sam i to." Dovršio je sir. "Pretpostavljam da sam specijalista više od vas."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;Njutn mu nije odmah odgovorio. Potom reče: "To je teško reći." Opet se osmehnuo, zagonetno. "Volite li čist džin?"
<BR>&nbsp;&nbsp;&nbsp;&nbsp;&nbsp;"Ne baš. Možda."
<BR>&nbsp;&nbsp;&nbsp;&nbsp;&nbsp;"Imam ovde bocu." Njutn se naže prema korpi podno svojih nogu i izvadi bocu. Brajs se iznenada nasmeja. Nije mogao da se uzdrži - Ajčabod Krejn s bocom džina u izletničkoj korpi. Njutn mu obilno napuni čašu, a onda i svoju. Iznenada reče, još držeći bocu: "Previše pijem."
<BR>&nbsp;&nbsp;&nbsp;&nbsp;&nbsp;"Svako pije previše." Brajs okuša džin. Nije mu se dopao; džin mu je uvek imao ukus parfema. Ali ga je pio. Koliko često se čoveku pruža prilika da se napije sa šefom? A koliko je šefova koji su Ajčabod Krejn-Hamlet Kortes, tek što su se iskrcali s marsovskog čamca i spremaju se da na izmaku godine osvoje svet svemirskim brodom? Brajsa su tištala krsta te skliznu na travu i nasloni se na deblo, nogama u pravcu jezerske vode. Trideset miliona galona? Popio je još jedan gutljaj džina i onda je iz džepa iskopao spljošteno paklo cigareta i ponudio Njutna. Njutn je i dalje sedeo na deblu, a iz Brajsovog niskog položaja izgledao je još viši, dalji nego ikad.
<BR>&nbsp;&nbsp;&nbsp;&nbsp;&nbsp;"Pušio sam jedanput, pre otprilike godinu dana", reče Njutn. "Od toga mi je jako pozlilo."
<BR>&nbsp;&nbsp;&nbsp;&nbsp;&nbsp;"Oh?" Izvadio je cigaretu iz paklice. "Da li biste više voleli da ne pušim?"
<BR>&nbsp;&nbsp;&nbsp;&nbsp;&nbsp;"Da." Njutn pogleda naniže u njega. "Mislite li da će biti rata?"
<BR>&nbsp;&nbsp;&nbsp;&nbsp;&nbsp;Držao je cigaretu, premišljajući se, a onda je hitnu u jezero. Plivala je na površini. "Zar se već sad ne vode tri rata? Ili četiri?"
<BR>&nbsp;&nbsp;&nbsp;&nbsp;&nbsp;"Tri. Mislio sam na rat velikim oružjem. Devet nacija imaju hidrogensko naoružanje; bar dvanaest - bakteriološko. Mislite li da će biti upotrebljeno?"
<BR>&nbsp;&nbsp;&nbsp;&nbsp;&nbsp;Brajs ispi poveći gutljaj džina. "Verovatno. Sigurno. Ne znam zašto se to već nije dogodilo. Ne znam kako to da već nismo pomrli od pića. Ili od ljubavi prema samima sebi." Letelica se nalazila na suprotnoj strani jezera ali nije mogla da se vidi od drveća. Brajs mahnu čašom u njenom pravcu i reče: "Hoće li ono biti oružje? Ako hoće, kome je potrebno?"
<BR>&nbsp;&nbsp;&nbsp;&nbsp;&nbsp;"To nije oružje. Zaista nije." Njutn mora da je pijan. "Neću vam reći šta je to." A onda: "Koliko još ima?"
<BR>&nbsp;&nbsp;&nbsp;&nbsp;&nbsp;"Koliko još ima do čega?" Oseti da je i on pijan. Fino. Bilo je divno popodne za pijanstvo. Posle toliko vremena. "Do početka velikog rata? Do rata koji će sve razrušiti?"
<BR>&nbsp;&nbsp;&nbsp;&nbsp;&nbsp;"A zašto ne razrušiti sve?" Ispio je piće i pružio se ka korpi, za bocom. "Možda sve i treba razrušiti." Dok je uzimao bocu pogledao je naviše, u Njutna, ali nije mogao da mu vidi lice jer je sunce bilo iza njega. "Jeste li vi sa Marsa?"
<BR>&nbsp;&nbsp;&nbsp;&nbsp;&nbsp;"Ne. Za deset godina, šta kažete? Naučili su me da će biti tek za deset godina."
<BR>&nbsp;&nbsp;&nbsp;&nbsp;&nbsp;"Ko to uči takvim stvarima?" Napunio je čašu. "Ja bih rekao za pet."
<BR>&nbsp;&nbsp;&nbsp;&nbsp;&nbsp;"To nije dovoljno dugo."
<BR>&nbsp;&nbsp;&nbsp;&nbsp;&nbsp;"Dovoljno dugo za šta?" Džin sada nije imao tako loš ukus, iako se u čaši zagrejao.
<BR>&nbsp;&nbsp;&nbsp;&nbsp;&nbsp;"Nije dovoljno dugo." Njutn tužno pogleda nadole, u njega. "Ali vi se verovatno varate."
<BR>&nbsp;&nbsp;&nbsp;&nbsp;&nbsp;"U redu, za tri godine. Jeste li vi sa Venere? S Jupitera? Iz Filadelfije?"
<BR>&nbsp;&nbsp;&nbsp;&nbsp;&nbsp;"Ne." Onda on odjednom sleže ramenima. "Zovem se Rumplštilchen." <EM>Patuljak iz jedne bajke Braće Grim. Naučio je vodeničarevu kćer da od slame ispreda zlato, te se udala za kralja. Rumplštilchen je za uzvrat tražio da ona pogodi njegovo ime inače će joj uzeti sina. Kraljica ga je čula dok se hvalisao i izrekao kako se zove. Od besa što ga je nadmudrila on tako lako udari o zemlju da se u nju zabije do pojasa, a zatim se precepi nadvoje; prim. prev.</EM>
<BR>&nbsp;&nbsp;&nbsp;&nbsp;&nbsp;"Rumplštilchen i još?"
<BR>&nbsp;&nbsp;&nbsp;&nbsp;&nbsp;Njutn se saže, uze od njega bocu i nasu sebi još jednu čašu džina. "Mislite li da ga možda uopšte neće biti?"
<BR>&nbsp;&nbsp;&nbsp;&nbsp;&nbsp;"Možda. Šta će sprečiti da ne izbije, Rumplstilskine? Čovekovi uzvišeni nagoni? Patuljci žive u pećinama; da li živite u pećini kad ne idete u posete?"
<BR>&nbsp;&nbsp;&nbsp;&nbsp;&nbsp;"Trolovi žive u pećinama. Patuljci žive svuda. Patuljci imaju sposobnost prilagođavanja izuzetno teškim sredinama, kao što je ova." Mahnuo je drhtavom rukom ka jezeru, prosuvši džin po košulji. "Ja sam patuljak, doktore Brajs, i ja svuda živim sam. Svuda potpuno sam." Zagledao se u vodu.
<BR>&nbsp;&nbsp;&nbsp;&nbsp;&nbsp;Oko pola milje od njih spustilo se na jezero veliko jato pataka, verovatno umorne selice na putu ka dalekom jugu. Plutale su na površini vode, slično balončićima, prepuštene struji kao da su nesposobne da se kreću. "Da ste sa Marsa, odista biste bili sami", reče Brajs, posmatrajući patke. "Ukoliko jeste sa Marsa, onda biste bili kao usamljena patka na jezeru - umorna selica."
<BR>&nbsp;&nbsp;&nbsp;&nbsp;&nbsp;"Nije to nužno."
<BR>&nbsp;&nbsp;&nbsp;&nbsp;&nbsp;"Šta nije nužno?"
<BR>&nbsp;&nbsp;&nbsp;&nbsp;&nbsp;"Biti sa Marsa. Pretpostavljam da ste se dovoljno često osećali usamljeni, doktore Brajs. Otuđeni. Jeste li vi sa Marsa?"
<BR>&nbsp;&nbsp;&nbsp;&nbsp;&nbsp;"Ne verujem."
<BR>&nbsp;&nbsp;&nbsp;&nbsp;&nbsp;"Iz Filadelfije?"
<BR>&nbsp;&nbsp;&nbsp;&nbsp;&nbsp;Brajs se nasmeja. "Iz Portsmuta, u Ohaju. To je odavde udaljenije nego Mars." Bez vidljivog uzroka patke na jezeru počeše unezvereno da kvaču. Iznenada uzleteše, s početka u neredu, ali se zatim poređaše u nešto što je otprilike nalikovalo formaciji. Brajs je posmatrao dok su nestajale iza planina, i dalje povećavajući visinu. Zbrkano je razmišljao o migraciji ptica, o pticama i insektima i malim krznatim životinjama, kako se kreću sledeći stare, stare staze ka drevnim zavičajima i novim smrtima. A onda ga jato pataka grko podseti na eskadru projektila čiju je sliku pre mnogo godina video na koricama nekog časopisa, i to ga navede da opet počne da misli na stvar u čijoj gradnji pomaže čudnovatom čoveku pored sebe, na taj glatki, projektilu sličan brod koji će navodno da istražuje ili da eksperimentiše ili da snima ili radi nešto tako, u šta sada, osećajući se tako lako i pijano pod popodnevnim suncem, nije imao poverenja, nije imao nimalo poverenja.
<BR>&nbsp;&nbsp;&nbsp;&nbsp;&nbsp;Njutn nesigurno ustade i reče: "Možemo da odšetamo do kuće. Odande će vas Brinar odbaciti do vaše kuće, ako hoćete."
<BR>&nbsp;&nbsp;&nbsp;&nbsp;&nbsp;"Hoću." Brajs ustade, otresajući lišće s odeće i onda dovrši svoj džin. "Suviše sam pijan i suviše star da bih pešačio do kuće."
<BR>&nbsp;&nbsp;&nbsp;&nbsp;&nbsp;Hodali su ćutke, pomalo se teturajući. Ali kad su se približili kući Njutn reče: "Nadam se da će potrajati još deset godina."
<BR>&nbsp;&nbsp;&nbsp;&nbsp;&nbsp;"Zašto deset godina?" reče Brajs. "Ako potraje toliko, oružje će postati još bolje. Sve će razneti. Celu budalaštinu. Možda će čak Litvanci to da urade. Ili oni iz Filadelfije."
<BR>&nbsp;&nbsp;&nbsp;&nbsp;&nbsp;Njutn čudno pogleda nadole, u njega, a Brajsu za trenutak bi nelagodno. "Ako budemo imali deset godina", reče Njutn, "to se možda uopšte neće dogoditi. Možda neće moći da se dogodi."
<BR>&nbsp;&nbsp;&nbsp;&nbsp;&nbsp;"A šta će ga to tada sprečiti? Ljudska vrlina? Drugi dolazak Isusov?" Odnekud nije mogao da pogleda Njutna u oči.
<BR>&nbsp;&nbsp;&nbsp;&nbsp;&nbsp;Njutn se prvi put glasno nasmejao, meko i prijatno. "Možda će to zaista biti drugi dolazak. Možda će to biti lično Isus Hrist. Za deset godina."
<BR>&nbsp;&nbsp;&nbsp;&nbsp;&nbsp;"Ako dođe", reče Brajs, "nek se pričuva."
<BR>&nbsp;&nbsp;&nbsp;&nbsp;&nbsp;"Pretpostavljam da će se setiti onoga što mu se dogodilo prošli put", reče Njutn.
<BR>&nbsp;&nbsp;&nbsp;&nbsp;&nbsp;Brinar izađe iz kuće da ih dočeka. Brajs oseti olakšanje: od sunca beše počelo da mu se vrti u glavi.
<BR>&nbsp;&nbsp;&nbsp;&nbsp;&nbsp;Pustio je da ga Brinar odveze pravo kući, i nije se zaustavljao kod laboratorije. Za vreme vožnje činilo mu se da mu Brinar postavlja ogromnu količinu pitanja, a Brajs bi na svako davao neodređen odgovor. Kad je stigao kući bilo je pet sati. Ušao je u kuhinju koja je, kao i uvek, bila u potpunom neredu. Na zidu je visio Ikarov pad, donesen iz Ajove, a u sudoperi su bili sudovi od doručka. Izvadio je iz frižidera u zidu hladan pileći batak, i žvaćući, umorno se oteturao do kreveta, gde je brzo zaspao, a na noćnom ormaniću pored njega ostao je polupojeden batak. Sanjao je mnogo raznih snova, svi su bili zbrkani, a mnogi su sadržali let ptica preko hladnog plavog neba...
<BR>&nbsp;&nbsp;&nbsp;&nbsp;&nbsp;Probudio se u četiri ujutro, potpuno se razbudivši u tami, s odvratnim ukusom u ustima; glava ga je bolela a vrat mu je bio znojav od debele vunene kragne. Noge su mu bile natečene od hoda; bio je vrlo žedan. Seo je na ivicu kreveta i nekoliko minuta buljio u svetleći brojčanik časovnika, a zatim oprezno upalio lampu kraj kreveta, zatvorivši oči pre nego što će škljocnuti. Ustao je, odžmirkao idući do kupatila, napunio lavabo hladnom vodom a dok se ovaj punio popio dve pune čaše vode iz čaše za pranje zuba. Zatvorio je slavinu, upalio svetlo, i počeo da otkopčava kariranu košulju koja ga je pritiskala. U ogledalu je ugledao deo svojih grudi ispod U izreza potkošulje i odvratio pogled. Zamočio je ruke u vodu i držao ih unutra, puštajući da hladnoća ubrza krvotok u njegovim ručnim zglobovima. Onda je skupio šake i oplaknuo zatiljak i lice. Oštro se istrljao grubim peškirom i zatim oprao zube, uklonivši gadni ukus iz usta. Očešljao se, otišao u spavaću sobu po čistu košulju - ovog puta svečanu, ali bez nabranih prsa kakvu nosi većina ljudi.
<BR>&nbsp;&nbsp;&nbsp;&nbsp;&nbsp;Sve vreme dok je ovo radio kroz glavu mu je prolazila stara fraza: Daj pare pa možeš da biraš.
<BR>&nbsp;&nbsp;&nbsp;&nbsp;&nbsp;Spremio je u kuhinji sebi doručak, rastvorivši pilulu kafe u toploj vodi i isprživši omlet, koji je obilato zasuo seckanim pečurkama iz konzerve. Stručno je preklopio omlet lopaticom, izvadio ga dok je sredina još bila meka, stavio ga zajedno s kafom na plastični sto, seo i polako jeo, puštajući svoj džinom opterećeni želudac da se što je blaže moguće obavije oko mekane tvorevine. Zadržala se unutra sasvim lepo; i na čas je bio zadovoljan sobom što mu nije muka - a od jučerašnjeg doručka nije jeo ništa osim vina, sira i čistog džina. Stresao se. Mogao je bar da pojede nekoliko onih PA pilula koje ljudi sada jedu kad ih mrzi da se gnjave s istinskom večerom. PA su proteinske alge - odvratna zamisao, jesti barske gadarije umesto džigerice s lukom. Ali možda bi morao da ih upotrebljava, uzevši u obzir prenaseljenost i azijska sušna područja koja su vratila fašiste u Kinu - te tako, još jednom, u 'slobodni svet' diktatora, demagoga i hedonista - i zbog kojih je sve teže i teže doći do džigerice s lukom ili govedine s krompirom. Kroz dvadeset godina svi ćemo jesti barske gadarije i riblji zejtin i ugljene hidrate iz flašica, mislio je dovršavajući omlet. Kad više ne bude mesta za piliće jaja će držati u muzeju. Možda će u Smitsonijanu čuvati omlet konzerivran u plastici. Pio je kafu, koja je i sama bila delimično sintetička, i razmišljao o staroj maksimi biologa da je pile način na koji jaje reprodukuje samo sebe. Zbog toga smrknuto pomisli kako će neki poletni mladi biolog sa sportskom frizurom i lepršavim pantalonama verovatno pronaći efikasniji način od onog za jaje prirodnog, potpuno eliminisavši pile. Ali ne, to neće biti neko mlad i poletan; T. Dž. Njutn bi pre bio čovek kakav bi ispovrteo pupčano jaje - kao pupčanu pomorandžu - uvijeno u plastiku veselih boja, a proizvodi ga Svetska Industrijska Korporacija. Jaje koje reprodukuje samo sebe; staviš ga u ribnjak i ono raste kao niska plastičnih đinđuva, izbacujući svakog dana novo jaje. Ali posle toga ne bi zadovoljno kokodakalo, niti bi ikad proizvelo velelepno gordog bantam-petla, petla za borbe, ili glupavu kokošku da je pojuri dete. Ili pečeno pile za večeru.
<BR>&nbsp;&nbsp;&nbsp;&nbsp;&nbsp;Onda je, ispivši kafu, digao poged i video Ikarov pad, a pošto je sada znao šta ta slika počinje da predstavlja za njega spustio je šolju i naglas rekao: "Brajse, prestani s intelektualnim igrama." Daj pare pa možeš da biraš: Mars ili Masačusets? Pa pomisli, i dalje gledajući nogu i ruku dečaka koji je s neba pao u okean na smirenoj slici na zidu, Prijatelj ili neprijatelj? Nastavio je da zuri u sliku: Rušilac ili čuvar? U glavi su mu bile Njutnove reči. "Možda će to zaista biti drugi dolazak." Ali Ikar je propao, sagoreo i utopio se, dok je Dedal, koji nije bio otišao tako visoko, pobegao sa svog samotnog ostrva. Ali ne da bi spasao svet. Možda čak i da bi ga uništio, jer je izumeo letenje; a uništenje će, kad dođe, doći iz vazduha. Vazduh je bez sjaja i bez nade, pomisli; bolestan sam, i umreću; smiluj nam se, Gospode. Odmahnuo je glavom, pokušavajući da spreči misli da lutaju. Sada je problem: Mars ili Masačusets; sve drugo imalo je drugostepenu važnost. A šta mu je sada poznato? Postoji Njutnov akcenat, izgled, način hoda. Postoje proizvodi njegovog duha, koji podrazumevaju tehnologiju tuđinskiju od ptolemejskog astronomskog sistema. Postoje oni fantastični logaritmi, postoji to što je bio nacvrcan oba puta kad ga je Brajs video, što može ukazivati na, nepojamnu usamljenost kakvu može osećati vanzemaljsko biće, ili nemogućnost da podnese bubotke kulture u koju je upao. Ali je nacvrcanost tako prokleto ljudska, i ona isključuje ostale postavke. Zar je moguće da bi alkohol delovao na vanzemaljsko biće kao na čoveka? Ali Njutn mora biti čovek - ili nešto slično čoveku. Sastav krvi bi mu morao biti sličan čovečjem; mora biti sposoban da se napije. No i to bi bilo verovatnije da je iz Masačusetsa. Ili iz Litvanije. Pijani Marsovac, zašto ne? I sam Hristos je pio vino, a on je došao s neba - vinopija, rekoše fariseji. Vinopija iz svemira. Zašto mu misli stalno skreću od glavne teme? I Kortesu su verovatno bili dali tekilu; i on je bio Ponovo Došavši: plavooki bog, Kvecalkoatl, prispeo da peone spase od Acteka. Za deset godina? Logaritmi čija je osnova dvanest. I šta još? I šta još?
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
