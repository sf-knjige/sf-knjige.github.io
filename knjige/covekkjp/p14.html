<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ponekad mu se činilo da ludi na način ljudskih bića; a teorijski je ipak bilo nemoguće da Antejac poludi. Nije shvatao šta mu se događa, ili šta se dogodilo. Pripremili su ga za izuzetnu težinu njegovog posla, odabrali ga za to zbog njegove fizičke snage i sposobnosti prilagođavanja. Još od početka je znao da ima mnogo načina da propadne, da je cela stvar ogroman rizik, ekstravagantni plan naroda koji nema drugog izlaza; i bio je spreman na neuspeh. Ali nije bio pripremljen za ono što se u stvari dogodilo. Sam plan se tako dobro ostvaruje - zarađene su velike svote novca, gradnja broda je započeta gotovo bez teškoća, nikom nije pošlo za rukom (iako je smatrao da su mnogi posumnjali i da sumnjaju) da uvidi ko je on u stvari - i mogućnost da uspe sada je tako blizu. A on, Antejac, superiorno biće jedne superiorne rase, gubi kontrolu, postaje izopačen, pijanica, izgubljen i budalast stvor, otpadnik, a možda i izdajnik svog roda.
<BR>&nbsp;&nbsp;&nbsp;&nbsp;&nbsp;Ponekad je za to okrivljavao Beti Džo, za sopstvenu slabost pred ovim svetom. Koliko je postao sličan ljudima, kad racionalizuje na takav način! Krivio je nju što je postao kao domoroci i što je opsednut neodređenim krivicama i još neodređenijim sumnjama. Naučila ga je da pije džin; i pokazala mu jedan vid moćnog i lagodnog i hedonističkog i nemislećeg čovečanstva o kojem i pored petnaest godina proučavanja televizije nije imao pojma. Pokazala mu je učmalu, pijanu vitalnost o kakvoj Antejci, u svom božanski stravičnom vanvremenskom trajanju i mudrosti, nisu nikad mogli znati ni sanjati. Osećao se kao čovek koji je bio okružen umereno druževnim, šaškastim i prilično inteligentnim životinjama, i koji je postepeno otkrivao da su njihovi nazori i odnosi mnogo složeniji no što je mogao da posumnja na osnovu svog obučavanja. Takav bi čovek mogao otkriti, pomoću jednog ili više od mnogih vidova procenjivanja i zaključivanja dostupnih visokoj inteligenciji, da životinje koje ga okružuju i koje zagađuju sopstvene jazbine i jedu sopstvenu prljavštinu mogu biti srećnije i mudrije od njega.
<BR>&nbsp;&nbsp;&nbsp;&nbsp;&nbsp;Ili je posredi naprosto činjenica da čovek koji je dovoljno dugo okružen životinjama postaje životinja više no što bi smeo? Ali analogija nije bila pravedna, nije bila tačna. S ljudskim bićima delio je poreklo bliže od običnog srodstva između familije sisara i krznatih životinja uopšte. I on i ljudska bića bili su suvisli, prilično racionalni stvorovi, kadri da sagledaju, da predvide, da imaju osećanja s opštim nazivima ljubav, sažaljenje, poštovanje. Mogli su, otkrio je, i da se napiju.
<BR>&nbsp;&nbsp;&nbsp;&nbsp;&nbsp;Antejci su donekle bili upoznati s alkoholom, iako su šećeri i masnoće igrali vrlo sporednu ulogu u ekologiji tog sveta. Postojala je slatka oskoruša od koje se ponekad pravila jedna vrsta slatkog vina; bilo je, naravno, vrlo lako sintetizovati čist alkohol, i, vrlo retko, poneki Antejac bi se napio. Ali nije postojalo dosledno pijenje alkohola; nije postojalo nešto kao Antejac alkoholičar. Nikad u životu nije čuo da je neko na Antei pio tako kao što on pije na Zemlji - svakoga dana, postojano.
<BR>&nbsp;&nbsp;&nbsp;&nbsp;&nbsp;Nije se napijao na sasvim isti način kao ljudska bića; bar je mislio da nije. Nikad nije poželeo da bude bez svesti, ili sumanuto srećan, ili podoban bogu; jedino je želeo oslobođenje, a nije bio siguran od čega. Nije patio od mamurluka, ma koliko popio. Najveći deo vremena bio je sam. Za njega bi bilo teško da ne pije.
<BR>&nbsp;&nbsp;&nbsp;&nbsp;&nbsp;Pošto je ostavio Brajsa da ga Brinar odveze kući, ušao je u nekorišćenu dnevnu sobu svoje kuće i ćutke stajao oko minut, uživajući u svežini prostorije i smirenoj polutami. Jedna od mačaka lenjo siđe s kauča, isteže se, priđe mu i poče predući da se tare o njegovu nogu. Pogledao ju je s ljubavlju; veoma je zavoleo mačke. Imale su svojstva koja su ga podsećala na Anteu, iako tamo nije postojala neka njima slična životinja. Ali nisu izgledale ni kao da pripadaju ovom svetu.
<BR>&nbsp;&nbsp;&nbsp;&nbsp;&nbsp;Beti Džo dođe iz kuhinje, opasana keceljom. Ćutke ga je posmatrala jedan trenutak, nežnim pogledom, a onda rekla: "Tomi?"
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Tomi, gospodin Farnsvort te zvao iz Njujorka. Dvaput."
<BR>&nbsp;&nbsp;&nbsp;&nbsp;&nbsp;Slegnuo je ramenima. "Sad me zove gotovo svaki dan, zar ne?"
<BR>&nbsp;&nbsp;&nbsp;&nbsp;&nbsp;"Jeste, Tomi, zove." Blago se osmehnula. "Međutim, rekao je da je važno i da mu se odmah javiš." Dovoljno dobro je znao da Farnsvort ima problema, ali će morati malo da pričekaju. Osećao je da nije dorastao tome da se baš sad bavi njima. Pogledao je na sat. Gotovo pet. "Recite Brinaru da ga zove u osam", reče. "Ako se Oliver opet javi, recite mu da sam zauzet i da ću s njim razgovarati u osam."
<BR>&nbsp;&nbsp;&nbsp;&nbsp;&nbsp;"U redu." Oklevala je trenutak, pa onda rekla: "Hoćeš da dođem da posedim s tobom? Da možda razgovaramo?"
<BR>&nbsp;&nbsp;&nbsp;&nbsp;&nbsp;Video je njen izraz lica, izraz pun nade, znao je da taj izraz znači kako ona zavisi od njegovog društva koliko i on od njenog. Ala su oni postali čudnovati drugari! Ipak, mada je znao da je usamljena koliko on i da deli njegovo osećanje otuđenosti, čak i sad se osećao nemoćnim da joj podari pravo da posedi s njim u tišini. Osmehnuo se što je prijatnije mogao. "Žao mi je, Beti Džo. Moram malo da budem sam." Kako mu je postajao težak taj uvežbani osmeh!
<BR>&nbsp;&nbsp;&nbsp;&nbsp;&nbsp;"Naravno, Tomi", reče ona. Okrenula se, prebrzo. "Moram da se vratim u kuhinju." Na vratima se osvrnula. "Kaži mi kad budeš hteo večeru, čuješ? Doneću ti je gore."
<BR>&nbsp;&nbsp;&nbsp;&nbsp;&nbsp;"Odlično." Otišao je do stepeništa i odlučio da se poveze malom stolicom-liftom koju nedeljama nije upotrebljavao. Počeo je da se oseća vrlo umoran. Kad je seo, jedna od mačaka mu skoči u krilo, a on je zbaci neveštim trzajem. Bešumno je pala na pod, stresla se i nimalo uznemirena odšetala, ne udostojivši se osvrtanjem na njega. Pomislio je, gledajući mačku, samo da si ti jedina inteligentna vrsta ovog sveta. A zatim, gorko se osmehnuvši, možda i jesi.
<BR>&nbsp;&nbsp;&nbsp;&nbsp;&nbsp;Jednom prilikom, pre više od godinu dana, spomenuo je Farnsvortu da ga počinje interesovati muzika. To je samo delimično bilo tačno, jer su mu melodije i tonski sistem ljudske muzike uvek bili pomalo neprijatni. Međutim, za muziku se zainteresovao istorijski, budući da je posedovao interesovanje istoričara za gotovo sve vidove ljudskog folklora i umetnosti - interesovanje izgrađeno godinama proučavanja televizije, i održano dugim noćima čitanja, ovde na Zemlji. Farnsvort mu je, ubrzo nakon uzgrednog spominjanja ove činjenice, poklonio izvanredno precizan oktofonski zvučni sistem - nekoliko njegovih komponenti zasnivalo se na patentima S. I. Korporacije - i neophodna pojačala, zvučne izvore i slično. Tri magistra elektrotehnike ugradili su delove u njegovu radnu sobu. To je bila gnjavaža, ali nije hteo da uvredi Fanrsvorta. Ceo kontrolni mehanizam smestili su na jednu mesinganu ploču - više bi mu se dopalo nešto manje naučnički od mesingane plohe; možda delikatno obojeni fajans ili porcelan - na jednom kraju police za knjige. Farnsvort mu je takođe poklonio automatski kasetofon s pet stotina snimaka, svi su bili na čeličnim kuglicama za koje je S. I. Korporacija imala patente i na kojima je korporacija zaradila bar dvadeset miliona dolara. Pritisnete dugme i kuglica veličine zrne graška sklizne u ležište na spravi. Njenu molekularnu strukturu bi onda čitao sićušni skener koji se polagano kretao, a raspored molekula bi se pretvarao u zvuke orkestra ili grupe ili u gitaristu ili u ljudski glas. Njutn gotovo nikad nije slušao muziku. Na Farnsvortovo insistiranje pokušao je s nekim simfonijama i kvartetima, ali za njega nisu imali gotovo nikakav smisao. Bilo je čudno što mu je njihovo značenje tako nerazgovetno. Neke druge umetnosti, iako su ih obrazovni TV programi (najdosadniji i od svih najpretenciozniji) pogrešno tumačili i snishodljivo obrađivali, duboko su ga uzbuđivale - pogotovu vajarstvo i slikarstvo. Možda je video kao ljudska bića, ali nije čuo kao oni.
<BR>&nbsp;&nbsp;&nbsp;&nbsp;&nbsp;Kad je ušao u svoju sobu, premišljajući o mačkama i ljudima, najednom odluči da pusti neku muziku. Pritisnuo je dugme za Hajdnovu simfoniju za koju mu je Farnsvort rekao da mora da je čuje. U trenu naiđoše zvuci, militantni i precizni, i, za njega, bez ikakvog logičnog ili estetskog značenja. Bio je kao Amerikanac koji sluša kinesku muziku. Nasu sebi čist džin iz boce s police i ispi ga, pokušavajući da prati zvuke. Baš se spremao da sedne na kauč kad se na vratima začu iznenadno kucanje. Iznenađen, ispustio je čašu. Razbila se kraj njegovih nogu. Prvi put u životu viknuo je: "Šta je sad to, kog đavola?" Koliko je je postao sličan ljudima?
<BR>&nbsp;&nbsp;&nbsp;&nbsp;&nbsp;Glas Beti Džo koji se začuo iza vrata zvučao je uplašeno: "Tomi, opet gospodin Farnsvort. Zahteva. Rekao je da moram da te pozovem..."
<BR>&nbsp;&nbsp;&nbsp;&nbsp;&nbsp;Glas mu je sada bio blaži, ali i dalje ljutit. "Recite mu ne. Recite mu da neću nikoga da vidim do sutra; neću ni sa kim da razgovaram."
<BR>&nbsp;&nbsp;&nbsp;&nbsp;&nbsp;Tišina potraja trenutak. Piljio je u slomljenu čašu podno svojih nogu, onda šutnu krupnije komade pod kauč. Potom se začula Beti Džo: "U redu, Tomi. Reći ću mu." Zastala je. "Tomi, sad se odmori. Čuješ?"
<BR>&nbsp;&nbsp;&nbsp;&nbsp;&nbsp;"U redu", reče on, "odmaraću se."
<BR>&nbsp;&nbsp;&nbsp;&nbsp;&nbsp;Čuo je kako se njeni koraci udaljuju od vrata. Prišao je polici za knjige. Nije bilo drugih čaša. Zausti da pozove Beti Džo, umesto toga uze gotovo punu bocu, odvrnu zatvarač i poče da pije iz nje. Isključio je Hajdna - ko može očekivati od njega da shvati takvu muziku? - i onda uključio zbirku folk muzike, starih crnačkih pesama, muziku s obala Južne Karoline, Džordžije, Floride. Bar je u rečima tih pesama bilo nečeg što je čovek poput njega mogao da razume.
<BR>&nbsp;&nbsp;&nbsp;&nbsp;&nbsp;Pun i umoran glas začu se iz zvučnika:
<BR>
<BR>&nbsp;&nbsp;&nbsp;&nbsp;&nbsp;Uvek kad odem do kuće gospa Lulu
<BR>&nbsp;&nbsp;&nbsp;&nbsp;&nbsp;Ujede me stari pas,
<BR>&nbsp;&nbsp;&nbsp;&nbsp;&nbsp;Uvek kad odem do kuće gospa Seli
<BR>&nbsp;&nbsp;&nbsp;&nbsp;&nbsp;Ujede me buldog...
<BR>
<BR>&nbsp;&nbsp;&nbsp;&nbsp;&nbsp;Nasmeši se zamišljeno; reči pesme kao da su dotakle nešto u njemu. Smestio se s bocom na kauč. Poče da razmišlja o Natanu Brajsu i o razgovoru koji su vodili tog popodneva.
<BR>&nbsp;&nbsp;&nbsp;&nbsp;&nbsp;Od njihovog prvog susreta pretpostavljao je da Brajs sumnja u njega; sama činjenica da je hemičar zahtevao razgovor odavala ga je. Uverio se, putem skupe istrage, da Brajs ne zastupa nikog drugog do sebe samog - da ne radi za Federalni Biro za Istraživanje, što čine bar dva radnika na građenju letelice, niti za bilo koju drugu vladinu agenciju. Ali, onda, ukoliko je Brajs odnekud posumnjao u njega i u njegove namere - kao što su, svakako, posumnjali Farnsvort i verovatno još nekolicina drugih - zbog čega se on, Njutn, potrudio da neguje popodnevno druženje s ovim čovekom? I zbog čega je pravio nagoveštaje o sebi, pričajući o ratu i drugom dolasku, nazvao sebe Rumplstiltskinom - tim zlobnim malim patuljkom koji se pojavio ko zna odakle da bi ispreo zlato od slame i pomoću svog nepojamnog znanja spasao princezi život, tuđincem čiji je krajnji cilj bila krađa princezinog deteta? Jedini način da se Rumplstiltskin porazi bio je: razotkriti njegov identitet, znati mu ime.
<BR>
<BR>&nbsp;&nbsp;&nbsp;&nbsp;&nbsp;Ponekad ja sam kao dete bez majke;
<BR>&nbsp;&nbsp;&nbsp;&nbsp;&nbsp;Ponekad ja sam kao dete bez majke;
<BR>&nbsp;&nbsp;&nbsp;&nbsp;&nbsp;Slava tebi, aleluja!
<BR>
<BR>&nbsp;&nbsp;&nbsp;&nbsp;&nbsp;I, pomislio je odjednom, zbog čega li je Rumplstiltskin princezi dao mogućnost da izbegne pogodbu? Zašto joj je dao onaj rok od tri dana da otkrije njegovo ime? Da li je to jednostavno bilo preveliko samopouzdanje - jer ko bi ikad pogodio ili pomislio na takvo ime? - ili je želeo da ga otkriju, uhvate, da ga liše cilja njegovih varki i čarolija? A da li on, Tomas Džerom Njutn, čije su čarolije i varke veće od onih ma kog opsenara ili patuljka iz bajki - a sve ih je pročitao - sada želi da ga otkriju, da ga uhvate?
<BR>
<BR>&nbsp;&nbsp;&nbsp;&nbsp;&nbsp;Ovaj čovek dode do mog praga
<BR>&nbsp;&nbsp;&nbsp;&nbsp;&nbsp;Ne voli me kaže on,
<BR>&nbsp;&nbsp;&nbsp;&nbsp;&nbsp;Dođe; na mom pragu stoji
<BR>&nbsp;&nbsp;&nbsp;&nbsp;&nbsp;Ne voli me kaže on.
<BR>
<BR>&nbsp;&nbsp;&nbsp;&nbsp;&nbsp;Zašto bih ja, razmišljao je Njutn s bocom u ruci, želeo da me otkriju? Zagledao se u etiketu na boci, osećao se čudno, smućeno. Snimak se naglo završio. Nastala je pauza, dok se druga kuglica otkotrljala u ležište. Potegao je dug, silan gutljaj. Uto iz zvučnika zatrešta orkestar silujući mu uši.
<BR>&nbsp;&nbsp;&nbsp;&nbsp;&nbsp;Umorno ustade i žmirnu. Osećao se vrlo malaksalo činilo mu se da nije bio toliko malaksao od onog dana, pre toliko godina, kad je uplašen i usamljen povraćao na golom polju, u novembru. Otišao je do ploče, isključio muziku. Onda je otišao do prekidača za televizor i uključio ih - možda će vestern...
<BR>&nbsp;&nbsp;&nbsp;&nbsp;&nbsp;Velika slika čaplje na suprotnom zidu poče da bledi. Kad je iščezla njeno mesto zauze glava naočitog čoveka s lažno ozbiljnim pogledom kakav neguju političari, iscelitelji verom i evanđelisti. Usne su mu se pokretale bez šuma, dok mu je pogled bio ukočen.
<BR>&nbsp;&nbsp;&nbsp;&nbsp;&nbsp;Njutn pojača ton. Glava zadobi glas, rekavši: "...Sjedinjenim Državama kao slobodnoj i nezavisnoj naciji, moramo se muški opremiti za borbu, sa slobodnim svetom svrstanim iza nas i suočiti se s iskušenjima, nadama i strahovanjima sveta. Ne smemo zaboraviti da Sjedinjene Države, bez obzira na to šta kažu naobavešteni, nisu drugorazredna sila. Ne smemo zaboraviti da će sloboda pobediti, ne smemo..."
<BR>&nbsp;&nbsp;&nbsp;&nbsp;&nbsp;Njutn najednom shvati da je čovek koji govori predsednik Sjedinjenih Država, i da izgovara visokoparnosti beznadnih. Okrenuo je prekidač. Na ekranu se pojavila scena iz spavaće sobe. Muškarac i žena, oboje u pidžamama, pravili su neke izanđale dvosmislene viceve. Ponovo okrete prekidač, nadajući se vesternu. Voleo je vesterne. Ali je ono što se pojavilo na ekranu bio propagandni spot koji plaća vlada, o američkim vrlinama i moćima. Pojavljivali su se snimci belih crkava iz Nove Engleske, radnika na poljima - u svakoj grupi po jedan nasmejani Crnac - i javorovog drveća. Ovi filmovi su u poslednje vreme izgledali sve prostačkije; i, kao toliki popularni časopisi, sve besomučnije šovinistički - više nego ikad odani fantastičnoj laži da je Amerika nacija bogobojažljivih varošica, efikasnih gradova, zdravih farmera, ljubaznih lekara, zanetih domaćica, filantropskih milionera.
<BR>&nbsp;&nbsp;&nbsp;&nbsp;&nbsp;"Bože moj", reče naglas. "Bože moj, vi plašljivi, samosažaljivi hedonisti. Lažovi! Šovinisti! Budale!"
<BR>&nbsp;&nbsp;&nbsp;&nbsp;&nbsp;Opet je okrenuo prekidač i na ekranu se pojavila scena iz noćnog kluba, s tihom muzikom u pozadini. Ostavi je, posmatrajući kretanje tela na podijumu za igru, kao paunove odevene muškarce i žene što grle jedni druge dok muzika svira.
<BR>&nbsp;&nbsp;&nbsp;&nbsp;&nbsp;A šta sam ja, mislio je, ako nisam preplašeni, samosažaljivi hedonista? Dovršio je bocu džina i onda pogledao svoje ruke kako drže bocu, sada je zurio u veštačke nokte koji su sijali kao prozirni novčići pri treperavoj svetlosti televizijskog ekrana. Gledao ih je nekoliko minuta kao da ih vidi po prvi put.
<BR>&nbsp;&nbsp;&nbsp;&nbsp;&nbsp;Onda je ustao i klimavo otišao do plakara. S police je uzeo kutiju veliku otprilike kao ona za cipele. Na unutrašnjoj strani plakarskih vrata nalazilo se veliko ogledalo. Jedan časak je posmatrao samog sebe, svoju visoku koštunjavu priliku. Zatim se vratio do kauča i stavio kutiju na niski mermerni sto ispred sebe. Iz nje je uzeo plastičnu bočicu. Na sto je postavio praznu činijastu pepeljaru od kineskog porcelana, Farnsvortov poklon. Nasuo je tečnost iz bočice u pepeljaru, spustio bočicu, i vrhove prstiju obe šake zamočio u pepeljaru, kao da je činija za pranje prstiju. Držao ih je tako minut, a onda ih izvadio i jako pljesnuo dlanovima. Nokti popadaše na mermerni sto uz slab, zveckavi zvuk. Završeci prstiju su sada bili glatki, vrhovi pokretljivi ali malo nažuljeni.
<BR>&nbsp;&nbsp;&nbsp;&nbsp;&nbsp;Iz televizora su dopirali zvuci džeza, u jakom, napadnom ritmu.
<BR>&nbsp;&nbsp;&nbsp;&nbsp;&nbsp;Ustao je, otišao do vrata sobe i zaključao ih. Onda se vratio kutiji na stolu i iz nje izvadio grudvicu nečeg nalik pamuku, pa je grudvicu za trenutak zamočio u tečnost. Primetio je da mu se ruke tresu. Takođe je znao da je pijaniji no što je ikad bio. Ali, očigledno, ni tako nije dovoljno pijan.
<BR>&nbsp;&nbsp;&nbsp;&nbsp;&nbsp;Zatim je otišao do ogledala i prislonio vlažnu grudvicu uz oba svoja uveta sve dok plastične ušne školjke nisu otpale. Otkopčavši košulju, na isti način je uklonio lažne bradavice i malje s prsa. Dlačice i bradavice bile su pričvršćene na tanku, poroznu opnu i uklonio ih je izjedna. Uzeo je ove stvari i položio ih na niski sto. Idući natrag ka ogledalu, počeo je da govori na svom jeziku, prvo tiho a potom glasno kako bi nadjačao džez s televizora, recitujući pesmu koju je napisao u mladosti. Glasovi mu nisu dobro silazili s jezika. Bio je suviše pijan; ili je gubio sposobnost da izgovara antejske frikative. Onda je, teško dišući, iz kutije izvadio instrument sličan pinceti pa stao pred ogledalo i iz očiju pažljivo izvadio tanke, obojene plastične membrane. I dalje se upinjući da izgovori svoju pesmu, žmirkao je u svoj odraz očima čije su dužice imale uspravne proreze, kao u mačke.
<BR>&nbsp;&nbsp;&nbsp;&nbsp;&nbsp;Dugo je posmatrao samog sebe, a zatim poče da plače. Nije jecao, ali su mu iz očiju tekle suze - suze potpuno iste kao i ljudske suze - i slivale se niz njegove uske obraze. Plakao je od očajanja.
<BR>&nbsp;&nbsp;&nbsp;&nbsp;&nbsp;Onda glasno reče samome sebi na engleskom. "Ko si ti?" rekao je, "I gde spadaš?"
<BR>&nbsp;&nbsp;&nbsp;&nbsp;&nbsp;Pogled mu je uzvraćalo sopstveno telo; ali ga nije prepoznao kao svoje. Bilo je tuđe i zastrašujuće.
<BR>&nbsp;&nbsp;&nbsp;&nbsp;&nbsp;Uzeo je drugu bocu. Muzika je prestala. Spiker je govorio: "...balska dvorana hotela Silbah, u centru Luisvila, koju vam uživo prenosi Svetski Kolor - dobro poznati vam filmovi i razvijači za ono što je najbolje u fotografiji..."
<BR>&nbsp;&nbsp;&nbsp;&nbsp;&nbsp;Njutn nije gledao ekran; otvarao je bocu. Ženski glas poče da govori: "Da sakupite uspomene na predstojeće praznike, decu, tradicionalne praznične svetkovine na Dan zahvalnosti i Božić, nema ničeg lepšeg od prirodnih snimaka u Svetskom Koloru, ispunjenih blistavim i jedrim životom..."
<BR>&nbsp;&nbsp;&nbsp;&nbsp;&nbsp;A na kauču je sada ležao Tomas Džerom Njutn i pio, s otvorenom bocom džina, njegovi prsti bez noktiju su podrhtavali, njegove staklaste mačkolike oči namučeno su piljile u tavanicu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
