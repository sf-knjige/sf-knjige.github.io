<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;FBI je bio sasvim pristojan i blag, no posle dva dana besmislenih pitanja Brajs je bio vrlo iscrpljen, nesposoban čak i da se razgnevi zbog prezira koji je naslućivao iza njihove uljudnosti. Da ga trećeg dana nisu pustili, poludeo bi. Ipak na njega nisu vršili neki veći pritisak; zapravo, kao da ga nisu smatrali važnim.
<BR>&nbsp;&nbsp;&nbsp;&nbsp;&nbsp;Trećeg jutra čovek je kao i uvek došao po njega u Hrišćansku zajednicu mladih Ijudi i odvezao ga četiri bloka dalje, do zgrade Federalnog Biroa u centru Sinsinatija. HZML doprinela je njegovoj iscrpljenosti. Da je verovao u maštu FBI, svoj boravak tamo pripisao bi nameri da ga deprimiraju ofucanom veselošću koja je ispunjavala društvene prostorije zajedno s prljavim nameštajem od hrastovine i bezbrojnim nepročitanim hrišćanskim brošurama.
<BR>&nbsp;&nbsp;&nbsp;&nbsp;&nbsp;Ovoga puta čovek ga je odveo u jednu drugu sobu u zgradi Federalnog, sobu koja je ličila na zubarsku ordinaciju, tu mu je tehničar dao injekciju, izmerio mu broj srčanih otkucaja i krvni pritisak, i čak mu snimio glavu rendgenskim aparatom. Te su stvari obavljene, kako je neko objasnio, kao 'uobičajeni postupak identifikacije'. Brajs nije mogao da zamisli kakve veze broj otkucaja njegovog srca ima s njegovom identifikacijom; znao je da je bolje ne pitati. Onda su, najednom, bili gotovi i čovek koji ga je doveo reče mu da, što se FBI-a tiče, može da ide. Brajs pogleda na sat. Bilo je pola jedanaest pre podne.
<BR>&nbsp;&nbsp;&nbsp;&nbsp;&nbsp;Kad je izašao iz sobe i pošao hodnikom ka glavnom ulazu, doživeo je još jedan šok. U sobu iz koje je tek izašao čuvarka je uvela Beti Džo. Osmehnula mu se; ali nije ništa rekla, a čuvarka je smuva mimo njega u sobu.
<BR>&nbsp;&nbsp;&nbsp;&nbsp;&nbsp;Zapanjila ga je sopstvena reakcija. Uprkos zamoru oseti uzbuđenje u stomaku, nekakvu ushićenost zato što ju je video - još veću zato što je tu punačku osobu otvorenog lica video u tom apsurdnom, nadmeno strogom hodniku Federalnog Biroa za Istraživanje.
<BR>&nbsp;&nbsp;&nbsp;&nbsp;&nbsp;Napolju je seo na stepenice obasjane hladnim decembarskim suncem i čekao da ona izađe. Bilo je gotovo podne kad je izašla i, teško i sramežljivo, sela pored njega. Njen parfem je u hladnom vazduhu delovao toplo - snažan i sladak. Žustar mladi čovek s torbom za akta peo se krupnim koracima uz stepenice i pretvarao se da ih ne vidi kako tu sede. Brajs se okrete ka Beti Džo i iznenadi se kad je video da su joj oči naduvene, kao da je nedavno plakala. Nervozno je pogleda. "Gde su vas držali?"
<BR>&nbsp;&nbsp;&nbsp;&nbsp;&nbsp;"U HZMŽ." Stresla se. "Nije baš bilo prijatno."
<BR>&nbsp;&nbsp;&nbsp;&nbsp;&nbsp;Bilo je logično što su je tamo smestili, ali na to nije pomislio. "Ja sam bio u onoj drugoj", reče. "Za mlade hrišćane. Kako su se ponašali prema vama? Mislim na FBI?" Izgledalo je blesavo upotrebljavati sve te inicijale - HZML, FBI.
<BR>&nbsp;&nbsp;&nbsp;&nbsp;&nbsp;"Dobro, valjda." Odmahnula je glavom i potom ovlažila usne. Brajsu se dopadao taj pokret; imala je pune, nenašminkane usne, sada crvene od hladnog vazduha.
<BR>&nbsp;&nbsp;&nbsp;&nbsp;&nbsp;"Ali su postavljali strašno mnogo pitanja. O Tomiju."
<BR>&nbsp;&nbsp;&nbsp;&nbsp;&nbsp;To pominjanje Njutna bilo mu je odnekud neugodno. Nije baš sad želeo da razgovara o Antejcu.
<BR>&nbsp;&nbsp;&nbsp;&nbsp;&nbsp;Izgleda da je osetila njegovu nelagodnost - ili ju je delila. Posle pauze rekla je: "Hoćete li da ručamo?"
<BR>&nbsp;&nbsp;&nbsp;&nbsp;&nbsp;"To je dobra ideja." Ustao je i umotao se u kaput. Onda se nagnuo i pomogao joj da ustane, uzevši je za obe ruke.
<BR>&nbsp;&nbsp;&nbsp;&nbsp;&nbsp;Srećom, našli su dobar, tih restoran, i oboje pojeli obilan obed. Sva hrana je bila prirodna, bez sintetike, a posle su čak pili pravu kafu, iako je šolja koštala trideset pet centa. Ali su oboje imali puno para.
<BR>&nbsp;&nbsp;&nbsp;&nbsp;&nbsp;Za vreme jela malo su govorili i nisu pominjali Njutna. Upitao ju je šta su joj planovi i doznao da ih nema. Kad su završili s jelom, reče: "Šta ćemo sad da radimo?"
<BR>&nbsp;&nbsp;&nbsp;&nbsp;&nbsp;Izgledala je sada bolje, pribranija i vedrija. "Zašto ne bismo išli u zoološki vrt?" reče.
<BR>&nbsp;&nbsp;&nbsp;&nbsp;&nbsp;"Zašto da ne?" Ideja je zvučala dobro. "Uzećemo taksi."
<BR>&nbsp;&nbsp;&nbsp;&nbsp;&nbsp;Verovatno zbog božićnih praznika u zoološkom vrtu je bilo vrlo malo ljudi, što je Brajsu savršeno odgovaralo. Sve životinje su bile unutra, pa su njih dvoje bazali od zgrade do zgrade, prijatno razgovarajući. Dopale su mu se velike, drske mačke, pogotovu panteri, a njoj su se dopadale ptice, one jarkih boja. Bio je zahvalan i zadovoljan što joj se majmuni, kao i njemu, nisu dopadali - smatrao je da su skaredni sitni stvorovi - jer bi ga obeshrabrilo da ih je, kao tolike žene, smatrala slađušnim i smešnim. Nije nikad uspeo da vidi ništa smešno u majmunima.
<BR>&nbsp;&nbsp;&nbsp;&nbsp;&nbsp;Takođe mu se dopalo što je otkrio da mogu da kupe pivo u kiosku pored - ko bi to rekao - ulaza u akvarijum. Poneli su svoje pivo unutra, iako im je natpis izričito naređivao da to ne čine, pa su u mutnoj svetlosti sedeli pred ogromnim akvarijumom u kome se nalazio golem som. Som je bio krasan, solidan stvor smirenog izgleda, s mandarinskim brkovima i sivom, gotovo slonovskom kožom. Žalosno ih je posmastrao dok su lagano pijuckali pivo.
<BR>&nbsp;&nbsp;&nbsp;&nbsp;&nbsp;Pošto su neko vreme sedeli ćutke, posmatrajući soma, Beti Džo iznenada reče: "Šta mislite da će da rade s Tomijem?"
<BR>&nbsp;&nbsp;&nbsp;&nbsp;&nbsp;Shvati da je čekao da ona načne tu temu. "Ne znam", reče on polako. "Ne verujem da će ga povrediti ili nešto slično."
<BR>&nbsp;&nbsp;&nbsp;&nbsp;&nbsp;Beti Džo otpi iz svoje papirne čaše. "Kažu da on nije... da nije Amerikanac."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Doktore Brajs, znate li vi šta je on?"
<BR>&nbsp;&nbsp;&nbsp;&nbsp;&nbsp;Htede da joj kaže da ga zove Natan, ali mu se činilo da to baš u tom trenutku ne bi bilo u redu. "Pretpostavljam da su u pravu", reče, pitajući se kako će ga, pobogu deportovati ako doznaju šta je.
<BR>&nbsp;&nbsp;&nbsp;&nbsp;&nbsp;"Mislite li da će ga dugo zadržati?"
<BR>&nbsp;&nbsp;&nbsp;&nbsp;&nbsp;Setio se rendgenskog snimka Njutnovog skeleta i temeljnosti s kojom je FBI njega pregledao u onoj maloj zubarskoj ordinaciji i iznenada shvatio zašto su to uradili. Želeli su da se uvere da nije i on Antejac "Da", reče, "mislim da će ga verovatno dugo zadržati. Što god duže mogu."
<BR>&nbsp;&nbsp;&nbsp;&nbsp;&nbsp;Nije odgovorila te je pogleda. Držala je papirnu čašu na krilu, obema rukama, i piljila u nju, kao u bunar. Ujednačena, raspršena svetlost iz akvarijuma za soma nije osenčivala njeno lice, a neizborana jednostavnost njenih crta i njen odmeren, čvrst stav na klupi činili su da izgleda kao lep i stamen kip. Ćutke ju je, činilo mu se dugo, posmatrao.
<BR>&nbsp;&nbsp;&nbsp;&nbsp;&nbsp;Onda je pogledala u njega i postade mu jasno zbog čega je ranije plakala. "Pretpostavljam da će vam nedostajati", rekao je. Zatim dovrši svoje pivo.
<BR>&nbsp;&nbsp;&nbsp;&nbsp;&nbsp;Njen izraz se nije promenio. Glas joj je bio blag. "Bogami hoće", rekla je. "Hajdemo da vidimo ostale ribe."
<BR>&nbsp;&nbsp;&nbsp;&nbsp;&nbsp;Videli su ostale ribe, ali mu se nijedna nije dopala toliko kao stari som.
<BR>&nbsp;&nbsp;&nbsp;&nbsp;&nbsp;Kad je došlo vreme da se taksijem vrate u grad, shvatio je da nema adresu koju bi rekao vozaču, da ne postoji određeno mesto kuda bi otišao. Pogleda u Beti Džo koja je stajala kraj njega, sada na suncu. "Gde ćete odsesti?" upita je.
<BR>&nbsp;&nbsp;&nbsp;&nbsp;&nbsp;"Ne znam", reče ona. "Nemam nikog poznatog u Sinsinatiju."
<BR>&nbsp;&nbsp;&nbsp;&nbsp;&nbsp;"Mogli biste da se vratite svojoj porodici u... kako se zove?"
<BR>&nbsp;&nbsp;&nbsp;&nbsp;&nbsp;"U Ervin. To nije predaleko." Pogleda ga setno. "Ali mislim da neću. Nikad se nismo slagali."
<BR>&nbsp;&nbsp;&nbsp;&nbsp;&nbsp;Jedva svestan toga što govori, reče: "Hoćete li da ostanete sa mnom? Možda u hotelu? A onda, ako želite mogli bismo da nađemo stan."
<BR>&nbsp;&nbsp;&nbsp;&nbsp;&nbsp;Za trenutak je izgledala zapanjena, i uplašio se da ju je uvredio. Ali mu je onda prišla korak bliže i rekla: "Bože moj, da. Mislim da treba da ostanemo zajedno, doktore Brajs."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
