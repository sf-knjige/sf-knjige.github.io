<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Natan Brajs je prvi put otkrio Tomasa Džeroma Njutna preko rolne kapisli. Ponovo ga je otkrio preko gramofonske ploče. Ploču je našao isto tako slučajno kao što je našao kapisle, ali je njen smisao - bar delimično - namah bio mnogo uočljiviji no što je bio smisao kapisli. To se dogodilo oktobra 1990. godine, u radnji mešovitom robom Valgrin, u Luisvilu, nekoliko blokova od stana u kojem su zajedno živeli Brajs i Beti Džo Mošer. To se dogodilo sedam meseci nakon Njutnovog malog oproštajnog govora na televiziji.
<BR>&nbsp;&nbsp;&nbsp;&nbsp;&nbsp;I Brajs i Beti Džo uštedeli su najveći deo svojih plata zarađenih u Svetskoj Industrijskoj, i Brajsu nije bilo stvarno neophodno da zarađuje za život, bar ne godinu-dve. Međutim, zaposlio se kao konsultant jednog proizvođača naučnih igračaka - s izvesnim zadovoljstvom je osećao da je tim zaposlenjem zaokružio svoju karijeru hemičara. Vraćajući se s posla kući jednog popodneva, zaustavio se pred radnjom. Nameravao je da kupi pertle, ali je zastao kod ulaza kad je ugledao veliku metalnu korpu gramofonskih ploča ispod natpisa koji je glasio: RASPRODAJA 89 centi. Brajs je uvek tragao za popustima. Pogledao je nekoliko tabli-omota, trenutak se poigrao ovom ili onom, a onda je naišao na jednu amaterski opremljenu, koja ga smesta zapanji svojim naslovom. Otkako su gramofonske ploče postale čelične loptice proizvodači su ih obično pakovali u male plastične kutije pričvršćene za veliku plastičnu tablu. Tabla bi bila 'umetnički' islikana i nosila uobičajen smešan komentar kakav se nalazio na starim kvadrafonskim albumima. Ali je tabla za ovu bila od običnog kartona, i nije bilo slike. U jevtinom pokušaju da se postigne neophodan 'umetnički' efekt, za naslov ploče iskorišćeno je ono otrcano sredstvo da sve bude napisano malim slovima. Glasio je: pesme iz svemira. A na drugoj strani kartona: budite uvereni da nećete znati ovaj jezik, ali da ćete poželeti da ga znate! sedam pesama koje nisu sa ovog sveta! od čoveka koga nazivamo 'posetilac'.
<BR>&nbsp;&nbsp;&nbsp;&nbsp;&nbsp;Bez imalo oklevanja Brajs odnese ploču u kabinu za preslušavanje, stavi lopticu u ležište i okrete prekidač. Jezik koji se začuo odista je bio čudnovat - tužan, tečan, s produženim samoglasnicima, dizao se i spuštao u neobičnim tonovima, potpuno nerazumljiv. Ali glas je nesumnjivo pripadao T. Dž. Njutnu.
<BR>&nbsp;&nbsp;&nbsp;&nbsp;&nbsp;Isključio je prekidač. Na dnu kartona bilo je odštampano: snimila 'treća renesensa' salivenova ulica dvadeset tri, njujork...
<BR>
<BR>&nbsp;&nbsp;&nbsp;&nbsp;&nbsp;'Treća renesansa' nalazila se u potkrovlju. Njeno kanceIarijsko osoblje sastojalo se od samo jedne ličnosti, žustrog mladog Crnca s ogromnim brkovima. Ovaj je, srećom, bio druževno raspoložen kad je Brajs došao u kancelariju, te je rado objasnio da je 'posetilac' sa ploče bogati ludak koji se zove Tom ovo-ili-ono a živi tamo-već-negde u Vilidžu. Taj ludak je, izgleda, lično stupio u vezu sa studiom za snimanje i snosio troškove izrade i distribucije ploče. Možete ga naći u kafani iza ugla, lokal se zove Ključ i lanac...
<BR>&nbsp;&nbsp;&nbsp;&nbsp;&nbsp;Kljuć i Ianac bio je zaostatak starih kafanica koje su nestale sedamdesetih godina. Uspela je da preživi, uz nekoliko sličnih, tako što je namestila bar i počela da prodaje jevtino piće. Nije bilo bongo bubnjeva i najava večeri poezije - to je davno prošla era - ali je bilo diletantskih slika na zidovima, po prostoriji su nasumice bili poredani jevtini drveni stolovi, a ono malo prisutnih gostiju namerno su bili obučeni kao skitnice. Tomas Džerom Njutn se nije nalazio među njima.
<BR>&nbsp;&nbsp;&nbsp;&nbsp;&nbsp;Brajs je za barom poručio viski sa sodom i pio ga je polako, spreman da čeka bar nekoliko sati. Ali je tek bio načeo svoje drugo piće kad ude Njutn. U prvi mah Brajs ga nije prepoznao. Njutn je bio malo poguren i hodao je teže no ranije. Imao je svoje uobičajene tamne naočare, ali je sada nosio beli štap, a na glavi najveću besmislicu - siv filcani šešir. Debela uniformisana bolničarka vodila ga je za mišicu. Dovela ga je do usamljenog stola u dnu prostorije, posadila ga i otišla. Njutn okrete lice ka baru i reče: "Dobar dan, gospodine Elbert." A barmen reče: "Odmah dolazim, čiko." Onda je barmen otvorio bocu Gordonovog džina, stavio je na poslužavnik s bocom angosture i čašom i poslužavnik odneo do Njutnovog stola. Njutn je iz džepa na košulji izvadio novčanicu, pružio mu je, neodređeno se osmehnuo i rekao: "Zadržite kusur."
<BR>&nbsp;&nbsp;&nbsp;&nbsp;&nbsp;Stojeći uz bar, Brajs je netremice posmatrao Njutna dok je napipavao čašu, pronašao je i nasuo do pola džina, pa obilno dodao angosturu. Nije uzeo leda i nije promešao piće, već je odmah počeo da pije. Brajs je najednom, gotovo izbezumljen, počeo da se pita šta da kaže Njutnu sada kad ga je pronašao. Može li da jurne od bara, držeći viski sa sodom, i kaže: "Tokom ovih godinu dana promenio sam mišljenje. Ipak želim da Antejci uzmu vlast. Čitam novine, i sada želim da Antejci uzmu vlast." Sve je izgledalo tako smešno, sad kad je stvarno ponovo s Antejcem - a Njutn sada deluje tako patetično. Kao da se onaj zapanjujući razgovor u Čikagu dogodio u snu ili na drugoj planeti.
<BR>&nbsp;&nbsp;&nbsp;&nbsp;&nbsp;Činilo mu se da je dugo posmatrao Antejca, sećajući se kako je poslednji put video gradilište, Njutnov trajekt, ispod aviona Ratnog vazduhoplovstva koji ga je, zajedno s Beti Džo i pedeset drugih, odnosio s radilišta u Kentakiju.
<BR>&nbsp;&nbsp;&nbsp;&nbsp;&nbsp;Za trenutak je, razmišljajući o ovome, gotovo zaboravio gde se nalazi. Sećao se onog lepog apsurdnog broda koji su svi gradili tamo dole u Kentakiju, sećao se zadovoljstva koje je nalazio u radu na njemu, načina na koji je, izvesno vreme, toliko bio zaokupljen rešavanjem onih problema s metalima i keramikom, s temperaturom i pritiskom, kako je osećao da mu je život doista uključen u nešto značajno, nešto što vredi. Verovatno su sad delovi broda počeli da rđaju - ukoliko FBI nije celu stvar već zapečatio u termoplastiku i otposlao da se arhivira u podrumu Pentagona. Ali što god da se dogodilo, to svakako ne bi bilo prvo sredstvo mogućeg spasenja koje je vlast sredila po kratkom postupku.
<BR>&nbsp;&nbsp;&nbsp;&nbsp;&nbsp;Onda je, u raspoloženju u koje ga je doveo ovaj pravac razmišljanja, pomislio nek' ga nosi đavo, ustao, otišao do Njutnovog stola, seo i rekao mirnim i odlučnim glasom: "Dobar dan, gospodine Njutn."
<BR>&nbsp;&nbsp;&nbsp;&nbsp;&nbsp;Njutnov glas zvučao je podjednako smireno. "Natan Brajs?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Pa", Njutn ispi čašu koja mu je bila u ruci, "milo mi je što ste došli. Mislio sam da ćete možda doći."
<BR>&nbsp;&nbsp;&nbsp;&nbsp;&nbsp;Iz nekog razloga ton Njutnovog glasa, verovatno ta nemarna nezainteresovanost, uznemiri Brajsa. Najednom se osećao nelagodno. "Otkrio sam vašu ploču", reče.
<BR>&nbsp;&nbsp;&nbsp;&nbsp;&nbsp;"Pesme."
<BR>&nbsp;&nbsp;&nbsp;&nbsp;&nbsp;Njutn se neodređeno osmehnuo. "Je li? Kako vam se dopadaju?"
<BR>&nbsp;&nbsp;&nbsp;&nbsp;&nbsp;"Ne mnogo." Pokušao je da bude smeo tom izjavom, ali se oseti kao neko ko je jedino postigao da bude sitničav. Iskašlja se: "Zašto ste je uopšte snimili?"
<BR>&nbsp;&nbsp;&nbsp;&nbsp;&nbsp;Njutn se i dalje osmehivao. "Zapanjujuće je koliko ljudi ne promisle do kraja o stvarima", reče. "Bar je to ono što mi je rekao čovek iz Centralne." Počeo je sebi da sipa džin, i Brajs primeti da mu ruka pri tom drhti. Nesigurno je spustio bocu. "Na ploči uopšte nisu antejske pesme. To je nešto kao pismo."
<BR>&nbsp;&nbsp;&nbsp;&nbsp;&nbsp;"Pismo kome?"
<BR>&nbsp;&nbsp;&nbsp;&nbsp;&nbsp;"Mojoj ženi, gospodine Brajs. I nekim mudrim ljudima u domovini koji su me obučavali za... za ovaj život. Nadao sam se da će je jednom emitovati na kratkim talasima. Znate, jedino kratki talasi dopiru do planeta. Ali, koliko mi je poznato, još je nisu emitovali."
<BR>&nbsp;&nbsp;&nbsp;&nbsp;&nbsp;"Šta piše u pismu?"
<BR>&nbsp;&nbsp;&nbsp;&nbsp;&nbsp;"Oh, 'Zbogom'. 'Idite do đavola'. Takve stvari." Brajs se osećao sve nelagodnije. Za trenutak požele da je doveo Beti Džo. Beti Džo bi bila sjajna za vaspostavljanje zdravog razuma, za to da stvari postanu razumljive, čak podnošljive. Ali je Beti Džo smatrala da je zaljubljena u T. Dž. Njutna, a to bi moglo biti još nelagodnije od ovoga. Nastavio je da ćuti, nemajući pojma šta bi rekao.
<BR>&nbsp;&nbsp;&nbsp;&nbsp;&nbsp;"Pa, Natane - pretpostavljam da vam ne smeta ako vas zovem Natan. Sad kad ste me pronašli, šta hoćete od mene?" Smešio se, ispod naočara i blesavog šešira. Njegov osmeh je izgledao drevan kao Mesec; to jedva da je bio ljudski osmeh.
<BR>&nbsp;&nbsp;&nbsp;&nbsp;&nbsp;Brajs se odjednom oseti postiđen zbog tog osmeha, zbog ozbiljnog, umornog, užasno iscrpljenog tona Njutnovog glasa. Pre no što je odgovorio nasu sebi piće, slučajno lupivši grlićem boce o čašu. Onda je počeo da pije, usredsredivši pogled na Njutna, na nerefleksne zelene plohe Njutnovih naočara. Držeći providnu plastičnu čašu obema rukama, oslonjen laktovima na sto, reče: "Gospodine Njutn, želim da spasete svet."
<BR>&nbsp;&nbsp;&nbsp;&nbsp;&nbsp;Njutnov osmeh se nije promenio, a njegov odgovor je došao smesta: "Vredi li ga spašavati, Natane?"
<BR>&nbsp;&nbsp;&nbsp;&nbsp;&nbsp;Nije ovamo došao da razmenjuje ironičnosti. "Da", reče, "mislim da ga vredi spašavati. U svakom slučaju, ja hoću da proživim svoj život."
<BR>&nbsp;&nbsp;&nbsp;&nbsp;&nbsp;Njutn se naglo naže napred u stolici, u pravcu bara. "Gospodine Elbert", pozvao je, "gospodine Eibert."
<BR>&nbsp;&nbsp;&nbsp;&nbsp;&nbsp;Barmen, nizak čovek tužnog, suvonjavog lica, prenu se iz svojih sanjarija. "Da, čiko?" reče, blago.
<BR>&nbsp;&nbsp;&nbsp;&nbsp;&nbsp;"Gospodine Elbert", reče Njutn, "jeste li svesni da ja nisam ljudsko biće? Znate li da sam sa druge planete, po imenu Antea, i da sam ovamo došao svemirskim brodom!"
<BR>&nbsp;&nbsp;&nbsp;&nbsp;&nbsp;Barmen sleže ramenima. "Čuo sam", reče.
<BR>&nbsp;&nbsp;&nbsp;&nbsp;&nbsp;"E, ja jesam s druge planete, i došao sam svemirskim brodom", reče Njutn. "Oh, zaista sam došao." Zastade, a Brajs je buljio u njega zapanjen ne onim što je Njutn rekao, već detinjastom, dečačkom, luckastom bojom njegovog glasa. Šta su mu to učinili? Da li su ga samo oslepeli?
<BR>&nbsp;&nbsp;&nbsp;&nbsp;&nbsp;Njutn opet doviknu barmenu. "Gospodine Elbert, znate li zašto sam došao na ovaj svet?"
<BR>&nbsp;&nbsp;&nbsp;&nbsp;&nbsp;Ovog puta barmen ga čak nije ni pogledao. "Ne, čiko, nisam čuo", reče.
<BR>&nbsp;&nbsp;&nbsp;&nbsp;&nbsp;"Eto, došao sam da vas spasem." Njutnov glas je bio precizan, ironičan, ali je u njemu bio nagoveštaj histerije. "Došao sam da vas sve spasem."
<BR>&nbsp;&nbsp;&nbsp;&nbsp;&nbsp;Brajs je mogao da vidi kako se barmen osmehuje za sebe. Onda je, i dalje za barom, rekao: "Onda bolje požuri sa tim, čiko. Spas nam je hitno potreban."
<BR>&nbsp;&nbsp;&nbsp;&nbsp;&nbsp;Njutn je tada oborio glavu, Brajs nije razabrao da li od stida, očajanja ili umora. "Oh, da", rekao je, gotovo šapatom. "Spas nam je hitno potreban." Potom je podigao glavu i osmehnuo se Brajsu. "Viđate li Beti Džo?" zapitao je.
<BR>&nbsp;&nbsp;&nbsp;&nbsp;&nbsp;Ovo ga zateče nespremnog. "Da..."
<BR>&nbsp;&nbsp;&nbsp;&nbsp;&nbsp;"Kako je? Kako je Beti Džo?"
<BR>&nbsp;&nbsp;&nbsp;&nbsp;&nbsp;"Dobro je. Nedostajete joj." Zatim: "Kao što reče gospodin Elbert, spas nam je hitno potreban. Možete li to da učinite?"
<BR>&nbsp;&nbsp;&nbsp;&nbsp;&nbsp;"Žao mi je. Ne."
<BR>&nbsp;&nbsp;&nbsp;&nbsp;&nbsp;"Zar ne postoji neka mogućnost?"
<BR>&nbsp;&nbsp;&nbsp;&nbsp;&nbsp;"Ne. Naravno da ne postoji. Vlada zna sve o meni..."
<BR>&nbsp;&nbsp;&nbsp;&nbsp;&nbsp;"Rekli ste im?"
<BR>&nbsp;&nbsp;&nbsp;&nbsp;&nbsp;"Mogao sam im reći, ali nije bilo potrebno. Izgleda da su dosta dugo znali. Mislim da smo bili naivni."
<BR>&nbsp;&nbsp;&nbsp;&nbsp;&nbsp;"Ko? Vi i ja?"
<BR>&nbsp;&nbsp;&nbsp;&nbsp;&nbsp;"Vi. Ja. Moj narod, u domovini, moj mudri narod..." Tiho je dobacio: "Bili smo naivni, gospodine Elbert."
<BR>&nbsp;&nbsp;&nbsp;&nbsp;&nbsp;Elbertov odgovor bio je isto tako tih, "Je l' to činjenica, čiko?" Zvučao je istinski zabrinuto, kao da je za trenutak stvarno poverovao u ono o čemu je Njutn govorio.
<BR>&nbsp;&nbsp;&nbsp;&nbsp;&nbsp;"Daleko ste dospeli."
<BR>&nbsp;&nbsp;&nbsp;&nbsp;&nbsp;"Oh, zaista jesam. I to malim brodom. Plovio sam, plovio i plovio... Natane, bio je to vrlo dug put, ali sam najveći deo vremena proveo u čitanju."
<BR>&nbsp;&nbsp;&nbsp;&nbsp;&nbsp;"Da. Ali nisam mislio na to. Mislio sam kako ste daleko dospeli otkad ste ovde. Novac, novi brod..."
<BR>&nbsp;&nbsp;&nbsp;&nbsp;&nbsp;"Oh, zaradio sa mnogo para. I dalje mnogo zarađujem. Više no ikad. Imam para u Luisvilu i para u Njujorku i petsto dolara u džepu i invalidsku penziju od vlade. Natane, sad sam američki državljanin. Dali su mi državljanstvo. A možda bih mogao i da primam pomoć za nezaposlene. Oh, Svetska Industrijska napreduje, a da ja njome uopšte ne upravljam, Natane. Svetska Industrijska."
<BR>&nbsp;&nbsp;&nbsp;&nbsp;&nbsp;Zgrožen Njutnovim neobičnim izgledom i govorom, Brajs otkri da mu je teško da zadrži pogled na njemu, pa je umesto toga gledao naniže, u sto. "Zar ne možete da dovršite brod?"
<BR>&nbsp;&nbsp;&nbsp;&nbsp;&nbsp;"Mislite da bi mi dozvolili?"
<BR>&nbsp;&nbsp;&nbsp;&nbsp;&nbsp;"Uz sav vaš novac..."
<BR>&nbsp;&nbsp;&nbsp;&nbsp;&nbsp;"Mislite da to želim?"
<BR>&nbsp;&nbsp;&nbsp;&nbsp;&nbsp;Brajs podiže glavu. "Dobro, želite li?"
<BR>&nbsp;&nbsp;&nbsp;&nbsp;&nbsp;"Ne." Onda je Njutnovo lice najednom poprimilo svoj stariji, pribraniji, ljudskiji izgled. "Ili da, pretpostavljam da želim, Natane. Ali ne dovoljno. Ne dovoljno."
<BR>&nbsp;&nbsp;&nbsp;&nbsp;&nbsp;"A šta je s vašim narodom? S vašom porodicom?"
<BR>&nbsp;&nbsp;&nbsp;&nbsp;&nbsp;Njutn se ponovo smešio onim nezemaljskim osmehom. "Pretpostavljam da će svi umreti. A, opet, verovatno i vas nadživeti."
<BR>&nbsp;&nbsp;&nbsp;&nbsp;&nbsp;Brajsa iznenadiše sopstvene reči. "Da li su vam uništili duh kad su vam uništili oči, gospodine Njutn?"
<BR>&nbsp;&nbsp;&nbsp;&nbsp;&nbsp;Njutnov izraz je ostao isti. "Natane, vi baš ništa ne znate o mom duhu. Zato što ste ljudsko biće."
<BR>&nbsp;&nbsp;&nbsp;&nbsp;&nbsp;"Promenili ste se, gospodine Njutn."
<BR>&nbsp;&nbsp;&nbsp;&nbsp;&nbsp;Njutn se tiho nasmeja. "U šta, Natane? Da li sam se promenio u nešto novo ili sam se vratio na nešto staro?"
<BR>&nbsp;&nbsp;&nbsp;&nbsp;&nbsp;Brajs nije znao šta da kaže na ovo, pa oćuta.
<BR>&nbsp;&nbsp;&nbsp;&nbsp;&nbsp;Njutn nasu malo pića u čašu i stavi je na sto. Onda reče: "Ovaj svet je izvesno osuđen na propast, kao i Sodoma, i ja tu ništa ne mogu da učinim." Zastao je. "Da, jedan deo mog duha je uništen."
<BR>&nbsp;&nbsp;&nbsp;&nbsp;&nbsp;Pokušavajući da se usprotivi, Brajs reče: "Brod..."
<BR>&nbsp;&nbsp;&nbsp;&nbsp;&nbsp;"Brod je beskoristan. Trebalo je da bude završen na vreme, a sada nema dovoljno vremena. Narednih sedam godina naše planete neće biti dovoljno blizu jedna drugoj. Već se udaljuju. A Sjedinjene Države mi nikad ne bi dozvolile da sagradim brod. Ukoliko bih ga sagradio, nikad mi ne bi dozvolili da ga lansiram. A ukoliko bih ga lansirao, pohapsili bi Antejce koji bi se vratili na njemu i verovatno bi ih oslepeli. I uništili njihov duh..."
<BR>&nbsp;&nbsp;&nbsp;&nbsp;&nbsp;Brajs ispi svoje piće. "Rekli ste da imate oružje."
<BR>&nbsp;&nbsp;&nbsp;&nbsp;&nbsp;"Da, rekao sam. Lagao sam. Nemam nikakvo oružje."
<BR>&nbsp;&nbsp;&nbsp;&nbsp;&nbsp;"Zašto biste lagali..."
<BR>&nbsp;&nbsp;&nbsp;&nbsp;&nbsp;Njutn se nagnuo napred, pažljivo stavivši laktove na sto. "Natane. Natane. Tada sam vas se bojao. I sad vas se bojim. Bojao sam se svih mogućih stvari svakog trenutka koji sam proveo na ovoj planeti, na ovoj čudovišnoj, prelepoj, ali i zastrašujućoj planeti sa svim njenim čudnim stvorovima i njenim obiljem vode, i svim njenim ljudskim bićima. Bojim se sada. Bojaću se do kraja da ovde umrem."
<BR>&nbsp;&nbsp;&nbsp;&nbsp;&nbsp;Zastao je, a onda, pošto Brajs i dalje nije ništa rekao, nastavi da govori. "Natane, zamislite šest godina života s majmunima. Ili zamislite život s insektima, ili život sa sjaktavim, vrednim mravima bez pameti."
<BR>&nbsp;&nbsp;&nbsp;&nbsp;&nbsp;Već nekoliko minuta Brajsova glava postajala je krajnje bistra. "Mislim da lažete, gospodine Njutn. Za vas mi nismo insekti. Možda smo bili u početku, ali sada nismo."
<BR>&nbsp;&nbsp;&nbsp;&nbsp;&nbsp;"Oh, da, ja vas volim, naravno. Neke od vas. Ali ipak ste insekti. Međutim, možda sam ja sličniji vama nego sebi." Nasmešio se svojim starim, gorkim osmehom. "Na kraju krajeva, vi ste područje mog proučavanja, vi ljudi. Celog života sam vas proučavao."
<BR>&nbsp;&nbsp;&nbsp;&nbsp;&nbsp;Barmen im najednom doviknu: "Hoćete li čiste čaše?"
<BR>&nbsp;&nbsp;&nbsp;&nbsp;&nbsp;Njutn ispi svoju. "Naravno", reče, "donesite nam dve čiste čaše, gospodine Elbert."
<BR>&nbsp;&nbsp;&nbsp;&nbsp;&nbsp;Dok je gospodin Elbert bcisao sto velikom narandžastom krpom, Njutn reče: "Gospodine Elbert, na kraju sam ipak odlučio da nas ne spasavam."
<BR>&nbsp;&nbsp;&nbsp;&nbsp;&nbsp;"To je vrlo loše", reče Elbert. Stavio je čiste čaše ns mokar sto. "Žao mi je što to čujem."
<BR>&nbsp;&nbsp;&nbsp;&nbsp;&nbsp;"Šteta, zar ne?" Pipajući je tražio bocu džina čije je mesto bilo promenjeno, pronašao je, nasuo. Sipajući džin, reče: "Vidate li često Beti Džo, Natane?"
<BR>&nbsp;&nbsp;&nbsp;&nbsp;&nbsp;"Da. Beti Džo i ja sad živimo zajedno."
<BR>&nbsp;&nbsp;&nbsp;&nbsp;&nbsp;Njutn otpi gutljaj. "Kao ljubavnici?"
<BR>&nbsp;&nbsp;&nbsp;&nbsp;&nbsp;Brajs se tiho nasmeja. "Da, kao ljubavnici, gospodine Njutn."
<BR>&nbsp;&nbsp;&nbsp;&nbsp;&nbsp;Njutnovo lice postade bezizražajno. Bila je to ona bezizražajnost koja je, kako je shvatio Brajs, bila maska za Njutnova osećanja. "Život, znači, teče dalje."
<BR>&nbsp;&nbsp;&nbsp;&nbsp;&nbsp;"Pa šta, za ime boga, očekujete?" reče Brajs, "Naravno, život teče dalje."
<BR>&nbsp;&nbsp;&nbsp;&nbsp;&nbsp;Njutn iznenada poče da se smeje. Brajs je bio zapanjen; nikad ga ranije nije čuo da se smeje. Onda, još podrhtavajući od ostatka smeha, Njutn reče: "To je dobra stvar. Sad neće biti usamljena. Gde je?"
<BR>&nbsp;&nbsp;&nbsp;&nbsp;&nbsp;"Kod kuće, u Luisvilu, sa svojim mačkama. Verovatno pijana."
<BR>&nbsp;&nbsp;&nbsp;&nbsp;&nbsp;Njutnov glas je opet bio miran. "Volite li je?"
<BR>&nbsp;&nbsp;&nbsp;&nbsp;&nbsp;"Pokušavate da budete glupavi", reče Brajs. Smeh mu se nije dopao. "Ona je dobra žena. Srećan sam s njom."
<BR>&nbsp;&nbsp;&nbsp;&nbsp;&nbsp;Njutn se sad nežno osmehnuo. "Natane, nemojte pogrešno shvatiti moj smeh. Ja mislim da je divno to što ste vas dvoje zajedno. Jeste li se venčali?"
<BR>&nbsp;&nbsp;&nbsp;&nbsp;&nbsp;"Ne. Razmišljao sam o tome."
<BR>&nbsp;&nbsp;&nbsp;&nbsp;&nbsp;"Svakako se njome oženite. Oženite se i idite na medeni mesec. Treba li vam novaca?"
<BR>&nbsp;&nbsp;&nbsp;&nbsp;&nbsp;"Nije to razlog zbog koga se nisam njome oženio. Ali, da, dobro bi mi došlo malo para. Da li želite nešto da mi date?"
<BR>&nbsp;&nbsp;&nbsp;&nbsp;&nbsp;Njutn se opet nasmeja. Izgledao je vrlo zadovoljan. "Da, naravno. Koliko želite?"
<BR>&nbsp;&nbsp;&nbsp;&nbsp;&nbsp;Brajs otpi gutljaj. "Milion dolara."
<BR>&nbsp;&nbsp;&nbsp;&nbsp;&nbsp;"Napisaću vam ček." Njutn je preturao po džepu na košulji, izvadio čekovnu knjižicu, stavio je na sto. To je bila knjižica banke Čejs Menhetn. "Gledao sam na televiziji onu emisiju o čeku na milion dolara", reče. "Tamo, kod kuće." Gurnuo je ček prema Brajsu. "Vi ga ispunite, ja ću potpisati."
<BR>&nbsp;&nbsp;&nbsp;&nbsp;&nbsp;Brajs je izvadio iz džepa jevtinu hemijsku olovku i na čeku napisao svoje ime, a zatim brojke $ 1.000.000. Onda je pažljivo ispisao jedan milion dolara. Gurnuo je knjižicu preko stola. "Ispunjen je", reče.
<BR>&nbsp;&nbsp;&nbsp;&nbsp;&nbsp;"Moraćete da mi vodite ruku."
<BR>&nbsp;&nbsp;&nbsp;&nbsp;&nbsp;I tako je Brajs ustao, obišao sto, stavio pero u Njutnovu ruku i pridržavao je dok je Antejac ispisao Tomas Džerom Njutn, čitkim, čvrstim rukopisom.
<BR>&nbsp;&nbsp;&nbsp;&nbsp;&nbsp;Brajs stavi ček u novčanik. "Sećate li se", reče Njutn, "filma, davao se na televiziji, zove se Pismo trima ženama?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Pa, naučio sam da pišem pisana slova pomoću fotografije tog pisma, pre dvadeset godina na Antei. Imali smo dobar prijem tog filma na nekoliko kanala."
<BR>&nbsp;&nbsp;&nbsp;&nbsp;&nbsp;"Imate dobar, čitak rukopis."
<BR>&nbsp;&nbsp;&nbsp;&nbsp;&nbsp;Njutn se nasmeši. "Naravno da imam. Mi sve radimo izuzetno dobro. Ništa nam nije promaklo, i vrlo marljivo sam radio na tome da postanem imitacija ljudskog bića." Podigao je lice prema Brajsu, kao da zaista može da ga vidi. "I, naravno, uspeo sam."
<BR>&nbsp;&nbsp;&nbsp;&nbsp;&nbsp;Brajs se, ne rekavši ništa, vratio na svoje mesto. Osećao je da bi trebalo pokazati saučešće, ili tako nešto, ali nije ništa osećao, pa nastavi da ćuti.
<BR>&nbsp;&nbsp;&nbsp;&nbsp;&nbsp;"Kuda ćete otići, vi i Beti Džo? S ovim novcem?"
<BR>&nbsp;&nbsp;&nbsp;&nbsp;&nbsp;"Ne znam. Možda na Pacifik, do Tahitija. Verovatno ćemo poneti rashladni uređaj."
<BR>&nbsp;&nbsp;&nbsp;&nbsp;&nbsp;Njutn opet poče da se osmehuje, onim širokim osmehom, nezemaljskim antejskim osmehom. "I ne trezniti se, Natane?"
<BR>&nbsp;&nbsp;&nbsp;&nbsp;&nbsp;Brajsu bi nelagodno. "Možda ćemo i pokušati", reče. U stvari nije znao šta će uraditi s milion dolara. Ljudi su se, navodno, pitali šta bi radili kad bi im neko dao milion dolara, ali on to sebe nije nikad zapitao. Možda će zaista da odu na Tahiti i pijani sede u kolibi, ako na Tahitiju još uopšte ima koliba. Ako nema, mogu odsesti u Tahiti Hiltonu.
<BR>&nbsp;&nbsp;&nbsp;&nbsp;&nbsp;"Pa, želim vam sreću", reče Njutn. A zatim: "Milo mi je što mogu nešto da uradim s novcem. Imam užasno mnogo novaca."
<BR>&nbsp;&nbsp;&nbsp;&nbsp;&nbsp;Brajs ustade da krene, sećao se umorno i pripito. "I nema mogućnosti...?"
<BR>&nbsp;&nbsp;&nbsp;&nbsp;&nbsp;Njutn mu se nasmeši još čudnije nego malopre; usne su ispod naočara i šešira izgledale kao nezgrapno iskrivljena crta-osmeh s dečjeg crteža. "Naravno, Natane", reče. "Naravno da postoji mogućnost."
<BR>&nbsp;&nbsp;&nbsp;&nbsp;&nbsp;"Pa", reče Brajs, "zahvaljujem vam na novcu."
<BR>&nbsp;&nbsp;&nbsp;&nbsp;&nbsp;Brajs nije mogao da vidi Njutnove oči iza tamnih naočara, ali mu se činilo kao da Njutn gleda negde drugde, "Kako došlo, tako prošlo, Natane", reče. "Kako došlo, tako prošlo." Njutn poče da drhti. Njegovo uglasto telo poče da se naginje napred i filcani šešir bešumno pade na sto, otkrivši njegovu kredasto belu kosu. Onda se njegova antejska glava zagnjuri u njegove mršave antejske ruke i Brajs vide da on plače.
<BR>&nbsp;&nbsp;&nbsp;&nbsp;&nbsp;Jedan trenutak Brajs je stajao mirno, gledajući ga. Zatim je obišao sto, i, kleknuvši, obgrlio Njutnova leđa i nežno ga privio uza se, osećajući kako lagašno telo podrhtava u njegovim rukama kao telo krhke, uzlepetane, namučene ptice.
<BR>&nbsp;&nbsp;&nbsp;&nbsp;&nbsp;Barmen je došao do stola, a kad je Brajs podigao pogled, barmen reče: "Bojim se da je tom čoveku potrebna pomoć."
<BR>&nbsp;&nbsp;&nbsp;&nbsp;&nbsp;"Da", reče Brajs, "Mislim da je tako."
</P></TD></TR></TABLE>
</CENTER>
</BODY>
</HTML>
