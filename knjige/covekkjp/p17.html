<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;U avionu su vrlo malo razgovarali. Brajs je pokušao da čita neke brošure o metalurškim istraživanjima, ali je sebe zatekao kako se vrpolji, kako mu misli lutaju. Pokatkad bi kroz uzani salon pogledao tamo gde je sedeo Njutn, staložen, s čašom vode u jednoj, s knjigom u drugoj ruci. To su bile Sabrane pesme Valasa Stivensa. Njutnovo lice bilo je spokojno; izgledao je zadubljen. Zidove salona ukrašavale su velike kolor fotografije vodenih ptica - ždralova, flaminga, čaplji, pataka. Kad je prethodni put bio u avionu, za vreme svog prvog putovanja na gradilište, Brajs se divio fotografijama zbog ukusa koji ih je tamo postavio; sada se zbog njih osećao nelagodno, delovale su gotovo zlokobno. Njutn je pijuckao vodu, okretao stranice, jednom ili dvaput se osmehnuo Brajsu, ali nije ništa rekao. Kroz mali prozor iza Njutna Brajs je mogao da vidi pravougaonik prljavosivog neba.
<BR>&nbsp;&nbsp;&nbsp;&nbsp;&nbsp;Trebalo im je manje od sata da stignu do Čikaga i još deset minuta za sletanje. Izašli su u zbrku sivih, neodređenih kamiona, gungulu ljudi odlučnog izgleda, i staklasti izrovani sneg, smrznut i prljav. Vetar ga udari u lice kao vreća iglica. Uvukao je bradu u šal, digao kragnu kaputa, nabio jače šešir. Čineći to, pogledao je Njutna. Hladni vetar je izgleda delovao čak i na njega, jer je zavukao ruke u džepove i stresao se. Brajs je nosio debeli zimski kaput; Njutn - sako od tvida i štofane pantalone. Bilo je neobično videti ga tako odevenog. Pitam se kako bi izgledao u šeširu, pomisli Brajs. Možda bi čovek s Marsa morao da nosi polucilindar.
<BR>&nbsp;&nbsp;&nbsp;&nbsp;&nbsp;Zatupasti kamion vukao je avion s piste. Skladni mali mlaznjak mrgodno je pratio kamion, kao da je ogorčen na bruku što se nalazi na zemlji. Neko nekome doviknu "Srećan Božić!" i Brajs, trgnuvši se, shvati da je danas zaista Božić. Njutn je prošao ispred njega, zadubljen u misli, i on krenu za njim, koračajući polako i brižljivo preko sleđenih ravnina i kratera, koji su mu pod nogama ličili na prljavi sivi kamen čija je površina nalikovala mesečevoj.
<BR>&nbsp;&nbsp;&nbsp;&nbsp;&nbsp;Aerodromska zgrada bila je vrela, znojna, bučna, prepuna. Nasred čekaonice stajalo je džinovsko božićno drvo; okretalo se; plastično, pokriveno plastičnim snegom plastičnim ledenicama i zlobnim, treptavim sijalicama. Nevidljivi sladunjavi hor pevao je, uz zvonca i električne orgulje, Beli Božić, u navratima nadglašavajući graju gomile: "Sa-anjam o Božiću be-elom..." Ta fina, stara božićna pesma. Odnekud iz sakrivenih otvora zapahnjivao je miris borovine - ili ulja od borovine, od one vrste koja se upotrebljava za javne klozete. Piskave žene u bundama stajale su u grupicama; muškarci su važno stupali prostorijom noseći torbe za akta, pakete, kamere. Pijanac s licem posutim ljubičastim pečatima izvalio se u fotelju od veštačke kože. Negde blizu Brajsa jedno dete vrlo vatreno reče drugom: "I ti si isto to." Brajs nije čuo odgovor. "Nek ti dan bude blistav i veseo, nek svaki tvoj Boo-oožić bude beeeeo!"
<BR>&nbsp;&nbsp;&nbsp;&nbsp;&nbsp;"Naš auto treba da je ispred zgrade", reče Njutn. U njegovom glasu bilo je nečeg što nagoveštava bol.
<BR>&nbsp;&nbsp;&nbsp;&nbsp;&nbsp;Brajs klimnu glavom. Ćutke su prošli kroz gomilu, a onda izašli napolje. Hladni vazduh doneo je olakšanje.
<BR>&nbsp;&nbsp;&nbsp;&nbsp;&nbsp;Čekala su ih kola s uniformisanim šoferom. Kad su ušli i udobno se smestili, Brajs reče: "Kako vam se dopada Čikago?" Njutn ga je časak gledao, pa reče: "Zaboravio sam na sve te ljude." A onda je, s krutim smeškom, citirao Dantea: "Ne pomišljah da je smrt tolike odnela." Ako si ti, pomisli Brajs, Dante među prokletima - a verovatno jesi - onda sam ja Vergilije.
<BR>&nbsp;&nbsp;&nbsp;&nbsp;&nbsp;Posle ručka u hotelskoj sobi sišli su liftom u predvorje gde su se unaokolo muvali delegati, pokušavajući da izgledaju srećno i važno i opušteno. Predvorje je bilo puno nameštaja od aluminijuma i mahagonija u moderno japanskom stilu, toj tekućoj zameni za eleganciju. Nekoliko sati su proveli razgovarajući s ljudima koje je Brajs prilično dobro poznavao - i od kojih mu se većina nije dopadala - i našli trojicu koji su izgledali zainteresovani da dođu i rade za Njutna. Ugovorili su sastanke. Sam Njutn je malo govorio. Prilikom upoznavanja klimnuo bi glavom i nasmešio se, a ponekad bi nešto rekao. Privukao je izvesnu pažnju - kad se unaokolo proneo glas ko je - ali to kao da nije primećivao. Brajs je stekao jasan dojam da se on prilično napreže, no lice mu je ostalo smireno kao i uvek.
<BR>&nbsp;&nbsp;&nbsp;&nbsp;&nbsp;Pozvani su na koktel u jedan od apartmana, taj rashod koji se odbija od poreza priređivala je neka proizvodačka firma i Njutn je prihvatio poziv za obojicu. Čovek lasičjeg lica koji ih je pozvao izgledao je očaran pristankom, i gledajući naviše u Njutna, za glavu višeg od njega, reče: "Bićemo zaista počastvovani, gospodine Njutn. Zaista je čast imati mogućnost za razgovor s vama."
<BR>&nbsp;&nbsp;&nbsp;&nbsp;&nbsp;"Hvala", reče Njutn, osmehujući se svojim uvek istim smeškom. Zatim, kad je čovek otišao, reče Brajsu: "Sad bih voleo da se malo prošetam napolju. Hoćete li sa mnom?"
<BR>&nbsp;&nbsp;&nbsp;&nbsp;&nbsp;Brajs klimnu glavom s olakšanjem: "Da uzmem kaput."
<BR>&nbsp;&nbsp;&nbsp;&nbsp;&nbsp;Na putu do lifta prošao je pored grupe od tri čoveka, svi su bili dobro obučeni u konzervativna odela, govorili su važno i glasno. Dok je Brajs prolazio, jedan od njih reče: "...ne samo u Vašingtonu. Pa, ne možete mi govoriti da hemijsko naoružanje nema budućnost. To je područje kojem su potrebni novi ljudi."
<BR>&nbsp;&nbsp;&nbsp;&nbsp;&nbsp;Iako je Božić bilo je otvorenih radnji. Ulice su bile pune ljudi. Većina je gledala pravo ispred sebe, ukočenog izraza. Njutn je sada delovao nervozno. Izgledalo je da prisustvo ljudi prima kao da su talas; ili opipljivo energetsko polje od hiljadu elektromagneta, koje samo što ga nije progutalo. Činilo se da mu je neophodan napor da bi nastavio da se kreće.
<BR>&nbsp;&nbsp;&nbsp;&nbsp;&nbsp;Ušli su u nekoliko radnji gde su ih napastvovali jarko svetlo s tavanice i lepljiva vrućina. "Mislim da bi trebalo da kupim poklon za Beti Džo", reče Njutn. Na kraju joj je u juvelirskoj radnji kupio skladni mali stoni časovnik od belog mermera i zlata. Brajs mu ga je nosio natrag do hotela, u kutiji uvijenoj u blistavi papir.
<BR>&nbsp;&nbsp;&nbsp;&nbsp;&nbsp;"Mislite li da će joj se dopasti?" upitao je Njutn.
<BR>&nbsp;&nbsp;&nbsp;&nbsp;&nbsp;Brajs sleže ramenima. "Naravno da će joj se dopasti."
<BR>&nbsp;&nbsp;&nbsp;&nbsp;&nbsp;Počeo je da pada sneg...
<BR>
<BR>&nbsp;&nbsp;&nbsp;&nbsp;&nbsp;Tokom popodneva i večeri bilo je mnogo skupova, ali ih Njutn nije spominjao i Brajsu je laknulo što ni na jedan ne mora da ide. Nikad nije video svrhu tih budalaština - tih diskusija o 'izazovima' i 'izvodljivim konceptima'. Ostatak popodneva proveli su u razgovorima s tri čoveka koji su pokazali interes da rade u Svetskoj Industrijskoj. Dvojica su prihvatila posao, koji je trebalo da počne u proleće - što i nije bilo čudno, kad se uzme u obzir kolike je plate davao Njutn. Jedan od njih će raditi s tečnim rashlađivačima za motore letelice; drugi, vrlo bistar, pristupačan momak radiće pod Brajsovim rukovodstvom. Bio je stručnjak za koroziju. Činilo se da je Njutn prilično zadovoljan što je dobio tu dvojicu, ali je takođe bilo očevidno da mu je u stvari svejedno. Sve vreme razgovora bio je rasejan, neodređen, te je Brajs bio prisiljen da sam obavi najveći deo. Kad je sve bilo gotovo Njutnu kao da je laknulo. No bilo je vrlo teško sa sigurnošću tvrditi šta on oseća o ma čemu. Bilo bi zanimljivo znati šta se odvija u tom neobičnom, tuđinskom umu, i šta prikriva taj automatski osmeh - taj blagi, mudri, setni osmeh.
<BR>&nbsp;&nbsp;&nbsp;&nbsp;&nbsp;Koktel je priređen u apartmanu na krovu. Iz kratkog hodnika ušli su u prostranu, plavo zastrtu prostoriju, punu sveta, uglavnom muškaraca, koji su tiho razgovarali. Jedan zid prostorije bio je sav u staklu i svetlosti grada rasprostrle su se po njegovoj površini kao prikaz neke složene molekularne sheme. Sav nameštaj bio je u stilu Luj XV, što se Brajsu dopalo. Slike na zidu bile su dobre. Barokna fuga, prigušena ali razgovetna, dopirala je odnekud iz zvučnika; Brajs nije poznavao tu kompoziciju ali mu se dopala. Bah? Vivaldi? Soba mu se svidela i bio je voljan da pregura sedeljku da bi se nalazio u njoj. Ipak je bilo nečeg nedoličnog u staklenom zidu po čijoj su površini svetlucala svetla Čikaga.
<BR>&nbsp;&nbsp;&nbsp;&nbsp;&nbsp;Jedan čovek se izdvojio iz grupe i prišao da ih pozdravi, prijatno se osmehujući. Trgnuvši se, Brajs shvati da je to onaj iz predvorja od hemijskog naoružanja. Imao je izvrsno sašiveno crno odelo i delovao ugodno razdragan.
<BR>&nbsp;&nbsp;&nbsp;&nbsp;&nbsp;"Dobrodošli u naše utočište od prigradske čamotinje", reče, pružajući ruku. "Ja sam Fred Benedikt. Bar je tamo." Zaverenički pokaza glavom u pravcu vrata.
<BR>&nbsp;&nbsp;&nbsp;&nbsp;&nbsp;Brajs prihvati ruku, donekle srdit zbog proračunato čvrstog stiska i predstavi sebe i Njutna.
<BR>&nbsp;&nbsp;&nbsp;&nbsp;&nbsp;Benedikt je bio vidljivo impresioniran. "Tomas Njutn!" reče. "Bože, priželjkivao sam da se pojavite. Znate da vas bije glas da ste..." za časak mu je bilo nelagodno, "...pustinjak." Nasmejao se. Njutn ga pogleda odozgo s nepromenjenim mirnim smeškom. Benedikt nastavi, njegova nelagodnost je sada nestala. "Tomas Dž. Njutn znate, teško je poverovati da zaista postojite. Moja firma iznajmljuje sedam procesa od vas - odnosno, od Svetske - i jedina predstava koju sam ikad imao o vama bila je kao o nekom kompjuteru."
<BR>&nbsp;&nbsp;&nbsp;&nbsp;&nbsp;"Možda ja i jesam računar", reče Njutn. A onda: "Koja je vaša firma, gospodine Benedikt?"
<BR>&nbsp;&nbsp;&nbsp;&nbsp;&nbsp;Benedikt je za trenutak izgledao kao da se boji da se s njim tera šega. Što se, pomisli Brajs, verovatno i zbiva.
<BR>&nbsp;&nbsp;&nbsp;&nbsp;&nbsp;"Ja sam u Budućnosti bez granica. Uglavnom hemijsko naoružanje, mada smo nešto radili i s plastikom - kontejnere i slično." Malo se nakloni u struku, pokušavajući da bude zabavan. "Vaši domaćini."
<BR>&nbsp;&nbsp;&nbsp;&nbsp;&nbsp;Njutn reče: "Hvala." Koraknuo je ka vratima u pravcu bara. "Ovde vam je vrlo lepo."
<BR>&nbsp;&nbsp;&nbsp;&nbsp;&nbsp;"I mi tako mislimo. A sve se odbija od poreza." Pošto je Njutn hteo da umakne, on reče: "Da vam donesem piće, gospodine Njutn. Voleo bih da upoznate neke naše goste." Izgledao je kao da nije načisto s tim šta da radi s ovim visokim i neobičnim čovekom, ali se plaši da mu ovaj ne pobegne.
<BR>&nbsp;&nbsp;&nbsp;&nbsp;&nbsp;"Nemojte se uznemiravati, gospodine Benedikt", reče Njutn. "Pridružićemo vam se malo kasnije."
<BR>&nbsp;&nbsp;&nbsp;&nbsp;&nbsp;Benedikt nije delovao zadovoljno, ali se nije bunio. Ušavši u prostoriju s barom, Brajs reče: "Nisam znao da ste tako slavni. Kad sam ja pokušavao da vas pronađem pre godinu dana, niko nije bio čuo za vas."
<BR>&nbsp;&nbsp;&nbsp;&nbsp;&nbsp;"Tajna se ne može večito čuvati", reče Njutn; sada se nije smešio.
<BR>&nbsp;&nbsp;&nbsp;&nbsp;&nbsp;Prostorija je bila manja od prethodne, ali podjednako elegantna. Iznad uglačanog bara visio je Maneov Ručak na travi. Barmen je bio sed, postariji, još dostojanstvenijeg izgleda od naučnika i poslovnih ljudi u drugoj sobi. Sedeći za barom Brajs postade svestan izanđalosti svog sivog odela, kupljenog u robnoj kući, pre četiri godine. Znao je da mu je i kragna na košulji iskrzana, da su rukavi predugački.
<BR>&nbsp;&nbsp;&nbsp;&nbsp;&nbsp;Naručio je martini, a Njutn običnu vodu bez leda. Dok je barmen spremao piće, Brajs pogleda unaokolo po sobi i reče: "Znate, ponekad mislim da je kad sam doktorirao trebalo da se zaposlim kod firme kao što je njihova." Suvo se nasmejao. "Sada bih zarađivao osamdeset hiljada godišnje i živeo ovako." Pokaza rukom na prostoriju pustivši da mu se pogled za čas zadrži na velelepno odevenoj sredovečnoj ženi s promišljeno očuvanom linijom i licem koje je nagoveštavalo novac i uživanje. Zelena senka za oči i usta za seks. "Mogao sam da usavršim novu vrstu plastike za lutkice ili maziva za vanbrodske motore..."
<BR>&nbsp;&nbsp;&nbsp;&nbsp;&nbsp;"Ili otrovni gas?" Njutn je dobio svoju vodu i otvorio srebrnu kutijicu, izvadio pilulu.
<BR>&nbsp;&nbsp;&nbsp;&nbsp;&nbsp;"Zašto da ne?" Brajs je uzeo svoj martini, pazeći da ga ne prospe. "Neko mora da pravi otrovni gas." Otpio je. Piće je bilo tako oporo da mu je oprljilo grlo i jezik a glas mu podiglo za celu oktavu. "Zar nije rečeno da su nam stvari kao otrovni gasovi potrebne kako bismo sprečili ratove? To je dokazano."
<BR>&nbsp;&nbsp;&nbsp;&nbsp;&nbsp;"Je li?" reče Njutn. "Zar niste radili nešto na hidrogenskoj bombi - pre nego što ste otišli u profesore?"
<BR>&nbsp;&nbsp;&nbsp;&nbsp;&nbsp;"Da, radio sam. Otkud znate za to?"
<BR>&nbsp;&nbsp;&nbsp;&nbsp;&nbsp;Njutn mu se osmehnu - ne automatskim smeškom već osmehom iskrene veselosti. "Naredio sam da se ispita vaša prošlost."
<BR>&nbsp;&nbsp;&nbsp;&nbsp;&nbsp;Otpio je veći gutljaj. "Zašto? Zbog moje lojalnosti?"
<BR>&nbsp;&nbsp;&nbsp;&nbsp;&nbsp;"Oh... radoznalost." Zastao je sekundu, pa upitao: "Zašto ste radili na bombi?"
<BR>&nbsp;&nbsp;&nbsp;&nbsp;&nbsp;Brajs razmisli minut. Onda se nasmeja svom položaju: upotrebljava Marsovca u baru za ispovednika. Ali, možda je to prikladno. "U početku nisam znao da će to biti bomba", reče. "A u ono vreme verovao sam u čistu nauku. Dohvatiti zvezde. Tajne atoma. Naša jedina nada u haotičnom svetu." Dovršio je martini.
<BR>&nbsp;&nbsp;&nbsp;&nbsp;&nbsp;"I više ne verujete u te stvari?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Muzika u drugoj prostoriji prešla je u madrigal koji je maglovito prepoznao. Kretala se delikatno, prepleteno, uz lažno podrazumevanje prostodušnosti kakva je, izgleda, za njega postojala u staroj polifonoj muzici. No da li je bilo lažno? Nisu li postojale prostodušne umetnosti i promišljeno složene umetnosti? A i korumpirane umetnosti? I zar to ne može biti istina i za nauke? Može li hemija biti korumpiranija od botanike? Ali nije tako. Postoje primene, ciljevi...
<BR>&nbsp;&nbsp;&nbsp;&nbsp;&nbsp;"Pretpostavljam da ni ja ne verujem", reče Njutn.
<BR>&nbsp;&nbsp;&nbsp;&nbsp;&nbsp;"Mislim da ću uzeti još jedan martini", reče Brajs. Zgodni, nesumnjivo korumpirani martini. Odnekud mu se u mislima nađoše reči: O vi bez imalo vere. Nasmeja se samome sebi i pogleda Njutna. Njutn je sedeo pravo, ukočeno, pijući svoju vodu.
<BR>&nbsp;&nbsp;&nbsp;&nbsp;&nbsp;Drugi martini mu nije toliko oprljio grlo. Naručio je treći. Na koncu, plaća onaj od hemijskog naoružanja. Ili poreski obveznici. Zavisi s koje strane pogledate. Slegnuo je ramenima. I onako će svi platiti za sve - Masačustes i Mars; svuda će svi platiti.
<BR>&nbsp;&nbsp;&nbsp;&nbsp;&nbsp;"Da se vratimo u drugu sobu", reče, uzimajući novi martini u ruku i pažljivo otpivši da ga ne bi prosuo. Primeti da mu manžetna potpuno izviruje iz rukava sakoa, kao široka i otrcana narukvica.
<BR>&nbsp;&nbsp;&nbsp;&nbsp;&nbsp;Čim su prošli kroz vrata u veliku prostoriju prolaz im je preprečio mali, zdepasti čovek koji je govorio s pripitom uzrujanošću. Brajs se hitro okrete u nadi da ga čovek neće prepoznati. To je bio Volter Kanuti s Univerziteta Pendli iz Pendlija, država Ajova.
<BR>&nbsp;&nbsp;&nbsp;&nbsp;&nbsp;"Brajs!" reče Kanuti. "Đavo da me nosi! Natan Brajs!"
<BR>&nbsp;&nbsp;&nbsp;&nbsp;&nbsp;"'veče, profesore Kanuti." Nespretno je premestio čašu martinija u levu ruku, pa su se rukovali. Kanuti je bio zajapuren; očevidno je sasvim pijan. Imao je sako od zelene svile i mrku košulju s malim, diskretnim karnerićima po kragni. Odelo je bilo suviše mladalačko za njega. Osim ružičastog, mekog lica, izgledao je kao maneken s korica časopisa za mušku modu. Brajs se trudio da tonom ne pokaže gađenje. "Lepo što vas ponovo vidim."
<BR>&nbsp;&nbsp;&nbsp;&nbsp;&nbsp;Kanuti je upitno gledao Njutna, i nije se imalo kud osim da ih upozna. Brajs se saplitao o imena, besan zbog sopstvene nespretnosti.
<BR>&nbsp;&nbsp;&nbsp;&nbsp;&nbsp;Ako ništa drugo, Njutnovo ime je ostavilo veći utisak na Kanutija nego na onog drugog, Benedikta. Obema ruka ma je protresao Njutnovu, govoreći: "Da, da, naravno. Svetska Industrijska. Najveća stvar posle Generalne Dinamike." Ulagivao se kao da se nada masnom ugovoru za istraživanja na Pendliju. Brajs se uvek užasavao kad bi video profesore kako šene pred poslovnim ljudima - onim istim ljudima koji su se podsmevali u privatnim razgovorima - kad god bi u izgledu mogao biti ugovor za istraživanja.
<BR>&nbsp;&nbsp;&nbsp;&nbsp;&nbsp;Njutn je mrmljao i osmehivao se, a Kanuti najzad pusti njegovu ruku, pokuša da se dečački nasmeje, pa reče: "E pa!" A onda, spustivši ruku na Brajsovo rame: "E, pa, mnogo je vode proteklo, Nate." Iznenada kao da mu se upalila sijalica i Brajs se lecnu iznutra, u sebi, iščekujući. Kanuti pogleda obojicu, Brajsa i Njutna, i reče: "Zar ti radiš za Svetku Industrijsku, Nate?"
<BR>&nbsp;&nbsp;&nbsp;&nbsp;&nbsp;Nije odgovorio, znajući šta je sad na redu.
<BR>&nbsp;&nbsp;&nbsp;&nbsp;&nbsp;Onda Njutn reče: "Doktor Brajs je s nama već više od godinu dana."
<BR>&nbsp;&nbsp;&nbsp;&nbsp;&nbsp;"E, pa, đavo da me..." Kanutijevo lice postajalo je crvenije iznad nacigovane kragne. "E, pa, đavo da me nosi. Radiš za Svetsku Industrijsku!" Izraz neobuzdane veselosti razli se po njegovom bucmastom licu, a Brajs jednim gutljajem ispi martini, osećajući se spremnim da u to lice zabije đon. Smeh postade podrigujuće kikotanje, a zatim se Kanuti okrete Njutnu i reče: "Ovo je pravi biser. Moram ovo da vam ispričam, gospodine Njutn." Opet se zakikotao. "Siguran sam da se Nat neće naljutiti, jer je sve to sad prošlo. Ali znate li, gospodine Njutn, kad je Nat ostavio nas iz Pendlija, živ se jeo zbog onih istih stvari koje vam sad verovatno pomaže da pravite, tamo u Svetskoj."
<BR>&nbsp;&nbsp;&nbsp;&nbsp;&nbsp;"Odista?" reče Njutn, popunjavajući pauzu.
<BR>&nbsp;&nbsp;&nbsp;&nbsp;&nbsp;"A štos je u ovome." Kanuti ispruži trapavu ruku i položi je na Brajsovo rame. Brajsu je došlo da je odgrize, ali je opčinjen slušao ono što, znao je, sledi.
<BR>&nbsp;&nbsp;&nbsp;&nbsp;&nbsp;"Štos je u tome što je ovaj tu stari Nat mislio da sve to proizvodite pomoću nekih vradžbina. Je l' tako, Nate?"
<BR>&nbsp;&nbsp;&nbsp;&nbsp;&nbsp;"Tako je", reče Brajs. "Pomoću vradžbina."
<BR>&nbsp;&nbsp;&nbsp;&nbsp;&nbsp;Kanuti se nasmeja. "Nat je jedan od najboljih u struci, što vi, siguran sam, znate, gospodine Njutn. Ali mu je to možda udarilo u glavu. Mislio je da su vaši kolor filmovi izum sa Marsa."
<BR>&nbsp;&nbsp;&nbsp;&nbsp;&nbsp;"Oh?" reče Njutn.
<BR>&nbsp;&nbsp;&nbsp;&nbsp;&nbsp;"Dabome. Sa Marsa ili tako negde. Rekao je 'vanzemaljski'." Kanuti stisnu Brajsovo rame, da pokaže kako ne misli ništa zlo. "Kladim se da je kad vas je ugledao očekivao nekog s tri glave. Ili s pipcima."
<BR>&nbsp;&nbsp;&nbsp;&nbsp;&nbsp;Njutn se srdačno osmehnu. "To je vrlo zabavno." Zatim pogleda u Brajsa. "Žao mi je što sam vas razočarao", reče on predusretljivo.
<BR>&nbsp;&nbsp;&nbsp;&nbsp;&nbsp;Brajs skrenu pogled. "Nisam ni najmanje razočaran", reče. Ruke su mu drhtale, pa stavi čašu na sto i zabi šake u džepove sakoa.
<BR>&nbsp;&nbsp;&nbsp;&nbsp;&nbsp;Kanuti je opet govorio, sada o nekom članku koji je pročitao, nešto o Svetskoj Industrijskoj i njenom doprinosu nacionalnom bruto produktu. Brajs ga naglo prekide. "Izvinite", reče, "mislim da ću još jedno piće." Onda se okrenuo i brzo vratio u prostoriju s barom, ne pogledavši nijednog od njih dvojice.
<BR>&nbsp;&nbsp;&nbsp;&nbsp;&nbsp;Ali, kad je dobio piće, nije mu se pilo. Bar je počeo da ga pritiska; barmen više nije izgledao dostojanstveno, već samo kao pretenciozni lakej. Muzika iz druge sobe sada jedan oktet - bila je uzrujana i piskava. Za barom je bilo previše ljudi i glasovi su im bili prejaki. U očajanju je pogledao unaokolo: svi muškarci su bili uglađeni, samozadovoljni; žene kao harpije. Nek' ide do đavola, pomisli, nek' sve ide do đavola. Kroz gužvu se udaljio od bara, ostavivši netaknuto piće, i odlučno se vratio u glavnu sobu.
<BR>&nbsp;&nbsp;&nbsp;&nbsp;&nbsp;Njutn ga je čekao, sam.
<BR>&nbsp;&nbsp;&nbsp;&nbsp;&nbsp;Brajs ga pogleda pravo u oči, pokušavajući da ne ustukne. "Gde je Kanuti?" reče.
<BR>&nbsp;&nbsp;&nbsp;&nbsp;&nbsp;"Rekao sam mu da odlazimo." Slegnu ramenima na neverovatni francuski način, kretnja koju je Brajs ranije zapazio. "On je nametljiv čovek, zar ne?"
<BR>&nbsp;&nbsp;&nbsp;&nbsp;&nbsp;Brajs za trenutak nastavi da gleda u njega, u njegove nepronikljive oči. Potom reče: "Hajdemo odavde."
<BR>&nbsp;&nbsp;&nbsp;&nbsp;&nbsp;Izašli su ćutke i koračali uporedo; ništa ne govoreći, niz dugačak, debelo zastrti hodnik do svoje sobe. Brajs je otključao vrata i kad ih je za njima zatvorio, rekao je, sad mirno, staloženim glasom: "Pa, jeste li?"
<BR>&nbsp;&nbsp;&nbsp;&nbsp;&nbsp;Njutn je seo na rub kreveta, umorno mu se nasmešio i rekao: "Naravno da jesam."
<BR>&nbsp;&nbsp;&nbsp;&nbsp;&nbsp;Nije se imalo šta odgovoriti. Brajs uhvati sebe kako mrmija. "Isuse Hriste. Isuse Hriste." Sede u fotelju i zabulji se u svoja stopala. "Isuse Hriste."
<BR>&nbsp;&nbsp;&nbsp;&nbsp;&nbsp;Činilo mu se da je tako sedeo vrlo dugo, buljeći u sopstvena stopala. Znao je, ali je potres što je to naglas izgovoreno bio nešto sasvim drugo.
<BR>&nbsp;&nbsp;&nbsp;&nbsp;&nbsp;Tada Njutn reče: "Hoćete li nešto da popijete?"
<BR>&nbsp;&nbsp;&nbsp;&nbsp;&nbsp;Podigao je pogled i najednom se nasmejao. "Oh, bože, dabome."
<BR>&nbsp;&nbsp;&nbsp;&nbsp;&nbsp;Njutn je posegao za telefonom kraj kreveta i pozvao poslugu. Zatražio je dve boce džina, vermut i led. Onda, spuštajući slušalicu, reče: "Hajde da se napijemo, doktore Brajs. Ovo je izuzetan trenutak."
<BR>&nbsp;&nbsp;&nbsp;&nbsp;&nbsp;Nisu govorili sve dok nije došao konobar noseći pokretni stočić s pićem, ledom i bokalom za mešanje martinija. Na poslužavniku se nalazila činija s mariniranim patuljastim glavicama crnog luka, koricama limuna i zelenim maslinama. U drugoj činijici bili su lešnici. Kad je konobar otišao, Njutn reče: "Hoćete li vi da naspete? Ja bih čist džin." I dalje je sedeo na rubu kreveta.
<BR>&nbsp;&nbsp;&nbsp;&nbsp;&nbsp;"Naravno." Brajs ustade; osećao se smušeno. "Je li to Mars?"
<BR>&nbsp;&nbsp;&nbsp;&nbsp;&nbsp;Njutnov glas je zvučao neobično. Ili je samo to on, Brajs, pijan? "Da li bi to nešto promenilo?"
<BR>&nbsp;&nbsp;&nbsp;&nbsp;&nbsp;"Siguran sam da bi. Jeste li iz... ovog Sunčevog sistema?"
<BR>&nbsp;&nbsp;&nbsp;&nbsp;&nbsp;"Da. Koliko znam, drugi ni ne postoje."
<BR>&nbsp;&nbsp;&nbsp;&nbsp;&nbsp;"Nema drugih sunčanih sistema?"
<BR>&nbsp;&nbsp;&nbsp;&nbsp;&nbsp;Njutn je uzeo čašu džina koju mu je pružio Brajs i držao ju je, zamišljen. "Jedino sunca", reče, "planeta nema. Bar ja ne znam za njih."
<BR>&nbsp;&nbsp;&nbsp;&nbsp;&nbsp;Brajs je mešao martini. Ruke su mu sad bile savršeno mirne; prebrodio je nekakvu prepreku. Osećao je da ništa više ne može da ga dodirne, da ga uzdrma. "Otkad ste ovde?" zapitao je, mešajući, slušajući kucanje leda o ivice bokala.
<BR>&nbsp;&nbsp;&nbsp;&nbsp;&nbsp;"Niste li dovoljno dugo mešali to piće?" reče Njutn: "Bolje ga popijte." Otpio je gutljaj. "Pet godina sam na vašoj Zemlji."
<BR>&nbsp;&nbsp;&nbsp;&nbsp;&nbsp;Brajs prestade s mešanjem i nasu piće u čašu. Onda je, osećajući se razdešeno, unutra ubacio tri maslinke. Malo martinija pljusnu po belom lanenom čaršavu na stočiću, praveći mokre mrlje. "Nameravate li da ostanete?" reče. Zvučalo je kao da u pariskom kafeu zapitkuje drugog turistu. Njutn bi oko vrata morao da nosi kameru.
<BR>&nbsp;&nbsp;&nbsp;&nbsp;&nbsp;"Da, nameravam da ostanem."
<BR>&nbsp;&nbsp;&nbsp;&nbsp;&nbsp;Sada sedeći, Brajs uhvati sebe da mu pogled luta po sobi. Soba je bila ugodna, zidovi su bili svetlo zeleni a na njima su visile bezazlene slike.
<BR>&nbsp;&nbsp;&nbsp;&nbsp;&nbsp;Vrati pogled na Njutna. Tomas Džerom Njutn sa Marsa. Sa Marsa ili već odnekud. "Jeste li vi čovek?" zapita.
<BR>&nbsp;&nbsp;&nbsp;&nbsp;&nbsp;Njutnovo piće bilo je dopola popijeno. "Stvar definici je", reče. "Međutim, dovoljno sam čovek."
<BR>&nbsp;&nbsp;&nbsp;&nbsp;&nbsp;Hteo je da zapita: Dovoljno čovek za šta? ali nije. Može odmah da pređe na drugo važno pitanje, kad je već postavio prvo. "Zbog čega ste ovde?" reče. "Šta nameravate?"
<BR>&nbsp;&nbsp;&nbsp;&nbsp;&nbsp;Njutn je ustao, nasuo još džina u čašu, otišao do fotelje, seo. Gledao je u Brajsa, delikatno držeći čašu u mršavoj ruci. "Nisam siguran da znam šta nameravam", rekao je.
<BR>&nbsp;&nbsp;&nbsp;&nbsp;&nbsp;"Niste sigurni da znate?" reče Brajs.
<BR>&nbsp;&nbsp;&nbsp;&nbsp;&nbsp;Njutn stavi čašu na sto pored kreveta i poče da skida cipele. "U početku sam mislio da znam zašto sam ovde. A onda sam prve dve godine bio u poslu, u vrlo velikom poslu. Prošle godine sam imao više vremena za razmišljanje. Možda isuviše vremena." Uredno je stavio cipele pod krevet, jednu do druge. Zatim je ispružio duge noge na prekrivač i naslonio se na jastuk.
<BR>&nbsp;&nbsp;&nbsp;&nbsp;&nbsp;U tom položaju je svakako dovoljno ličio na čoveka. "Zbog čega se gradi brod? To je brod, zar ne, nije samo istraživačka stanica?"
<BR>&nbsp;&nbsp;&nbsp;&nbsp;&nbsp;"To je brod. Ili, da budem precizniji, trajekt."
<BR>&nbsp;&nbsp;&nbsp;&nbsp;&nbsp;Već neko vreme, još od razgovora s Kanutijem, Brajs je bio ošamućen; sve je izgledalo nestvarno. Ali je sad počeo da ovladava događajima, i naučnik u njemu poče da se iskazuje. Spustio je čašu, odlučivši da zasad više ne pije. Važno je sačuvati bistru glavu. No dok je spuštao čašu ruka mu je drhtala.
<BR>&nbsp;&nbsp;&nbsp;&nbsp;&nbsp;"Znači da nameravate da dovedete još... svojih ljudi ovamo? Trajektom?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ima li još vaših ovde?"
<BR>&nbsp;&nbsp;&nbsp;&nbsp;&nbsp;"Ja sam jedini."
<BR>&nbsp;&nbsp;&nbsp;&nbsp;&nbsp;"Ali zašto ovde gradite svoj brod? Tamo, odakle ste došli, sigurno ima brodova. Pa vi ste došli ovamo."
<BR>&nbsp;&nbsp;&nbsp;&nbsp;&nbsp;"Da, došao sam ovamo. Ali letelicom za jednu osobu. Vidite, problem je u gorivu. Bilo ga je dovoljno da se pošalje samo jedan od nas, i za samo jedan prelazak."
<BR>&nbsp;&nbsp;&nbsp;&nbsp;&nbsp;"Atomskog goriva? Uran ili nešto slično?"
<BR>&nbsp;&nbsp;&nbsp;&nbsp;&nbsp;"Da. Naravno. Ali nam gotovo ništa nije ostalo. A nemamo ni benzina, ni uglja, ni hidroelektrične energije." Nasmeja se. "Verovatno ima na stotine brodova, mnogo savršenijih od ovog koji gradimo u Kentakiju, ali nema načina da se dopreme ovamo. Nijedan od njih nije upotrebljavan preko pet stotina vaših godina. Onaj kojim sam došao nije čak ni bio predviđen za interplanetarno vozilo. Prvobitno je planiran kao letelica za hitne slučajeve - kao čamac za spasavanje. Nakon sletanja uništio sam motore i kontrolnu tablu, a trup sam ostavio na poljani. Pročitao sam u novinama da neki farmer tamo ljudima naplaćuje pedeset centi da bi ga videli. Postavio ga je u šatru i prodaje bezalkoholna pića. Želim mu svako dobro."
<BR>&nbsp;&nbsp;&nbsp;&nbsp;&nbsp;"Zar nema u tome neke opasnosti?"
<BR>&nbsp;&nbsp;&nbsp;&nbsp;&nbsp;"Da me otkrije Federalni Biro za Istraživanje ili tako neko? Ne verujem. Najgore što se dogodilo bila je neka glupost u nedeljnom dodatku o mogućim osvajačima iz svemira. Ali za čitaoce nedeljnog dodatka ima većma iznenađujućih zanimljivosti nego što je trup svemirskog broda pronađen na površinskom kopu u Kentakiju. Ne verujem da je iko značajan to shvatio ozbiljno."
<BR>&nbsp;&nbsp;&nbsp;&nbsp;&nbsp;Brajs ga pažljivo pogleda. "Da li su 'osvajači iz svemira' samo koještarija?"
<BR>&nbsp;&nbsp;&nbsp;&nbsp;&nbsp;Njutn otkopča dugme na kragni. "Mislim da je tako."
<BR>&nbsp;&nbsp;&nbsp;&nbsp;&nbsp;"Pa zbog čega onda vaši dolaze ovamo? Kao turisti?"
<BR>&nbsp;&nbsp;&nbsp;&nbsp;&nbsp;Njutn se smejao. "Ne sasvim. Možda možemo da vam pomognemo."
<BR>&nbsp;&nbsp;&nbsp;&nbsp;&nbsp;"Kako?" Nekako mu se nije dopadao način na koji je Njutn to rekao. "Kako da nam pomognete?"
<BR>&nbsp;&nbsp;&nbsp;&nbsp;&nbsp;"Mogli bismo da vas sačuvamo od toga da sami sebe uništite, ako budemo dovoljno brzi." A onda, kad Brajs zausti da nešto kaže, reče: "Pustite me da malo govorim. Mislim da ne znate kakvo mi zadovoljstvo pričinjava što govorim o tome - što malo duže govorim." Otkad je legao na krevet nije ponovo uzimao čašu. Sklopio je ruke na stomaku i, blago gledajući Brajsa, nastavio. "Vidite, mi smo imali sopstvene ratove. Mnogo više od vas, i jedva smo ih preživeli. Eto kuda je otišao najveći deo naših radioaktivnih materijala - u bombe. Bili smo vrlo moćan narod, vrlo moćan; ali to je odavno prošlo. Sad jedva životarimo." Pogleda nadole u svoje šake, kao da premišlja. "Čudno je da najveći deo vaše fantastike o životu na drugim planetama uvek pretpostavlja da na planetama postoji samo jedna inteligentna rasa, samo jedan tip društva, samo jedan jezik, samo jedna vlada. Na Antei - zovemo se Antea, iako to ime, naravno, nije u vašim udžbenicima astronomije - u jednom trenutku imali smo tri inteligentne vrste i sedam značajnih vlada. Sada je ostala samo jedna vrsta od neke važnosti, a to je moja. Mi smo oni koji su preživeli pet ratova vođenih radioaktivnim oružjem. I nema nas mnogo. Ali znamo puno o oružju. I imamo puno tehničkih znanja." Njutnov pogled je i dalje bio prikovan za sopstvene šake; glas mu je, postao monoton, kao da recituje unapred pripremljen govor. "Ovde sam proveo pet godina, i posedujem imovinu koja vredi preko trista miliona dolara. Za pet godina će se udvostručiti. A to je tek početak. Ukoliko plan bude sproveden, u svakoj većoj zemlji ovog sveta će na kraju postojati ekvivalent Svetske Industrijske. Onda ćemo preći na politiku. I vojsku. Znamo mnogo o oružju i odbrambenim sredstvima. Vaša su još primitivna. Mi, na primer, možemo da onesposobimo radar - stvar neophodna kad sam prizemljivao svoju letelicu i još neophodnija pri povratku trajekta. Takođe možemo da uspostavimo energetski sistem koji bi sprečio detoniranje svakog vašeg nuklearnog oružja u prečniku od pet milja."
<BR>&nbsp;&nbsp;&nbsp;&nbsp;&nbsp;"Da li je to dovoljno?"
<BR>&nbsp;&nbsp;&nbsp;&nbsp;&nbsp;"Ne znam. Ali moji pretpostavljeni nisu glupi, a, kako izgleda, smatraju da je to mogućno. Dokle god pod sopstvenom kontrolom budemo držali svoje izume i svoje znanje, pa u jednoj maloj zemlji unapređujemo ekonomiju, na drugom mestu kupujemo kritične viškove hrane, negde zasnivamo industriju, jednoj naciji dajemo oružje, a drugoj odbranu od njega..."
<BR>&nbsp;&nbsp;&nbsp;&nbsp;&nbsp;"Ali, do đavola, vi niste bogovi."
<BR>&nbsp;&nbsp;&nbsp;&nbsp;&nbsp;"Ne. Ali jesu li vas vaši bogovi ikad spasli?"
<BR>&nbsp;&nbsp;&nbsp;&nbsp;&nbsp;"Ne znam. Ne, naravno da nisu." Brajs pripali cigaretu. Bila su mu potrebna tri pokušaja; ruke su otkazivale poslušnost. Duboko je uvukao dim, pokušavajući da se smiri. Osećao se kao student druge godine koji raspravlja o sudbini ljudskog roda. Ali ovo baš nije bilo apstraktno filosofiranje. "Zar čovečanstvo nema pravo da odabere sopstveni vid uništenja?" reče.
<BR>&nbsp;&nbsp;&nbsp;&nbsp;&nbsp;Njutn pričeka trenutak pre no što će progovoriti. "Da li zaista verujete da čovečanstvo ima to pravo?"
<BR>&nbsp;&nbsp;&nbsp;&nbsp;&nbsp;Brajs u pepeljari kraj sebe izmrvi samo dopola popušenu cigaretu. "Da. Ne. Ne znam. Zar ne postoji nešto kao ljudska sudbina? Pravo da se do kraja ostvarimo, da živimo sopstveni život i snosimo sopstvene posledice?" Dok je ovo govorio, iznenada mu sinu da je Njutn jedina spona - kako beše? - s Anteom. Ako Njutn bude uništen, taj plan neće biti sproveden; sve će biti gotovo. A Njutn je loman, tako loman. Ova ga je misao opčinjavala pun minut; on, Brajs, je potencijalni heroj nad herojima - čovek koji jakim udarcem pesnice verovatno može da spase svet. To je trebalo da bude vrlo zabavno; ali nije bilo.
<BR>&nbsp;&nbsp;&nbsp;&nbsp;&nbsp;"Možda nešto kao ljudska sudbina postoji", reče Njutn, "ali pre mislim da to liči na sudbinu izumrlih golubova-selica. Ili na sudbinu onih velikih spodoba sa sićušnim mozgovima - mislim da su se zvali dinosaurusi."
<BR>&nbsp;&nbsp;&nbsp;&nbsp;&nbsp;To je već delovalo pomalo nadmeno. "Nećemo neminovno izumreti. Pregovara se o razoružanju. Nismo baš svi poludeli!"
<BR>&nbsp;&nbsp;&nbsp;&nbsp;&nbsp;"Ali većina jeste. Dovoljan broj jeste - potrebno je samo nekoliko ludih, na pravim mestima. Pretpostavite da je onaj vaš Hitler posedovao fuzione bombe i interkontinentalne projektile? Zar ih ne bi upotrebio, bez obzira na posledice? Pred kraj nije više imao šta da izgubi."
<BR>&nbsp;&nbsp;&nbsp;&nbsp;&nbsp;"Kako ja da znam da vaši Antejci neće biti Hitleri?"
<BR>&nbsp;&nbsp;&nbsp;&nbsp;&nbsp;Njutn odvrati pogled. "To je moguće, ali nije verovatno."
<BR>&nbsp;&nbsp;&nbsp;&nbsp;&nbsp;"Da li dolazite iz demokratskog društva?"
<BR>&nbsp;&nbsp;&nbsp;&nbsp;&nbsp;"Na Antei nemamo ništa nalik demokratskom društvu. A nemamo ni demokratske društvene institucije. Ali ne nameravamo da vladamo nad vam, čak i kad bismo mogli."
<BR>&nbsp;&nbsp;&nbsp;&nbsp;&nbsp;"Pa kako onda nazivate", reče Brajs, "to što grupa Antejaca namerava da manipuliše ljudima i vladama širom Zemljine kugle?"
<BR>&nbsp;&nbsp;&nbsp;&nbsp;&nbsp;"To nazivamo tako kako ste ga vi upravo nazvali - manipulacijom ili usmeravanjem. A to može da ne uspe. Može uopšte da ne uspe. Možda ćete prvo razneti svoj svet u paramparčad, ili ćete nas otkriti i otpočeti lov na veštice - znate, mi jesmo ranjivi. Ili, čak i ako se domognemo velike moći, nećemo uspeti da kontrolišemo svaki nesrećni slučaj. Ali možemo da umanjimo verovatnoću pojave Hitlera, i možemo da zaštitimo vaše najveće gradove od razaranja. A to je", sleže ramenima, "više nego što vi možete da učinite."
<BR>&nbsp;&nbsp;&nbsp;&nbsp;&nbsp;"I to želite da uradite samo da biste nam pomogli?" Brajs je čuo sarkazam u sopstvenom glasu i nadao se da Njutn to ne primećuje.
<BR>&nbsp;&nbsp;&nbsp;&nbsp;&nbsp;Ukoliko ga je primetio, Njutn to nije pokazao. "Naravno da nije tako. Ovako dolazimo da spasemo sebe. Ali", osmehnu se, "ne želimo da Indijanci spale naš rezervat pošto se u njemu smestimo."
<BR>&nbsp;&nbsp;&nbsp;&nbsp;&nbsp;"Od čega se spasavate?"
<BR>&nbsp;&nbsp;&nbsp;&nbsp;&nbsp;"Od izumiranja. Nemamo gotovo nimalo vode, ni goriva, ni prirodnih bogatstava. Imamo slabašnu sunčanu energiju - slabu jer smo toliko udaljeni od Sunca - i još imamo velike zalihe hrane. Koje se smanjuju. Živih Antejaca ima manje od tri stotine."
<BR>&nbsp;&nbsp;&nbsp;&nbsp;&nbsp;"Manje od tri stotine? Bože moj, vi ste se odista potpuno uništitli!"
<BR>&nbsp;&nbsp;&nbsp;&nbsp;&nbsp;"Zaista jesmo. Kao što ćete, čini mi se, i vi uskoro, ukoliko mi ne dođemo."
<BR>&nbsp;&nbsp;&nbsp;&nbsp;&nbsp;"Možda biste morali doći", reče. "Možda biste morali." Brajs oseti kako mu se grlo steže. "Ali ako bi se vama nešto... dogodilo pre no što brod bude završen? Zar to ne bi bio kraj svega?"
<BR>&nbsp;&nbsp;&nbsp;&nbsp;&nbsp;"Da. To bi bio kraj."
<BR>&nbsp;&nbsp;&nbsp;&nbsp;&nbsp;"Nema goriva za još jedan brod?"
<BR>&nbsp;&nbsp;&nbsp;&nbsp;&nbsp;"Nema goriva."
<BR>&nbsp;&nbsp;&nbsp;&nbsp;&nbsp;"Šta me onda", reče Brajs, osećajući napetost, "zadržava da sprečim tu - tu invaziju, ili manipulaciju? Zar ne bih morao da vas ubijem? Znam da ste vrlo slabi. Prema onome što mi je rekla Beti Džo, pretpostavljam da su vam kosti kao u ptice."
<BR>&nbsp;&nbsp;&nbsp;&nbsp;&nbsp;Njutnovo lice bilo je potpuno smireno. "Da li želite da to sprečite? Sasvim ste u pravu; mogli biste da mi zavrnete šiju kao piletu. Da li to želite? Sad, kad znate da se zovem Rumplstiltskin, da li želite da me oterate iz palate?"
<BR>&nbsp;&nbsp;&nbsp;&nbsp;&nbsp;"Ne znam." Pogledao je u pod.
<BR>&nbsp;&nbsp;&nbsp;&nbsp;&nbsp;Njutnov glas je bio blag. "Rumplstiltskin je odista ispreo zlato od slame."
<BR>&nbsp;&nbsp;&nbsp;&nbsp;&nbsp;Brajs podiže pogled, najednom je bio ljut. "Jeste. I pokušao da ukrade princezino dete."
<BR>&nbsp;&nbsp;&nbsp;&nbsp;&nbsp;"Naravno da je pokušao", reče Njutn. "Ali da nije ispreo zlato od slame princeza bi umrla. A deteta ne bi ni bilo."
<BR>&nbsp;&nbsp;&nbsp;&nbsp;&nbsp;"U redu", reče Brajs. "Neću vam zavrnuti šiju da bih spasao svet."
<BR>&nbsp;&nbsp;&nbsp;&nbsp;&nbsp;"Znate li", reče Njutn, "da sad gotovo želim da možete. To bi tako pojednostavilo stvari za mene." Zastao je. "Ali ne možete."
<BR>&nbsp;&nbsp;&nbsp;&nbsp;&nbsp;"Zašto ne mogu?"
<BR>&nbsp;&nbsp;&nbsp;&nbsp;&nbsp;"Nisam došao na vaš svet neopremljen za otkriće. Iako nisam očekivao da ću ikome reći ono što sam vama rekao. Ali, mnogo je toga što nisam očekivao." Opet je gledao dole, u svoje šake, kao da razgleda nokte. "U svakom slučaju, ja sa sobom nosim oružje. Uvek ga nosim."
<BR>&nbsp;&nbsp;&nbsp;&nbsp;&nbsp;"Antejsko oružje?"
<BR>&nbsp;&nbsp;&nbsp;&nbsp;&nbsp;"Da. Vrlo efikasno. Ne biste nikad stigli odatle do mog kreveta."
<BR>&nbsp;&nbsp;&nbsp;&nbsp;&nbsp;Brajs naglo uze vazduh. "Kako deluje?"
<BR>&nbsp;&nbsp;&nbsp;&nbsp;&nbsp;Njutn se nasmeja. "Zar jedna firma otkriva svoje tajne drugoj?" reče. "Možda ću ipak morati da ga upotrebim na vama."
<BR>&nbsp;&nbsp;&nbsp;&nbsp;&nbsp;Nešto u načinu na koji je Njutn to izgovorio - ne ironično ili pseudozlokobno svojstvo same izjave, već neka sitna neobičnost u ponašanju - podseti Brajsa da on, na kraju krajeva, razgovara s nekim ko nije ljudsko biće. Uvežbana površinska ljudskost koju je Njutn usvojio mogla je biti baš to: vrlo tanak površinski sloj. Što god da je ispod površine, Njutnova suština, njegova izrično antejska priroda može vrlo lako biti nedohvatno za njega, Brajsa, ili, uostalom, za svakoga na Zemlji. Ono što Njutn zaista oseća i misli može biti van domašaja njegovog poimanja, potpuno nedostupno.
<BR>&nbsp;&nbsp;&nbsp;&nbsp;&nbsp;"Kakvo god bilo vaše oružje", sada je pažljivije govorio, "nadam se da nećete morati da ga upotrebite." A onda je opet pogledao oko sebe po velikoj hotelskoj sobi, u gotovo netaknut poslužavnik s pićem, pa opet u Njutna, opruženog na krevetu. "Bože moj", reče, "teško je u to poverovati. Sedeti u ovoj sobi i verovati da razgovaram sa čovekom s druge planete."
<BR>&nbsp;&nbsp;&nbsp;&nbsp;&nbsp;"Da", reče Njutn, "i ja sam na to pomislio. Znate, i ja razgovaram sa čovekom s druge planete."
<BR>&nbsp;&nbsp;&nbsp;&nbsp;&nbsp;Brajs ustade i proteže se. Onda ode do prozora, razmače zastore, pogleda dole, na ulicu. Svuda su bila automobilska svetla, jedva su se kretala. Ogromni osvetljeni pano, upravo naspram hotela, prikazivao je Deda Mraza kako pije koka-kolu. Grozdovi treptavih sijalica činili su da Deda-Mrazove oči blistaju, da bezalkoholno piće svetluca. Brajs začu kako zvona negde prigušeno sviraju Adeste Fideles.
<BR>&nbsp;&nbsp;&nbsp;&nbsp;&nbsp;Okrenu se Njutnu, koji se nije pomerio. "Zašto ste mi rekli? Niste morali."
<BR>&nbsp;&nbsp;&nbsp;&nbsp;&nbsp;"Želeo sam da vam kažem." Smešio se. "Protekle godine nisam bio potpuno siguran u svoje pobude; nisam siguran zašto sam poželeo da vam kažem. Nije obavezno da Antejci sve znaju. Uostalom, i onako ste znali za mene."
<BR>&nbsp;&nbsp;&nbsp;&nbsp;&nbsp;"Govorite li o onome što je rekao Kanuti? To je s moje strane moglo da bude samo pipanje u mraku. Nije moralo ništa da znači."
<BR>&nbsp;&nbsp;&nbsp;&nbsp;&nbsp;"Nisam mislio na ono što je rekao profesor Kanuti. Mada me je zabavljala vaša reakcija na to; mislio sam da će vas udariti kap kad je rekao: 'Mars'. Ali to što je rekao vas je nateralo da pokažete karte, nije mene."
<BR>&nbsp;&nbsp;&nbsp;&nbsp;&nbsp;"Zašto ne vas?"
<BR>&nbsp;&nbsp;&nbsp;&nbsp;&nbsp;"Pa, doktore Brajs, ima vrlo mnogo razlika između vas i mene, kojih teško da ste svesni. Jedna od njih je da je moj vid mnogo oštriji od vašeg, a efektivni opseg njegovih frekvenci mnogo veći. To znači da ja ne mogu da vidim boju koju vi zovete 'crvena'. Ali mogu da vidim rendgenske zrake."
<BR>&nbsp;&nbsp;&nbsp;&nbsp;&nbsp;Brajs zausti da nešto kaže, ali onda ne reče ništa.
<BR>&nbsp;&nbsp;&nbsp;&nbsp;&nbsp;"Čim sam video blesak", reče Njutn, "Nije mi bilo teško da odredim šta radite." Pogledao je upitno Brajsa. "Kako je ispao snimak?"
<BR>&nbsp;&nbsp;&nbsp;&nbsp;&nbsp;Brajs se osećao glupavo, kao đak uhvaćen na delu. "Slika je bila... izuzetna."
<BR>&nbsp;&nbsp;&nbsp;&nbsp;&nbsp;Njutn klimnu glavom. "Zamišljam. Kad biste mogli da vidite moje unutrašnje organe bili biste takođe iznenađeni. Jednom sam u Njujorku otišao u muzej prirodnih nauka. Vrlo zanimljivo mesto... za turistu. Tamo mi je palo na pamet da sam ja jedini zaista jedinstveni biološki uzorak u toj zgradi. Mogao sam sebe da zamislim u alkoholu, u tegli, s etiketom Extraterrestrial humanoid. Brzo sam otišao."
<BR>&nbsp;&nbsp;&nbsp;&nbsp;&nbsp;Brajs nije mogao da se odupre smehu. A Njutn je, sada kad se tako reći ispovedio, izgledao raspoložen, izgledao, paradoksalno, još više kao 'čovek', sada kad je obelodanio da zapravo nije ništa slično. Lice mu je bilo izražajnije, ponašao se opuštenije no što je to Brajs ikad ranije video: ali je i dalje postojao nagoveštaj drugog Njutna, potpuno antejskog Njutna, nedosežnog i tuđeg. "Da li nameravate da se vratite na svoju planetu?" reče Brajs. "Brodom?"
<BR>&nbsp;&nbsp;&nbsp;&nbsp;&nbsp;"Ne. Neće biti potrebno. Brodom će se upravljati neposredno sa same Anteje. Bojim se da sam ovamo zauvek prognan."
<BR>&nbsp;&nbsp;&nbsp;&nbsp;&nbsp;"Da li vam nedostaju... vaši ljudi?"
<BR>&nbsp;&nbsp;&nbsp;&nbsp;&nbsp;"Nedostaju mi."
<BR>&nbsp;&nbsp;&nbsp;&nbsp;&nbsp;Brajs je otišao do svoje fotelje i ponovo seo. "Ali ćete ih uskoro videti?"
<BR>&nbsp;&nbsp;&nbsp;&nbsp;&nbsp;Njutn je oklevao. "Verovatno."
<BR>&nbsp;&nbsp;&nbsp;&nbsp;&nbsp;"Zašto verovatno? Nešto može da omane?"
<BR>&nbsp;&nbsp;&nbsp;&nbsp;&nbsp;"Nisam mislio na to." A zatim: "Rekao sam vam ranije da uopšte nisam siguran šta nemeravam."
<BR>&nbsp;&nbsp;&nbsp;&nbsp;&nbsp;Brajs ga pogleda u nedoumici. "Ne razumem šta hoćete da kažete."
<BR>&nbsp;&nbsp;&nbsp;&nbsp;&nbsp;"Pa", ovlaš se osmehnu Njutn, "već neko vreme razmatram mogućnost da plan ne privedem kraju, da brod nikud ne šaljem - da čak i ne dovršim gradnju. Potrebno je samo jedno naređenje."
<BR>&nbsp;&nbsp;&nbsp;&nbsp;&nbsp;"Za ime božje, zašto?"
<BR>&nbsp;&nbsp;&nbsp;&nbsp;&nbsp;"Oh, plan je bio pametan, mada očajnički. Ali, šta smo drugo mogli?" Njutn je gledao u njega, no kao da ga ne vidi. "Međutim, u meni su se javile sumnje u njegovu krajnju vrednost. Ima u vašoj kulturi, u vašem društvu, stvari za koje nismo znali na Antei. Znate li, doktore Brajs", promenio je položaj na krevetu, nagnuvši se bliže Brajsu, "da ponekad mislim da ću kroz nekoliko godina poludeti? Nisam siguran da bi moj narod mogao da podnese vaš svet. Dugo smo vremena boravili u kuli od slonovače."
<BR>&nbsp;&nbsp;&nbsp;&nbsp;&nbsp;"Ali mogli biste da se izdvojite od sveta. Novac imate; mogli biste da budete sa svojima, da izgradite sopstveno društvo." Šta on to radi - nalazi opravdanja za antejsku... invaziju? A tek što ga je preplašila i zaprepastila? "Mogli biste da napravite sopstveni grad u Kentakiju."
<BR>&nbsp;&nbsp;&nbsp;&nbsp;&nbsp;"I da čekamo da padnu bombe? Bilo bi nam bolje na Antei. Tamo bar možemo da živimo narednih pedeset godina. Ako treba da živimo ovde, nećemo da budemo izolovana kolonija čudačkih nakaza. Morali bismo da se raštrkamo širom vašeg sveta, da se postavimo na uticajne položaje. Inače bi bilo glupo da dolazimo."
<BR>&nbsp;&nbsp;&nbsp;&nbsp;&nbsp;"Što god učinili, izložićete se velikoj opasnosti. Zar ne možete da računate na to da ćemo sami rešiti svoje probleme, ako se bojite prisnijeg kontakta s nama?" Gorko se osmehnu. "Samo izvolite."
<BR>&nbsp;&nbsp;&nbsp;&nbsp;&nbsp;"Doktore Brajs", reče Njutn a na licu mu sad nije bilo osmeha, "mi smo mnogo mudriji od vas. Verujte mi, mudriji smo više no što možete da zamislite. I ubeđeni smo, van svake razumne sumnje, da će kroz ne više od trideset godina vaš svet biti gomila atomskih ruševina, ukoliko budete prepušteni sami sebi." Tmurno je nastavio: "Da vam pravo kažem, baca nas u veliko očajanje kad gledamo šta se spremate da učinite s tako divnim, plodnim svetom. Mi smo svoj odavno razorili, ali smo na početku imali mnogo manje nego vi ovde." Glas mu je sada delovao uznemireno, ponašanje intenzivnije. "Da li shvatate da nećete samo razoriti svoju civilizaciju takvu kakva je, i pobiti najveći deo svog stanovništva, već da ćete takođe potrovati ribe u svojim rekama, veverice na vašem drveću, jata ptica, tle, vodu? Ima trenutaka kad nam izgledate kao majmuni pušteni u muzej, koji nose noževe, rasecaju platna, čekićima razbijaju statue."
<BR>&nbsp;&nbsp;&nbsp;&nbsp;&nbsp;Brajs nije nekoliko trenutaka progovorio. Onda je rekao: "Ali ljudska bića su naslikala te slike, napravila te statue."
<BR>&nbsp;&nbsp;&nbsp;&nbsp;&nbsp;"Samo nekoliko ljudskih bića", reče Njutn. "Samo nekoliko." Naglo se diže i reče: "Mislim da mi je dosta Čikaga. Hoćete li kući?"
<BR>&nbsp;&nbsp;&nbsp;&nbsp;&nbsp;"Sada?" Brajs pogleda na sat. Bože moj, pola tri ujutro. Božić je prošao.
<BR>&nbsp;&nbsp;&nbsp;&nbsp;&nbsp;"Zar mislite da ćete noćas lako zaspati?" reče Njutn.
<BR>&nbsp;&nbsp;&nbsp;&nbsp;&nbsp;Slegnuo je ramenima. "Ne bih rekao." A zatim, setivši se onoga što je govorila Beti Džo: "Vi uopšte ne spavate, zar ne?"
<BR>&nbsp;&nbsp;&nbsp;&nbsp;&nbsp;"Ponekad spavam", reče Njutn, "ali ne često." Seo je pored telefona. "Moraću da probudim našeg pilota. I biće nam potrebna kola da nas što brže prebace do aerodroma..."
<BR>&nbsp;&nbsp;&nbsp;&nbsp;&nbsp;Bilo je teško naći auto; stigli su na aerodrom tek u četiri. Do tada je Brajsa počela da hvata vrtoglavica, a u ušima mu je blago zujalo. Njutn nije pokazivao znake umora. Kao uvek, njegovo lice nije pokazivalo šta misli.
<BR>&nbsp;&nbsp;&nbsp;&nbsp;&nbsp;Bilo je zbrke i nekoliko zastoja dok su dobili dozvolu za uzletanje, a kad su najzad krenuli, prelećući jezero Mičigen, već je bila počela da se uobličava ružičasta i umilna zora.
<BR>&nbsp;&nbsp;&nbsp;&nbsp;&nbsp;Kad su stigli u Kentaki bio je dan, početak vedrog zimskog dana. Prva stvar koju su ugledali dok su sleteli bio je blistavo sjajni trup broda - Njutnovog trajekta - koji je na jutarnjem suncu izgledao kao uglačani spomenik. A kad su se našli iznad aerodroma ugledali su nešto iznenađujuće. Na udaljenom kraju piste, pored Njutnovog hangara, elegantno se ugnezdio prekrasno aerodinamični, beli avion, dvaput veći od onog u kojem su se oni nalazili.
<BR>&nbsp;&nbsp;&nbsp;&nbsp;&nbsp;Na krilima je imao oznake Ratnog vazduhoplovstva Sjedinjenih Država. "Pitam se ko nam je došao u posetu", reče Njutn.
<BR>&nbsp;&nbsp;&nbsp;&nbsp;&nbsp;Morali su da prođu pored belog aviona, idući ka monošinskim kolima, i, u prolazu, Brajs nije mogao a da ne bude impresioniran njegovom lepotom - finim proporcijama i gracioznošću oblika. "Kad bismo samo sve pravili tako lepo", reče.
<BR>&nbsp;&nbsp;&nbsp;&nbsp;&nbsp;I Njutn je pažljivo posmatrao avion. "Ali ne pravite", reče.
<BR>&nbsp;&nbsp;&nbsp;&nbsp;&nbsp;Ćutke su se vozili kolima. Brajsu su bridele ruke i noge od potrebe za spavanjem, no duh mu je bio pun oštrih, hitrih slika, ideja, napola uobličenih misli.
<BR>&nbsp;&nbsp;&nbsp;&nbsp;&nbsp;Trebalo je da ode svojoj kući; ali kad ga je Njutn pozvao na doručak, prihvatio je. To će mu biti lakše nego da sam sebi pronalazi hranu.
<BR>&nbsp;&nbsp;&nbsp;&nbsp;&nbsp;Beti Džo je bila ustala, obučena u narandžasti kimono, kose povezane svilenom maramom; lice joj je bilo zabrinuto a oči crvene, naduvenih podočnjaka. Otvarajući vrata, reče: "Gospodine Njutn, ovde su neki ljudi. Ja ne znam..." Glas joj je zamro. Prošli su pored nje u dnevnu sobu. Unutra su sedela petorica; kad su Njutn i Brajs ušli, hitro ustadoše.
<BR>&nbsp;&nbsp;&nbsp;&nbsp;&nbsp;Brinar je bio u središtu grupe. Trojica su bila u odelima, a četvrti, koji je imao plavu uniformu, očigledno je bio pilot vojnog aviona. Brinar ih predstavi, ponašao se poslovno, bezlično. Kad je to obavljeno, Njutn, još stojeći, reče: "Da li ste dugo čekali?"
<BR>&nbsp;&nbsp;&nbsp;&nbsp;&nbsp;"Ne", reče Brinar, "nismo. U stvari, zadržali smo vas na čikaškom aerodromu dok ne stignemo ovamo. Vrlo dobro usklađeno vreme. Nadam se da niste imali previše neprijatnosti - zbog zadržavanja u Čikagu."
<BR>&nbsp;&nbsp;&nbsp;&nbsp;&nbsp;Njutn nije pokazivao nikakva osećanja. "Kako vam je to pošlo za rukom?"
<BR>&nbsp;&nbsp;&nbsp;&nbsp;&nbsp;"Pa, gospodine Njutn", reče Brinar, "ja sam u Federalnom Birou za Istraživanja. Ovi ljudi sa mnom su moje kolege."
<BR>&nbsp;&nbsp;&nbsp;&nbsp;&nbsp;Njutn je malčice oklevao. "To je vrlo zanimljivo. Pretpostavljam da to znači da ste vi... uhoda?"
<BR>&nbsp;&nbsp;&nbsp;&nbsp;&nbsp;"Mislim da je tako. U svakom slučaju, gospodine Njutn, naloženo mi je da vas uhapsim i privedem."
<BR>&nbsp;&nbsp;&nbsp;&nbsp;&nbsp;Njutn polako, duboko, vrlo ljudski uzdahnu. "Zbog čega me hapsite?"
<BR>&nbsp;&nbsp;&nbsp;&nbsp;&nbsp;Brinar se učtivo osmehnu. "Optuženi ste za ilegalan ulazak u zemlju. Smatramo da ste stranac, gospodine Njutn."
<BR>&nbsp;&nbsp;&nbsp;&nbsp;&nbsp;Njutn je malo duže ćutao. Onda je rekao: "Molim vas, mogu li prvo da doručkujem?"
<BR>&nbsp;&nbsp;&nbsp;&nbsp;&nbsp;Brinar je oklevao, zatim se iznenađujuće dobroćudno osmehnu. "Ne vidim zašto ne biste, gospodine Njutn", reče. "Mislim da bi i nama dobro došlo da nešto pojedemo. Oni su jutros u Luisvilu ustali u četiri kako bismo izvršili ovo hapšenje."
<BR>&nbsp;&nbsp;&nbsp;&nbsp;&nbsp;Beti Džo im je napravila kajganu i kafu. Dok su jeli, Njutn uzgred zapita može li da pozove svog advokata.
<BR>&nbsp;&nbsp;&nbsp;&nbsp;&nbsp;"Bojim se da ne možete", reče Brinar.
<BR>&nbsp;&nbsp;&nbsp;&nbsp;&nbsp;"Zar ne postoji ustavna odredba o tome?"
<BR>&nbsp;&nbsp;&nbsp;&nbsp;&nbsp;"Postoji." Brinar spusti svoju šolju. "Ali vi nemate ustavnih prava. Kao što sam rekao, smatramo da vi niste američki građanin."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
