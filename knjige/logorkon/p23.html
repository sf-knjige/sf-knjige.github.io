<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. jun
<P>&nbsp;&nbsp;&nbsp;&nbsp;&nbsp;Džordž Vagner je umro. Zapečaćeni kovčeg, napunjen onim dronjcima tela koji klinici nisu bili od koristi, uglavljen je u udubljenje grubo iskopano u zavičajnu stenu ovog mesta, naš lični mauzolej. Bili smo prisutni ja, ostali zatvorenici i tri čuvara, ali ni Hast, ni Baskova niti bilo kakav kapelan. Da li je bilo kapelana u Ravensbriku, šta mislite? U svojoj i opštoj pometenosti odmrmljao sam neke prazne molitve, olovno tužne. Pretpostavljam da još leže, ne uspevši se gore, na grubom podu grobnice.
<BR>&nbsp;&nbsp;&nbsp;&nbsp;&nbsp;Poluosvetljeno zasvođeno podzemlje, sa svojih dvadesetak nepopunjenih niša, posedovalo je za zatvorenike (kao nizovi postolja za mrtvačke sanduke u kartezijanskom manastiru) opčinjavajuću moć znamenja smrti. Pomišljam da ih je na ukop doveo ovaj morbidni poriv, pre nego kakav osećaj poštovanja prema mrtvima.
<BR>&nbsp;&nbsp;&nbsp;&nbsp;&nbsp;Dok su ostali jedan po jedan izlazili na vrata u geometrijsku smirenost našeg koridorskog sveta, Mordekaj je položio ruku na kameni zid (koji nije bio hladan, što čovek očekuje od kamena, već topao kao živo telo) i rekao: "Breča." Mislio sam da se spremao da kaže "Zbogom."
<BR>&nbsp;&nbsp;&nbsp;&nbsp;&nbsp;"Hajde, pokret", rekao je jedan od čuvara. Ovde sam već dovoljno dugo, pa sad mogu da se razaberem u licima i osobama čuvara; ovo je bilo Kameno oko. Njegovi drugari bili su Prdonja i Revnosni.
<BR>&nbsp;&nbsp;&nbsp;&nbsp;&nbsp;Mordekaj se sagnuo da podigne sa poda komad stene veličine pesnice. Revnosni je iz futrole pod pazuhom izvukao revolver. Mordekaj se nasmejao: "Ne podstičem na pobunu, gospodin policajac, mame mi. Samo hoću ovaj lepi komad breče za zbirku kamenja." Stavio ga je u džep.
<BR>&nbsp;&nbsp;&nbsp;&nbsp;&nbsp;"Mordekaj", rekoh. "Povodom onog što si mi kazao posle probe... Koliko još ima do tvoje... koliko još očekuješ da ćeš...?"
<BR>&nbsp;&nbsp;&nbsp;&nbsp;&nbsp;Mordekaj se okrenuo, već stojeći na pragu, uokviren fluorescencijom hodnika. "Sada sam u sedmom mesecu", reče ravno. "Sedam meseci i devet dana. Što mi daje još pedeset dana ako ne preuranim." Sišao je s praga i skrenuo levo, nestavši.
<BR>&nbsp;&nbsp;&nbsp;&nbsp;&nbsp;"Mordekaj", rekoh polazeći za njim.
<BR>&nbsp;&nbsp;&nbsp;&nbsp;&nbsp;Kameno oko mi je preprečilo prolaz. "Ne možete sad, gospodine Saketi, da izvinete. Imate zakazan sastanak sa doktorkom Bask." Prdonja i Revnosni zauzeli su položaje levo i desno od mene. "Samo me sledite."
<BR>
<BR>&nbsp;&nbsp;&nbsp;&nbsp;&nbsp;"To je bio vrlo glupav, vrlo nepametan i vrlo nepromišljen postupak", ponovila je dr Eme Bask ozbiljnim tonom savetnika za profesionalnu orijentaciju. "Ooh, ne što ste se raspitivali za jadnog mladog Džordža - pošto mi, kao što ste ukazali, ne bismo bili u stanju da prikrivamo od vas taj aspekt situacije, u svakom slučaju ne zadugo. Mi smo se, vidite, nadali da ćemo pronaći... protivserum. Ali smo utvrdili da je proces, kad jednom započne nepovratan. Avaj. Ne, nije to ono o čemu sam govorila, jer i pored svih vaših protesta zbog onoga što ste izvoleli da nazovete našom nehumanošću, ima u izobilju presedana za ovo što radimo. Tokom cele svoje istorije, medicinska istraživanja su svoje napredovanje plaćala krvlju mučenika."
<BR>&nbsp;&nbsp;&nbsp;&nbsp;&nbsp;Zastala je, zadovoljna kako to zvuči.
<BR>&nbsp;&nbsp;&nbsp;&nbsp;&nbsp;"Pa zbog čega ste me onda, ako ne zbog toga pozvali ovde na ribanje?"
<BR>&nbsp;&nbsp;&nbsp;&nbsp;&nbsp;"Zbog one vrlo glupave, vrlo nepametne i vrlo nepromišljene male istraživačke ekspedicije u biblioteci."
<BR>&nbsp;&nbsp;&nbsp;&nbsp;&nbsp;"Dobro vi motrite."
<BR>&nbsp;&nbsp;&nbsp;&nbsp;&nbsp;"Oh, pa naravno. Mogu li da zapalim? Hvala." Uglavila je izdrobljeni 'kemel' u zdepastu plastičnu muštiklu, nekad prozirnu, a sada sa istim smeđim mrljama kao i njen srednji prst i kažiprst.
<BR>&nbsp;&nbsp;&nbsp;&nbsp;&nbsp;"Ali bilo da pogledam u Ko je ko sad, ili kad budem pušten, morate priznati da je lako doći do tog podatka."
<BR>&nbsp;&nbsp;&nbsp;&nbsp;&nbsp;Ono što sam pronašao u Ko je ko (nema razloga da to sada ne spomenem) bio je identitet korporacije koja zapošljava Hasta kao potpredsednika zaduženog za Istraživanje &
<BR>
<BR>&nbsp;&nbsp;&nbsp;&nbsp;&nbsp;(Ovde su prebrisana dva reda u rukopisu Saketija. - Priređivač)
<BR>
<BR>&nbsp;&nbsp;&nbsp;&nbsp;&nbsp;"Nepoverenje? Obmana?" reče doktor Bask, blago koreći. "Ako je i bilo obmanjivanja, onda ste vi izvesno u njemu sudelovali koliko i ja. No nije li to, zapravo, pre pitanje morala? Mi smo samo pokušavali da vas održimo u dobrom raspoloženju, kako vaš rad ne bi bio ometan izlišnom anksietizacijom."
<BR>&nbsp;&nbsp;&nbsp;&nbsp;&nbsp;"Znači, u stvari, od početka uopšte niste nameravali da me pustite iz logora Arhimed?"
<BR>&nbsp;&nbsp;&nbsp;&nbsp;&nbsp;"Uopšte? E, sad dramatizujete. Naravno da ćemo vas pustiti. U ovom ili onom trenutku. Kad javno mnjenje bude povoljno: kad eksperiment dokaže samog sebe pred našim odeljenjem za odnose sa javnošću. Tada ćemo vas vratiti u Springfild. A pošto ćemo tu tačku gotovo sigurno dostići tokom narednih pet godina - ili, verovatnije, tokom istog broja meseci - treba da budete zahvalni na mogućnosti da to vreme provodite ovde, u samom žarištu progresa, umesto tamo gde ste se toliko dosađivali."
<BR>&nbsp;&nbsp;&nbsp;&nbsp;&nbsp;"Dabome, ja, u stvari, treba da vam se zahvalim što mi omogućavate da budem svedok svih vaših ubistava. Ma šta kažete!"
<BR>&nbsp;&nbsp;&nbsp;&nbsp;&nbsp;"Pa, sad, naravno... kad hoćete tako da gledate na stvari. Ali dosad biste već morali da znate, gospodine Saketi, da svet stvari vidi drugačije od vas. Ako biste pokušali da napravite skandal povodom logora Arhimed, verovatno biste otkrili kako se na vas isto onako malo osvrću koliko su se osvrtali i za vreme vašeg procesa. Oh, našli biste nekoliko srodnih paranoika koji bi slušali vaše smele govore, ali, znate, ljudi opšte uzev jednostavno ne shvataju ozbiljno protivnike rata."
<BR>&nbsp;&nbsp;&nbsp;&nbsp;&nbsp;"Opšte uzev, ljudi ne shvataju ozbiljno svoju savest."
<BR>&nbsp;&nbsp;&nbsp;&nbsp;&nbsp;"Jedna drugačija hipoteza, ali i ona se uklapa u isti sklop činjenica, nije li tako?" Doktor Bask je podigla majušnu, ironičnu obrvu, a zatim se (kao da je to bila neophodna poluga) i sama podigla sa niske kožne stolice. Kruta siva haljina, koju su izravnale njene nervozne ruke, elektricitetno je prošaputala. "Ima li još nešto, gospodine Saketi?"
<BR>&nbsp;&nbsp;&nbsp;&nbsp;&nbsp;"Rekli ste, kad se tema prvi put pojavila, da ćete mi potpunije objasniti delovanje te droge, tog Palidina."
<BR>&nbsp;&nbsp;&nbsp;&nbsp;&nbsp;"Što sam rekla, to ću i uraditi." Ponovo je sela u mrežu od crne kože, doterala blede usne u učiteljski osmeh, i počela izlaganje:
<BR>&nbsp;&nbsp;&nbsp;&nbsp;&nbsp;"Uzročnik bolesti - no da li je odista pošteno nazvati bolešću to što donosi toliko dobra? - jeste mali bacil, spiroheta u bliskom srodstvu s Treponemom pallidum. Čuli ste kako je ovde nazivaju Palidinom, imenom koje prilično zataškava činjenicu da je prenosilac koji zaražuje primaoca, za razliku od onih stvorenih farmaceutskim putem, živ i da se sam razmnožava. Ukratko, bacil.
<BR>&nbsp;&nbsp;&nbsp;&nbsp;&nbsp;Možda ste čuli da se priča o Treponemi pallidum? A zovu je takođe i ovako, Spirochaeta pallida? Niste? Pa, biće da vam je verovatno dobro poznata po svojim plodovima. Treponema pallidum je uzročnik sifilisa. Ah, evo starog šoka prilikom prepoznavanja, a!
<BR>&nbsp;&nbsp;&nbsp;&nbsp;&nbsp;Određeni bacil s kojim ovde imamo posla je neka vrsta odstupanja, potonji izdanak podgrupe poznate kao Nikolsov varijetet, izolovan 1912. iz zaraženog sifilističarevog mozga, i potom održan u životu u krvotoku zečića. Nebrojene generacije Nikolsovih treponema množile su se u tim laboratorijskim zečevima, i uvek su bile predmet najintenzivnijeg istraživanja - gotovo bi se reklo strahopoštovanja. Pogotovu od 1949. Četrdeset devete su Nelzon i Majer, obojica Amerikanci, usavršili TPI, najbolji dijagnostički test za ovu bolest. Sve ovo, samo uzgred. Treponema koja je usmrtila mladog Džordža bar se toliko razlikuje od Nikolsove treponeme koliko ova od vaše baštenske fele Treponema pallidum.
<BR>&nbsp;&nbsp;&nbsp;&nbsp;&nbsp;Ne bi trebalo da vas zapanji kada saznate da je najaktivniji istraživač malog sveta spiroheta ponajviše bila Armija. Mnoge dobre borce porazio je taj mikroskopski neprijatelj, naravno sve do drugog svetskog rata i pojave penicilina. Ni tada istraživanje nije obustavljeno. Pre otprilike pet godina jedan vojni tim ispitivao je - na zečevima, prirodno - mogućnost primene zračenja kao terapeutskog sredstva u slučajevima kad se ne može primeniti uobičajena penicilinska terapija, ili kada - u otprilike tri posto slučajeva - ona ne deluje. Zapažena je neobična situacija - izgleda da je eksperiment stvorio novo krvno srodstvo među zečevima. Krvno srodstvo, da tako kažemo, ne u reproduktivnom smislu, već pre soj zečeva koji primaju krv - i treponeme - jedni od drugih. Jedna određena grana zečeva dobila je ne samo uobičajeni orhitis, već je izgledalo da su, uprkos uobičajenih pustošenja bolesti, postali veoma oštroumni. Nekoliko puta su pobegli iz kaveza. Izvršavanje zadataka u Skinerovim kutijama nadmašilo je sve što je ikad zabeleženo. Ja sam rukovodila njihovim testiranjem, i uveravam vas da je to bilo dostignuće za najveće divljenje. I to je, naravno, bilo otkriće Palidina. Morale su da prođu još tri godine pre no što je išta urađeno s tim otkrićem. Tri godine!
<BR>&nbsp;&nbsp;&nbsp;&nbsp;&nbsp;Pod mikroskopom Palidin uglavnom izgleda kao i ma koja druga spiroheta. On je, kao što ime ukazuje, spiralnog oblika, sa sedam uvijutaka. Prosečna Treponema pallidum je mnogo veća, mada u retkim slučajevima može da ima svega šest uvijutaka. Ukoliko biste jednu želeli da vidite, sigurna sam... Ne? Zaista su vrlo ljupke. Pokreću se istezanjem po dužini, kao harmonika, pa se onda zgrče. Vrlo graciozno. Udžbenici ih nazivaju 'vazdušastim'. Provela sam sate prosto ih gledajući kako plivaju tamo-amo u plazmi.
<BR>&nbsp;&nbsp;&nbsp;&nbsp;&nbsp;Oh, ima sijaset razlika između Treponeme pallidum i Palidina, ali nismo bili u stanju da utvrdimo šta je tačno to što ovom drugom daje njegovu izuzetnu moć. Sifilis je u svojim kasnim stadijima ozloglašen po tome što napada centralni nervni sistem. Na primer, kad se spirohete probiju u kičmenu moždinu - a od početne zaraženosti može da prođe dobrih dvadeset godina - dobijete tabes dorsalis - to je najrasprostranjenija posledica, i prilično gadna. Niste čuli za tabes? Pa, tačno je da se danas manje sreće. U početku vam samo noge klecaju, onda zglobovi oteknu i omekšaju dok više nisu u stanju da vas drže, i, konačno, oko deset posto obolelih oslepi. To je tabes, a kad spirohete dođu do mozga - pribijaju se uz kičmenu moždinu, osmotično, vrlo slično načinu na koji se sok uspinje unutar drveta - e, tada dobijate generalnu parezu, čija je patologija mnogo zanimljivija. Nekoliko dobro poznatih slučajeva biće za vas, kao umetnika, privlačni: Doniceti, Gogen, i, ne manje važan, filozof Niče, koji je svoja poslednja pisma iz ludnice potpisivao sa 'Dionizije'."
<BR>&nbsp;&nbsp;&nbsp;&nbsp;&nbsp;"A zar među njima nema značajnijih pesnika?" upitao sam.
<BR>&nbsp;&nbsp;&nbsp;&nbsp;&nbsp;"U stvari je bolest dobila svoje ime zahvaljujući pesniku: Frankastorijusu, koji je 1530. napisao, u stihovima, na latinskom, pastoralu o ovčaru Sifilisu, momčetu bolesnom od ljubavi. Ja je nisam čitala, ali ako želite...? Onda su tu, takođe, braća Gonkur, opat Galijani, Hugo Volf... Ali veličanstveni i besmrtni primer šta može da postigne Treponema pallidum jeste Adolf Hitler.
<BR>&nbsp;&nbsp;&nbsp;&nbsp;&nbsp;E sad, kad spiroheta u mozgu ne bi postizala ništa drugo osim ovakve vrste rasula - delirijume i dezintegraciju - ne bi postojao logor Arhimed. Ali izraženo je mišljenje - i to od strane vrlo cenjenih ljudi (mada obično nisu bili iz medicinske struke) - da je neurosifilis često isto onoliko koristan koliko je u drugim slučajevima štetan, te da su geniji koje sam spomenula (a mogla bih da pridodam mnoge druge) bili u podjednakoj meri njegovi dužnici i žrtve.
<BR>&nbsp;&nbsp;&nbsp;&nbsp;&nbsp;Sve je to, na koncu, pitanje prirode genija. Najbolje objašnjenje genijalnosti koje mi je poznato, ono što obuhvata većinu podataka kojima raspolažemo, jeste Kestlerovo: da je čin genijalnosti jednostavno povezivanje dve do tada odvojene oblasti, matrice - talenat za protivstavljanje. Arhimedova kada je mali primer: do njega niko nije doveo u vezu merenje mase sa opštepoznatim zapažanjem o promeni zapremine vode. Pitanje za modernog istraživača glasi: šta se odista događa u mozgu u trenutku kad Arhimed izgovara 'Eureka?'. Sada je, izgleda, jasno da je to neka vrsta raspada - um se doslovce dezintegriše, i stare, jasno određene kategorije su za izvesno vreme nepostojane i sposobne da se pregrupišu."
<BR>&nbsp;&nbsp;&nbsp;&nbsp;&nbsp;"Ali upravo je to novo grupisanje poremećenih kategorija", pobunio sam se, "ono u čemu se sastoji čin genijalnosti. Nije bitan raspad, već novi spojevi koji mu slede. Ludaci mogu da se raspadnu isto tako spektakularno kao i geniji."
<BR>&nbsp;&nbsp;&nbsp;&nbsp;&nbsp;Doktor Bask se nasmešila, zagonetna u svom velu dima od cigarete. "Možda je ona tanka linija za koju se govori kako razdvaja genijalnost od ludila samo slučajnost. Možda ludak jednostavno nema tu sreću da bude u pravu. Ali uzimam u obzir vašu primedbu i mogu na nju da odgovorim. Držim da vi smatrate kako je genijalnost samo jedan posto inspiracije, da je proces pripreme za trenutak kad naiđe 'Eureka?' ono presudno u oblikovanju genija. Ukratko, njegovo obrazovanje, pomoću kojeg upoznaje stvarnost.
<BR>&nbsp;&nbsp;&nbsp;&nbsp;&nbsp;No zar to ne bi bilo samo izvrdavanje? Šta su obrazovanje, pa i samo pamćenje, ako ne rekapitulacija svih genijalnih trenutaka u izvesnoj kulturi. Obrazovanje je uvek rušenje starih kategorija i njihovo ponovno kombinovanje na bolji način. A ko ima bolje pamćenje, strogo uzevši, od katatoničara koji vaškrsava neki deo prošlosti u svoj njegovoj celovitosti, potpuno poništavajući sadašnji trenutak? Mogla bih da odem tako daleko i kažem da je sama misao bolest mozga, degenerativno stanje materije.
<BR>&nbsp;&nbsp;&nbsp;&nbsp;&nbsp;Pa kad bi genijalnost bila kontinuiran proces, umesto onog što jeste - srećna slučajnost - ona za nas ne bi imala nikakvu vrednost! U oblastima kao što je matematika geniji se obično istroše najkasnije do tridesete. Um se brani od dezintegrišućeg procesa kreativnosti; počinje da se stvrdnjava, predstave se učvršćuju u nepromenjljive sisteme, koji jednostavno odbijaju da budu razloženi i iznova formirani. Uzmite Ovensa, velikog anatoma viktorijanskog doba, koji jednostavno nije hteo da razume Darvina. To je samoodržanje, čisto i jednostavno.
<BR>&nbsp;&nbsp;&nbsp;&nbsp;&nbsp;A pomislite onda šta se događa ako genijalnost ne zauzda samu sebe već uporno nastavi da se strmoglavljuje u haos najslobodnijih asocijacija. Mislim na onog heroja vas literata, Džemsa Džojsa. Znam bezbroj psihijatara koji bi, mirne savesti, prihvatili Fineganovo bdenje kao sušti odraz ludila i njegovog autora hospitalizovali samo na osnovu tog dokaza. Genije? Oh, da. No svi mi obični ljudi posedujemo dovoljno zdravog razuma da bismo shvatili da je genijalnost, kao i triper, društvena bolest, te preduzimamo odgovarajuće mere. Sve naše genije stavljamo u ovu ili onu vrstu karantina, kako bismo izbegli zarazu.
<BR>&nbsp;&nbsp;&nbsp;&nbsp;&nbsp;Ukoliko vam je potreban dodatni dokaz za ovo što govorim, onda pogledajte oko sebe. Ovde imamo na svaki prst po genija, i šta je njihova glavna zanimacija? Kakvom to uzvišenom cilju posvećuju ogromnu zalihu svojih združenih inteligencija visokog dometa? Proučavanju himera! Alhemiji!
<BR>&nbsp;&nbsp;&nbsp;&nbsp;&nbsp;Oh, sigurna sam da niko, čak ni sam doktor Faustus, nije posvetio prodorniju inteligenciju, finiju oštroumnost ili dublje poimanje hermetičnim naukama. Kao što je Mordekaj spreman da naglasi, vekovima su se najpametniji zagonetari i najprepredeniji mračnjaci bavili razradom tih intelektualnih arabeski. Dovoljno duboko da se udavi i najuzvišeniji um. Ali uprkos svemu tome, to je gomila budalaština, kao što i vi i ja, i Mordekaj Vašington savršeno dobro znamo."
<BR>&nbsp;&nbsp;&nbsp;&nbsp;&nbsp;"Izgleda da Hast tako ne misli", rekoh odmereno.
<BR>&nbsp;&nbsp;&nbsp;&nbsp;&nbsp;"Kao što smo svi mi takođe svesni, Hast je obična budala", reče Baskova, gaseći svoj 'kemel', ispušen do plastične muštikle.
<BR>&nbsp;&nbsp;&nbsp;&nbsp;&nbsp;"Oh, ja to ne bih rekao", rekoh.
<BR>&nbsp;&nbsp;&nbsp;&nbsp;&nbsp;"Zato što on čita vaš dnevnik - što radim i ja. Ne možete tek tek tako da poreknete ono što ste tamo već napisali. Rekli ste šta mislite o Mordekajevim idejama i o načinu na koji zaluđuje Hasta."
<BR>&nbsp;&nbsp;&nbsp;&nbsp;&nbsp;"Možda imam manje predrasuda no što mi vi priznajete. Zadržaću za sebe svoj sud o Mordekajevim teorijama, ako nemate ništa protiv."
<BR>&nbsp;&nbsp;&nbsp;&nbsp;&nbsp;"Saketi, vi ste veći licemer nego što sam mislila. Verujte u kakve god budalaštine želite, i govorite sve laži koje vam srce ište. Meni je to svejedno. Obračunaću se ja ubrzo s tim šarlatanom."
<BR>&nbsp;&nbsp;&nbsp;&nbsp;&nbsp;"A kako?" upitao sam.
<BR>&nbsp;&nbsp;&nbsp;&nbsp;&nbsp;"Sve je već ugovoreno. Pobrinuću se da za glavnu borbu dobijete mesto pored ringa."
<BR>&nbsp;&nbsp;&nbsp;&nbsp;&nbsp;"Kad će to da bude?"
<BR>&nbsp;&nbsp;&nbsp;&nbsp;&nbsp;"Pa uoči Ivanjdana. Kad bi inače?"
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Poruka od Hasta, pisana rukom: "Bravo, Lui! Brani svoja prava! Pokazaćemo toj rospiji mudroseru dve-tri stvarčice iduće nedelje. Ne sumnjaj u to!
<BR>&nbsp;&nbsp;&nbsp;&nbsp;&nbsp;Sve najbolje,
<BR>&nbsp;&nbsp;&nbsp;&nbsp;&nbsp;H. H."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
