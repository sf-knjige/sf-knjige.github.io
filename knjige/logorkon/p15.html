<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. jun
<P>&nbsp;&nbsp;&nbsp;&nbsp;&nbsp;Hast me obaveštava, međukancelarijskim dopisom, da je električna pisaća mašina koju upotrebljavam zavisni deo međusobno povezanog sistema koji automatski, u drugoj prostoriji, proizvodi drugi, treći i četvrti otisak svega što otkucam. H. H. dobija svoj Dnevnik pravo iz rotacije - a pomislite na sav onaj novac koji uštedi jer ne treba da me snabdeva indigom.
<BR>&nbsp;&nbsp;&nbsp;&nbsp;&nbsp;Danas, prvo svedočanstvo da ovde ima toga što zavređuje da bude zabeleženo u letopis:
<BR>&nbsp;&nbsp;&nbsp;&nbsp;&nbsp;Na putu da u biblioteci uzmem trake koje ću slušati preko svog izvrsnog ozvučenja (vanserijska kvadrifonija, ništa manje) susreo sam jednu od duša koje naseljavaju ovaj krug mog novog pakla, prvi krug, ako bude potrebno da kroz njih prođem pravim danteovskim redosledom - Limb - te bi ona, ako još dalje razvijem analogiju, bila Homer ove mračne šume.
<BR>&nbsp;&nbsp;&nbsp;&nbsp;&nbsp;Bejaše mračno, pošto su fluorescentne cevi bile uklonjene iz tog dela hodnika, pa je, kao na proplanku, kroz čist euklidovski prostor ustaljeno duvao leden vetar, pretpostavljam neka anomalija u sistemu za provetravanje. Stajao je tamo preprečivši mi prolaz, lica zagnjurenog u ruke; kukuruzno svilena bela kosa uvila se oko nervoznih prstiju; njihao se i, mislim, šaputao sam sebi. Prišao sam sasvim blizu, ali se on nije prenuo iz svoje meditacije, pa sam glasno rekao: "Zdravo."
<BR>&nbsp;&nbsp;&nbsp;&nbsp;&nbsp;Pošto ni ovo nije naišlo na odziv, zagazio sam dublje.
<BR>&nbsp;&nbsp;&nbsp;&nbsp;&nbsp;"Ja sam ovde nov. Bio sam zatvoren u Springfildu; protivnik rata. Ovde sam nezakonito doveden. Iako Bog zna u koju svrhu."
<BR>&nbsp;&nbsp;&nbsp;&nbsp;&nbsp;Uklonio je ruke s lica i zrikavo me pogledao kroz zamršenu kosu. Široko, mlado lice, slovensko i prostodušno kao u nekog epizodnog heroja iz Ejzenštejnove epopeje. Široka usta razvukla su se u leden osmeh neverice, kao izlazak meseca na pozornici. Podigao je desnu ruku i s tri prsta dodirnuo središte mojih grudi, kao da hoće da bude siguran u moje telesno postojanje. Sa sigurnošću, osmeh postade uverljiviji.
<BR>&nbsp;&nbsp;&nbsp;&nbsp;&nbsp;"Da li znaš", užurbano sam zapitao, "gde se nalazimo? Ili šta će da urade s nama?"
<BR>&nbsp;&nbsp;&nbsp;&nbsp;&nbsp;Blede oči su pogledale na jednu, pa na drugu stranu da li zbunjene ili uplašene, nisam mogao da odredim.
<BR>&nbsp;&nbsp;&nbsp;&nbsp;&nbsp;"U kom gradu? U kojoj državi?"
<BR>&nbsp;&nbsp;&nbsp;&nbsp;&nbsp;Ponovo taj zimni osmeh prepoznavanja, dok su moje reči premostile veliku razdaljinu do njegovog poimanja. "Pa, najpribližnije što bi iko od nas mogao da kaže, nalazimo se u planinskom području Amerike. Znaš, zbog Time-a." Pokazao je prstom na časopis u mojoj ruci. Govorio je najnazalnijim od glasova sa srednjeg Zapada, s akcentom koji nije bio izmenjen školovanjem ili putovanjima. Po govoru i po izgledu bio je slika i prilika momka sa farme u Ajovi.
<BR>&nbsp;&nbsp;&nbsp;&nbsp;&nbsp;"Zbog časopisa Time?" upitao sam, pomalo zbunjen. Pogledao sam lice na koricama (general Fei Fi Fo Fum iz severne Malezije, ili neka druga žuta napast), kao da ono može da objasni.
<BR>&nbsp;&nbsp;&nbsp;&nbsp;&nbsp;"To je regionalno izdanje. Time izlazi u različitim regionalnim izdanjima. Zbog reklamiranja. A mi dobijamo izdanje za planinsko područje. Savezne države planinskog područja su Ajdaho, Juta, Vajoming, Kolorado..." Nabrajao je njihova imena kao da udara u žice gitare.
<BR>&nbsp;&nbsp;&nbsp;&nbsp;&nbsp;"A! Jeste, sad razumem. Baš sam tup."
<BR>&nbsp;&nbsp;&nbsp;&nbsp;&nbsp;Ispustio je dubok uzdah.
<BR>&nbsp;&nbsp;&nbsp;&nbsp;&nbsp;Pružio sam mu ruku koju je posmatrao sa neprikrivenim oklevanjem. (U nekim delovima zemlje, pogotovo na Zapadnoj obali, zbog borbe protiv bakterija rukovanje se više ne smatra pristojnim ponašanjem.) "Zovem se Saketi. Luis Saketi."
<BR>&nbsp;&nbsp;&nbsp;&nbsp;&nbsp;"Ah! Ah, da!" Grčevito je prihvatio moju ruku. "Mordekaj je rekao da dolaziš. Tako mi je drago što sam te upoznao. Ne mogu da izrazim..." Zaustavio se, duboko pocrveneo i izvukao ruku iz moje. "Vagner", promrmljao je, kao da se naknadno setio. "Džordž Vagner." Potom, s izvesnom gorčinom, "No ti nisi nikad čuo za mene."
<BR>&nbsp;&nbsp;&nbsp;&nbsp;&nbsp;Tako često sam nailazio na ovaj određeni način predstavljanja, na večerima poezije ili na simpozijumima, kod drugih pisaca iz malih časopisa ili asistenata, još sitnijih riba od mene, da je moj odgovor bio gotovo automatski: "Ne, bojim se da nisam, Džordž. Žao mi je, moram da kažem. U stvari, iznenađen sam što si ti čuo za mene."
<BR>&nbsp;&nbsp;&nbsp;&nbsp;&nbsp;Džordž se prigušeno nasmejao. "On je iznenađen..." otezao je, "...što sam, u stvari... ja čuo za njega!"
<BR>&nbsp;&nbsp;&nbsp;&nbsp;&nbsp;Što nije bilo nimalo uspokojavajuće.
<BR>&nbsp;&nbsp;&nbsp;&nbsp;&nbsp;Džordž je zatvorio oči. "Izvini", reče gotovo šapatom. "Svetlost. Svetlost je suviše jaka."
<BR>&nbsp;&nbsp;&nbsp;&nbsp;&nbsp;"Taj Mordekaj kog si spomenuo...!"
<BR>&nbsp;&nbsp;&nbsp;&nbsp;&nbsp;"Volim da dolazim ovde zbog vetra. Opet mogu da dišem. Udisati vetar. Tu." Ili je možda ono što je rekao bilo: "Čuj", pošto je produžio: "Ako si vrlo tih možeš čuti njihove glasove."
<BR>&nbsp;&nbsp;&nbsp;&nbsp;&nbsp;Bio sam zaista vrlo tih, ali je jedini zvuk, kao u školjci, bilo hujanje klima-uređaja, turobnih mlazeva ledenog vazduha duž hodnika sa ćelijama.
<BR>&nbsp;&nbsp;&nbsp;&nbsp;&nbsp;"Čije glasove?" upitao sam sa izvesnom strepnjom.
<BR>&nbsp;&nbsp;&nbsp;&nbsp;&nbsp;Džordž je nabrao bele obrve. "Pa, anđeoske, naravno."
<BR>&nbsp;&nbsp;&nbsp;&nbsp;&nbsp;Lud, pomislio sam - i onda shvatih da mi Džordž citira moju rođenu pesmu - parafrazu i uz to parodiju Devinskih elegija. Da taj Džordž, taj prostodušni momak iz Ajove, tako lako izbaci stih iz jedne od mojih pesama van zbirke još je više obespokojavalo od jednostavnije pretpostavke da je pošandrcao. "Čitao si tu pesmu?" upitao sam.
<BR>&nbsp;&nbsp;&nbsp;&nbsp;&nbsp;Džordž je klimnuo glavom, a gužva kukuruzne svile spuznula je pred njegove izbledele oči, kao da se zastidela.
<BR>&nbsp;&nbsp;&nbsp;&nbsp;&nbsp;"To nije naročito dobra pesma."
<BR>&nbsp;&nbsp;&nbsp;&nbsp;&nbsp;"Ne, pretpostavljam da nije." Džordžove ruke, koje su dosad iza njegovih leđa bile zaokupljene jedna drugom, počeše da puze natrag ka Džordžovom licu. Posegnule su da kosu što je pala uklone sa očiju, onda su se zadržale na temenu, kao da su u klopci. "Ali to je ipak tačno... možeš da čuješ njihove glasove. Glasove tišine. Ili dah, to je isto. Mordekaj kaže da je i dah poezija." Ruke su se polako spustile ispred izbledelih očiju.
<BR>&nbsp;&nbsp;&nbsp;&nbsp;&nbsp;"Mordekaj?" ponovio sam, pomalo užurbano. Nisam mogao, i još ne mogu, da se otresem utiska kako sam to ime čuo, negde, nekada davno.
<BR>&nbsp;&nbsp;&nbsp;&nbsp;&nbsp;Ali to je bilo kao kad se obraćamo nekom u čamcu koji matica neumitno odnosi. Džordž se stresao. "Idi", prošaputao je. "Molim te."
<BR>&nbsp;&nbsp;&nbsp;&nbsp;&nbsp;No nisam otišao, bar ne odmah. Stajao sam tamo; pred njim, mada je izgledalo da je potpuno zaboravio na mene. Blago se njihao napred-nazad, s peta na prednji deo tabana, onda natrag na pete. Njegova fina kosa lelujala se na postojanom, šištavom dahu ventilatora.
<BR>&nbsp;&nbsp;&nbsp;&nbsp;&nbsp;Glasno je govorio sam sa sobom, ali sam uhvatio samo malo od onoga što je rekao. "Beočuzi svetla, hodnika, stepeništa..." reći su zvučale poznato, ali nisam mogao da se setim odakle su. "Prostori bića i okrilja blaženstva."
<BR>&nbsp;&nbsp;&nbsp;&nbsp;&nbsp;Naglo je sklonio ruke s lica i zapiljio se u mene. "Jesi li još tu?" upitao je.
<BR>&nbsp;&nbsp;&nbsp;&nbsp;&nbsp;Iako je odgovor bio očevidan, rekoh, da, još sam ovde.
<BR>&nbsp;&nbsp;&nbsp;&nbsp;&nbsp;U polumraku hodnika zenice su mu bile proširene, pa je možda zbog toga izgledao tako tužan. Ponovo mi je na grudi položio tri prsta. "Lepota", reče svečano, "nije ništa do početak užasa koji jedva da možemo izdržati." I s tim rečima Džordž Vagner je u celosti izbljujuvao jedan popriličan doručak u taj čist euklidovski prostor. Skoro istovremeno su oko nas bili čuvari, jato crnih kokoši, ispirali su Džordžu usta. brisali pod, i sprovodili nas našim odvojenim putevima. I meni su dali nešto da popijem. Za umirenje, podozrevam; inače ne bih već imao prisebnosti da zabeležim ovaj susret.
<BR>&nbsp;&nbsp;&nbsp;&nbsp;&nbsp;Ipak, kakav je on čudan momak! Seljače citira Rilkea. Možda bi mladići sa farme mogli da citiraju Vitijera, ili čak Karla Sandberga. Ali Duinese Elegien?
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
