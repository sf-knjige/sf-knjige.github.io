<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. jun
<P>&nbsp;&nbsp;&nbsp;&nbsp;&nbsp;Zu viel, zu viel! Ceo celcati dan sam pričao, pričao. Mozak mi je ploča od 33 obrtaja puštena na 78. Upoznao sam svakog, osim trojice-četvorice, od dvadesetak koliko ih ovde ima; zatvorenici na okupu još više ulivaju strah nego svaki ponaosob. U meni još trepere sazvučja ovih mnogobrojnih susreta, kao prisećanja na muziku posle opere.
<BR>&nbsp;&nbsp;&nbsp;&nbsp;&nbsp;Počelo je rano, kad mi je čuvar doneo još od mastila vlažnu pozivnicu da posetim Džordža V. u ambulanti, od koje nijedna bolnica, ni Renov Čelzi, ne bi mogla biti veličanstvenija. Kao da mu je Tijepolo napravio krevet. A cveće Carinik Ruso. Još smo razgovarali o Rilkeu, kome se Džordž manje divi zbog njegovog umeća, a više zbog njegovih jeretičkih nazora. I sam ga je prevodio. Ekscentrična prozodija. Uzdržao sam se od ocene. Prodiskutovali njegove ideje o postavljanju Fausta, što nas je dovelo do njegovog projekta za model teatra. Koji će ovde dole biti sagrađen za njega! (Nema više nikakve sumnje de se logor A. nalazi duboko pod zemljom.)
<BR>&nbsp;&nbsp;&nbsp;&nbsp;&nbsp;Ne mogu da se setim imena svih ostalih, ili svega što je rečeno. Samo mi se jedan, Marej Ovo-ili-Ono, preotmeni mladić porcelanskog ponašanja, zasigurno nije dopao, što je bilo obostrano (iako možda sebi laskam: pre će biti da čak nije ni znao da sam tu). Vodio je usplamtelu diskusiju o alhemičarskim koještarijama. Koju bih ovako parafrazirao: "Dva pevca se sparuju u tami; od njihovog potomstva izlegu se zmajorepi pilići. Kroz sedam puta po sedam dana njih spaliti, a njihov pepeo istucati u posudama od osvećenog olova." Na šta ja kažem: Trt! Ali sa kakvom su oni ozbiljnošću razmatrali ovaj trt! Kao što se kasnije potvrdilo, ovoj zanimaciji je kumovao Mordekaj.
<BR>&nbsp;&nbsp;&nbsp;&nbsp;&nbsp;Najviše mi se dopao Bari Mid. Uvek mi godi da sretnem ljude koji su deblji od mene. Mid je lud za filmom, i u dva sata, kad je Džordž morao da primi sredstvo za spavanje kako bi prodremao (jadni Džordž je u lošem stanju, ali svako koga sam upitao kao da ima drugu ideju o uzrocima), odveo me je tri nivoa niže u malu salu za projekcije i prikazao mi svoju montažu Maknamarinih programskih govora i žena koje vrište, isečenih iz starih filmova strave i užasa. Urnebes koji raste do histerije. Bari se, mrtav hladan, stalno izvinjavao zbog neprimetno tananih grešaka.
<BR>&nbsp;&nbsp;&nbsp;&nbsp;&nbsp;4.30. Džordž je opet budan, ali me je ignorisao zbog knjige iz matematike. Počinje da mi se čini da su oni, kao za dete koje je za praznik u poseti rođacima bez dece, odgovornost za moju zabavu raspodelili međusobno. Popodne se, naposletku, dogodilo da sam došao na staranje onom koji mi je jednostavno predstavljen kao 'Biskup'. Pretpostavljam da je nadimak zaradio zbog svog kicoškog oblačenja. Izložio je društveni poredak koji se ovde razvio. Ukratko, on je ovakav: Mordekaj je, blagodareći ogromnoj snazi i harizmi, neosporavani car blagonaklone anarhije. Biskup nije došao u logor A. iz vojnog zatvora, već iz vojne duševene bolnice, gde je dve godine bolovao od totalne amnezije. Izneo je očaravajuću, lakrdijašku i zastrašujuću povest o svojim brojnim pokušajima samoubistva. Jednom je popio gotovo litar olovne boje. Fuj.
<BR>&nbsp;&nbsp;&nbsp;&nbsp;&nbsp;Kasnije, nalupao me je u šahu.
<BR>&nbsp;&nbsp;&nbsp;&nbsp;&nbsp;Još kasnije, Marej Ovo-ili-Ono svirao je elektronsku muziku. (Svoju? Neko je rekao da, neko drugi je rekao ne.) U mom maničnom stanju čak je i to zvučalo dobro.
<BR>&nbsp;&nbsp;&nbsp;&nbsp;&nbsp;I još više. I još više. Podići Osu na Pelion.
<BR>&nbsp;&nbsp;&nbsp;&nbsp;&nbsp;Previše, opet to kažem. A šta će biti od svega toga? Zašto je ovom veličanstvenom čudovištu podaren život? Slušajte nas ponovo sutra.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
