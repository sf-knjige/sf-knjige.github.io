<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. jun
<P>&nbsp;&nbsp;&nbsp;&nbsp;&nbsp;SOBA 34
<BR>
<BR>&nbsp;&nbsp;&nbsp;&nbsp;&nbsp;Masivni čelični brojevi nalepljeni na prozaična vrata od žućkastog drveta, a ispod njih, belim slovima urezanim u pravougaonik crne plastike (kao na onima u banci sa jedne strane piše ime službenika a sa druge OVAJ ŠALTER NE RADI):
<BR>
<BR>&nbsp;&nbsp;&nbsp;&nbsp;&nbsp;DR E. BASK
<BR>
<BR>&nbsp;&nbsp;&nbsp;&nbsp;&nbsp;Moji čuvari su me uveli i poverili strogom nadzoru dve stolice koje su, kao mreže od crne kože razapete između šipki hromiranog čelika, bile samo apstrakcije - kao neki ekstrakt - samih čuvara. Stolice kao po nacrtu konstruktora motocikla. Slike oštrih obrisa (probrane na zadovoljstvo ovakvih stolica) priljubile su se uza zidove, žudeći da postanu nevidljive.
<BR>&nbsp;&nbsp;&nbsp;&nbsp;&nbsp;Dr E. Bask je zakoračila u sobu i pripretila mi rukom. Da li treba da se rukujem? Ne, ona mi samo pokazuje da sednem. Seo sam, sela je, prekrstila noge, cike-cake povukla rub suknje, uz smešak. To je uverljiv, ako ne i ljubazan smešak, odveć škrt, suviše oštar. Visoko, čisto čelo i uzdržane obrve elizabetanske plemkinje. Četrdeset? Pre će biti četrdeset pet.
<BR>&nbsp;&nbsp;&nbsp;&nbsp;&nbsp;"Izvinite što vam ne pružam ruku, gospodine Saketi, ali ćemo se mnogo bolje slagati ako od početka odbacimo tu vrstu hipokrizije. Ipak to nije kao da vi ovde provodite godišnji odmor, zar ne? Vi ste zatvorenik, a ja sam... šta? Ja sam zatvor. To je početak jednog poštenog, iako ne baš sasvim prijatnog, odnosa."
<BR>&nbsp;&nbsp;&nbsp;&nbsp;&nbsp;"Da li pod poštenim podrazumevate da će i meni biti dozvoljeno da vređam vas?"
<BR>&nbsp;&nbsp;&nbsp;&nbsp;&nbsp;"Nekažnjeno, gospodine Saketi. Milo za drago. Ili ovde ili natenane, u svom dnevniku. Drugi primerak se šalje meni, te tako možete biti sigurni da neće otići uludo išta neugodno što budete imali da kažete."
<BR>&nbsp;&nbsp;&nbsp;&nbsp;&nbsp;"Imaću to na umu."
<BR>&nbsp;&nbsp;&nbsp;&nbsp;&nbsp;"U međuvremenu, ima nekoliko stvari koje valja da znate o onome što mi ovde radimo. Juče ste sreli mladog Vagnera, ali ste se u svom dnevniku namerno uzdržali od ma kakvih pretpostavki u pogledu njegovog prilično neobičnog ponašanja. Iako ste sigurno toj temi morali posvetiti poneku misao."
<BR>&nbsp;&nbsp;&nbsp;&nbsp;&nbsp;"Sigurno da jesam."
<BR>&nbsp;&nbsp;&nbsp;&nbsp;&nbsp;Dr E. Bask je napućila usta i kucnula iskrzanim noktom po kovertu prikačenom štipaljkom za tablicu-podmetač - opet Dosije Saketi. "Hajde da budemo otvoreni, gospodine Saketi. Moralo vam je pasti na pamet da ponašanje mladog Džordža nije bilo sasvim dosledno, i mora biti da ste takođe te nedoslednosti povezali s izvesnim opaskama koje se odnose na vašu ulogu ovde, a koje je nabacio moj kolega, gospodin Hast. Nipošto, da to naglasim, slučajno. Ukratko, morali ste početi da podozrevate da je mladi Džordž subjekt - jedan od subjekata - u eksperimentalnom programu koji se ovde sprovodi?" Podigla je uzdržanu, upitnu obrvu. Klimnuo sam glavom.
<BR>&nbsp;&nbsp;&nbsp;&nbsp;&nbsp;"Niste mogli da pogodite - a možda će vas umiriti kad saznate? - da je mladi Džordž ovde dobrovoljno. Vidite, on je dezertirao dok je bio na odsustvu u Tajpeju. Uobičajena vrsta gadosti, vojnik i prostitutka. Naravno, pronađen je i izveden pred vojni sud. Njegova presuda glasila je na pet godina zatvora, morate priznati blaga presuda. Mogao je biti streljan da smo zvanično bili u ratu. Jeste, sasvim moguće."
<BR>&nbsp;&nbsp;&nbsp;&nbsp;&nbsp;"Znači vojska jeste ta koja me je kidnapovala?"
<BR>&nbsp;&nbsp;&nbsp;&nbsp;&nbsp;"Nije baš tako. Rad logora Arhimed se finansira od dotacije koju daje jedna privatna fondacija, iako smo, kako bismo održali neophodnu bezbednost, potpuno autonomni. Samo je jedan viši službenik fondacije upoznat sa pravom prirodom našeg istraživanja. Za sve ostale - pa i za vojsku - potpadamo pod onu sveobuhvatnu kategoriju usavršavanja naoružanja. Najveći deo osoblja - većina čuvara, pa i ja lično - pozajmljeni smo, u neku ruku, od oružanih snaga."
<BR>&nbsp;&nbsp;&nbsp;&nbsp;&nbsp;S tim saznanjem, sve njene odlike - izribano lice, kruto ponašanje, defeminizirani glas - stopile su se u oživljenu predstavu: "Vi ste iz Ženske vojne pomoćne službe!"
<BR>&nbsp;&nbsp;&nbsp;&nbsp;&nbsp;U odgovor je ironično salutirala. "Tako je, kao što rekoh, jadni Džordž otišao je u bajbok, i tamo nije bio srećan. Nije mogao, kako moj kolega, gospodin Hast ima običaj da kaže, da se prilagodi životnoj sredini bajboka. Kad mu se pružila prilika da se dobrovoljno prijavi za logor Arhimed zgrabio ju je. Na kraju krajeva, danas se većina eksperimenata vrši na polju imunologije. Neke od novih bolesti su izuzetno neprijatne. To je povest mladog Džordža. Ostali subjekti koje ćete upoznati imaju analogne istorije."
<BR>&nbsp;&nbsp;&nbsp;&nbsp;&nbsp;"Ovaj subjekt nema."
<BR>&nbsp;&nbsp;&nbsp;&nbsp;&nbsp;"Da preciziram, vi niste subjekt. Ali da biste shvatili zbog čega ste ovamo dovedeni moraćete prvo da shvatite koja je svrha eksperimenta. To je istraživanje procesa učenja. Nije potrebno da vam objašnjavam fundamentalni značaj obrazovanja za nacionalni odbrambeni napor. Naposletku, inteligencija predstavlja najvitalnije prirodno bogatstvo nacije, a obrazovanje se može posmatrati kao proces maksimalnog povećanja - maksimiziranja - inteligencije. Međutim, kao takvo, ono je gotovo uvek neuspešno, pošto se taj primarni cilj žrtvuje cilju socijalizacije. Kad inteligencija jeste maksimizirana, to je skoro uvek na štetu procesa socijalizacije - tu mogu da navedem vaš lični slučaj - i tako se, sa stanovišta društva, dobija vrlo malo. Surova dilema.
<BR>&nbsp;&nbsp;&nbsp;&nbsp;&nbsp;Možda je glavna misija psihologije kao nauke da razreši tu dilemu, kako maksimizirati inteligenciju a ne upropastiti njenu društvenu upotrebljivost. Nadam se da je to jasno?"
<BR>&nbsp;&nbsp;&nbsp;&nbsp;&nbsp;"Ni Ciceron lično nije imao tako jasan latinski stil."
<BR>&nbsp;&nbsp;&nbsp;&nbsp;&nbsp;la Bask je nabrala visoke, nenašminkane obrve, ne shvatajući poentu, onda ih je, odlučivši da joj se ne isplati da je lovi, tu puku asocijalnu raspojasanost, ispravila i nastavila:
<BR>&nbsp;&nbsp;&nbsp;&nbsp;&nbsp;"Te stoga mi ovde ispitujemo izvesnu novu edukativnu tehniku obrazovanja odraslih. Kod odraslog čoveka proces socijalizacije je okončan. Vrlo malo subjekata pokazuje znatniji razvitak karaktera posle dvadeset pete godina. Stoga - kad bi proces maksimiziranja inteligencije mogao tada da otpočne - ako bi se iznova mogle probuditi otupele kreativne sposobnosti, da tako kažemo - onda bismo mogli da započnemo eksploataciju tog najdragocenijeg prirodnog bogatstva, uma, onako kako nikad ranije nije eksploatisan.
<BR>&nbsp;&nbsp;&nbsp;&nbsp;&nbsp;Na nesreću, dali su nam da radimo sa onim što se svodi na škart robu. Kad čovek za eksperimentalne subjekte mora da se osloni na vojne zatvore, u rad se unosi sistemska greška, pošto je kod takvih ljudi proces socijalizacije očigledno bio neuspešan. I da budem sasvim otvorena, moje je mišljenje da ta greška prilikom odbira već ima kobne posledice. Nadam se da ćete ovo zabeležiti u svom dnevniku."
<BR>&nbsp;&nbsp;&nbsp;&nbsp;&nbsp;Uverio sam je da hoću. A onda nisam mogao da se uzdržim - iako ni najmanje nisam želeo da joj priuštim zadovoljstvo da vidi koliko je zagolicala moju radoznalost - od pitanja: "Nove edukativne tehnike; treba li da pretpostavim kako mislite na droge?"
<BR>&nbsp;&nbsp;&nbsp;&nbsp;&nbsp;"A-ha. Onda ste ipak o tom pitanju malo razmišljali. Jeste, naravno, droge. Mada ne u onom smislu kakav možda pretpostavljate. Postoje, kao što danas zna svaki brucoš, droge koje se mogu nabaviti iz nezakonitih izvora, koje privremeno mogu da poboljšaju pamćenje čak i do dvesta posto, ili da proporcionalno ubrzaju ostale procese učenja. Ali se prilikom stalne upotrebe takvih droga krivulja učenja izravnava, i ubrzo se dostiže tačka posle koje se dobici smanjuju, i, konačno, kad ih uopšte nema. Postoje takve droge, a postoje i druge, kao što je LSD, koje mogu da izazovu prividno osećanje sveznanja. Ne treba ipak vama pričati o takvim drogama, nije li tako, gospodine Saketi?"
<BR>&nbsp;&nbsp;&nbsp;&nbsp;&nbsp;"Je li to uneseno u moj opis? Moram reći da ste bili temeljni."
<BR>&nbsp;&nbsp;&nbsp;&nbsp;&nbsp;"Oh, ima vrlo malo toga što ne znamo o vama, gospodine. Možete biti sigurni da smo, pre no što ste ovamo dovedeni, ispitali svaku malu prljavu pukotinu vaše prošlosti. Znate, ne bismo ovamo mogli dovesti tek bilo kog protivnika rata. Morali smo biti sigurni da ste bezopasni. Poznajemo vas uzduž i popreko. Vaše škole, rođake, prijatelje, šta ste čitali, gde ste bili. Znamo koju ste sobu imali u svakom hotelu u kojem ste odseli u Švajcarskoj i Nemačkoj kad ste imali Fulbrajtovu stipendiju. Znamo svaku devojku s kojom ste izlazili u Bardu, i kasnije i dokle ste dospeli sa svakom. A moram reći, niste se baš slavno pokazali. Znamo, prilično detaljno, koliko ste zaradili tokom proteklih petnaest godina, i kako ste to potrošili. Vlada vas može poslati, onog trenutka kad ushte, pravo natrag u Springfild na osnovu optužbe za utaju poreza. Imamo beleške o dve godine vaše psihoterapije."
<BR>&nbsp;&nbsp;&nbsp;&nbsp;&nbsp;"Da li ste prisluškivali i ispovedaonice?"
<BR>&nbsp;&nbsp;&nbsp;&nbsp;&nbsp;"Samo otkad ste u Springfildu. Tako smo doznali za abortus vaše žene i za vašu ogavnu avanturicu sa onom gospođicom Veb."
<BR>&nbsp;&nbsp;&nbsp;&nbsp;&nbsp;"Ipak, dobro je izgledala, zar ne?"
<BR>&nbsp;&nbsp;&nbsp;&nbsp;&nbsp;"Ako volite slabačke tipove. Ali, vratimo se na stvar: vaš zadatak ovde je sasvim jednostavan. Biće vam dozvoljeno da se krećete među subjektima, da razgovarate s njima, da učestvujete, koliko god je to moguće, u njihovom životu iz dana u dan. I da izveštavate, u sažetom okviru, o stvarima koje ih zaokupljaju, o njihovim razonodama, i dajete svoju procenu... kako da kažem?... ovdašnje intelektualne klime. Imam utisak da će vam posao prijati."
<BR>&nbsp;&nbsp;&nbsp;&nbsp;&nbsp;"Možda. Ali zašto ja?"
<BR>&nbsp;&nbsp;&nbsp;&nbsp;&nbsp;"Jedan od subjekata vas je preporučio. Među raznim kandidatima koje smo razmatrali, vi ste izgledali najpodesniji za posao - a svakako najdostupniji. Mora se s punom iskrenošću reći da smo imali... probleme u komuniciranju sa subjektima. I njihov kolovođa - Mordekaj Vašington mu je ime - predložio je da vas ovamo dovedu, kako biste služili kao neka vrsta posrednika, tumača. Sećate li se Mordekaja? Godinu dana je išao u istu srednju školu sa vama. Pedeset pete."
<BR>&nbsp;&nbsp;&nbsp;&nbsp;&nbsp;"Centralna srednja škola? Ime zvuči maglovito poznato, ali ne mogu da se setim čije je. Možda sam ga čuo prilikom prozivke, ali sigurno mi nije bio prijatelj. Nikad ih nisam imao toliko da bih bio sklon da zaboravljam njihova imena."
<BR>&nbsp;&nbsp;&nbsp;&nbsp;&nbsp;"Onda ćete imati dovoljno mogućnosti da taj propust ispravite ovde. Ima li još nekih pitanja?"
<BR>&nbsp;&nbsp;&nbsp;&nbsp;&nbsp;"Da. Šta označava ono E?"
<BR>&nbsp;&nbsp;&nbsp;&nbsp;&nbsp;Pogledala je belo.
<BR>&nbsp;&nbsp;&nbsp;&nbsp;&nbsp;"U Dr E. Bask", razjasnio sam.
<BR>&nbsp;&nbsp;&nbsp;&nbsp;&nbsp;"Oh, to. E od Eme."
<BR>&nbsp;&nbsp;&nbsp;&nbsp;&nbsp;"A koja to privatna fondacija snabdeva gotovinom ovo mesto?"
<BR>&nbsp;&nbsp;&nbsp;&nbsp;&nbsp;"Mogla bih vam reći, ali gospodine Saketi, zar ne mislite kako je bolje za vas da to ne znate? Subjektima su data uputstva da ima izvesnih stvari o kojima bi bilo bolje da ne razgovaraju sa vama, za vaše lično dobro. Zato što će te, petpostavljam, poželeti da jednom odete odavde, zar ne?"
<BR>&nbsp;&nbsp;&nbsp;&nbsp;&nbsp;Dr Eme Bask je otkrstila noge uz šuštanje najlona i ustala. "Čuvari će odmah doći da vas vrate gore. Videću vas ponovo najkasnije sledeće nedelje. U međuvremenu, slobodno dođite i postavite mi bilo koje pitanje za koje ste sigurni da na njega želite odgovor. Do viđenja, gospodine Saketi." U tri žustra, makazasta koraka napustila je prostoriju. Osvojivši sve poene u ovoj rundi.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Jedan sat pošto sam otkucao ovaj dnevnički zapis, stiže poruka od H. H.: "Ima trideset sedam godina. H. H."
<BR>&nbsp;&nbsp;&nbsp;&nbsp;&nbsp;Suparništvo među odeljenjima? (Nemojte da odgovarate na ovo pitanje.)
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
