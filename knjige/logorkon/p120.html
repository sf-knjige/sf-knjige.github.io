<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>87.
<P>&nbsp;&nbsp;&nbsp;&nbsp;&nbsp;Šipanski je najzad prevladao svoj užas pred poveravanjima. Od večeri kad nas je Skilman prekinuo, Šipanski je zauzet jednim te istim neravnopravnim dijalogom između rečitih sila zla i mučaljivih sila dobra.
<BR>&nbsp;&nbsp;&nbsp;&nbsp;&nbsp;"Stalno sebi govorim kako moram da pronađem razlog. Ali razlozi uvek dolaze u parovima - za i protiv, teza i antiteza, savršeno usklađeni. Sijalicu je na kraju upalilo potpuno iracionalno premišljanje. Slušao sam Vikersa kako peva lovačku ariju iz Die Frau ohne Schatten. Samo to. I pomislio sam - kad bih samo ja mogao tako da pevam. Naravno, pretpostavljam da to nije moguće, s obzirom na moje godine i ostalo. Ali sam to zaista poželeo, na način na koji nikad nisam poželeo nešto drugo. I mora biti da sam jedino to čekao, jer posle toga dilema kao da više ne postoji.
<BR>&nbsp;&nbsp;&nbsp;&nbsp;&nbsp;Ako ikad izađem odavde, i ako ne budem morao da umrem, to je ono čemu ću se posvetiti. Školovaću glas. A kad to znam, pošto sam doneo tu odluku, osećam se... prosto veličanstveno. I sada, kad želim da živim, mučenje je što neću živeti."
<BR>&nbsp;&nbsp;&nbsp;&nbsp;&nbsp;"Šta nameravate da uradite s vremenom koje vam ovde preostaje?" upitao sam.
<BR>&nbsp;&nbsp;&nbsp;&nbsp;&nbsp;"U stvari sam počeo da učim medicinu. Već u priličnoj meri znam biologiju. Nije teško. Toliko onoga što moraju da pređu na medicini zapravo se ne odnosi na stvar."
<BR>&nbsp;&nbsp;&nbsp;&nbsp;&nbsp;"A Votson i Kvajr i Berns?"
<BR>&nbsp;&nbsp;&nbsp;&nbsp;&nbsp;"Projekat je potekao od Votsona. On ima sposobnost, na kojoj mu zavidim, da veruje kako je ono što radi u datom trenutku jedina logična i moralna stvar koja se može uraditi. Skilman nije ništa postigao razgovarajući s njim, i njegova tvrdoglavost nam svima pomaže. Takođe, sad kad nas je četvorica - petorica ako i vas računamo - lakše je da nas ne poremete njegove priče, njegove pretnje."
<BR>&nbsp;&nbsp;&nbsp;&nbsp;&nbsp;"Mistite li da postoji neka mogućnost?"
<BR>&nbsp;&nbsp;&nbsp;&nbsp;&nbsp;Minuti tišine. Onda: "Izvinite, gospodine Saketi. Zaboravio sam da ne možete da me vidite kako odmahujem glavom. Ne, ne postoji naročita mogućnost. Pronalaženje leka uvek će biti manje-više stvar pokušaja i pogrešaka. Potrebni su vreme, novac i oprema. Uglavnom, vreme."
</P></TD></TR></TABLE>
<P class="next">
<A HREF=p121.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
