<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRIČA O STVARANJU ZEMLJE
<P>&nbsp;&nbsp;&nbsp;&nbsp;&nbsp;"Znači, to je to, a, Orine?" upita Modsli.
<BR>&nbsp;&nbsp;&nbsp;&nbsp;&nbsp;"Da, gospodine", uzvrati Orin, čovek s njegove leve strane, osmehujući se ponosno. "Kako vam izgleda, gospodine?"
<BR>&nbsp;&nbsp;&nbsp;&nbsp;&nbsp;Modsli se okrenuo polako i prešao pogledom preko livada, planina, sunca, reke, šume. Lice mu je bilo bezizražajno. Uzvratio je pitanjem: "A kako tebi izgleda, Bruksajde?"
<BR>&nbsp;&nbsp;&nbsp;&nbsp;&nbsp;Bruksajd reče drhtavim glasom: "Pa, gospodine, mislim da smo Orin i ja obavili valjan posao. Stvarno valjan posao, ako imate u vidu da je to naš prvi samostalni projekat."
<BR>&nbsp;&nbsp;&nbsp;&nbsp;&nbsp;"A ti se slažeš sa tom ocenom, Orine?" upita Modsli.
<BR>&nbsp;&nbsp;&nbsp;&nbsp;&nbsp;"Naravno, gospodine", odvrati Orin.
<BR>&nbsp;&nbsp;&nbsp;&nbsp;&nbsp;Modsli se saže i otkide jednu vlat trave. Pomirisao ju je i odbacio. Protrljao je zemlju pod svojim stopalima, a onda se na nekoliko trenutaka zagledao u bleštavo sunce. Odmerenim glasom rekao je: "Zapanjen sam, istinski zapanjen. Ali na krajnje neprijatan način. Tražim od vas da mi izgradite jedan svet za neku od mojih mušterija, a vi mi dolazite sa ovim! Zar stvarno smatrate sebe za inženjere?"
<BR>&nbsp;&nbsp;&nbsp;&nbsp;&nbsp;Dvojica pomoćnika nisu ništa odgovorila. Ukrutila su se kao dečaci koji očekuju brezov prut.
<BR>&nbsp;&nbsp;&nbsp;&nbsp;&nbsp;"Inženjeri!" reče Modsli, unoseći dubok prezir u tu reč. "'Kreativni ali praktični naučnici koji mogu da izgrade planetu tamo gde i kada to želite.' Da li ijedan od vas prepoznaje te reči?"
<BR>&nbsp;&nbsp;&nbsp;&nbsp;&nbsp;"One su iz standardnog priručnika", reče Orin.
<BR>&nbsp;&nbsp;&nbsp;&nbsp;&nbsp;"Tačno", potvrdi Modsli. "A sad mi recite da li ovo smatrate za dobar primer 'kreativnog, praktičnog inženjerstva'?"
<BR>&nbsp;&nbsp;&nbsp;&nbsp;&nbsp;Oba čoveka su ćutala. Onda Bruksajd bubnu: "Pa, gospodine, da, gospodine, ja smatram! Proučili smo tehničke podatke vrlo pažljivo. Zahtevala se jedna planeta tipa 34Bc4 sa izvesnim varijacijama. I upravo to smo mi izgradili. Ovo je samo jedan njen ugao, naravno. A ipak..."
<BR>&nbsp;&nbsp;&nbsp;&nbsp;&nbsp;"A ipak ja mogu da vidim šta ste uradili, pa samim tim i da prosudim", reče Modsli. "Orine! Koju ste vrstu uređaja za zagrevanje koristili?"
<BR>&nbsp;&nbsp;&nbsp;&nbsp;&nbsp;"Sunce tipa 05, gospodine", uzvrati Orin. "Tačno je odgovaralo termalnim zahtevima."
<BR>&nbsp;&nbsp;&nbsp;&nbsp;&nbsp;"Rekao bih da jeste. Ali ovo je jedan svet po predračunu, zapamtite to. Ako ne smanjimo troškove, nećemo imati profit. A najveća pojedinačna stavka troškova jeste uređaj za grejanje."
<BR>&nbsp;&nbsp;&nbsp;&nbsp;&nbsp;"Svesni smo toga, gospodine", reče Bruksajd. "Nije nam bilo po volji da koristimo sunce tipa 05 za jednoplanetni sistem. Ali zahtevi toplote i zračenja..."
<BR>&nbsp;&nbsp;&nbsp;&nbsp;&nbsp;"Zar niste baš ništa naučili od mene?" prasnu Modsli. "Ovaj tip zvezde potpuno je izlišan. Vi tamo..." Okrenuo se prema radnicima. "Skinite ga."
<BR>&nbsp;&nbsp;&nbsp;&nbsp;&nbsp;Radnici su žurno prišli sa presavijenim lestvama. Jedan od njih ih je pričvrstio, a drugi počeo da odvija - deset puta, stotinu puta, milion puta, dok su druga dva radnika jurila uz lestve onom brzinom kojom su se one penjale.
<BR>&nbsp;&nbsp;&nbsp;&nbsp;&nbsp;"Pažljivo rukujte njim!" doviknu im Modsli. "I neizostavno navucite rukavice! Ta stvar je vruća!"
<BR>&nbsp;&nbsp;&nbsp;&nbsp;&nbsp;Radnici na samom vrhu lestvi otkačili su sunce, smotali ga i stavili u jednu obloženu kutiju označenu natpisom: ZVEZDA - PAŽLJIVO RUKOVATI!
<BR>&nbsp;&nbsp;&nbsp;&nbsp;&nbsp;Kada se poklopac spustio, sve je postalo mračno.
<BR>&nbsp;&nbsp;&nbsp;&nbsp;&nbsp;"Zar ovde niko nema nimalo zdrave pameti?" upita Modsli. "Do đavola, neka bude svetlost."
<BR>&nbsp;&nbsp;&nbsp;&nbsp;&nbsp;I bi svetlost, naprosto tako.
<BR>&nbsp;&nbsp;&nbsp;&nbsp;&nbsp;"U redu", reče Modsli. "To sunce 05 ide natrag u magacin. Na poslu kao što je ovaj možemo da koristimo zvezdu tipa G13."
<BR>&nbsp;&nbsp;&nbsp;&nbsp;&nbsp;"Ali, gospodine", reče Orin nervozno, "ona nije dovoljno vruća."
<BR>&nbsp;&nbsp;&nbsp;&nbsp;&nbsp;"Znam to", uzvrati Modsli. "I baš tu treba da dođe do izražaja vaša kreativnost. Ako primaknete zvezdu bliže, ona će biti dovoljno vruća."
<BR>&nbsp;&nbsp;&nbsp;&nbsp;&nbsp;"Da, gospodine, hoće", reče Bruksajd. "Ali će isijavati PR zrake bez dovoljno prostora koji bi im omogućio da se rasipaju neškodljivo. A to bi moglo da ubije čitavu rasu koja će se nastaniti na ovoj planeti."
<BR>&nbsp;&nbsp;&nbsp;&nbsp;&nbsp;Modsli reče, veoma polako i razgovetno: "Da li ti pokušavaš da mi kažeš da su zvezde tipa G13 opasne?"
<BR>&nbsp;&nbsp;&nbsp;&nbsp;&nbsp;"Pa, ne, nisam mislio tačno tako", reče Orin. "Hteo sam da kažem da one mogu biti opasne kao i bilo šta drugo u svemiru ukoliko se ne preduzmu odgovarajuće mere predostrožnosti."
<BR>&nbsp;&nbsp;&nbsp;&nbsp;&nbsp;"To već bolje zvuči", primeti Modsli.
<BR>&nbsp;&nbsp;&nbsp;&nbsp;&nbsp;"Odgovarajuće mere predstrožnosti", reče Bruksajd, "podrazumevaju, u ovom slučaju, nošenje zaštitnih olovnih odela od kojih je svako teško oko pedeset funti. Ali to je nepraktično zato što je prosečan pripadnik rase koja će se ovde nastaniti težak samo osam funti."
<BR>&nbsp;&nbsp;&nbsp;&nbsp;&nbsp;"To je njihova briga", reče Modsli. "Nije naš zadatak da im kažemo kako će da žive svoj život. Treba li ja da budem odgovoran kad god oni udare nožnim prstom o neki kamen koji sam stavio na njihovu planetu? Sem toga, ne moraju da nose olovna odela. Mogu da kupe neko od mojih alternativnih rešenja, jednu solarnu zavesu koja će blokirati PR zrake."
<BR>&nbsp;&nbsp;&nbsp;&nbsp;&nbsp;Oba čoveka osmehivala su se nervozno. Onda Orin reče bojažljivo: "Mislim da je ovo jedna siromašna vrsta, gospodine. Hoću da kažem, oni možda nemaju dovoljno sredstava da kupe solarnu zavesu."
<BR>&nbsp;&nbsp;&nbsp;&nbsp;&nbsp;"Pa, ako nemaju sada, možda će imati kasnije", reče Modsli. "A sem toga, PR zračenje nije trenutno kobno. Čak i s njim oni će imati prosečan život od 9,3 godine, što bi trebalo da je dovoljno za svakoga."
<BR>&nbsp;&nbsp;&nbsp;&nbsp;&nbsp;"Da, gospodine", rekoše dva pomoćna inženjera, ne odveć srećni.
<BR>&nbsp;&nbsp;&nbsp;&nbsp;&nbsp;"Sledeća stvar", reče Modsli. "Koliko su visoke one planine?"
<BR>&nbsp;&nbsp;&nbsp;&nbsp;&nbsp;"Njihova prosečna visina je šest hiljada stopa iznad nivoa mora", reče Bruksajd.
<BR>&nbsp;&nbsp;&nbsp;&nbsp;&nbsp;"Previsoke su bar tri hiljade stopa", primeti Modsli. "Zar vas dvojica mislite da planine rastu na drveću? Smanjite ih, a ono što preostane vratite u magacin."
<BR>&nbsp;&nbsp;&nbsp;&nbsp;&nbsp;Bruksajd izvuče notes i pribeleži u njemu izmenu. Modsli je nastavio da korača tamo-amo, posmatrajući i mršteći se. "Koliko dugo treba da traje ovo drveće?"
<BR>&nbsp;&nbsp;&nbsp;&nbsp;&nbsp;"Osam stotina godina, gospodine. To je jedan nov, poboljšan model jabuke-hrasta. Daje voće, senku, oraščiće, osvežavajuće napitke, tri korisna prediva; predstavlja izvrstan građevinski materijal, drži zemljište na mestu i..."
<BR>&nbsp;&nbsp;&nbsp;&nbsp;&nbsp;"Da li vi to pokušavate da me dovedete do bankrotstva!" grmnu Modsli. "Dve stotine godina je sasvim dovoljno za jedno drvo! Iscedite najveći deo njegovog elan vitala i pohranite ga u akumulator za životnu snagu."
<BR>&nbsp;&nbsp;&nbsp;&nbsp;&nbsp;"U tom slučaju stabla neće moći da obavljaju sve zadatke koji su im namenjeni", reče Orin.
<BR>&nbsp;&nbsp;&nbsp;&nbsp;&nbsp;"Onda skrešite njihove zasdatke! Dovoljni su senka i oraščići, ne moramo, valjda, da od ovog drveća napravimo kovčeg za blago! A sad da čujem - ko je postavio one krave tamo?"
<BR>&nbsp;&nbsp;&nbsp;&nbsp;&nbsp;"Ja, gospodine", reče Bruksajd. "Mislio sam da bi to učinilo ovo mesto... kako da kažem... privlačno, gospodine."
<BR>&nbsp;&nbsp;&nbsp;&nbsp;&nbsp;"Ti, zvekane", reče Modsli, "vreme da se neko mesto učini privlačno jeste pre prodaje, a ne posle! Ova planeta prodata je nenameštena. Stavite one krave u kacu za protoplazmu."
<BR>&nbsp;&nbsp;&nbsp;&nbsp;&nbsp;"Da, gospodine", reče Orin. "Strašno nam je žao, gospodine. Ima li još nešto?"
<BR>&nbsp;&nbsp;&nbsp;&nbsp;&nbsp;"Ima još oko deset hiljada drugih pogrešnih stvari", zagunđa Modsli. "Ali vi možete sami da ih uočite, nadam se. Šta je, na primer, ovo?" Upro je prstom u Karmodija.
<BR>&nbsp;&nbsp;&nbsp;&nbsp;&nbsp;Karmodi reče: "Gospodine, ja nisam sastavni deo ovoga. Poslao me je jedan moj prijatelj po imenu Malikron i ja pokušavam da odem kući na moju rodnu planetu..."
<BR>&nbsp;&nbsp;&nbsp;&nbsp;&nbsp;Modsli očigledno nije čuo ono što je Karmodi rekao. Jer, dok je Karmodi pokušavao da objasni, Modsli je govorio: "Ma šta da je, specifikacije posla nisu ga predvidele. Zato ga ćušnite natrag u kacu sa protoplazmom, zajedno sa kravama."
<BR>&nbsp;&nbsp;&nbsp;&nbsp;&nbsp;"Hej!" drao se Karmodi, dok su ga radnici hvatali za ruke i podizali. "Hej! Čekajte malo!" vrištao je. "Ja ne pripadam ovoj planeti! Malikron me je poslao! Čekajte, stanite, saslušajte me!"
<BR>&nbsp;&nbsp;&nbsp;&nbsp;&nbsp;"Stvarno bi trebalo da se stidite", produži Modsli ne obraćajući pažnju na Karmodijevu vrisku. "Šta je to trebalo da bude? Jedna od tvojih caka unutrašnje dekoracije, Orine?"
<BR>&nbsp;&nbsp;&nbsp;&nbsp;&nbsp;"Oh, ne", reče Orin. "Ja ga nisam tamo stavio."
<BR>&nbsp;&nbsp;&nbsp;&nbsp;&nbsp;"Onda si to bio ti, Bruksajde."
<BR>&nbsp;&nbsp;&nbsp;&nbsp;&nbsp;"Nikad u životu ga nisam video, šefe."
<BR>&nbsp;&nbsp;&nbsp;&nbsp;&nbsp;"Hm", učini Modsli. "Obojica ste budale, ali nikada niste bili lažovi. Hej!" doviknuo je radnicima. "Vratite ga ovamo!"
<BR>&nbsp;&nbsp;&nbsp;&nbsp;&nbsp;"U redu, priberi se", reče Modsli Karmodiju koji se nekontrolisano tresao. "Dođi k sebi, ja ne mogu ovde da čekam dok ti imaš napad histerije! Je li ti bolje sada? U redu, hoćeš li da mi objasniš šta znači tvoje neovlašćeno stupanje na moj posed i zašto ne bi trebalo da te pretvorim u protoplazmu?"
<BR>&nbsp;&nbsp;&nbsp;&nbsp;&nbsp;"Shvatam", reče Modsli kad je Karmodi završio svoje objašnjenje. "To je zanimljiva priča, mada sam siguran da si je predramatizovao. Ali ovde si, i tragaš za planetom koja se zove... Zemlja?"
<BR>&nbsp;&nbsp;&nbsp;&nbsp;&nbsp;"Tako je, gospodine", potvrdi Karmodi.
<BR>&nbsp;&nbsp;&nbsp;&nbsp;&nbsp;"Zemlja", reče Modsli zamišljeno, češkajući se po glavi. "To je krajnje srećna okolnost za tebe; izgleda mi da se sećam tog mesta."
<BR>&nbsp;&nbsp;&nbsp;&nbsp;&nbsp;"Stvarno, gospodine Modsli?"
<BR>&nbsp;&nbsp;&nbsp;&nbsp;&nbsp;"Da, sasvim sam siguran u to", reče Modsli. "To je jedna mala, zelena planeta i na njoj živi monomorfna humanoidna rasa nalik na tebe. Jesam li u pravu?"
<BR>&nbsp;&nbsp;&nbsp;&nbsp;&nbsp;"Potpuno ste u pravu!" uskliknu Karmodi.
<BR>&nbsp;&nbsp;&nbsp;&nbsp;&nbsp;"Imam prilično dobro pamćenje za te stvari", reče Modsli. "A u ovom konkretnom slučaju baš ja sam bio taj koji je sagradio Zemlju."
<BR>&nbsp;&nbsp;&nbsp;&nbsp;&nbsp;"Stvarno, gospodine?" upita Karmodi.
<BR>&nbsp;&nbsp;&nbsp;&nbsp;&nbsp;"Aha, jasno se sećam, zato što sam tokom izgradnje izmislio i nauku. Možda će ti se priča učiniti zanimljiva?" Okrenuo se prema svojim pomoćnicima. "A i vi ćete možda zaključiti da je priča poučna."
<BR>&nbsp;&nbsp;&nbsp;&nbsp;&nbsp;Niko nije mogao da uskrati Modsliju pravo da ispriča priču. I tako su Karmodi i dvojica pomoćnih inženjera zauzeli stav pun pažnje, a Modsli je počeo.
<BR>
<BR>&nbsp;&nbsp;&nbsp;&nbsp;&nbsp;Priča o stvaranju zemlje
<BR>&nbsp;&nbsp;&nbsp;&nbsp;&nbsp;U to vreme ja sam još bio skroman preduzetnik. Postavio bih tu i tamo poneku planetu, a povremeno bih dobijao narudžbinu da načinim patuljastu zvezdu. Ali do poslova se teško dolazilo, a mušterije su uvek bile ćudljive, pune zamerki i spore u isplatama. Tih dana mušterijama je bilo teško ugoditi; svađale su se zbog svake sitnice. Promenite ovo, promenite ono, zašto voda mora da teče niz breg, zašto je gravitacija prejaka, zašto se topli vazduh diže umesto da pada. I tako dalje.
<BR>&nbsp;&nbsp;&nbsp;&nbsp;&nbsp;Bio sam sasvim naivan u to doba. Objašnjavao sam estetske i praktične razloge za sve što sam činio. Uskoro, pitanja i objašnjavanja uzimala su više vremena nego sami poslovi. Bilo je zaista previše bla-bla. Znao sam da moram nešto da preduzmem u tom pogledu, ali nisam mogao da se dosetim šta, zapravo.
<BR>&nbsp;&nbsp;&nbsp;&nbsp;&nbsp;A onda, upravo pre projekta Zemlja, u mome umu počeo je da se uobličava jedan potpuno nov pristup odnosima sa mušterijama. Počeo sam da mrmljam samome sebi: "Forma služi funkciji". Svidelo mi se kako je to zvučalo. Ali onda bih upitao sebe: "Zašto forma mora da služi funkciji?" Razlog koji sam naveo sebi glasio je: "Forma služi funkciji zato što je to jedan nepromenljiv zakon prirode i jedan od temeljnih aksioma primenjene nauke." I to mi je lepo zvučalo, mada nije imalo mnogo smisla.
<BR>&nbsp;&nbsp;&nbsp;&nbsp;&nbsp;Ali smisao nije bio važan. Jedino važno bilo je da sam načinio novo otkriće. Nesvesno sam nabasao na veštinu reklamiranja i trgovačke dovitljivosti i otkrio sam trik velikih mogućnosti: doktrinu naučnog determinizma. Zemlja je bila moj prvi ogledni slučaj i baš zato ću je se uvek sećati.
<BR>&nbsp;&nbsp;&nbsp;&nbsp;&nbsp;Jedan visok, bradat starac sa prodornim očima došao mi je i naručio planetu. (Eto, tako je otpočela tvoja planeta, Karmodi.) Elem, brzo sam obavio posao, za šest dana, čini mi se, i pomislio sam da će se time i završiti. Bila je to još jedna od onih planeta po predračunu, i morao sam da tu i tamo odsečem nekoliko uglova. Ali da ste čuli vlasnika kako se žali, pomislili biste da sam mu ukrao oči iz glave.
<BR>&nbsp;&nbsp;&nbsp;&nbsp;&nbsp;"Zašto ima toliko tornada?" pitao je on.
<BR>&nbsp;&nbsp;&nbsp;&nbsp;&nbsp;"To je sastavni deo sistema atmosferske cirkulacije", odgovorio sam mu. U stvari, bio sam malčice brzoplet u to vreme; zaboravio sam da postavim ventil protiv preopterećenja vazdušne cirkulacije.
<BR>&nbsp;&nbsp;&nbsp;&nbsp;&nbsp;"Tri četvrtine planete je voda!" zakerao je on. "A ja sam jasno tražio da odnos kopno-voda bude četiri prema jedan!"
<BR>&nbsp;&nbsp;&nbsp;&nbsp;&nbsp;"Pa, nismo mogli tako da uradimo", rekao sam mu. Bio sam zagubio njegove smešne naloge; nikad ne vodim evidenciju o tim apsurdno malim jednoplanetnim projektima.
<BR>&nbsp;&nbsp;&nbsp;&nbsp;&nbsp;"A ono malo kopna što ste mi dali ispunili ste pustinjama i močvarama, džunglama i planinama."
<BR>&nbsp;&nbsp;&nbsp;&nbsp;&nbsp;"To je živopisno", ukazao sam mu.
<BR>&nbsp;&nbsp;&nbsp;&nbsp;&nbsp;"Baš me briga za živopisnost!" grmnuo je stari prikan. "Oh, u redu, jedan okean, desetak jezera, nekoliko reka, jedan ili dva planinska lanca, to bi bilo dobro. Ukrašava mesto, doprinosi da se žitelji lepo osećaju. Ali ovo što ste mi vi dali običan je bućkuriš!"
<BR>&nbsp;&nbsp;&nbsp;&nbsp;&nbsp;"Postoji razlog za to", rekao sam mu. Zapravo, mi nismo mogli posao da učinimo isplativim sem ako ne koristimo prepravljene planine, mnoštvo reka i okeana za popunu praznina i nekoliko pustinja koje sam jeftino kupio od Ourija, preprodavca starih planeta. Ali nisam imao nameru da to njemu kažem.
<BR>&nbsp;&nbsp;&nbsp;&nbsp;&nbsp;"Razlog!" povikao je on. "Šta ću da kažem mome narodu? Smeštam čitavu jednu rasu na ovu planetu, a možda i dve ili tri. Oni će biti ljudska bića načinjena na moju sliku i priliku, a ljudska bića su, zna se, preterano izbirljiva, baš kao što sam i ja. Šta bi trebalo da im kažem?"
<BR>&nbsp;&nbsp;&nbsp;&nbsp;&nbsp;Pa, znao sam šta bi mogao da im kaže, ali nisam želeo da budem neučtiv i zato sam se pretvarao da o toj stvari razmišljam. I, što je čudno, zaista sam razmišljao. I tako sam izmislio trik koji će nadmašiti sve trikove.
<BR>&nbsp;&nbsp;&nbsp;&nbsp;&nbsp;"Samo im kažite jednostavnu naučnu istinu", odgovorio sam mu. "Kažite im da, naučno gledano, sve što jeste mora da bude."
<BR>&nbsp;&nbsp;&nbsp;&nbsp;&nbsp;"A?" promrmljao je on.
<BR>&nbsp;&nbsp;&nbsp;&nbsp;&nbsp;"To je determinizam", rekao sam, izmislivši tu reč u trenutku nadahnuća. "Sasvim je jednostavno, mada malčice ezoterično. Pre svega, forma služi funkciji; zbog toga je vaša planeta upravo onava kakva treba da bude samom činjenicom da uopšte postoji. Zatim, nauka je nepromenljiva; i zato, ako nešto nije nepromenljivo, ono i nije nauka. I, najzad, sve služi konačnim pravilima. Ne možete uvek da dokučite kakva su to pravila, ali možete da budete sigurni da ona postoje. I tako, logično je da niko ne treba da pita: zašto ovo umesto onoga? Umesto toga, svako treba da pita: kako to funkcioniše?"
<BR>&nbsp;&nbsp;&nbsp;&nbsp;&nbsp;E, pa, postavio mi je neka prilično tugaljiva pitanja, a bio je i u dobroj meri pometen taj stari prikan. Ali nije imao blagog pojma o inženjerstvu; njegovo područje bili su etika i moral, religija i slične avetinje. Zbog toga, dabome, naprosto nije bio kadar da iznese neke stvarne zamerke. Bio je jedan od onih tipova koji vole apstrakcije i počeo je da ponavlja: "Ono što jeste ono je što mora da bude. Hm, veoma zanimljiva formula i ne bez patine stoicizma. Uključiću neke od tih misli u propovedi koje ću držati mome narodu... Ali recite mi nešto: kako mogu da pomirim tu neodređenu neumitnost nauke sa slobodnom voljom koju planiram da dam mome narodu?"
<BR>&nbsp;&nbsp;&nbsp;&nbsp;&nbsp;Pa, starina me tu umalo nije dobio. Osmehnuo sam se i nakašljao da bih dao sebi vremena da razmislim, a onda sam rekao: "Odgovor je očigledan!" Što je uvek dobar odgovor u takvim prilikama.
<BR>&nbsp;&nbsp;&nbsp;&nbsp;&nbsp;"Možda jeste", rekao je on. "Ali ja ga ne vidim."
<BR>&nbsp;&nbsp;&nbsp;&nbsp;&nbsp;"Čujte", rekao sam, "ta slobodna volja koju ćete dati vašem narodu, zar nije i ona jedna vrsta neumitnosti?"
<BR>&nbsp;&nbsp;&nbsp;&nbsp;&nbsp;"Mogla bi se tako shvatiti. Ali razlika..."
<BR>&nbsp;&nbsp;&nbsp;&nbsp;&nbsp;"Sem toga", dodao sam žustro, "od kada su slobodna volja i neumitnost nespojive?"
<BR>&nbsp;&nbsp;&nbsp;&nbsp;&nbsp;"One neosporno izgledaju nespojive", primetio je on.
<BR>&nbsp;&nbsp;&nbsp;&nbsp;&nbsp;"To je samo zato što vi ne razumete nauku", rekao sam, izvodeći staru fintu pravo pred njegovim kukastim nosom. "Vidite, dragi moj gospodine, jedan od najosnovnijih zakona nauke glasi da slučaj igra određenu ulogu u svemu. Slučaj je, siguran sam da to znate, matematički ekvivalent slobodne volje."
<BR>&nbsp;&nbsp;&nbsp;&nbsp;&nbsp;"Ali to što govorite potpuno je protivurečno", rekao je on.
<BR>&nbsp;&nbsp;&nbsp;&nbsp;&nbsp;"Evo kako stvari stpoje", počeo sam da mu objašnjavam. "Protivurečnost je još jedno od temeljnih pravila svemira. Protivurečnost izaziva borbu, bez koje bi sve dospelo u stanje entropije. I zato, ne bismo mogli da imamo neku planetu ili neki svemir ako stvari ne bi postojale u jednom očigledno nepomirljivom stanju protivurčnosti."
<BR>&nbsp;&nbsp;&nbsp;&nbsp;&nbsp;"Očigledno?" upitao je on brzo.
<BR>&nbsp;&nbsp;&nbsp;&nbsp;&nbsp;"Jasno kao dan", rekao sam. "Protivurečnost koju zasad možemo da odredimo kao postojanje stvarno spregnutih suprotnosti nije poslednja reč na tu temu. Na primer, pretpostavimo neku pojedinačnu, izdvojenu težnju. Šta se dešava kad takvu težnju dogurate do krajnosti?"
<BR>&nbsp;&nbsp;&nbsp;&nbsp;&nbsp;"Pojma nemam", odgovorio je starina. "Nedostatak određenosti u ovakvoj raspravi..."
<BR>&nbsp;&nbsp;&nbsp;&nbsp;&nbsp;"Dešava se to", dodao sam, "da se težnja pretvara u svoju suprotnost."
<BR>&nbsp;&nbsp;&nbsp;&nbsp;&nbsp;"Stvarno?" upitao je on, prilično uzdrman. Ti religiozni tipovi pravi su bezveznjakovići kad pokušaju da se late nauke.
<BR>&nbsp;&nbsp;&nbsp;&nbsp;&nbsp;"Stvarno", uveravao sam ga. "Imam dokaze u mojoj laboratoriji, mada je demonstriranje pomalo zamorno."
<BR>&nbsp;&nbsp;&nbsp;&nbsp;&nbsp;"Ne, molim, verujem vam na reč", rekao je starina. "Na kraju krajeva, mi smo sklopili zavet."
<BR>&nbsp;&nbsp;&nbsp;&nbsp;&nbsp;Bila je to reč koju je on uvek koristio za ugovor. Značila je isto, ali je zvučala bolje.
<BR>&nbsp;&nbsp;&nbsp;&nbsp;&nbsp;"Spregnute suprotnosti", razmišljao je on. "Determinizam. Stvari postaju svoje suprotnosti. Sve je to veoma složeno, bojim se."
<BR>&nbsp;&nbsp;&nbsp;&nbsp;&nbsp;"A i estetično", rekao sam. "Ali ja još nisam završio preobražaj krajnosti."
<BR>&nbsp;&nbsp;&nbsp;&nbsp;&nbsp;"Budite ljubazni pa nastavite", podstakao me je on.
<BR>&nbsp;&nbsp;&nbsp;&nbsp;&nbsp;"Hvala. Sada, dakle, imamo entropiju, koja znači da stvari istrajavaju u svome kretanju, sem ukoliko postoji spoljnji uticaj, ponekad čak i kad postoji spoljnji uticaj, koliko je meni poznato. S druge strane, imamo entropiju koja gura neku stvar prema njenoj suprotnosti. Ako je neka stvar gurana prema svojoj suprotnosti, onda su sve stvari gurane prema svojim suprotnostima, zato što je nauka dosledna. Da li vam je sada jasno? Imamo sve te suprotnosti koje se preobražavaju kao lude i postaju svoje suprotnosti. Na jednom višem nivou organizacije imamo skupine suprotnosti koje prolaze kroz isti žrvanj. I sve više i više. Je li do sada dobro?"
<BR>&nbsp;&nbsp;&nbsp;&nbsp;&nbsp;"Pretpostavljam da jeste", rekao je on.
<BR>&nbsp;&nbsp;&nbsp;&nbsp;&nbsp;"Odlično. A sada se, prirodno, postavlja pitanje da li je to sve. Hoću da kažem, te suprotnosti, koje se izokreću od iznutra prema spolja, a zatim od spolja prema iznutra, da li je čitavo tumbanje time završeno? Najlepše u svemu jeste to što nije! Ne, gospodine, te suprotnosti koje se hitro premeću kao uvežbani delfini samo su jedan vid onoga što se stvarno dešava. Jer", i tu sam zastao i izgovorio veoma dubokim glasom, "jer postoji jedna mudrost koja proniče iza nesklada i meteža pojavnog sveta. Ta mudrost, gospodine, proniče kroz prividne kvalitete tih stvarnih stvari i sagledava iza njih dublje tvorevine svemira, koje su u jednom stanju sličnom velikom i veličanstvenom saglasju."
<BR>&nbsp;&nbsp;&nbsp;&nbsp;&nbsp;"Kako može neka stvar da bude i opsena i stvarnost?" upitao me je on, brz kao bič.
<BR>&nbsp;&nbsp;&nbsp;&nbsp;&nbsp;"Nije na meni da znam odgovor te vrste", odgovorio sam mu. "Ja sam samo jedan skroman naučni radnik i vidim ono što vidim i ponašam se u skladu sa tim. Ali možda postoji neki etički razlog iza toga?"
<BR>&nbsp;&nbsp;&nbsp;&nbsp;&nbsp;Starina je mozgao o tome neko vreme i lepo sam video da vodi gadnu borbu sa samim sobom. Naravno, mogao je da uoči neku logičku grešku brzo kao i bilo ko drugi, a moji razlozi bili su izrešetani njima. Ali kao svi intelektualci, bio je očaran protivurečnostima i osećao je snažnu potrebu da ih uklopi u svoj sistem. A što se tiče tvrdnji koje sam izneo - e pa, zdrav razum mu je govorio da stvari ne mogu biti toliko zamršene, ali mu je njegov intelekt govorio da je moguće da stvari zaista izgledaju toliko složene, mada možda postoji neko zgodno, jednostavno, objedinjujuće načelo ispod svega toga. Ili, ako ne jedno objedinjujuće načelo, onda bar valjan, čvrst moral. I, najzad, ponovo sam ga držao čvrsto na udici naprosto zato što sam upotrebio reč etika. Jer, taj stari džentlmen bio je pravi demon za etiku, bio je nakljukan etikom; mogli biste da ga nazovete Gospodin Etika, a da ne pogrešite. I tako, sasvim slučajno, ja sam mu dao ideju da je čitav prokleti svemir jedan niz pridika i protivurečnosti, zakona i nejednakosti, koji svi zajedno dovode de neke vrste krajnje sjajnog i istančanog etičkog poretka.
<BR>&nbsp;&nbsp;&nbsp;&nbsp;&nbsp;"Ovde postoji jedna veća dubina nego što se meni činilo", rekao je on posle izvesnog vremena. "Imao sam nameru da moj narod poučim samo etici i da njihovu pažnju usmerim na pitanja koja se imperativno tiču morala, kao što su kako i zašto čovek treba da živi, umesto da se pita šta sačinjava živu materiju. Hteo sam da oni budu istraživači koji sagledavaju do dna dubine radosti, straha, pobožnosti, nade, očajanja, a ne naučnici koji proučavaju zvezde i kišne kapi i grade veličanstvene i nepraktične hipoteze na osnovu svojih nalaza. Bio sam svestan svemira, ali sam ga smatrao izlišnim. Sada ste me vi ispravili."
<BR>&nbsp;&nbsp;&nbsp;&nbsp;&nbsp;"Pa, čujte", rekao sam, "nisam imao nameru da vas dovedem u bilo kakvu nepriliku. Samo sam mislio da bi trebalo da vam ukažem na te stvari..."
<BR>&nbsp;&nbsp;&nbsp;&nbsp;&nbsp;Starac se osmehnuo. "Dovodeći me u nepriliku, vi ste me poštedeli jedne veće neprilike. Ja mogu da stvaram na moju sliku i priliku, ali ne želim da stvorim jedan svet naseljen minijaturnim verzijama sebe samog. Slobodna volja mi je važna. Moja stvorenja će je imati, na svoju slavu i tugu. Ona će prihvatiti tu blistavu nekorisnu igračku koju vi nazivate nauka i uzdići će je do nedeklarisanog božanstva. Fizičke protivurečnosti i solarne apstrakcije će ih očaravati; tragaće za dokučenjem tih stvari i zaboraviće da dokuče sopstveno srce. Vi ste me ubedili u to i ja sam vam zahvalan na upozorenju."
<BR>&nbsp;&nbsp;&nbsp;&nbsp;&nbsp;Da budem otvoren, baš tada me je učinio malčice nervoznim. Hoću da kažem, bio je niko i ništa, nije poznavao nikakve važne ličnosti, a ipak je delovao dostojanstveno. Imao sam osećanje da bi on mogao da mi zada vraški mnogo neprilika i činilo mi se da bi to mogao da učini sa nekoliko reči, nekom rečenicom koja bi se kao otrovna strela zarila u moj um da više nikad ne bude uklonjena. A to me je pomalo uplašilo, istinu govoreći.
<BR>&nbsp;&nbsp;&nbsp;&nbsp;&nbsp;Pa, dragi moji, stari šaljivdžija mora da mi je pročitao misli. Jer, rekao je: "Ne plašite se. Prihvatam bez rezerve svet koji ste za mene izgradili; poslužiće vrlo dobro, baš takav kakav je. Što se tiče nedostataka i grešaka koje ste takođe ugradili u moj svet, prihvatam i njih, ne sasvim bez zahvalnosti, a i za njih ću vam platiti."
<BR>&nbsp;&nbsp;&nbsp;&nbsp;&nbsp;"Kako to?" upitao sam. "Kako da platite za greške?"
<BR>&nbsp;&nbsp;&nbsp;&nbsp;&nbsp;"Time što ću ih prihvatiti bez rasprave", odgovorio je on. "I time što ću vas sada napustiti i poći za mojim poslom i poslom moga naroda."
<BR>&nbsp;&nbsp;&nbsp;&nbsp;&nbsp;I stari gospodin je otišao, ne rekavši više ni reči.
<BR>&nbsp;&nbsp;&nbsp;&nbsp;&nbsp;E pa, ostao sam potom prilično zamišljen. Imao sam sve valjane argumente, ali starina je otišao zadržavši nekako za sebe pravo poslednje reči. Znao sam šta je time hteo da kaže: ispunio je svoj ugovor sa mnom i time se stvar okončala. Napustio me je bez ijedne reči za mene lično. Sa njegove tačke gledanja, to je bila neka vrsta kazne.
<BR>&nbsp;&nbsp;&nbsp;&nbsp;&nbsp;Ali to je samo način na koji je on video čitavu stvar. Od kakve bi mi koristi bila njegova reč? Želeo sam da je čujem, naravno - to je sasvim prirodno - i dosta sam dugo pokušavao da ga pronađem. Ali on nije pokazao volju da me vidi.
<BR>&nbsp;&nbsp;&nbsp;&nbsp;&nbsp;Uostalom, sve to, zapravo, i nije važno. Ostvario sam prilično lepu zaradu na tom svetu, a čak ako sam tu i tamo iskrivio ugovor, nisam ga prekršio. Tako vam je to u životu: obavezni ste prema samome sebi da ostvarite zaradu. Ne možete se suviše uzbuđivati zbog posledica.
<BR>&nbsp;&nbsp;&nbsp;&nbsp;&nbsp;Ali nastojao sam da izvučem pouku iz svega toga i hoću da me vi momci slušate pažljivo. Nauka je prepuna raznih pravila, zato što sam je ja izmislio da bude takva. Zašto sam je izmislio da bude takva? Zato što su pravila od velike pomoći domišljatom preduzetniku, baš kao što su i brojni zakoni od velike pomoći advokatima. Pravila, doktrine, aksiomi, zakoni i naučna načela tu su da vam pomognu, a ne da vas koče. Oni postoje da bi vas snabdeli razlozima za ono što činite. Većina njih su tačni, više ili manje, i to je dobro.
<BR>&nbsp;&nbsp;&nbsp;&nbsp;&nbsp;Ali zapamtite zauvek - ta pravila postoje da bi vam pomogla da objasnite mušterijama ono što ste uradili pošto ste to uradili, a ne pre. Kada imate neki projekat, obavite ga tačno onako kako vam izgleda najpodesnije; zatim podesite činjenice prema ishodu, a ne obratno.
<BR>&nbsp;&nbsp;&nbsp;&nbsp;&nbsp;Zapamtite - ta pravila postoje kao stvarna prepreka protiv osoba koje postavljaju pitanja. Ali ona ne bi smela da budu prepreka za vas. Ako ste naučili nešto od mene, onda ste naučili da je naš posao neizbežno neobjašnjiv; mi ga naprosto obavljamo i ponekad on ispadne dobro, a ponekad ne.
<BR>&nbsp;&nbsp;&nbsp;&nbsp;&nbsp;Ali nikad ne pokušavajte da objasnite sebi zašto se neke stvari dešavaju i zašto se druge stvari ne dešavaju. Ne pitajte i ne zamišljajte da objašnjenje postoji. Da li me shvatate?"
<BR>&nbsp;&nbsp;&nbsp;&nbsp;&nbsp;Dvojica pomoćnika odlučno klimnuše glavama. Izgledali su prosvećeni, kao ljudi koji su pronašli jednu novu religiju. Karmodi bi se mogao opkladiti u sve na svetu da su ta dva ozbiljna mlada čoveka zapamtila svaku graditeljevu reč i da će sada pregnuti da te reči uzdignu do - pravila.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
